+++
title = "०५८ रामसन्देशनिवेदनम्"
title_english = "058 Sumantra delivers the messages of Rama"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-058-Rama_Sandesha_Nivedanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/05-dasharatha-mRtyuH/058_rAmasandeshanivedanam.md">
<details><summary><h3>IITK ...{Loading}...</h3></summary>

Sumantra conveys the message of Rama to the wailing king and Kausalya.



#### श्लोकः
##### मूलम्
प्रत्याश्वस्तो यदा राजा मोहात्प्रत्यागतं पुनः।  
अथाऽजुहाव तं सूतं रामवृत्तान्तकारणात्॥2.58.1॥

##### शब्दार्थः
अथ thereafter, राजा king, यदा when, प्रत्याश्वस्तः consoled, मोहात् from loss of  
consciousness, पुनः again, प्रत्यागतम् having regained his senses, रामवृत्तान्त कारणात् due to the news about Rama, तं सूतम् that charioteer, आजुहाव called for him.

##### आङ्ग्लानुवादः
When the king regained his consciousness and was consoled, he summoned the   charioteer to hear news about Rama.



#### श्लोकः
##### मूलम्
अथ सूतो महाराजं कृताञ्जलिरुपस्थितः।  
राममेवानुशोचन्तं दुःखशोकसमन्वितम्॥2.58.2॥  
वृद्धं परमसन्तप्तं नवग्रहमिव द्विपम्।  
विनिश्वसन्तं ध्यायन्तमस्वस्थ मिव कुङञरम्॥2.58.3॥

##### शब्दार्थः
अथ then, सूतः the charioteer, कृताञ्जलिः with folded palms, राममेव Rama alone, अनुशोचन्तम् thinking of Rama, दुःखशोकसमन्वितम् by grief and sorrow, वृद्धम्  aged, परमसन्तप्तम् deeply afflicted, नवग्रहम् newlycaptured, द्विपमिव like an elephant, विनिःश्वसन्तम् heaving deep sighs, अस्वस्थम् indisposed, कुञ्जरमिव like an elephant, ध्यायन्तम् brooding, महाराजम् king, उपस्थितः approached.

##### आङ्ग्लानुवादः
Then the charioteer with folded palms approached the king who, deeply afflicted with grief and pain, was brooding over Rama alone. Aged Dasaratha was heaving deep sighs like a newlycaptured, indisposed elephant.



#### श्लोकः
##### मूलम्
राजा तु रजसा सूतं ध्वस्ताङ्गं समुपस्थितम्।  
अश्रुपूर्णमुखं दीनमुवाच परमार्तवत्॥2.58.4॥

##### शब्दार्थः
राजा king, रजसा with dust, ध्वस्ताङ्गम् covered all over, अश्रुपूर्णमुखम् face bathed in tears, दीनम् dejected, समुपस्थितम् standing nearby,  सूतम् charioteer, परमार्तवत् filled with extreme grief, उवाच said.

##### आङ्ग्लानुवादः
Seeing the dejected charioteer standing before him, the desolate king covered all over with dust and his face bathed in tears, said to him in extreme griefः



#### श्लोकः
##### मूलम्
क्वनु वत्स्यति धर्मात्मा वृक्षमूलमुपाश्रितः।  
सोऽत्यन्तसुखितस् सूत किमशिष्यति राघवः॥2.58.5॥

##### शब्दार्थः
सूत the charioteer, धर्मात्मा righteous (Rama), वृक्षमूलम् foot of the tree, उपाश्रितः having taken refuge, क्वनु where, वत्स्यति will he live?, अत्यन्त सुखितः enjoyed supreme luxury, सः राघवः that Rama, किम् what?, अशिष्यति will he eat?

##### आङ्ग्लानुवादः
O charioteer Rama is rightous and he is acustoomed to all sorts of comfort. Taking refuge at the foot of a tree how shall he live and what shall he eat?



#### श्लोकः
##### मूलम्
दुःखस्यानुचितो दुःखं सुमन्त्र शयनोचितः।  
भूमिपालात्मजो भूमौ शेते कथमनाथवत्॥2.58.6॥

##### शब्दार्थः
सुमन्त्र Sumantra, दुःखस्य to sorrow, अनुचितः not deserving, शयनोचितः accustomed to comfortable couches, भूमिपालात्मजः son of the guardian of the earth (prince Rama),  अनाथवत् like an orphan, भूमौ on the ground, दुःखम् sadly, कथम् how?, शेते can lie down?

##### आङ्ग्लानुवादः
How can the son of the guardian of the earth who is accustomed to a comfortable bed and not to undeserved suffering lie down on the ground like an orphan, O Sumantra



#### श्लोकः
##### मूलम्
यं यान्तमनुयान्ति स्म पदातिरथकुञ्जराः।  
स वत्स्यति कथं रामो विजनं वन माश्रितः॥2.58.7॥

##### शब्दार्थः
यान्तम् when he went out, यम् whom, पदातिरथकुञ्जराः footsoldiers, chariots and elephants, अनुयान्ति स्म followed, सः that, रामः Rama, विजनम् desolate, वनम् forest, आश्रितः having taken shelter, कथम् how, वत्स्यति can live.

##### आङ्ग्लानुवादः
Wherever Rama went, elephants, chariots and footsoldiers followed him. How can he (now) live in the desolate forest where he has taken refuge?



#### श्लोकः
##### मूलम्
व्यालैर्मृगैराचरितं कृष्णसर्पनिषेवितम्।  
कथं कुमारौ वैदेह्या सार्धं वन मुपस्थितौ॥2.58.8॥

##### शब्दार्थः
कुमारौ the two youths (Rama and Lakshmana), वैदेह्या सार्धम् with Vaidehi also, व्यालैः by wicked wild elephants, मृगैः animals, आचरितम् ranging about, कृष्णसर्पनिषेवितम् abounding in black cobras, वनम् forest, कथम् how, उपस्थितौ exist.

##### आङ्ग्लानुवादः
How can the two young men along with Vaidehi live in the forest infested with black cobras and wicked, wild animals?



#### श्लोकः
##### मूलम्
सुकुमार्या तपस्विन्या सुमन्त्र सह सीतया।  
राजपुत्रौ कथं पादैरवरुह्य रथाद्गतौ॥2.58.9॥

##### शब्दार्थः
सुमन्त्र Sumantra, राजपुत्रौ king's sons, सुकुमार्या along with delicate, तपस्विन्या by the pitiable, सीतया सह with Sita, रथात् from the chariot, पादैः on foot, अवरुह्य  alighting, कथम् how, गतौ did they go.

##### आङ्ग्लानुवादः
O Sumantra how did those two princes along with pitiable, delicate Sita, alight from the chariot, and enter the forest on foot?



#### श्लोकः
##### मूलम्
सिद्धार्थः खलु सूत त्वं येन दृष्टौ ममाऽत्मजौ।  
वनान्तं प्रविशन्तौ तावश्विनाविवमन्दरम्॥2.58.10॥

##### शब्दार्थः
सूत O charioteer, येन by you, अश्विनौ Aswinis, मन्दरम् इव like Mandara mountain, वनान्तम् on the outskirts of the forest, प्रविशन्तौ entering, मम my, आत्मजौ sons, दृष्टौ have been seen, त्वम् you, सिद्धार्थः खलु are blessed indeed.

##### आङ्ग्लानुवादः
You are blessed indeed, O charioteer to have seen my sons entering the outskirts of the forest like Aswinis stepping into the region of the Mandara mountain.



#### श्लोकः
##### मूलम्
किमुवाच वचो रामः किमुवाच च लक्ष्मणः।  
सुमन्त्र वनमासाद्य किमुवाच च मैथिली॥2.58.11॥

##### शब्दार्थः
सुमन्त्र Sumantra, वनम् forest, आसाद्य on reaching, रामः Rama, किम् what?, वचः words, उवाच did speak, लक्ष्मणः Lakshmana, किम् what, उवाच did say, मैथिली च and Sita, किम् what, उवाच did say.

##### आङ्ग्लानुवादः
Upon reaching the forest, O Sumantra what did Rama, Lakshmana and Sita say?



#### श्लोकः
##### मूलम्
आसितं शयितं भुक्तं सूत रामस्य कीर्तय।  
जीविष्यामहमेतेन ययातिरिव साधुषु॥2.58.12॥

##### शब्दार्थः
सूत charioteer, रामस्य Rama's, आसितम् seat, शयितम् bed, भुक्तम् food, कीर्तय describe, अहम् I, ययातिः Yayati, साधुषु इव as in the company of saints, एतेन with this, जीविष्यामि shall live.

##### आङ्ग्लानुवादः
Tell me, O charioteer where Rama sat, where he slept, what (food) he ate. Only your words will enable me to live like Yayati among saints.



#### श्लोकः
##### मूलम्
इति सूतो नरेन्द्रेण बोधितस् सज्जमानया।  
उवाच वाचा राजानं स बाष्पपरिबद्धया॥2.58.13॥

##### शब्दार्थः
नरेन्द्रेण by the king, Dasaratha, इति in this way, बोधितः questioned, सः सूतः that charioteer, बाष्पपरिबद्धया with voice choked with tears, सज्जमानया faltering with grief, वाचा  with words, राजानम् to the king, उवाच said.

##### आङ्ग्लानुवादः
Thus questioned by the king the charioteer, his voice choked with tears and words faltering in grief, addressed the kingः



#### श्लोकः
##### मूलम्
अब्रवीन्मां महाराज धर्ममेवानुपालयन्।  
अञ्जलिं राघवः कृत्वा शिरसाऽभिप्रणम्य च॥2.58.14॥

##### शब्दार्थः
महाराज O great king, राघवः the descendant of the Raghu race (Rama), धर्ममेव righteousness also, अनुपालयन् guarding, अञ्जलिम् with folded hands, कृत्वा having set, शिरसा bowing his head, अभिप्रणम्य च offering  salutations, माम् to me, अब्रवीत् said.

##### आङ्ग्लानुवादः
With palms folded and head bowed, O great king Rama offered his salutations to you in confirmity with righteousness and said to meः



#### श्लोकः
##### मूलम्
सूत मद्वचनात्तस्य तातस्य विदितात्मनः।  
शिरसा वन्दनीयस्य वन्द्यौ पादौ महात्मनः॥2.58.15॥

##### शब्दार्थः
सूत O charioteer, मद्वचनात् as my words, विदितात्मनः knower of the self, महात्मनः illustrious, वन्दनीयस्य worthy of salutations, तस्य that, तातस्य father's, पादौ feet, शिरसा head, वन्द्यौ are worthy of salutations.

##### आङ्ग्लानुवादः
'Convey on my behalf, O charioteer to my illustrious father who is known for his selfknowledge, and is worthy of homage, that I am saluting his feet with my head bowed.



#### श्लोकः
##### मूलम्
सर्वमन्तःपुरं वाच्यं सूत मद्वचनात्त्वया।  
आरोग्यमविशेषेण यथार्हं चाभिवादनम्॥2.58.16॥

##### शब्दार्थः
सूत O charioteer, त्वया by you, मद्वचनात् at my words, सर्वम् entire, अन्तःपुरम् inmates of the inner apartment, अविशेषेण without distinction, आरोग्यम् wellbeing, यथार्हम् befitting their status, अभिवादनं च salutations, वाच्यम् fit to be conveyed.

##### आङ्ग्लानुवादः
'On my behalf convey, O charioteer, without any distinction, my salutations to all the  
women befitting their status and tell them I was enquiring about their wellbeing.



#### श्लोकः
##### मूलम्
माता च मम कौसल्या कुशलं चाभिवादनम्।  
अप्रमादं च वक्तव्या ब्रूयाश्चैनामिदं वचः॥2.58.17॥

##### शब्दार्थः
मम my, माता mother, कौसल्या Kausalya, कुशलम् welfare, अभिवादनं च salutations, अप्रमादं च  alertness, वक्तव्या is worthy of conveying, इदम् this, वचश्च word, ब्रूयाः tell.

##### आङ्ग्लानुवादः
'Convey my mother carefully my saluations and my wellbeing and tell herः



#### श्लोकः
##### मूलम्
धर्मनित्या यथाकालमग्न्यगारपरा भव।  
देवि देवस्य पादौ च देववत्परिपालय॥2.58.18॥

##### शब्दार्थः
देवि O mother, धर्मनित्या adhering to the righteous path, यथाकालम् in time, अग्न्यगारपरा भव perform the rituals in the chamber of sacrificial fire, देवस्य (your) lord's (king Dasaratha's), पादौ च feet also, देववत् like a god, परिपालय serve.

##### आङ्ग्लानुवादः
'O mother, adhering to the righteous path and performing in time the rituals in the chamber of sacrificial fire, offer your services at the feet of king Dasaratha as if he were a god.



#### श्लोकः
##### मूलम्
अभिमानं च मानं च त्यक्त्वा वर्तस्व मातृषु।  
अनु राजानमार्यां च कैकेयीमम्ब कारय॥2.58.19॥

##### शब्दार्थः
अभिमानं च egoism, मानं च pride, मातृषु towards mothers, वर्तस्व conduct yourself, अम्ब O mother, आर्याम् venerable, कैकेयीम् Kaikeyi, राजानम् अनु welldisposed towards the king, कारय mould her.

##### आङ्ग्लानुवादः
'O mother, conduct yourself with other mothers without pride and egoism. Ensure that venerable Kaikeyi remains welldisposed towards the king.



#### श्लोकः
##### मूलम्
कुमारे भरते वृत्तिर्वर्तितव्या च राजवत्।  
अर्थज्येष्ठा हि राजानो राजधर्ममनुस्मर॥2.58.20॥

##### शब्दार्थः
कुमारे young, भरते towards Bharata, राजवत् like a king, वृत्तिः conduct, वर्तितव्या to be followed, राजानः kings, अर्थज्येष्ठाः हि senior by virtue of their royalty, राजधर्मम् prerogative of kings, अनुस्मर remember.

##### आङ्ग्लानुवादः
'Behave towards young Bharata as to a king. Irrespective of age, a king is a king. (Hence should be honoured). You should keep this rajadharma (royal prerogative) in mind.



#### श्लोकः
##### मूलम्
भरतः कुशलं वाच्यो वाच्यो मद्वचनेन च।  
सर्वास्वेव यथान्यायं वृत्तिं वर्तस्व मातृषु॥2.58.21॥

##### शब्दार्थः
भरतः Bharata, कुशलम् welfare, वाच्यः deserves to be told, मद्वचनेन by my word, वाच्यः च  is to be told, सर्वासु among all, मातृषु mothers, यथान्यायम् rightly, वृत्तिम् behaviour, वर्तस्व follow.

##### आङ्ग्लानुवादः
'Tell Bharata of my welfare and tell him on my behalf that he should honour all our mothers equally.



#### श्लोकः
##### मूलम्
वक्तव्यश्च महाबाहुरिक्ष्वाकुकुलनन्दनः।  
पितरं यौवराज्यस्थो राज्यस्थमनुपालय॥2.58.22॥

##### शब्दार्थः
इक्ष्वाकुकुलनन्दनः delight of the race of Ikshvaku, महाबाहुः mightyarmed, वक्तव्यश्च deserves be told this way, यौवराज्यस्थः crowned as prince regent, राज्यस्थम् being in the kingdom, पितरम् father, अनुपालय rule the kingdom (by being obedient to him).

##### आङ्ग्लानुवादः




#### श्लोकः
##### मूलम्
अतिक्रान्तवया राजा मास्मैनं व्यवरोरुधः।  
कुमार राज्ये जीव त्वं तस्यैवाज्ञाप्रवर्तनात्॥2.58.23॥

##### शब्दार्थः
राजा king Dasaratha, अतिक्रान्तवयाः is advanced in age, एनम् him, मा स्म व्यवरोरुधः do not restrict him, त्वम् you, तस्यैव that king's, आज्ञाप्रवर्तनात् carrying out the commands, कुमारराज्ये as prince regent, जीव live.

##### आङ्ग्लानुवादः
'The king is advanced in age. Do not restrict him in any manner. Carry out his orders as prince regent, and live happily'.



#### श्लोकः
##### मूलम्
अब्रवीच्चापि मां भूयो भृशमश्रूणि वर्तयन्।  
मातेव मम माता ते द्रष्टव्या पुत्रगर्धिनी॥2.58.24॥

##### शब्दार्थः
भृशम् excessively, अश्रूणि tears, वर्तयन् shedding, माम् addressing me, भूयः more, अब्रवीच्चापि uttered, पुत्रगर्धिनी covetous of her son, मम माता my mother, ते  by you, मातेव as your mother, द्रष्टव्या worthy of being looked after.

##### आङ्ग्लानुवादः
Shedding profuse tears, Rama continued, 'Look after my mother who is covetous of her son as your own mother'.



#### श्लोकः
##### मूलम्
इत्येवं मां महराज ब्रुवन्नेव महायशाः।  
रामो राजीवताम्राक्षो भृशमश्रूण्यवर्तयत्॥2.58.25॥

##### शब्दार्थः
महाराज O king, महायशाः renowned, राजीवताम्राक्षः with red lotuslike eyes, रामः Rama, माम् to me, इत्येवम् thus, ब्रुवन्नेव while saying, भृशम् copious,  अश्रूणि tears, अवर्तयत् shed.

##### आङ्ग्लानुवादः
While saying this the red lotuslike eyes of illustrious Rama streamed with tears, O maharaja



#### श्लोकः
##### मूलम्
लक्ष्मणस्तु सुसङ्कृद्धो निश्श्वसन्वाक्यमब्रवीत्।  
केनायमपराधेन राजपुत्रो विवासितः॥2.58.26॥

##### शब्दार्थः
लक्ष्मणस्तु Lakshmana, सुसङ्कृद्धः mighty angry, निश्श्वसन् sighing, वाक्यम् words, अब्रवीत् said, अयम् this, राजपुत्रः king's son, केन by what, अपराधेन offence, विवासितः has been banished?

##### आङ्ग्लानुवादः
But Lakshmana, seething with anger and sighing said, 'For what offence has this king's son  been banished'?



#### श्लोकः
##### मूलम्
राज्ञा तु खलु कैकेय्या लघुत्वाश्रित्य शासनम्।  
कृतं कार्यमकार्यं वा वयं येनाभिपीडिताः॥2.58.27॥

##### शब्दार्थः
राज्ञा तु by the king also, कैकेय्याः of Kaikeyi, लघु trash, शासनम् command, आश्रित्य having taken refuge, अकार्यम् a forbidden act, कार्यं वा or a worthy act, कृतम् has been done, येन by which, वयम् we, अभिपीडिताः have been made to suffer.

##### आङ्ग्लानुवादः
'The king, too, submitting to the trash command of Kaikeyi has perpetrated an act, just or unjust (he knows better), for which we are made to suffer so much.



#### श्लोकः
##### मूलम्
यदि प्रव्राजितो रामो लोभकारणकारितम्।  
वरदाननिमित्तं वा सर्वथा दुष्कृतं कृतम्॥2.58.28॥

##### शब्दार्थः
रामः Rama, लोभकारणकारितम् out of greed (for the kingdom), वरदाननिमित्तं वा or on account of the boons bestowed, प्रव्राजितः यदि if banished, सर्वथा by all means, दुष्कृतम् wicked act, कृतम् has been done.

##### आङ्ग्लानुवादः
'Whether it was out of greed (for the kingdom) or for (the execution of) the boon bestowed, this act of banishment is by all means wicked'.



#### श्लोकः
##### मूलम्
इदं तावद्यथाकाममीश्वरस्य कृते कृतम्।  
रामस्य तु परित्यागे न हेतु मुपलक्षये॥2.58.29॥

##### शब्दार्थः
इदं तावत् this one, ईश्वरस्य कृते for (fear of) God, यथाकामम् this act, कृतम् done, रामस्य Rama's, परित्यागे in abandonment, हेतुम् reason, न उपलक्षये I do not see.

##### आङ्ग्लानुवादः
'Or he might have thought he is the overlord and can do as he likes. (Or, he might have done this for fear of God) Otherwise, I do not see any reason for the abandonment of Rama'.



#### श्लोकः
##### मूलम्
असमीक्षय समारब्धं विरुद्धं बुध्दिलाघवात्।  
जनयिष्यति सङ्क्रोशं राघवस्य विवासनम्॥2.58.30॥

##### शब्दार्थः
बुद्धिलाघवात् out of lack of intelligence, असमीक्ष्य without (proper) consideration, समारब्धम् commenced, विरुद्धम् contrary (to justice), राघवस्य Rama's, विवासनम् banishment,  
सङ्क्रोशम् bewailment, जनयिष्यति will produce.

##### आङ्ग्लानुवादः
'Unjustly, foolishly and without (proper) consideration Rama has been banished. This will (definitely) cause sorrow'.



#### श्लोकः
##### मूलम्
अहं तावन्महाराजे पितृत्वं नोपलक्ष्ये।  
भ्राता भर्ता च बन्धुश्च पिता च मम राघवः॥2.58.31॥

##### शब्दार्थः
अहम् I, महाराजे in that great king, पितृत्वम् fatherhood, नोपलक्ष्ये I do not see, मम to me, राघवः Rama alone, भ्राता च brother, भर्ताच also protector, बन्धुश्च friend, पिता father.

##### आङ्ग्लानुवादः
'I do not regard the great king as my father. Rama alone is my brother, protector, friend and father.



#### श्लोकः
##### मूलम्
सर्वर्लोकप्रियं त्यक्त्वा सर्वलोकहिते रतम्।  
सर्वलोकोऽनुरज्येत कथं त्वाऽनेनकर्मणा॥2.58.32॥

##### शब्दार्थः
सर्वलोकप्रियम् beloved to all, सर्वलोकहिते in the welfare of all, रतम् devoted, त्यक्त्वा after deserting, अनेन कर्मणा with this act, त्वा towards you, सर्वलोकः entire world, कथम् how, अनुरज्येत will be pleased?

##### आङ्ग्लानुवादः
'How can anyone in this world be pleased with you for deserting Rama, the beloved of all, and ever devoted to their welfare?



#### श्लोकः
##### मूलम्
सर्वप्रजाभिरामं हि रामं प्रव्राज्य धार्मिकम्।  
सर्वलोकं विरुध्येमं कथं राजा भविष्यसि॥2.58.33॥

##### शब्दार्थः
सर्वप्रजाभिरामम् Delight of all subjects, धार्मिकम् righteous, रामम् to Rama, प्रव्राज्य having used banishment, इमम् this, सर्वलोकम् entire world, विरुध्य antagonizing, राजा king, कथम् how, भविष्यसि will continue to rule?

##### आङ्ग्लानुवादः
'Having banished the righteous Rama, the delight of all subjects and, thereby,  
antagonizing the entire world, how can you claim to be their king?'



#### श्लोकः
##### मूलम्
जानकी तु महाराज निश्श्वसन्ती मनस्विनी।  
भूतोपहतचित्तेव विष्ठिता विस्मृता स्मिता॥2.58.34॥

##### शब्दार्थः
महाराज O great king, मनस्विनी sensitive lady, जानकी तु Janaki, निश्श्वसन्ती heaving sighs, भूतोपहतचित्तेव like one possessed, विस्मृता स्मिता like one unconcerned with the surroundings and yet smiling, विष्ठिता stood stupefied.

##### आङ्ग्लानुवादः
O great king as for that sensitive Janaki, she stood sighing, stupefied and oblivious (of the past), yet smiling as though her mind was possessed by an evil spirit.



#### श्लोकः
##### मूलम्
अदृष्टपूर्वव्यसना राज्यपुत्री यशस्विनी।  
तेन दुःखेन रुदती नैव मां किञ्चिदब्रवीत्॥2.58.35॥

##### शब्दार्थः
अदृष्टपूर्वव्यसना who had never experienced adversity, यशस्विनी celebrated, राजपुत्री that princess, तेन that, दुःखेन with sorrow, रुदती weeping, माम् to me, किञ्चित् even a little, नैव  अब्रवीत् did not at all say.

##### आङ्ग्लानुवादः
That glorious princess Sita who had never experienced any adversity earlier, weeping with sorrow, could not even speak to me anything.



#### श्लोकः
##### मूलम्
उद्वीक्षमाणा भर्तारं मुखेन परिशुष्यता।  
मुमोच सहसा बाष्पं मां प्रयान्तमुदीक्ष्य सा॥2.58.36॥

##### शब्दार्थः
सा she, प्रयान्तम् moving, माम् me, उदीक्ष्य having seen, परिशुष्यता with driedup, मुखेन face, भर्तारम् husband, उद्वीक्षमाणा beholding, सहसा suddenly, बाष्पम् tears, मुमोच shed.

##### आङ्ग्लानुवादः
When she saw me leaving, she looked at her husband with a dry (pale) face and suddenly burst into tears.



#### श्लोकः
##### मूलम्
तथैव रामोऽश्रुमुखः कृताञ्जलिः स्थितोऽभवल्लक्ष्मणबाहुपालितः।  
तथैव सीता रुदती तपस्विनी निरीक्षते राजरथं तथैव माम्॥2.58.37॥

##### शब्दार्थः
तथैव thus, रामः Rama, अश्रुमुखः with his face filled with tears, कृताञ्जलिः with folded hands, लक्ष्मणबाहुपालितः supported by the arms of Lakshmana, स्थितः अभवत् stood, तपस्विनी pitiable, सीता Sita, रुदती weeping, राजरथम् king's chariot, माम् me, निरीक्षते kept gazing.

##### आङ्ग्लानुवादः
Supported by Lakshmana's arms, Rama stood, his face streaming with tears and palms folded, while the wretched Sita, glaring at me and the royal chariot, weeping.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे अष्टपञ्चाशस्सर्गः॥  
Thus ends the fiftyeighth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/05-dasharatha-mRtyuH/058_rAmasandeshanivedanam.md">
<details><summary><h3>भूषणम् ...{Loading}...</h3></summary>



प्रत्याश्वस्तो यदा राजा मोहात् प्रत्यागतः पुनः ।  

अथाजुहाव तं सूतं रामवृत्तान्तकारणात्  ॥  २।५८।१  ॥   

प्रत्यागतः सूतस्याभिमुखागतः  ॥  २।५८।१  ॥   

  

अथ सूतो महा राजं कृताञ्जलिरुपस्थितः ।  

राममेवानुशोचन्तं दुःखशोकसमन्वितम्  ॥  २।५८।२  ॥   

वृद्धं परमसन्तप्तं नवग्रहमिव द्विपम् ।  

विनिश्वसन्तं ध्यायन्तमस्वस्थमिव कुञ्जरम्  ॥  २।५८।३  ॥   

अथेत्यादिश्लोकद्वयमेकं वाक्यम् । नवग्रहं सद्यो गृहीतम् । अस्वस्थं
व्याधिग्रस्तम्  ॥  २।५८।२३  ॥   

  

राजा तु रजसा धूतं ध्वस्ताङ्गं समुपस्थितम् ।  

अश्रुपूर्णमुखं दीनमुवाच परमार्तवत्  ॥  २।५८।४  ॥   

रजसा ध्वस्ताङ्गं धूसरिताङ्गम् । धूमं कम्पितम् । परमार्तवत् परमार्त इव,
दीन इत्यर्थः  ॥  २।५८।४  ॥   

  

क्वनु वत्स्यति धर्मात्मा वृक्षमूलमुपाश्रितः ।  

सो ऽत्यन्तसुखितः सूत किमशिष्यति राघवः  ॥  २।५८।५  ॥   

पूर्वसर्गे यथोक्तमित्युक्तं विवरीतुं प्रश्नमवतारयति--क्वनु
वत्स्यतीत्यादिना  ॥  २।५८।५  ॥   

  

दुःखस्यानुचितो दुःखं सुमन्त्रशयनोचितः ।  

भूमिपालात्मजो भूमौ शेते कथमनाथवत्  ॥  २।५८।६  ॥   

यं यान्तमनुयान्ति स्म पदातिरथकुञ्जराः ।  

स वत्स्यति कथं रामो विजनं वनमाश्रितः  ॥  २।५८।७  ॥   

दुःखमित्येतत् क्रियाविशेषणम् । शयनोचितः महार्हशयनोचितः  ॥  २।५८।६७  ॥   

  

व्यालैर्मृगैराचरितं कृष्णसर्पनिषेवितम् ।  

कथं कुमारौ वैदेह्या सार्द्धं वनमुपस्थितौ  ॥  २।५८।८  ॥   

सुकुमार्या तपस्विन्या सुमन्त्र सह सीतया ।  

राजपुत्रौ कथं पादैरवरुह्य रथाद्गतौ  ॥  २।५८।९  ॥   

सिद्धार्थः खलु सूत त्वं येन दृष्टौ ममात्मजौ ।  

वनान्तं प्रविशन्तौ तावश्विनाविव मन्दरम्  ॥  २।५८।१०  ॥   

किमुवाच वचो रामः किमुवाच च लक्ष्मणः ।  

सुमन्त्र वनमासाद्य किमुवाच च मैथिली  ॥  २।५८।११  ॥   

व्यालैरजगरादिभिः । मृगैः सिंहव्याघ्रादिदुष्टमृगैः । उपस्थितौ उपाश्रितौ ।
आसितमित्यादौ भावे निष्ठा  ॥  २।५८।८११  ॥   

  

आसितं शयितं भुक्तं सूत रामस्य कीर्तय ।  

जीविष्याम्यहमेतेन ययातिरिव साधुषु  ॥  २।५८।१२  ॥   

आसितं आसनम् । शायितं शयनम् । भुक्तं भोजनं च कीर्तया एतेन
रामसम्बन्ध्यासनादिकीर्तनेन अहं साधुषु  

ययातिरिव जीविष्यामि । ययातिः सत्सुपतेयमितीन्द्रं प्रार्थ्य
स्वर्गाद्भ्रष्टः साधुसमागमं प्राप्य यथा निवृत्तदुःखो ऽभूत् तद्वदहमपि
निवृत्तदुःखो भविष्यामीत्यर्थः  ॥  २।५८।१२  ॥   

  

इति सूतो नरेन्द्रेण चोदितः सज्जमानया ।  

उवाच वाचा राजानं सबाष्परिरब्धया  ॥  २।५८।१३  ॥   

अब्रवीन्मां महाराज धर्ममेवानुपालयन् ।  

अञ्जलिं राघवः कृत्वा शिरसाभिप्रणम्य च  ॥  २।५८।१४  ॥   

इतीति । बाष्पपरिरब्धया कण्ठगतबाष्परुद्धयेत्यर्थः । अत एव सज्जमानया
स्खलन्त्या "षस्ज गतौ" इति धातुः । धातोरनेकार्थत्वादत्र स्खलनार्थकः  ॥ 
२।५८।१३१४  ॥   

  

सूत मद्वचनात्तस्य तातस्य विदितात्मनः ।  

शिरसा वन्दनीयस्य वन्द्यौ पादौ महात्मनः  ॥  २।५८।१५  ॥   

सूतेति । वन्द्यौ वन्दनीयौ  ॥  २।५८।१५  ॥   

सर्वमन्तःपुरं वाच्यं सूत मद्वचनात्त्वया ।  

आरोग्यमविशेषेण यथार्हं चाभिवादनम्  ॥  २।५८।१६  ॥   

अन्तःपुरम् आरोग्यमभिवादनं च वाच्यम् । ब्रूञो
द्विकर्मकत्वादप्रधानकर्मण्यन्तःपुरे प्रथमा । कृताभिहितत्वात् ।
एवमुत्तरश्लोके ऽपि  ॥  २।५८।१६  ॥   

  

माता च मम कौसल्या कुशलं चाभिवादनम् ।  

अप्रमादं च वक्तव्या ब्रूयाश्चैनामिदं वचः  ॥  २।५८।१७  ॥   

अप्रमादं धर्मे भर्त्तरि च । इदं वक्ष्यमाणम्  ॥  २।५८।१७  ॥   

  

धर्म्मनित्या यथाकालमग्न्यगारपरा भव ।  

देवि देवस्य पादौ च देववत् परिपालय  ॥  २।५८।१८  ॥   

अभिमानञ्च मानञ्च त्यक्त्वा वर्त्तस्व मातृषु ।  

अनु राजानमार्यां च कैकेयीमम्बकारय  ॥  २।५८।१९  ॥   

कुमारे भरते वृत्तिर्वर्त्तितव्या च राजवत् ।  

अर्थज्येष्ठा हि राजानो राजधर्ममनुस्मर  ॥  २।५८।२०  ॥   

अभिमानं गर्वं "गर्वो ऽभिमानो ऽहङ्कारः" इत्यमरः । कुलाभिमानमित्यर्थः ।
मानः चित्तसमुन्नतिः । जेष्ठपत्नीत्वनिबन्धना चित्तसमुन्नतिमित्यर्थः । अनु
राजानमार्यां च कारय, अनुकारयेत्यर्थः । "व्यवहिताश्च" इति व्यवहितप्रयोगः
। अन्विति तुल्यार्थे । "पश्चात्सादृश्ययोरनु" इत्यमरः । राजानं कैकेयीं च
तुल्यमनुवर्तस्वेत्यर्थः । राजवत् राज्ञीव । वृत्तिर्वर्तितव्या, उपचारः
कर्तव्य इत्यर्थः । अर्थज्येष्ठाः अर्थेनैव ज्येष्ठाः न तु वयसेत्यर्थः  ॥ 
२।५८।१८२०  ॥   

  

भरतः कुशलं वाच्यो वाच्यो मद्वचनेन च ।  

सर्वास्वेव यथान्यायं वृत्तिं वर्त्तस्व मातृषु  ॥  २।५८।२१  ॥   

भरत इति । भरतः कुशलं वाच्यः, त्वयेति शेषः । वाच्यो मद्वचनेन च
मयोक्तमित्यपि वाच्य इत्यर्थः । यद्वा भरतो मद्वचनेन कुशलं वाच्यः ।
सर्वास्वेव मातृषु । यथान्यायं यथाक्रमम् । वृत्तिं वर्तस्व वृत्तिं कुरु,
शुश्रूषस्वेत्यर्थः । इति वाच्यश्चेति द्वितीयवाच्यपदान्वयः  ॥  २।५८।२१
 ॥   

  

वक्तव्यश्च महाबाहुरिक्ष्वाकुकुलनन्दनः ।  

पितरं यौवराज्यस्थो राज्यस्थमनुपालय  ॥  २।५८।२२  ॥   

अतिक्रान्तवया राजा मा स्मैनं व्यवरोरुधः ।  

कुमारराज्ये जीव त्वं तस्यैवाज्ञाप्रवर्तनात्  ॥  २।५८।२३  ॥   

वक्तव्य इति । राज्यस्थं प्रधानराज्यस्थम् । मा व्यवरोरुधः अवरुद्धं मा
कार्षीः । अतिक्रान्तवयस्कत्वादिति तत्र हेतुः । कुमारराज्ये यौवराज्ये ।
जीवभोगान् भुङ्क्ष्वेत्यर्थः । इति च वक्तव्य इत्यन्वयः  ॥  २।५८।२२२३  ॥   

  

अब्रवीच्चापि मां भूयो भृशमश्रूणि वर्तयन् ।  

मातेव मम माता ते द्रष्टव्या पुत्रगर्द्धिनी  ॥  २।५८।२४  ॥   

इत्येवं मां महाराज ब्रुवन्नेव महायशाः ।  

रामो राजीवताम्राक्षो भृशमश्रूण्यवर्तयत्  ॥  २।५८।२५  ॥   

अब्रवीदिति । अश्रूणि वर्तयन् करिष्यमाणमातृविषयपीडस्मरणादिति हृदयम् ।
स्वस्य मातृविषयशुश्रूषाया अलाभाद्वा अश्रुवर्तनम् । मम माता स्वमातेव
त्वया द्रष्टव्या इति भरतमुद्दिश्य मां ब्रुवन्नेव भृशमश्रूण्यवर्त्तयत् ।
शोकजनितरक्तिमानमाह राजीवताम्राक्ष इति । अनन्तरमश्रुमोचनं ततो
वक्तव्यस्यानुचितत्वात्, अमुमाशयमुत्तरत्र सीतापहरणानन्तरमुद्घाटयिष्यति
ऽसुप्तप्रमत्तकुपितानां वचनैर्भावज्ञानं द्रष्टव्यम्ऽ इति न्यायेन  ॥ 
२।५८।२४२५  ॥   

  

लक्ष्मणस्तु सुसंक्रुद्धो निश्वसन् वाक्यमब्रवीत् ।  

केनायमपराधेन राजपुत्रो विवासितः  ॥  २।५८।२६  ॥   

लक्ष्मणस्त्विति । तुशब्देन रामवन्न सर्वथा हृदयं जुगोपेत्युक्तम्  ॥ 
२।५८।२६  ॥   

  

राज्ञा तु खलु कैकेय्या लघु त्वाश्रित्य शासनम् ।  

कृतं कार्य्यमकार्यं वा वयं येनाभिपीडिताः  ॥  २।५८।२७  ॥   

राज्ञेति । येन विवासनेन वयमभिपीडिताः तद्विवासनम् अकार्यं तु अकार्यमेव ।
राज्ञा तु कैकेय्याः लघु शासनमाश्रित्य कार्यं वा कार्यमिव कृतं खलु ।
यद्वा राज्ञा खलु लघु तुच्छं कैकेय्याः शासनमाश्रित्याकार्यमेव कार्यं
कृतम्, येन कार्येण वयमभिपीडिताः  ॥  २।५८।२७  ॥   

  

यदि प्रव्राजितो रामो लोभकारणकारितम् ।  

वरदाननिमित्तं वा सर्वथा दुष्कृतं कृतम्  ॥  २।५८।२८  ॥   

प्रतिज्ञातार्थप्रदानस्य कथमकार्यत्वम् ? तत्राह--यदीति । रामः प्रव्राजितो
यदि प्रव्राजित इति यत् । एतत् लोभकारणकारितं वरदाननिमित्तं वा कैकेय्याः
प्रतिश्रुतवरदाननिमित्तं वा । सर्वथा दुष्कृतं कृतम्, वरदानसमये वरद्वयस्य
भरताभिषेकरामनिष्कासनरूपेण विनियोगाभावात् । यदिशब्दस्वारस्यानुरोधेनेत्थं
वा योजनीयम्--लोभकारणकारितमिति क्रियाविशेषणम् । रामः लोभकारणकारितं वा
वरदाननिमित्तं वापि यदि प्रव्राजितः तथापि सर्वथा दुष्कृतम् अकार्यं राज्ञा
कृतम्, न राज्यं दास्यामीति प्रतिज्ञातुं शक्यत्वात्
ज्येष्ठपुत्रविवासनस्यानुचितत्वाच्चेति भावः । "न त्वेकपुत्रं
दद्यान्नत्वेव ज्येष्ठपुत्रम्" इति हि स्मर्यते । लोभकारणकारित इति
पाठे--रामविशेषणम् । लोभरूपकारणेन प्रेरित इत्यर्थः  ॥  २।५८।२८  ॥   

  

इदं तावद्यथाकाममीश्वरस्य कृते कृतम् ।  

रामस्य तु परित्यागे न हेतुमुपलक्षये  ॥  २।५८।२९  ॥   

इदमिति । रामस्य परित्यागे हेतुं नोपलक्षये, किन्तु ईश्वरस्य कृते
स्वतन्त्रव्यापारे स्थितेन राज्ञेति शेषः । इदं रामप्रव्राजनं यथाकामं
तावत् यथेच्छमेव कृतम् । यद्वा इदं रामविवासनम् ईश्वरस्य कृत
ईश्वरप्रयोजनाय । यथाकामं कृतं केवलमीश्वरप्रेरणेन शास्त्रमनवेक्ष्य
कृतमित्यर्थः । हि यस्माद्रामस्य परित्यागे हेतुं नोपलक्षये ।
परित्यागहेतुदोषसद्भावे हि पुत्रविवासनं शास्त्रीयं स्यात् । अयं
चोपसंहारश्लोकः  ॥  २।५८।२९  ॥   

  

असमीक्ष्य समारब्धं विरुद्धं बुद्धिलाघवात् ।  

जनयिष्यति सङ्क्रोशं राघवस्य विवासनम्  ॥  २।५८।३०  ॥   

यथेष्टकरणं चेत् कथमनुतप्तवान् राजेत्यत्राह--असमीक्ष्येति । विरुद्धम् अत
एव असमीक्ष्य अनालोच्य बुद्धिलाघवात् समारब्धं कृतम् । राघवस्य विवासनं
संक्रोशं दुःखम् । जनयिष्यति जनयति, अतो राज्ञोनुताप इति भावः  ॥  २।५८।३०
 ॥   

  

अहं तावन्महाराजे पितृत्वं नोपलक्षये ।  

भ्राता भर्त्ता च बन्धुश्च पिता च मम राघवः  ॥  २।५८।३१  ॥   

पिता कथं निन्द्य इत्यत्राह--अहमिति । ऽगुरोरप्यवलिप्तस्य
कार्याकार्यमजानतः । उत्पथं प्रतिपन्नस्य परित्यागो विधीयते  ॥ ऽ इति
वचनादिति भावः। भ्राता राघव एव मम पिता "ज्येष्ठो भ्राता पितृसमः"
इत्युक्तेः। तस्य पितृत्वाभावेपि भर्तृत्वमस्त्येवेत्याशङ्क्याह भर्ता
चेति। स्वामीत्यर्थः। किं बहुना बन्धुः सर्वविधोऽपि राघव एव। एतेन
परमैकान्तिभिः प्राकृत पित्रादयः परित्याज्याः भगवानेव निरुपाधिकः पिता
भर्ता बन्धुश्चेत्युक्तं भवति  ॥  २।५८।३१  ॥   

  

सर्वलोकप्रियं त्यक्त्वा सर्वलोकहिते रतम् ।  

सर्वलोको ऽनुरज्येत कथं त्वा ऽनेन कर्मणा  ॥  २।५८।३२  ॥   

कथं मुख्यं पितरं विहाय गौणमनुवर्तसे ? तत्राह--सर्वलोकप्रियमिति । अनेन
कर्मणा प्रियपुत्रप्रव्राजनरूपक्रूरकर्मणा । सर्वलोकहिते रतं सर्वलोकप्रियं
रामं त्यक्त्वा अनेन कर्मणोपलक्षितं सर्वलोकाहिते रतं
सर्वलोकाप्रियमित्यर्थः । त्वा त्वां प्रति । सर्वलोकः कथमनुरज्येत ?  

कश्चिद्भरततुल्यो ऽनुरज्यताम्, नतु सर्वोपीति भावः ।
सर्वलोकनिरुपाधिकबन्धुं त्यक्त्वा सोपाधिकबन्धुं त्वां कथमाश्रयेयमिति
हृदयम्  ॥  २।५८।३२  ॥   

  

सर्वप्रजाभिरामं हि रामं प्रव्राज्य धार्म्मिकम् ।  

सर्वलोकं विरुद्ध्येमं कथं राजा भविष्यसि  ॥  २।५८।३३  ॥   

अनेनेत्युक्तं प्रपञ्चयति--सर्वप्रजाभिराममिति । कथं राजा भविष्यसीत्येवं
राजानं ब्रूहीत्यब्रवीदिति पूर्वेणान्वयः । सुमन्त्रप्रेषणवेलायां
लक्ष्मणादिवाक्याश्रवणेप्यत्र सिद्धवदनुवादसामर्थ्यात्
तदानीमेवमुक्तमित्यवगन्तव्यम्  ॥  २।५८।३३  ॥   

  

जानकी तु महाराज निश्वसन्ती मनस्विनी ।  

भूतोपहतचित्तेव विष्ठिता विस्मिता स्थिता  ॥  २।५८।३४  ॥   

जानकी त्विति । तुशब्देन लक्ष्मणाद्वैषम्यमुच्यते । लक्ष्मणो
रामशोकविकारमालक्ष्य हृदयनिहितं वचसोद्घाटितवान् । सीता तु न तथेति
मयोच्यमानं सीताशोकानुभावमाकार्ण्य क्षुब्धहृदयेन त्वया न भवितव्यमिति
द्योतयितुं महाराजेति सम्बोधनम् । हृदयस्थशोकातिरेकेण । निश्वसन्ती
मनस्विनी गम्भीरमनस्का । भूतोपहतचित्तेव विष्ठिता स्तिमिता । विस्मिता
विस्मितेवोत्फुल्लनयना स्थिता  ॥  २।५८।३४  ॥   

  

अदृष्टपूर्वव्यसमा राजपुत्री यशस्विनी ।  

तेन दुःखेन रुदती नैव मां किञ्चिदब्रवीत्  ॥  २।५८।३५  ॥   

अदृष्टपूर्वव्यसनेति । अदृष्टपूर्वव्यसना अननुभूतपूर्वव्यसना । तत्र हेतुः
राजपुत्रीति । यशस्विनीति तदानीमप्यनुदितकैकेयीनिन्दात्वेन कीर्तिमती । तेन
दुःखेन भर्तृदुःखदर्शनजदुःखेन । रुदती रोदनानुभाववती सती मां किञ्चिदपि
नैवाब्रवीत्, केनचित्सम्भाषणस्याप्यसह्यत्वात्  ॥  २।५८।३५  ॥   

  

उद्वीक्षमाणा भर्तारं मुखेन परिशुष्यता ।  

मुमोच सहसा बाष्पं मां प्रयान्तमुदीक्ष्य सा  ॥  २।५८।३६  ॥   

तथैव रामो ऽश्रुमुखः कृताञ्जलिः स्थितोभवल्लक्ष्मणबाहुपालितः ।  

तथैव सीता रुदती तपस्विनी निरीक्षते राजरथं तथैव माम्  ॥  २।५८।३७  ॥   

उद्वीक्षमाणेति । ततो भर्तारमश्रुमुखमुद्वीक्षमाणा सती परिशुष्यता मुखेन
उपलक्षिता मां प्रयान्तमुद्वीक्ष्य सहसा बाप्पं मुमोच । रथे गते कथं
पद्भ्यामेव क्रूरं कान्तारं चरिष्यति राम इति हृदयं धारयितुमशक्ता अश्रूणि
मुमोचेत्यर्थः  ॥  २।५८।३६३७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
अष्टपञ्चाशः सर्गः  ॥  ५८  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने अष्टपञ्चाशः सर्गः  ॥  ५८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/05-dasharatha-mRtyuH/058_rAmasandeshanivedanam.md">
<details><summary><h3>शिरोमणी ...{Loading}...</h3></summary>



राजवृत्तमाह-- प्रत्याश्वस्त इत्यादिभिः । यदा राजा मोहात् मूर्छातः
प्रत्यागता प्राप्ता स्मृतिः स्वपरिकरविषयकस्मरणं यस्य सः अत एव
प्रत्याश्वस्तः स्थिरचित्तस्तदा रामवृत्तान्तकारणाद्रामवृत्तश्रवणहेतोः
सूतमाजुहाव  ॥  २।५८।१  ॥   

  

तदेति । तदा राजाह्वानसमये नवग्रहं वनात्सद्यो गृहीतमत एव कुञ्जरं
स्वयूथगजं ध्यायन्तमत एव विनिःश्वसन्तं परमसन्तप्तमत एव अस्वस्थं द्विपं
गजमिव दुःखशोकसमन्वितं महाराजं कृताञ्जलिः सूतः उपस्थितः प्राप्तः ।
श्लोकद्वयमेकान्वयि  ॥  २।५८।२,३  ॥   

  

राजेति । रजसा ध्वस्ताङ्गं समुपस्थितं सूतं परमार्तवत्परमार्तत्वविशिष्टं
वच उवाच  ॥  २।५८।४  ॥   

  

तद्वचनप्रकारमाह-- क्वेति । स राघवो रामः किमशिष्यति भोक्ष्यते  ॥  २।५८।५
 ॥   

  

दुःखस्येति । हे सुमन्त्र दुःखस्य अनुचितो रामः दुःखं प्राप्तः शयनोचितः
महाराजशय्यायोग्यः अनाथवन्नाथत्वाभाववानिव भूमौ कथं शेते  ॥  २।५८।६  ॥   

  

यमिति । विजनं स्वजनरहितं वनं कथं वत्स्यति  ॥  २।५८।७  ॥   

  

व्यालैरिति । व्यालैर्महासर्पैः मृगैः सिंहादिभिः आचरितं निषेवितं वने
वैदेह्या सार्धं कुमारौ कथमुपाश्रितौ संश्रितौ  ॥  २।५८।८  ॥   

  

सुकुमार्येति । सुकुमार्या अतिमृदुशरीरया तपस्विन्या धर्मान्वेषणशीलया
सीतया सह राजपुत्रौ रथादवरुह्य पादैः कथं गतौ  ॥  २।५८।९  ॥   

  

सिद्धार्थ इति । येन त्वया मन्दरं मन्दराचलं प्रविशन्तौ अश्विनाविव वनान्तं
प्रविशन्तौ ममात्मजौ दृष्टौ स त्वं सिद्धार्थः सिद्धनिखिलप्रयोजनको ऽसीति
शेषः  ॥  २।५८।१०  ॥   

  

किमिति । वनमासाद्य प्राप्य रामादिः किमुवाच  ॥  २।५८।११  ॥   

  

आसितमिति । रामस्य आसितं संस्थितिं शयितं शयनं भुक्तं भोजनं कीर्तय कथय ।
एतेन कथनेनाहं जीविष्यामि, तत्र दृष्टान्तः साधुषु साधुभिरित्यर्थः ।
ययातिर्नहुषपुत्र इव । अत्रेयमाख्यायिका स्वर्गात्पतनसमये मां साधुषु
पातयेतीन्द्रं सम्प्रार्थ्य साधुसङ्गं लब्ध्वा तेभ्यस्तत्त्वज्ञानं
प्राप्येन्द्रलोकादपि परं लोकं प्राप्य सुखं प्राप्तो ययातिरिति ।
भावनिष्ठान्ता आसितादयः  ॥  २।५८।१२  ॥   

  

इतीति । सज्जमानया रामसंलग्नया बाष्पपरिरुद्धया बाष्पाणि परिरुद्धानि यया
तया वाचा नरेन्द्रेण चोदितः स सूतः उवाच  ॥  २।५८।१३  ॥   

  

तद्वचनस्वरूपमाह-- अब्रवीदिति । हे महाराज अञ्जलिं प्रणयसूचकबद्धयुगलकरं
कृत्वा धर्मं स्वकुलपरंपरारीतिमनुपालयन्राघवो रामः अब्रवीत्  ॥  २।५८।१४
 ॥   

  

रामवचनस्वरूपं बोधयन्नाह-- सूतेति । हे सूत विदितात्मनः ज्ञातस्वस्वरूपस्य
अत एव महात्मनः अत एव शिरसा वन्दनीयस्य तातस्य पादौ मद्वचनाद्रामेणातीव
वन्दितावित्युक्त्या वन्द्यौ अभिवन्दनीयौ  ॥  २।५८।१५  ॥   

  

सर्वमिति । सर्वमन्तःपुरमविशेषेण अयोध्यातः किञ्चिद्विशेषाभावेन आरोग्यं
रोगराहित्यं वाच्यं मद्वचनाद्यथार्हं यथायोग्यमभिवादनं च वाच्यम् ।
अप्रधानीभूतान्तःपुररूपकर्मणि ण्यत्  ॥  २।५८।१६  ॥   

  

मातेति । मम माता कौशल्या च कुशलादिकं वक्तव्या तत्राप्रमादं सावधानतामेनां
कौशल्यामिदं वचश्च ब्रूयाः  ॥  २।५८।१७  ॥   

  

रामवचनस्वरूपमाह-- धर्मेति । हे देवि धर्मनित्या नित्यं धर्मविशिष्टा त्वं
यथाकालमग्न्यगारपरा यागशालारक्षिका भव देवस्य राज्ञः पादौ देववत्परिपालय
निषेवस्व  ॥  २।५८।१८  ॥   

  

अभिमानमिति । अनुराजानं राजसेवानन्तरमभिमानमहं सर्वश्रेष्ठेति गर्वं मानं
तत्तत्कृतसत्कारं च त्यक्त्वा तत्रास्थामकृत्वेत्यर्थः । मातृषु
स्वसपत्नीषु वर्तस्व कैकेयीं च अवधारय सौहार्देन स्वीकुरु  ॥  २।५८।१९  ॥   

  

कुमार इति । कुमारे भरते राजवद्राजनीव वृत्तिः सत्कार इत्यर्थः कर्तव्या ।
ननु राजभिन्ने कथमिदमित्यत आह अर्थज्येष्ठा अत्यैश्वर्यनियामका इत्यर्थः ।
राजानः राजवन्मन्तव्याः इति इमं धर्ममनुस्मर । हिरिवार्थे  ॥  २।५८।२०  ॥   

  

भरत इति । मद्वचनेन भरतः कुशलं वाच्यः सर्वासु मातृषु यथान्यायं
वृत्तिमनुवर्तनं सेवामित्यर्थः । वर्तस्व कुरुष्व इति च वाच्यः  ॥  २।५८।२१
 ॥   

  

वक्तव्य इति । यौवराज्यस्थः युवराजसदृशस्त्वं राज्यस्थं पितरमनुपालय
निषेवस्व इति च इक्ष्वाकुकुलनन्दनो भरतो वक्तव्यः  ॥  २।५८।२२  ॥   

  

तदेव भङ्ग्यन्तरेणाह-- अतीति । अतिक्रान्तवयाः चिरकालप्रादुर्भूतिमान् यो
राजा तं मा व्यपरोरुधः तन्मनोभङ्गं न कुर्वित्यर्थः । तदुपायमाह-- तस्य
राज्ञः आज्ञाप्रवर्तनादेव यौवराज्ये ऽधिकृतस्त्वं जीवस्व निर्वाहं कुरु  ॥ 
२।५८।२३  ॥   

  

अब्रवीदिति । पुत्रगर्धिनी पुत्रविषयकातीच्छावती मम माता इव ते तव
द्रष्टव्या इति भृशमश्रूणि वर्तयन्सन् मां भूयो बहुवारमब्रवीत्  ॥  २।५८।२४
 ॥   

  

इतीति । इति ब्रुवन्महाबाहुः रामः भृशमश्रूणि अवर्तयदिव
तच्छ्रवणमात्रेणैवाश्रुपूर्णे मम नेत्रे अभवतामित्यर्थः  ॥  २।५८।२५  ॥   

  

रामोक्तिमुक्त्वा लक्ष्मणोक्तिमाह-- लक्ष्मण इति । अयं राजपुत्रो रामः
केनापराधेन विवासितः अकारणकमेवैतत्कालिकं विवासनमित्यर्थः  ॥  २।५८।२६  ॥   

  

वस्तुतस्त्वस्मिन्विषये राज्ञो नापराध इति बोधयन्नाह-- राज्ञेति । येन
विवासनेन वयमभिपीडितास्तत्कार्यं विवासनं कैकेय्याः लघुशासनमाश्रुत्य
अकार्यमिव कृतम् अभिष्ोकप्रतिबन्धकत्वाद्विरुद्धं प्रतिभतीत्यर्थः । वाशब्द
इवार्थे  ॥  २।५८।२७  ॥   

  

यदीति । यद्राज्ञा रामः प्रव्राजितः तल्लोभकारणकारितं लोभकारणेन राजातीव
सत्यवक्ता पुत्रश्चैतस्यातीवाज्ञाकारीति यशोभिवाञ्छारूपहेतुना कारितं कृतं
वरदाननिमित्तं वा कृतं सर्वथा इदानीं दुष्कृतं न कर्तव्यमित्यर्थः ।
इतीदानीमर्थे । दशैते राजमातङ्गास्तस्यैवामी तुरङ्गमा
इत्यादाविवाप्रधानीभूतमपि प्रव्राजनं यत्तच्छब्दाभ्यां परामृश्यते अत एव
नपुंसकत्वम्  ॥  २।५८।२८  ॥   

  

ननु कर्तृत्वं करणत्वं च "स्वभावश्चेतना धृतिः" इत्याद्युक्त्या सर्वस्य
परमात्मायत्तत्त्वाद्राज्ञः को ऽपराध इत्यत आह-- इदमिति । ईश्वरस्य
परमात्मनः कृते इच्छया निष्पादिते एव कृतं राज्ञः प्रयत्नः इदं यथाकामं
यथेष्टं स्यादिति शेषः । परं तु परित्यागे हेतुं न उपलक्षये ईश्वरस्यापि
कृताविति शेषः  ॥  २।५८।२९  ॥   

  

नन्वीश्वरस्य स्वतन्त्रत्वान्निर्हेतुकमपि कार्यं स्यादित्यत आह--
असमीक्ष्येति । बुद्धिलाघवाद्बुद्धौ विचारे लाघवादालस्यादिना
विचारस्याल्पत्वादित्यर्थः । असमीक्ष्य सम्यग्विचारमकृत्वा समारब्धं
विरुद्धं राघवस्य विवासनं सङ्क्रोशं स्वकर्तुर्निन्दां जनयिष्यति  ॥ 
२।५८।३०  ॥   

  

ननु पित्रादिवियोगस्यासह्यत्वादयोध्यागमनेच्छया एवं ब्रूषे चेन्मया सार्धं
त्वं मागच्छेत्यत आह अहमिति । पितृत्वं मत्कर्तृकसेव्यत्वं नोपलक्षये
रामवियोगे सतीति शेषः । तत्र हेतुः-- मम भ्रात्रादिः राघव एव  ॥  २।५८।३१
 ॥   

  

सर्वेति । सर्वलोकहिते रतमत एव सर्वलोकप्रियं रामं त्यक्त्वा विद्यमानेन
मया अनेन रामत्यागरूपेण कर्मणा करणभूतेन सर्वलोकः कथमनुरज्येत  ॥  २।५८।३२
 ॥   

  

रामं विना पितुरपि तत्र स्थितिर्दुर्लभेति बोधयन्नाह-- सर्वेति ।
सर्वलोकविरोधेन विरुद्धभाषणेनेत्यर्थः । राजा दशरथः कथं भविष्यति स्थास्यति
न स्थास्यतीत्यर्थः  ॥  २।५८।३३  ॥   

  

जानकीवृत्तमाह-- जानकीति । तपस्विनी अतिविचारशीला विस्मृता
भवनादिविषयकविशेषस्मृतिरहिता भूतोपहितचित्ता अत एव विष्ठिता
चेष्टारहितात्वेन स्थिता कान्तेव तेन भवदादिदुःखस्मरणेन निःश्वसन्ती रुदती
च सती स्थिता न दृष्टं पूर्वव्यसनं पौर्वकालिकदुःखं यया सा राजपुत्री जानकी
तु मां किञ्चिन्न अब्रवीत् । श्लोकद्वयमेकान्वयि  ॥  २।५८।३४,३५  ॥   

  

उद्वीक्षेति । मां प्रयान्तं प्रयाणाभिमुखमुदीक्ष्य अवलोक्य परिशुष्यता
मुखेनोपलक्षिता भर्तारमुद्वीक्षमाणा सा सीता सहसा बाष्पं मुमोच  ॥  २।५८।३६
 ॥   

  

तथैवेति । यो रामः तथा अब्रवीत्सन्देशमिति शेषः । सः अश्रुमुखः सन् राजरथं
मां च निरीक्षते तथैव सीता च निरीक्षते  ॥  २।५८।३७  ॥   

  

इति श्रीमद्वाल्मीकीयरामायणव्याख्याने रामाणशिरोमणावयोध्याकाण्डे
ऽष्टपञ्चाशत्तमः सर्गः  ॥  २।५८  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/05-dasharatha-mRtyuH/058_rAmasandeshanivedanam.md">
<details><summary><h3>तिलकम् ...{Loading}...</h3></summary>



प्रत्याश्वस्त इति । प्रत्याश्वस्तः कृतोपचारः मोहान्मोहं परित्यज्य
प्रत्यागतस्मृतिः प्रत्यागतसंज्ञः । "प्रत्यागतः पुनः" इति पाठे
ऽप्ययमेवार्थः । रामवृत्तान्तकारणादाजुहाव रामवृत्तान्तं प्रष्टुम्  ॥ 
२।५८।१,२  ॥   

  

नवग्रहं नवो नूतनो ग्रहो ग्रहणं यस्य तं द्विपमिव विनिःश्वसन्तमस्वस्थं
स्वीयमध्येन स्थितं कुञ्जरमिव ध्यायन्तम्  ॥  २।५८।३  ॥   

  

रजसा मार्गरजसा परमार्तवत्परमार्तार्हं वच उवाच  ॥  २।५८।४  ॥   

  

वत्स्यति वनवासकालस्य बहुदीर्घत्वाद्भविष्यत्प्रयोगः  ॥  २।५८।५  ॥   

  

दुःखस्यानुचितो ऽपि दुःखं प्राप्तः शयनमुत्तमम्  ॥  २।५८।६,७  ॥   

  

व्यालैरजगरैः मृगैर्व्याघ्रादिभिः  ॥  २।५८।८  ॥   

  

रथादवरुह्य कथं पादैर्गतौ  ॥  २।५८।९  ॥   

  

अश्विनाविव मन्दरम् मन्दरस्य कार्ष्ण्यमात्राद्वनसादृश्यम्  ॥  २।५८।१०,११
 ॥   

  

आसितादयो भावे निष्ठान्ताः एतेनासनादिव्यापारश्रवणेन ययातिरिव साधुषु
स्वर्गात्पतन्ययातिर्मा साधुषु पातयेतीन्द्रं प्रार्थयित्वा यथा साधुषु
पतितस्तद्वार्तया सुखजीवनो जातः, एवं स्वर्गतुल्यात्पुत्रसंयोगाद्भ्रष्टस्य
भवल्लक्षणसाधुसमागमात्पुत्रवार्ताश्रवणेन जीविष्यामीति भावः  ॥  २।५८।१२
 ॥   

  

सज्जमानया स्खलन्त्या बाष्पपरिबद्धया कण्ठगतबाष्पनिरुद्धया  ॥  २।५८।१३  ॥   

  

हे महाराज राघवो धर्ममेवानुपालयंस्त्वत्पालनाद्धेतोरब्रवीद्वक्ष्यमाणं वचः
। तदाह हे सूत मत्प्रतिनिधित्वेन राज्ञे ऽञ्जलिं कृत्वा तथैव शिरसा नत्वा
विदितात्मनो लोके धर्मिष्ठत्वेन प्रसिद्धस्य शिरसा वन्दनयोग्यस्य राज्ञः
पादौ मद्वचनाद्रामो ऽभिवादयत इत्युक्त्वा मत्प्रनिधित्वेन वन्द्यौ  ॥   

२।५८।१४,१५  ॥   

ततः सर्वमन्तःपुरं त्वया मद्वचनाद्रामो वः सर्वा अविशेषेणारोग्यं पृच्छतीति
वाच्यं यथार्हं यथायोग्यं तासां मदभिवादनं च वाच्यम्  ॥  २।५८।१६  ॥   

  

ततो मम माता कौसल्या मद्वचनात्कुशलं प्रणामं धर्मे ऽप्रमादं च वक्तव्या किं
चैनामिदं वक्ष्यमाणं विशिष्य ब्रूयाः । किं तदित्याह धर्मेत्यादि  ॥ 
२।५८।१७,१८  ॥   

  

अभिमानः प्रधानमहिषीत्वप्रयुक्ता ऽहङ्कारः मानस्तत्प्रयुक्त
इतरतिरस्कारकश्चित्तविकारः मातृष्वित्यस्य मदीयास्विति शेषः । अनुगतो राजा
यस्यास्तां कैकेयीं हे अम्ब आर्यां श्लाध्यां कारय  

। "धारय" इति पाठे ऽप्ययमेवार्थः । तया सह गा विरौत्सीरित्यर्थः  ॥  २।५८।१९
 ॥   

  

भरते च राजवद्वृत्तिः कार्या तत्र हेतुः-- अज्येष्ठा अपि राजानो हि
निश्चयेन पूज्या इति यावत् राजधर्ममनुस्मर । "अर्थज्येष्ठा हि" इति पाठे
ऽर्थेन राज्यरूपार्थेन ज्येष्ठा हि यतो ऽतः पूज्या इति शेषः इति
राजधर्ममनुस्मरेति । कतकस्तु राजानमनुराज्ञः पश्चात् आर्यां
कैकेयीमभिवादयेत्यर्थः । "कैकेयीमभिवादय" इति पाठः । कुमारे चेत्यादि
प्राग्वत् । कैकेय्या वरबलेनाधिकत्वाद्भरतस्य च राजदत्तार्थवत्त्वेन
ज्येष्ठत्वात्तयोरभिवादनमम्बाया युक्तम् । तद्वैमुख्यनिवृत्तये च
राजधर्ममनुस्मरेत्याह  ॥  २।५८।२०  ॥   

  

भरतो मद्वचनेन कुशलं वाच्यः सर्वासु मातृषु न्यायमनतिक्रम्य वृत्तिं
वर्तस्वेति वाच्यः  ॥  २।५८।२१  ॥   

  

वक्तव्यश्चेति । भरत इति शेषः । राज्यस्थं प्रधानराज्यस्थम्  ॥  २।५८।२२
 ॥   

  

व्यपरोरुधः राज्याद्भ्रंशयेत्यर्थः । तस्यैवाज्ञाप्रवर्तनान्मदनुग्रहाय
तस्यैवाज्ञां प्रवर्तयन्कुमारराज्ये जीवस्व तोषं कुरु  ॥  २।५८।२३  ॥   

  

अब्रवीदित्यादि वाक्यं भरतं प्रत्येव । अब्रवीदित्यादि श्लोकद्वयं
प्रक्षिप्रमिति कतकः  ॥  २।५८।२४,२५  ॥   

  

अथ लक्ष्मणवाक्यमाह लक्ष्मण इति । केनेत्यादिसार्धसप्तश्लोकास्तद्वचः  ॥ 
२।५८।२६  ॥   

  

येन विवासनेन वयं पीडितास्तद्विवासनं राज्ञा तु कार्यं वाकार्यमिवाकार्यं
कृतम् कैकेय्या लघु शासनमाश्रुत्य प्रतिज्ञाय कृतम्, यद्वा तद्विवासनं कृतं
कार्यं कर्तुं योग्यं वा भवतु, अकार्यमकर्तुं योग्यं वा भवतु, अस्माकं तु
पीडा सर्वथैवेत्यर्थः  ॥  २।५८।२७ ॥   

  

उक्तमेवार्थं प्रकारान्तरेणाह यदीति । यदि यद्रामः प्रव्राजितस्तल्लोभरूपेण
कारणेन कैकेय्या कारितम्, यद्वा कैकेय्यै प्रतिश्रुतवरदाननिमित्तकं वा भवतु
सर्वथा दुष्कृतं कृतमनुचितं कृतम् एतद्व्यतिरिक्तं वरयेति सुवचत्वात्
वरदानकाले विशिष्य नियोगाभावाच्च पतित्वेन भार्याशिक्षणे समग्राधिकाराच्च
 ॥  २।५८।२८  ॥   

  

ननु दैवप्रेरणयेदं जातमिति न दोषो राज्ञ इत्याशङ्क्य निरपराधपुत्रत्यागे
दोषस्त्ववश्यं राज्ञ इत्याह इदमिति । ईश्वरस्य कृत ईश्वरप्रेरणायां सत्यां
यथाकाममीश्वरेच्छामनतिक्रम्येदं तावत्कृतं भवतु नाम, तथापि तु रामस्य
परित्यागे हेतुभूतं दोषं न पश्यामि अतः केवलं
बुद्धिलाघवादसमीक्ष्योचितानुचितमनवेक्ष्य विरुद्धं
धर्मशास्त्रविरुद्धमारब्धं रामविवासनं सक्रोशमिह परत्र च दुःखं
जनयिष्यत्येव निर्हेतुकपुत्रदारत्यागस्योपपातकेषु गणनादिति भावः  ॥ 
२।५८।२९,३०  ॥   

  

"गुरोरप्यवलिप्तस्य कार्याकार्यमजानतः । उत्पथप्रतिपन्नस्य परित्यागो
विधीयते  ॥ " इति वचनार्थं हृदि निधायाह अहमिति । भर्ता स्वामी पिता चेति
"ज्येष्ठो भ्राता पितुः समः" इत्युक्तेः । वस्तुतस्तु
केवलमायिकत्वाल्लक्ष्मणादिशरीराणां तेषामेवमुक्तौ न दोष इति बोध्यम्  ॥   

२।५८।३१  ॥   

सर्वलोकप्रियं रामं त्यक्त्वा स्थिते त्वयि प्राक्सर्वलोकहिते रते संप्रति
सर्वलोकाहिते ऽरते वानेन क्रूरेण कर्मणा सर्वलोकः कथमनुरज्येत ।
"सर्वलोकहिते रतम्" इति पाठे रामविशेषणं सर्वलोकप्रियत्वे हेतुतयेति
बोध्यम्  ॥  २।५८।३२  ॥   

  

कथं राजा भविष्यति पितेति शेषः । इत्येवं राजानं ब्रूहीति लक्ष्मणो
ऽवोचदित्यर्थः  ॥  २।५८।३३  ॥   

  

विस्मृता विस्मृतसर्वप्रयोजने ऽवस्थिता आश्चर्यं मन्यमानेव विष्ठिता स्थिता
 ॥  २।५८।३४३६  ॥   

  

लक्ष्मणबाहुपालितो लक्ष्मणेन सेव्यमानः अब्रवीत् उक्तमिति शेषः । निरीक्षते
राज्ञस्तव रथं मां  

च  ॥  २।५८।३७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽष्टपञ्चाशः सर्गः  ॥  २।५८  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/05-dasharatha-mRtyuH/058_rAmasandeshanivedanam.md">
<details><summary><h3>द्राविडपाठः ...{Loading}...</h3></summary>



  
प्रत्याश्वस्तो यदा राजा मोहात् प्रत्यागतः पुनः।  
अथाजुहाव तं सूतं रामवृत्तान्तकारणात् ॥ 2.58.1 ॥   
अथ सूतो महा राजं कृताञ्जलिरुपस्थितः।  
राममेवानुशोचन्तं दुःखशोकसमन्वितम् ॥ 2.58.2 ॥   
वृद्धं परमसन्तप्तं नवग्रहमिव द्विपम्।  
विनिश्वसन्तं ध्यायन्तमस्वस्थमिव कुञ्जरम् ॥ 2.58.3 ॥   
राजा तु रजसा धूतं ध्वस्ताङ्गं समुपस्थितम्।  
अश्रुपूर्णमुखं दीनमुवाच परमार्तवत् ॥ 2.58.4 ॥   
क्वनु वत्स्यति धर्मात्मा वृक्षमूलमुपाश्रितः।  
सोऽत्यन्तसुखितः सूत किमशिष्यति राघवः ॥ 2.58.5 ॥   
दुःखस्यानुचितो दुःखं सुमन्त्रशयनोचितः।  
भूमिपालात्मजो भूमौ शेते कथमनाथवत् ॥ 2.58.6 ॥   
यं यान्तमनुयान्ति स्म पदातिरथकुञ्जराः।  
स वत्स्यति कथं रामो विजनं वनमाश्रितः ॥ 2.58.7 ॥   
व्यालैर्मृगैराचरितं कृष्णसर्पनिषेवितम्।  
कथं कुमारौ वैदेह्या सार्द्धं वनमुपस्थितौ ॥ 2.58.8 ॥   
सुकुमार्या तपस्विन्या सुमन्त्र सह सीतया।  
राजपुत्रौ कथं पादैरवरुह्य रथाद्गतौ ॥ 2.58.9 ॥   
सिद्धार्थः खलु सूत त्वं येन दृष्टौ ममात्मजौ।  
वनान्तं प्रविशन्तौ तावश्विनाविव मन्दरम् ॥ 2.58.10 ॥   
किमुवाच वचो रामः किमुवाच च लक्ष्मणः।  
सुमन्त्र वनमासाद्य किमुवाच च मैथिली ॥ 2.58.11 ॥   
आसितं शयितं भुक्तं सूत रामस्य कीर्तय।  
जीविष्याम्यहमेतेन ययातिरिव साधुषु ॥ 2.58.12 ॥   
इति सूतो नरेन्द्रेण चोदितः सज्जमानया।  
उवाच वाचा राजानं सबाष्परिरब्धया ॥ 2.58.13 ॥   
अब्रवीन्मां महाराज धर्ममेवानुपालयन्।  
अञ्जलिं राघवः कृत्वा शिरसाभिप्रणम्य च ॥ 2.58.14 ॥   
सूत मद्वचनात्तस्य तातस्य विदितात्मनः।  
शिरसा वन्दनीयस्य वन्द्यौ पादौ महात्मनः ॥ 2.58.15 ॥   
सर्वमन्तःपुरं वाच्यं सूत मद्वचनात्त्वया।  
आरोग्यमविशेषेण यथार्हं चाभिवादनम् ॥ 2.58.16 ॥   
माता च मम कौसल्या कुशलं चाभिवादनम्।  
अप्रमादं च वक्तव्या ब्रूयाश्चैनामिदं वचः ॥ 2.58.17 ॥   
धर्म्मनित्या यथाकालमग्न्यगारपरा भव।  
देवि देवस्य पादौ च देववत् परिपालय ॥ 2.58.18 ॥   
अभिमानञ्च मानञ्च त्यक्त्वा वर्त्तस्व मातृषु।  
अनु राजानमार्यां च कैकेयीमम्बकारय ॥ 2.58.19 ॥   
कुमारे भरते वृत्तिर्वर्त्तितव्या च राजवत्।  
अर्थज्येष्ठा हि राजानो राजधर्ममनुस्मर ॥ 2.58.20 ॥   
भरतः कुशलं वाच्यो वाच्यो मद्वचनेन च।  
सर्वास्वेव यथान्यायं वृत्तिं वर्त्तस्व मातृषु ॥ 2.58.21 ॥   
वक्तव्यश्च महाबाहुरिक्ष्वाकुकुलनन्दनः।  
पितरं यौवराज्यस्थो राज्यस्थमनुपालय ॥ 2.58.22 ॥   
अतिक्रान्तवया राजा मा स्मैनं व्यवरोरुधः।  
कुमारराज्ये जीव त्वं तस्यैवाज्ञाप्रवर्तनात् ॥ 2.58.23 ॥   
अब्रवीच्चापि मां भूयो भृशमश्रूणि वर्तयन्।  
मातेव मम माता ते द्रष्टव्या पुत्रगर्द्धिनी ॥ 2.58.24 ॥   
इत्येवं मां महाराज ब्रुवन्नेव महायशाः।  
रामो राजीवताम्राक्षो भृशमश्रूण्यवर्तयत् ॥ 2.58.25 ॥   
लक्ष्मणस्तु सुसङ्क्रुद्धो निश्वसन् वाक्यमब्रवीत्।  
केनायमपराधेन राजपुत्रो विवासितः ॥ 2.58.26 ॥   
राज्ञा तु खलु कैकेय्या लघु त्वाश्रित्य शासनम्।  
कृतं कार्य्यमकार्यं वा वयं येनाभिपीडिताः ॥ 2.58.27 ॥   
यदि प्रव्राजितो रामो लोभकारणकारितम्।  
वरदाननिमित्तं वा सर्वथा दुष्कृतं कृतम् ॥ 2.58.28 ॥   
इदं तावद्यथाकाममीश्वरस्य कृते कृतम्।  
रामस्य तु परित्यागे न हेतुमुपलक्षये ॥ 2.58.29 ॥   
असमीक्ष्य समारब्धं विरुद्धं बुद्धिलाघवात्।  
जनयिष्यति सङ्क्रोशं राघवस्य विवासनम् ॥ 2.58.30 ॥   
अहं तावन्महाराजे पितृत्वं नोपलक्षये।  
भ्राता भर्त्ता च बन्धुश्च पिता च मम राघवः ॥ 2.58.31 ॥   
सर्वलोकप्रियं त्यक्त्वा सर्वलोकहिते रतम्।  
सर्वलोकोऽनुरज्येत कथं त्वाऽनेन कर्मणा ॥ 2.58.32 ॥   
सर्वप्रजाभिरामं हि रामं प्रव्राज्य धार्म्मिकम्।  
सर्वलोकं विरुद्ध्येमं कथं राजा भविष्यसि ॥ 2.58.33 ॥   
जानकी तु महाराज निश्वसन्ती मनस्विनी।  
भूतोपहतचित्तेव विष्ठिता विस्मिता स्थिता ॥ 2.58.34 ॥   
अदृष्टपूर्वव्यसमा राजपुत्री यशस्विनी।  
तेन दुःखेन रुदती नैव मां किञ्चिदब्रवीत् ॥ 2.58.35 ॥   
उद्वीक्षमाणा भर्तारं मुखेन परिशुष्यता।  
मुमोच सहसा बाष्पं मां प्रयान्तमुदीक्ष्य सा ॥ 2.58.36 ॥   
तथैव रामोऽश्रुमुखः कृताञ्जलिः स्थितोभवल्लक्ष्मणबाहुपालितः।  
तथैव सीता रुदती तपस्विनी निरीक्षते राजरथं तथैव माम् ॥ 2.58.37 ॥   

</details>
</div>
