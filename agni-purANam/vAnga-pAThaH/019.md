---
title: ०१९

---
अग्निरुवाच  
कश्यपस्य वदे सर्गमदित्यादिषु हे मुने।  
चाक्षुषे तुषिता देवास्तेऽदेत्यां कश्यपात्पुनः ॥ १ ॥  
  
आसन् विष्णुश्च शक्रश्च त्वष्टा धाता तथार्य्थमा ।  
पूषा विवस्वान् सविता मित्रोथ वरुणो भगः ॥ २ ॥  
  
अंशुश्च द्वादशादित्या आसन् वैवस्वतेन्तरे।  
अरिष्टनेमिपत्नीनामपत्यानीह षोडश ॥ ३ ॥  
  
बहुपुत्रस्थ विदुषश्चतस्त्रो विद्युतः सुताः ।  
प्रत्यङ्गिरसजाः श्रेष्ठाः कृशाश्वस्य सुरायुदाः ॥ ४ ॥  
  
उदयास्तमने सूर्ये तद्वदेते युगे युगे।  
हिरण्यकशिपुर्द्दित्यां हिरण्याक्षश्च कश्यपात् ॥ ५ ॥  
  
सिंहिका चाभवत् कन्या विप्रचित्तेः परिग्रहः।  
राहुप्रभृतयस्तस्यां सैंहिकेया इति श्रुताः ॥ ६ ॥  
  
हिरण्यकशिपोः पुत्रास्चत्वारः प्रथितौजसः।  
अनुह्रादश्च ह्लादश्च प्रह्रादश्चातिवैष्णवः ॥ ७ ॥  
  
संह्रादश्च चतुर्थोभूत् ह्रादपुत्रो ह्रदस्तथा।  
ह्रदस्य पुत्र आयुष्मान् शिबिर्वास्कल एव च ॥ ८ ॥  
विरोजनस्तु प्राह्रादिर्बलिर्जज्ञे विरोचनात्।  
बलेः पुत्रशतं त्वासीद्‌बाणश्रेष्ठं महामुने ॥ ९ ॥  
  
पुरा कल्पे हि वाणेन प्रसाद्योमापतिं वरः ।  
पार्श्वतो विहरिष्यामीत्येवं प्राप्तश्च ईश्वरात् ॥ १० ॥  
  
हिरण्याक्षसुताः पञ्च सम्बरः शकुनिस्त्विति ।  
द्विमूर्द्धा शह्कुरार्यस्च शतमासन् दनोः सुताः ॥ ११ ॥  
  
स्वर्भानोस्तु प्रभा कन्या पुलोम्नस्तु शची स्मृता।  
 उपदानवी हयशिरा शर्मिष्ठा वार्षपर्वणी ॥ १२ ॥  
  
पुलोमा कालका चैव वैश्वानरसुते उभे।  
कश्यपस्प तु भार्ये द्वे तयोः पुत्रास्च कोटयः ॥ १३ ॥  
  
प्रह्रादस्य चतुष्कोट्यो निवातकवचाः कुले।  
ताम्रायाः षट् सुताः स्युश्च काकी श्वेनी च भास्यपि ॥ १४ ॥  
  
गृध्रिका श्रुचि सुग्रीवा ताभ्यः काकादयोऽभवन्।  
अश्वाश्चोष्ट्राश्च ताम्राया अरुणो गरुडस्तथा ॥ १५ ॥  
  
विनतायाः सहस्त्रन्तु सर्पाश्च सुरसाभवाः।  
काद्रवेयाः सहस्त्रन्तु शेषवासुकितक्षकाः ॥ १६ ॥  
  
दंष्ट्रिणः क्रोधवशजा धरोत्याः  
पक्षिणो जले। सुरभ्यां गोमहिष्यादि हरोत्पन्नास्तृणादयः ॥ १७ ॥  
खसायां यक्षरक्षांसि मुनेरप्सरसोभवत्।  
अरिष्टायान्तु गन्धर्वाः कश्यपाद्धि स्थिरञ्चरम् ॥ १८ ॥  
  
एषां पुत्रादयोऽसङ्ख्या देवैर्वै दानवा जिताः ।  
दितिर्विनष्टपुत्रा वै तोषयामास कश्यपम् ॥ १९ ॥  
  
पुत्रमिन्द्रप्रहर्त्तारमिच्छती प्राप कश्यपात्।  
पादाप्रक्षालनात् सुप्ता तस्या गर्भं जघान ह ॥ २० ॥  
  
छिद्रमन्विष्य चेन्द्रस्तु ते देवा मरुतोऽभवन्।  
शक्रस्यैकोनपञ्चाशत्सहाया दीप्ततेजसः ॥ २१ ॥  
  
एतत् सर्वं हरिर्ब्रह्मा अभिषिच्य पृथुं नृपम्।  
ददौ क्रमेण राज्यानि अन्येषामधिपो हरिः ॥ २२ ॥  
  
द्विजौषधीनां चन्द्रश्च अपान्तु वरुणो नृपः।  
राज्ञां वैश्रवणो राजा सूर्याणां विष्णुरीश्वरः ॥ २३ ॥  
  
वसूनां पावको राजा मरुतां वासवः प्रभुः।  
प्रजापतीनां दक्षोथ प्रह्लादो दानवाधिपः ॥ २४ ॥  
  
पितॄणां च यमो राजा भूतादीनां हरः प्रभुः।  
हिमवांश्चैव शैलानां नदीनां सागरः प्रभुः ॥ २५ ॥  
  
गन्धर्वाणां चित्ररथो नागानामथ वासुकिः।  
सर्पाणां तक्षको राजा गरुडः पक्षिणामथ ॥ २६ ॥  
  
ऐरावतो गजेन्द्राणां गोवृषोथ गवामपि।  
मृगाणामथ शार्दूलः प्लक्षो वनस्पतीश्वरः ॥ २७ ॥  
  
उच्चैः श्रवास्तथाश्वानां सुधन्वा पूर्वपालकः।  
दक्षिणस्यां शङ्खपदः केतुमान् पालको जले ॥  
हिरण्यरोमकः सौम्ये प्रतिसर्गोयमीरितः ॥ २८ ॥  
  
इत्यदिमहापुराणे आग्नेये प्रतिसर्गवर्णनं नाम ऊनविंशतितमोऽध्यायः ।