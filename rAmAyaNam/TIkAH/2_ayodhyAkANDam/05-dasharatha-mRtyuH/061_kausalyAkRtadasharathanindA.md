+++
title = "०६१ कौसल्याकृतदशरथनिन्दा"
title_english = "061 Kausalya rebukes Dasaratha for his evil act"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-061-Kousalya_Krutha_Dahsratha_Nindaa.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/05-dasharatha-mRtyuH/061_kausalyAkRtadasharathanindA.md">
<details><summary><h3>IITK ...{Loading}...</h3></summary>

Kausalya condemns Dasaratha's action -- Dasaratha loses his senses out
of intense grief.



#### श्लोकः
##### मूलम्
वनं गते धर्मपरे रामे रमयतां वरे।  
कौसल्या रुदती स्वार्ता भर्तारमिदमब्रवीत्॥2.61.1॥

##### शब्दार्थः
धर्मपरे dutiful, रमयताम् pleasing others, वरे greatest, रामे Rama, वनम् forest, गते had gone, कौशल्या Kausalya, स्वार्ता in bitter anguish, रुदती sobbing, भर्तारम् to her husband, इदम् these words, अब्रवीत् said.

##### आङ्ग्लानुवादः
When Rama, the greatest among those who please the people, he who was conscious of his duty left for the forest. Kausalya, sobbing in bitter anguish, said to her husbandः



#### श्लोकः
##### मूलम्
यद्यपि त्रिषु लोकेषु प्रथितं ते महद्यशः।  
सानुक्रोशो वदान्यश्च प्रियवादी च राघवः॥2.61.2॥

##### शब्दार्थः
राघवः Dasaratha, scion of the Raghu dynasty, सानुक्रोशः compassionate, वदान्यश्च generous, प्रियवादी च sweettongued, ते your, महत् great, यशः fame, त्रिषु three, लोकेषु in worlds, प्रथितं यद्यपि even though very popular.

##### आङ्ग्लानुवादः
Your great fame has spread all over the three worlds. People know you as compassionate, generous and sweetspeaking scion of the Raghus.



#### श्लोकः
##### मूलम्
कथं नरवरश्रेष्ठ पुत्रौ तौ सह सीतया।  
दुःखितौ सुखसंवृद्धौ वने दुःखं सहिष्यतः॥2.61.3॥

##### शब्दार्थः
नरवरश्रेष्ठ best among kings (Dasaratha), सुखसंवृद्धौ brought up with comfort, तौ पुत्रौ your two sons, सीतया सह with Sita, दुःखितौ stricken with grief, वने in the forest, दुःखम्  suffering, कथम् how?, सहिष्यतः endure?

##### आङ्ग्लानुवादः
O Dasaratha, the best among kings, how will your two sons and Sita brought up in great comfort now tolerate the hardships of forest life?



#### श्लोकः
##### मूलम्
सा नूनं तरुणी श्यामा सुकुमारी सुखोचिता।  
कथमुष्णं च शीतं च मैथिली प्रसहिष्यते॥2.61.4॥

##### शब्दार्थः
तरुणी young, श्यामा in the prime of life, सुकुमारी delicate, सुखोचिता accustomed to comfort, सा मैथिली that Sita, उष्णं च heat, शीतं च cold, नूनम् surely, कथम् how?, प्रसहिष्यते will bear.

##### आङ्ग्लानुवादः
How can the daughter of Mithila (Sita) who in the prime of her life, accustomed to comforts, endure  heat and cold indeed?



#### श्लोकः
##### मूलम्
भुक्त्वाऽशनं विशालाक्षी सूपदं शान्वितं शुभम्।  
वन्यं नैवारमाहारं कथं सीतोपभोक्ष्यते॥2.61.5॥

##### शब्दार्थः
विशालाक्षी largeeyed, सीता Sita, सूपदं शान्वितम् with condiments and soup, शुभम् wellprepared, अशनम् food, भुक्त्वा having partaken, वन्यम् in the forest, नैवारम् made with wild rice, आहारम् food, कथं उपभोक्ष्यते how will she eat?

##### आङ्ग्लानुवादः
How can the largeeyed Sita having enjoyed delicious food mixed with condiments and soup now partake the food prepared with wild grains?



#### श्लोकः
##### मूलम्
गीतवादित्रनिर्घोषं श्रुत्वा शुभमनिन्दिता।  
कथं क्रव्यादसिंहानां शब्दं श्रोष्यत्यशोभनम्॥2.61.6॥

##### शब्दार्थः
अनिन्दिता blameless, शुभम् auspicious, गीतवादित्रनिर्घोषम् sounds of songs and musical instruments, श्रुत्वा having heard, अशोभनम् inauspicious, क्रव्यादसिंहानाम् carnivorous animals' and lions', शब्दम् sound, कथम् how?, श्रोष्यति can hear.

##### आङ्ग्लानुवादः
How can the blameless Sita, used to the soft sound of songs and musical  
instruments hear the frightful roars of lions and other carnivorous animals?



#### श्लोकः
##### मूलम्
महेन्द्रध्वजसङ्काशः क्व नु शेते महाभुजः।  
भुजं परिघसङ्काशमुपधाय महाबलः॥2.61.7॥

##### शब्दार्थः
महेन्द्रध्वजसङ्काशः resembling mighty Indra's banner, महाभुजः longarmed one, महाबलः mighty, परिघसङ्काशम् like a sword, भुजम् arm, उपधाय using as a pillow, क्व where, शेते नु  
is he sleeping?

##### आङ्ग्लानुवादः
Where will that mightyarmed and powerful Rama, as lofty as Indra's banner, sleep using his ironbarlike arm as pillow?.



#### श्लोकः
##### मूलम्
पद्मवर्णं सुकेशान्तं पद्मनिश्श्वासमुत्तमम्।  
कदा द्रक्ष्यामि रामस्य वदनं पुष्करेक्षणम्॥2.61.8॥

##### शब्दार्थः
पद्मवर्णम् lotuslike complexion, सुकेशान्तम् having beautiful hairends, पद्मनिश्श्वासम् breath of lotus fragrance, पुष्करेक्षणम् eyes like blue lotus, उत्तमम् excellent, रामस्य वदनम् Rama's countenance, कदा when, द्रक्ष्यामि shall I behold?.

##### आङ्ग्लानुवादः
When shall I see Rama with his lotushued face, his beautiful locks of hair, breath of lotus fragrance and eyes like blue lotus?



#### श्लोकः
##### मूलम्
वज्रसारमयं नूनं हृदयं मे न संशयः।  
अपश्यन्त्या न तं यद्वै फलतीदं सहस्रधा॥2.61.9॥

##### शब्दार्थः
मे हृदयम् my heart, वज्रसारमयम् is made of thunderbolt, नूनम् surely, संशयः doubt, न not, यत् since, तम् Rama, अपश्यन्त्याः without seeing, इदम् this heart, सहस्रधा thousand pieces, न फलति वै does not shatter.

##### आङ्ग्लानुवादः
No doubt my heart must be made of thunderbolt, since unable to see Rama it does not split into a thousand pieces.



#### श्लोकः
##### मूलम्
यत्त्वयाऽकरुणं कर्म व्यपोह्य मम बान्धवाः।  
निरस्ताः परिधावन्ति सुखार्हाः कृपणा वने॥2.61.10॥

##### शब्दार्थः
त्वया by you, करुणम् heartless, कर्म act, व्यपोह्य cast away, सुखार्हाः deserve pleasures, मम बान्धवाः my relations, निरस्ताः are banished, कृपणाः the miserable ones, वने in the forest, यत् since, परिधावन्ति are running around.

##### आङ्ग्लानुवादः
(O king) It is because of your heartless action, my Rama and my relatives who deserve to enjoy pleasures at this age have been banished and are miserably wandering in wilderness.



#### श्लोकः
##### मूलम्
यदि पञ्चदशे वर्षे राघवः पुनरेष्यति।  
जह्याद्राज्यं च कोषं च भरतो नोपलक्षयते॥2.61.11॥

##### शब्दार्थः
राघवः Rama, पञ्चदशे वर्षे in the fifteenth year, पुनः एष्यति यदि if returns, भरतः Bharata, राज्यं च kingdom, कोषं च treasury too, जह्यात् will give up, नोपलक्ष्यते it does not appear.

##### आङ्ग्लानुवादः
Even if Rama returns in the fifteenth year, it is unlikely that Bharata will give up the kingdom and royal treasury (in favour of Rama).



#### श्लोकः
##### मूलम्
भोजयन्ति किल श्राद्धे केचित्स्वानेव बान्धवान्।  
ततः पश्चात्समीक्षन्ते कृतकार्या द्विजर्षभान्॥2.61.12॥

##### शब्दार्थः
केचित् some people, श्राद्धे in the shraddha ceremony, स्वान् own, बान्धवानेव relatives only, भोजयन्ति किल feed them, कृतकार्याः having completed this ceremony, ततः पश्चात्  thereafter, द्विजर्षभान् bulls (best) among brahmins, समीक्षन्ते will look for.

##### आङ्ग्लानुवादः
Some first feed their own relatives in shraddha ceremony and thereafter look for the best of brahmins to feed.



#### श्लोकः
##### मूलम्
तत्र ये गुणवन्तश्च विद्वांसश्च द्विजातयः।  
न पश्चात्तेऽभिमन्यन्ते सुधामपि सुरोपमाः॥2.61.13॥

##### शब्दार्थः
तत्र there, ये those, गुणवन्तश्च virtuous, विद्वांसश्च learned, सुरोपमाः similar to devatas, द्विजातयः ते those brahmins, पश्चात् after others, सुधामपि even ambrosia, न अभिमन्यन्ते will not accept.

##### आङ्ग्लानुवादः
The godlike brahmins who are virtuous and learned will not accept the food after others have partaken even if it is ambrosia.



#### श्लोकः
##### मूलम्
ब्राह्मणेष्वपि तृप्तेषु पश्चाद्भोक्तुं द्विजर्षभाः।  
नाभ्युपैतुमलं प्राज्ञा श्शृङ्गच्छेदमिवर्षभाः॥2.61.14॥

##### शब्दार्थः
तृप्तेषु contented, ब्राह्मणेष्वपि even if they are brahmins, प्राज्ञाः the wise, द्विजर्षभाः bulls (best) among brahmins, ऋषभाः like bulls, श्रुङ्गच्छेदमिव shorn of their horns, पश्चात् afterwards, भोक्तुम्  to partake, अभ्युपैतुम् to accept, नालम् should not.

##### आङ्ग्लानुवादः
The bulls (best) among the wise brahmins would not like to accept the food after it is tasted by other brahmins, just as bulls dislike their horns being shorn.



#### श्लोकः
##### मूलम्
एवं कनीयसा भ्रात्रा भुक्तं राज्यं विशाम्पते।  
भ्राता ज्येष्ठो वरिष्ठश्च किमर्थं नावमंस्यते॥2.61.15॥

##### शब्दार्थः
विशाम्पते O Lord of the world (Dasaratha), एवम् likewise, ज्येष्ठः eldest, वरिष्ठश्च most distinguished one, भ्राता brother, कनीयसा by the younger, भ्रात्रा brother, भुक्तम् enjoyed, राज्यम् kingdom, किमर्थम् why, नावमंस्यते will not disdain.

##### आङ्ग्लानुवादः
O Lord of the world why not the eldest and the most distinguished among the brothers likewise disdain the kingdom enjoyed by the younger brother?



#### श्लोकः
##### मूलम्
न परेणाऽहृतं भक्ष्यं व्याघ्रः खादितुमिच्छति।  
एवमेतन्नरव्याघ्रः परलीढं न मन्यते॥2.61.16॥

##### शब्दार्थः
व्याघ्रः tiger, परेण by some other animal, आहृतम् procured, भक्ष्यम् food, खादितुम् to eat,        न  इच्छति does not like, एवं in the same way, नरव्याघ्रः the (best) among men (Rama), एतत् परलीढम् enjoyed by others, न मन्यते will not accept.

##### आङ्ग्लानुवादः
Just as a tiger will not eat the food acquired by another beast, Rama, the tiger (best) among men will not accept the kingdom enjoyed by others.



#### श्लोकः
##### मूलम्
हविराज्यं पुरोडाशाः कुशा यूपाश्च खादिराः।  
नैतानि यातयामानि कुर्वन्ति पुनरध्वरे॥2.61.17॥

##### शब्दार्थः
हविः offering to the Firegod, आज्यम् ghee, पुरोडाशाः sacrificial cakes, कुशाः kusha grass, खादिराः khadira wood, यूपाश्च sacrificial posts, यातयामानि after the lapse of one Yama (three hours), एतानि all these, अध्वरे in the sacrifice, पुनः again, न कुर्वन्ति will not be used.

##### आङ्ग्लानुवादः
Havis, sacrificial offerings like ghee, cakes, kusha grass, and sacrificial posts made from khadira wood, once used in the sacrifice cannot be used again.



#### श्लोकः
##### मूलम्
तथा ह्यात्तमिदं राज्यं हृतसारां सुरामिव।  
नाभिमन्तुमलं रामो नष्टसोममिवाध्वरम्॥2.61.18॥

##### शब्दार्थः
तथा in the same way, रामः Rama, आत्तम् enjoyed by others, इदं राज्यम् this kingdom, हृतसाराम् its essence taken away, सुरामिव like liquour, नष्टसोमम् like the run out soma juice, अध्वरमिव like a sacrifice, अभिमन्तुम् to accept, नालम् should not.

##### आङ्ग्लानुवादः
In the same way Rama will not accept this kingdom enjoyed by others like liquour or soma juice drained of its essence.



#### श्लोकः
##### मूलम्
न चेमां धर्षणां राम सङ्गच्छेदत्यमर्षणः।  
दारयेन्मन्दरमपि स हि क्रुद्धश्शितैश्शरैः॥2.61.19॥

##### शब्दार्थः
अत्यमर्षणः highly determined, रामः Rama, इमाम् this, धर्षणाम् indignity, न सङ्गच्छेत् will not  
suffer, क्रुद्धः if angered, सः he, शितैः with sharp, सरैः with arrows, मन्दरमपि even mount Mandara, दारयेत् हि will split open.

##### आङ्ग्लानुवादः
Rama, highly determined will not suffer this indignity. If enraged, he can split open even mount Mandara with his sharp arrows.



#### श्लोकः
##### मूलम्
त्वां तु नोत्सहते हन्तुं महात्मा पितृगौरवात्।  
ससोमार्कग्रहगणं नभस्ताराविचित्रितम्॥2.61.20॥  
पातयेद्योदिवं क्रुद्धस्सत्वां न व्यतिवर्तते।  
प्रक्षोभयेद्वारये द्वा महीं शैलशताचिताम्॥2.61.21॥

##### शब्दार्थः
तु but, महात्मा great, पितृगौरवात् out of respect for a father, त्वाम् you, हन्तुम् to kill,  नोत्सहते is not showing interest, क्रुद्धः inflamed, यः who, ससोमार्कग्रहगणम् with Sun, Moon and planets, ताराविचित्रितम् looking wonderful with stars, नभः sky, दिवम् heaven, पातयेत् may pull down, नः he, त्वाम् you, न व्यतिवर्तते is not disobeying,  शैलशत चिताम् surrounded by hundreds of mountains, महीम् earth, प्रक्षोभयेद्वा will shake, दारयेद्वा or may break.

##### आङ्ग्लानुवादः
Out of respect for his father magnanimous Rama is not inclined to kill you. He has not defied the anger, the Sun, the Moon and the sky looking wonderful with stars can be pulled down. He will not even shake or break the earth surrounded by hundreds of mountains.



#### श्लोकः
##### मूलम्
नैवं विधमसत्कारं राघवो मर्षयिष्यति।  
बलवानिव शार्दूलो वालधेरभिमर्शनम्॥2.61.22॥

##### शब्दार्थः
बलवान् strong, शार्दूलः tiger, वालधेः of its tail, अभिमर्शनम् इव like twisting, राघवः Rama, एवं विधम् such, असत्कारम् insult, न मर्षयिष्यति will not tolerate.

##### आङ्ग्लानुवादः
A powerful tiger will not allow its tail to be twisted. In the same way Rama also will not tolerate an insult of this sort.



#### श्लोकः
##### मूलम्
नैतस्य सहिता लोका भयं कुर्युर्महामृथे।  
अधर्मंत्विह धर्मात्मा लोकं धर्मेण योजयेत्॥2.61.23॥

##### शब्दार्थः
महामृथे in the great war, लोकाः worlds, सहिताः united, एतस्य for him, भयम् fear, न कुर्युः will not create, धर्मात्मा virtuous, अधर्मम् unrighteous, लोकम् world, धर्मेण with righteousness, योजयेत् will confer.

##### आङ्ग्लानुवादः
Even if all the worlds were to unite and fight against him, he will not fear. This  
righteous Rama will reestablish justice in this unrighteous world.



#### श्लोकः
##### मूलम्
नन्वसौ काञ्चनैर्बाणैर्महावीर्यो महाभुजः।  
युगान्त इव भूतानि सागरानपि निर्दहेत्॥2.61.24॥

##### शब्दार्थः
महावीर्यः mighty, महाभुजः longarmed, असौ this Rama, काञ्चनैः golden, बाणैः with shafts, युगान्तः इव like at the time of deluge, भूतानि all beings, सागरानपि all the oceans, निर्दहेत् will be consumed in fire.

##### आङ्ग्लानुवादः
Valiant and mightyarmed Rama, with his golden shafts can annihilate all living beings and oceans like at the time of  deluge everything is consumed in fire.



#### श्लोकः
##### मूलम्
स तादृशस्सिंहबलो वृषभाक्षो नरर्षभः।  
स्वयमेव हतः पित्रा जलजेनात्मजो यथा॥2.61.25॥

##### शब्दार्थः
तादृशः such, सिंहबलः powerful as lion, वृषभाक्षः his eyes resembling a bull's, सः नरर्षभः that one, a bull among men, जलजेन by fish, आत्मजो यथा its own offspring, पित्रैव by his father himself, स्वयम् by himself, हतः killed.

##### आङ्ग्लानुवादः
Such Rama, the best among men, powerful like a lion, with eyes fierce like that of a bull has been destroyed by his own father just as the big fish destroys its own offsprings.



#### श्लोकः
##### मूलम्
द्विजातिचरितो धर्मश्शास्त्रदृष्टस्सनातनः।  
यदि ते धर्मनिरते त्वया पुत्रे विवासिते॥2.61.26॥

##### शब्दार्थः
धर्मनिरते devoted to righteousness, पुत्रे son, त्वया by you, विवासिते has been banished, ते  to you, शास्त्रदृष्टः seen in the scriptures, सनातनः eternal, द्विजातिचरितः followed by the twiceborn, धर्मः यदि is it righteous act?

##### आङ्ग्लानुवादः
You have banished your son who is devoted to righteousness. Is it in accordance with the scriptures and the eternal tradition followed by the twiceborn?



#### श्लोकः
##### मूलम्
गतिरेका पतिर्नार्या द्वितीया गतिरात्मजः।  
तृतीया ज्ञातयो राजंश्चतुर्थी नेह विद्यते॥2.61.27॥

##### शब्दार्थः
राजन् O king, नार्याः for a woman,पतिः husband, एका one, गतिः refuge, आत्मजः son, द्वितीया गतिः second refuge, ज्ञातयः relatives, तृतीया third, चतुर्थी fourth, इह in this world, न विद्यते does not exist.

##### आङ्ग्लानुवादः
O king for a woman the first refuge is the husband, the second her son, the third her relatives and there is no fourth alternative in this world.



#### श्लोकः
##### मूलम्
तत्र त्वं चैव मे नास्ति रामश्च वनमाश्रितः।  
न वनं गन्तुमिच्छामि सर्वथा निहता त्वया॥2.61.28॥

##### शब्दार्थः
तत्र in these three states, त्वम् you, नैवासि is not, रामस्तु as for Rama, वनम् forest, अश्रितः has taken refuge, वनम् forest, गन्तुम् to go, न इच्छामि I do not desire, सर्वथा in all possible ways, त्वया by you, निहता I am destroyed.

##### आङ्ग्लानुवादः
You are nonexistent for my purpose. Rama has taken refuge in the forest and I do not like to go there. You have destroyed me in all possible ways.



#### श्लोकः
##### मूलम्
हतं त्वया राज्यमिदं सराष्ट्रं हतस्तथाऽत्मा सह मन्त्रिभिश्च।  
हता सपुत्राऽस्मि हताश्च पौरास्सुत श्च भार्या च तव प्रहृष्टौ॥2.61.29॥

##### शब्दार्थः
त्वया by you, सराष्ट्रम् with kingdom, इदम् राज्यम् this kingship, हतम् is destroyed, तथा also, मन्त्रिभिः सह along with ministers, आत्मा yourself, हतः are destroyed, सपुत्राः me along with my son, हताः are ruined, पौराश्च inhabitants of the city of Ayodhya, हताः destroyed, तव your, सुतश्च son Bharata, भार्या wife Kaikeyi, प्रहृष्टौ happy.

##### आङ्ग्लानुवादः
You have destroyed this kingdom, and the state along with its inhabitants. You have ruined yourself along with your ministers. You have brought disaster to me and to my son. Your son (Bharata) and your wife (Kaikeyi) are the only persons who are happy.



#### श्लोकः
##### मूलम्
इमां गिरं दारुणशब्द संश्रितां निशम्य राजाऽपि मुमोह दुःखितः।  
ततस् स शोकं प्रविवेश पार्थिवस्स्वदुष्कृतं चापि पुनस्तदा स्मरन्॥2.61.30॥

##### शब्दार्थः
राजापि the king too, दारुणशब्दसंश्रिताम् uttered with cruel words, इमाम् this, गिरम् utterances, निशम्य having heard, दुःखितः was distressed, मुमोह became senseless, ततः thereafter, सः पार्थिवः that king, तदा then, स्वदुष्कृतम् his own folly, पुनः again, स्मरन् recollecting, शोकम् in sad state, प्रविवेश entered.

##### आङ्ग्लानुवादः
Hearing the words uttered in harrowing accents, the king overcome with deep distress became senseless. Recollecting his folly thereafter he fell into a sad state.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकषष्टितमस्सर्गः॥  
Thus ends the sixtyfirst sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/05-dasharatha-mRtyuH/061_kausalyAkRtadasharathanindA.md">
<details><summary><h3>भूषणम् ...{Loading}...</h3></summary>



वनं गते धर्मपरे रामे रमयतां वरे ।  

कौसल्या रुदती स्वार्ता भर्तारमिदमब्रवीत्  ॥  २।६१।१  ॥   

वनमिति । स्वार्ता सुतरामार्ता  ॥  २।६१।१  ॥   

  

यद्यपि त्रिषु लोकेषु प्रथितं ते महद्यशः ।  

सानुक्रोशो वदान्यश्च प्रियवादी च राघवः  ॥  २।६१।२  ॥   

कथं नरवरश्रेष्ठ पुत्रौ तौ सह सीतया ।  

दुःखितौ सुखसंवृद्धौ वने दुःखं सहिष्यतः  ॥  २।६१।३  ॥   

यद्यपीति । राघवः दशरथः । सानुक्रोशः वदान्यश्च प्रियवादी चेति ते महद्यशः
त्रिषु लोकेषु प्रथितम् । यद्यपि तथापि अतिशयितापयशस्करं कृत्यं कृतमिति
वाक्यशेषः । तथापि दुःखितौ मार्गे दुःखितौ तौ वने कथं दुःखं सहिष्यत इति
वक्ष्यमाणेनान्वयो वा । यद्वा वार्द्धके नानाव्रतोपवासादिमहाप्रयासलब्धं
ज्येष्ठमपि पुत्रमभिषेककाले त्यक्त्वापि प्रतिज्ञां निरूढवानिति ते
महद्यशस्त्रिषु लोकेषु यद्यपि प्रथितं भवति । राघवश्च वदान्यतया दयया
प्रियवचनशीलतया मह्यं वाचा पूर्वं दत्तं राज्यं न त्यजामीतिवक्तुमक्षमतया च
राज्यं दत्तवान् अतस्तस्यापि महद्यश इति युवयोरिदं युक्तमस्तु, तथापि तौ
कथं दुःखं सहिष्यत इति योजना  ॥  २।६१।२३  ॥   

  

सा नूनं तरुणी श्यामा सुकुमारी सुखोचिता ।  

कथमुष्णञ्च शीतञ्च मैथिली प्रसहिष्यते  ॥  २।६१।४  ॥   

सा नूनमिति । तरुणी आरब्धयौवना । श्यामा यौवनमध्यस्था ।
एतत्पदद्वयोपादानेनेषन्न्यूनयौवनमध्यं प्राप्तेत्यवगम्यते । (पाठभेदः ।
श्यामा तरुणी यौवनमध्यस्था तरुणी नतु यौवनारम्भस्था तरुणीत्यर्थः)  ॥ 
२।६१।४  ॥   

  

भुक्त्वाशनं विशालाक्षी सूपदंशान्वितं शुभम् ।  

वन्यं नैवारमाहारं कथं सीतोपभोक्ष्यते  ॥  २।६१।५  ॥   

भुक्त्वाशनमिति । सूपदंशान्वितं शोभनव्यञ्जनसहितम् । नैवारं
नीवारसम्बन्धिनम्  ॥  २।६१।५  ॥   

  

गीतवादित्रनिर्घोषं श्रुत्वा शुभमनिन्दिता ।  

कथं क्रव्यादसिंहानां शब्दं श्रोष्यत्यशोभनम्  ॥  २।६१।६  ॥   

क्रव्यादाः मांसभक्षकाः  ॥  २।६१।६  ॥   

  

महेन्द्रध्वजसङ्काशः क्वनु शेते महाभुजः ।  

भुजं परिघसङ्काशमुपधाय महाबलः  ॥  २।६१।७  ॥   

महेन्द्रध्वजसङ्काश इति । महेन्द्रध्वजोनाम--इन्द्रधनुः कदाचित् ध्वजाकारेण
परमाभ्युदयनिमित्ततया प्रतिभातीत्याहुः  ॥  २।६१।७  ॥   

  

पद्मवर्णं सुकेशान्तं पद्मनिश्वासमुत्तमम् ।  

कदा द्रक्ष्यामि रामस्य वदनं पुष्करेक्षणम्  ॥  २।६१।८  ॥   

पद्मवर्णमिति । पद्मवर्णं पद्मपत्रवर्णम् । पद्मनिश्वासं
पद्मगन्धिनिश्वासम्  ॥  २।६१।८  ॥   

  

वज्रसारमयं नूनं हृदयं मे न संशयः ।  

अपश्यन्त्या न तं यद्वै फलतीदं सहस्रधा  ॥  २।६१।९  ॥   

वज्रसारमयमिति । न फलति न स्फुटति । "ञिफला विशरणे" इति धातुः  ॥  २।६१।९
 ॥   

  

यत्त्वया ऽकरुणं कर्म व्यपोह्य मम बान्धवाः ।  

निरस्ताः परिधावन्ति सुखार्हाः कृपणा वने  ॥  २।६१।१०  ॥   

यत्त्वयेति । त्वया निरस्ताः मम बान्धवाः रामादयः । व्यपोह्य नगरं
त्वक्त्वा वने परिधावन्तीति यत् एतत् अकरुणं कर्म, करुणाराहित्येन कृतं
कर्मेत्यर्थः  ॥  २।६१।१०  ॥   

  

यदि पञ्चदशे वर्षे राघवः पुनरेष्यति ।  

जह्याद्राज्यञ्च कोशञ्च भरतेनोपभुज्यते  ॥  २।६१।११  ॥   

चतुर्दशवर्षानन्तरं रामो राज्यं प्राप्स्यतीत्याशङ्क्य परिहरति--यदीति ।
पञ्चदशे वर्षे राघवो यदि पुनरेष्यति तथापि राज्यं कोशञ्च जह्यात् त्यजेत् ।
कुतः ? यस्मात् कारणात् भरतेनोपभुज्यते भरतेनोपभुक्ततया तेन पुनर्दत्तमपि
राज्यं रामस्त्यजेदित्यर्थः । भरतो नोपलक्ष्यत इति पाठान्तरम् । राज्यं
कोशं च भरतो जह्यात् इदं तु नोपलक्ष्यते यद्रामः पुनर्भरतदत्तं राज्यं
प्रतिगृह्णीयादिति । यद्वा यदि राघवः पुनरेष्यति । तदा भरतः राज्यं कोशं च
जह्यादिति नोपलक्ष्यते । करस्थराज्यत्यागस्यासम्भावितत्वादित्यर्थः । भरतो
यदि भोक्ष्यत इति च पाठः  ॥  २।६१।११  ॥   

  

भोजयन्ति किल श्राद्धे केचित् स्वानेव बान्धवान् ।  

ततः पश्चात्समीक्षन्ते कृतकार्या द्विजर्षभान्  ॥  २।६१।१२  ॥   

तत्र ये गुणवन्तश्च विद्वांसश्च द्विजातयः ।  

न पश्चात्ते ऽभिमन्यन्ते सुधामपि सुरोपमाः  ॥  २।६१।१३  ॥   

भरतेनोपभुक्ततया पुनर्दत्तमपि राज्यं रामो न भोक्ष्यत इत्यत्र
दृष्टान्तमाह--भोजयन्तीत्यादिना । किलेति वार्तायाम् । लोके केचित्
ब्राह्मणाः विद्यागुण वयोभ्यधिकेषु विप्रेषु विद्यमानेषु
दक्षिणाविशेषप्रापणलोभेन स्वानेव बान्धवान् श्राद्धे भोजयन्ति । ततः
पश्चात्तदनन्तरं कृतकार्याः कृतश्राद्धकार्य्याः सन्दः श्राद्धावसाने
द्विजर्षभान् पूर्वभुक्तविप्रापेक्षया विद्यावृत्तवयोभिः श्रेष्ठान्
समीक्षन्ते इष्टपङ्क्तौ भोजयितुमिच्छन्ति । तत्र तदानीं ये गुणवन्तः
वृत्तवन्तो विद्वांसः विद्यावन्तः सुरोपमाः देववत्पूज्यतमाः वृद्धाः
द्विजातयः ते पश्चादिष्टपङ्क्तौ सुधामपि अमृततुल्यान्नमपि नाभिमन्यन्ते
नाद्रियन्ते  ॥  २।६१।१२१३  ॥   

  

ब्राह्मणेष्वपि तृप्तेषु पश्चाद्भोक्तुं द्विजर्षभाः ।  

नाभ्युपैतुमलं प्राज्ञाः शृङ्गच्छेदमिवर्षभाः  ॥  २।६१।१४  ॥   

ननु कुतो नाद्रियन्ते ब्राह्मणशेषभोजने
शूद्रशेषवन्निषेधाभावादित्यत्राह--ब्राह्मणेष्वित्यादिना ।  

तृप्तेष्वपि ब्राह्मणेषु पूर्वभक्तानां ब्राह्मणत्वेपीत्यर्थः । प्राज्ञाः
द्विजर्षभाः ऋषभाः श्रृङ्गच्छेदमिव निजावमानहेतुं पश्चाद्भोक्तुमिच्छाम्
अभ्युपैतुम् नालम्, न क्षमन्त इत्यर्थः । यद्वा श्रृङ्गमग्रं श्रृङ्गे
च्छेदो यस्य तत् श्रृङ्गच्छेदं छिन्नाग्रं तृणम् । यथा वृषभा
वृषभान्तरजग्धाग्रं तृणं भोक्तुं नालम्, तद्वदित्यर्थः । श्रृङ्गच्छेदमिति
वृषभभक्षिताग्रतृणनामेत्यप्याहुः  ॥  २।६१।१४  ॥   

  

एवं कनीयसा भ्रात्रा भुक्तं राज्यं विशाम्पते ।  

भ्राता ज्येष्ठो वरिष्ठश्च किमर्थं नावमंस्यते  ॥  २।६१।१५  ॥   

उक्तमर्थं दार्ष्टान्तिके योजयति--एवमित्यादिना । एवं
पूर्वोक्तद्विजर्षभवत् । कनीयसा कनिष्ठेन । विशांपते हे  

प्रजानाथ वरिष्ठः गुणैः श्रेष्ठः । किमर्थं नावमंस्यते कस्मैप्रयोजनाय न
तिरस्करिष्यति । सर्वात्मना तिरस्करिष्यत्येवेत्यर्थः  ॥  २।६१।१५  ॥   

  

न परेणाहृतं भक्ष्यं व्याघ्रः खादितुमिच्छति ।  

एवमेव नरव्याघ्रः परलीढं न मन्यते  ॥  २।६१।१६  ॥   

न परेणेति । परेण अन्येन वृकगोमाय्वादिना आहृतं भक्षितशेषत्वेनानीतम् ।
परलीढं परेणास्वादितम् । परभुक्तशेषमिति यावत् । न मन्यते न बहुमन्यते  ॥ 
२।६१।१६  ॥   

  

हविराज्यं पुरोडाशः कुशा यूपाश्च खादिराः ।  

नैतानि यातयामानि कुर्वन्ति पुनरध्वरे  ॥  २।६१।१७  ॥   

हविरिति । हविः चरुप्रमुखम्, पुरोडाशाः पिष्टादिविकाराः । खादिरा इत्येतत्
पालाशादीनामुपलक्षणम् । यातयामानि परिभुक्तानि यागे विनियुक्तानीति यावत् ।
"जीर्णं च परिभुक्तं च यातयाममिदं द्वयम्" इत्यमरः । अध्वरे यागान्तरे ।
पुनर्न कुर्वन्ति न विनियुञ्जते । "मन्त्राः कृष्णाजिनं दर्भाः"
इत्याद्ययातयामत्वबोधकवचनेषु दर्भादिशब्दाः कुशादिव्यतिरिक्तपराः  ॥ 
२।६१।१७  ॥   

  

तथा ह्यात्तमिदं राज्यं हृतसारां सुरामिव ।  

नाभिमन्तुमलं रामो नष्टसोममिवाध्वरम्  ॥  २।६१।१८  ॥   

तथेति । आत्तम् उपभुक्तपूर्वम् । हृतसारां गृहीतसारांशाम् । अभिमन्तुम्
अभिलषितुम् । नष्टसोममिवाध्वरमिति अन्येन सोमपाने कृते सत्ररूपमध्वरं
तदक्षमतायां यथान्यो नाभिलषति तद्वदित्यर्थः  ॥  २।६१।१८  ॥   

  

नैवंविधमसत्कारं राघवो मर्षयिष्यति ।  

बलवानिव शार्दूलो वालधेरवमर्शनम्  ॥  २।६१।१९  ॥   

नैवंविधमिति । वालधेः पुच्छस्य अवमर्शनम् अवमत्यस्पर्शनम्  ॥  २।६१।१९  ॥   

  

नैतस्य सहिता लोका भयं कुर्युर्महामृधे ।  

अधर्मं त्विह धर्मात्मा लोकं धर्मेण योजयेत्  ॥  २।६१।२०  ॥   

ननु वयं किं कुर्मः पौरुषधर्मबलाभ्यां हीनः स्वयमेव गत
इत्यत्राह--नैतस्येति । सहिताः मिलिताः लोकाः चतुर्दशभुवनस्थाः सुरासुरादयः
। महामृधे महायुद्धे । एतस्य रामस्य भयं न कुर्युः, भयं कर्तुं न
शक्नुयुरित्यर्थः । किन्तु अधर्मम् अधर्ममार्गस्थं लोकं जनं धर्मेण योजयेत्
। "चातुर्वर्ण्यञ्च लोके ऽस्मिन् स्वेस्वे धर्मे नियोक्ष्यति" इत्युक्तो
रामः स्वयमधर्मं कथं कुर्यादित्यर्थः  ॥  २।६१।२०  ॥   

  

नन्वसौ काञ्चनैर्बाणैर्महावीर्यो महाभुजः ।  

युगान्त इव भूतानि सागरानपि निर्दहेत्  ॥  २।६१।२१  ॥   

नन्विति । युगान्तः युगान्तकालः । भूतानि पञ्चमहाभूतानि  ॥  २।६१।२१  ॥   

  

स तादृशः सिंहबलो वृषभाक्षो नरर्षभः ।  

स्वयमेव हतः पित्रा जलजेनात्मजो यथा  ॥  २।६१।२२  ॥   

स तादृश इति । तादृशः अवाङ्मनसगोचरपराक्रमयुक्तः । जलजेन मत्स्येन ।
मत्स्यो ह्यात्मजानेव भक्षयतीति प्रसिद्धम्  ॥  २।६१।२२  ॥   

  

द्विजातिचरितो धर्मः शास्त्रदृष्टः सनातनः ।  

यदि ते धर्मनिरते त्वया पुत्रे विवासिते  ॥  २।६१।२३  ॥   

इयता प्रबन्धेनोक्तमुपसंहरति--द्विजातिचरित इति । धर्मनिरते पुत्रे त्वया
विवासिते सति । द्विजातिचरितः शिष्टत्रैवर्णिकाचरितः शास्त्रदृष्टः सनातनो
धर्मः ते यदि अस्ति किमित्यर्थे ऽव्ययमिदम्  ॥  २।६१।२३  ॥   

  

गतिरेका पतिर्नार्या द्वितीया गतिरात्मजः ।  

तृतीया ज्ञातयो राजंश्चतुर्थी नेह विद्यते  ॥  २।६१।२४  ॥   

एवं राजकृतानीत्या स्वहानिमाह--गतिरित्यादि । एका मुख्या, प्रथमेत्यर्थः ।
द्वितीया भर्त्रभावो गतिरित्यर्थः । ज्ञातयः पित्रादयः तृतीया
भर्तृपुत्राभावे गतिरित्यर्थः । चतुर्थी स्वातन्त्र्यरूपा । तथाच स्मृतिः
"पिता रक्षति कौमारे भर्ता रक्षति यौवने । वार्द्धके तनयो रक्षेन्न स्त्री
स्वातन्त्र्यमर्हति  ॥ " इति  ॥  २।६१।२४  ॥   

  

तत्र त्वं चैव मे नास्ति रामश्च वनमाश्रितः ।  

न वनं गन्तुमिच्छामि सर्वथा निहता त्वया  ॥  २।६१।२५  ॥   

तत्रेति । तत्र तासुगतिषु त्वं भर्ता न भवसि, सपत्नीपरतन्त्रत्वात् । मे
ज्ञातिरपि नास्ति । दूरस्थत्वादिति भावः । न वनं गन्तुमिच्छामि
सभर्तृकत्वात् । निहता अस्मीति शेषः  ॥  २।६१।२५  ॥   

  

हतं त्वया राज्यमिदं सराष्ट्रंहतस्तथात्मा सह मन्त्रिमिश्च ।  

हता सपुत्रास्मि हताश्च पौराः सुतश्च भार्या च तव प्रहृष्टौ  ॥  २।६१।२६
 ॥   

न केवलमहमेका हता अन्येपीत्याह--हतमिति । राज्यं कोसलराज्यम् । राष्ट्राणि
अन्यानित्वन्मित्रपालितानि । सुतः भरतः । तत्रैव तव सुताभिमानात् । भार्या
कैकेयी, तद्वचनकरणात्  ॥  २।६१।२६  ॥   

  

इमां गिरं दारुणशब्दसंश्रितां निशम्य राजापि मुमोह दुःखितः ।  

ततः स शोकं प्रविवेश पार्थिवः स्वदुष्कृतं चापि पुनस्तदा स्मरन्  ॥  २।६१।२७
 ॥   

इमामिति । प्रविवेश तत्र मग्न इत्यर्थः । दुष्कृतं स्मरन् एतादृशदुःखस्य
निदानभूतं किं कर्म पूर्वं कृतमिति स्मरन्नित्यर्थः  ॥  २।६१।२७  ॥   

  

इत्यार्षे श्रीरामायणे वाल्मीकीये० श्रीमदयोध्याकाण्डे एकषष्टितमः सर्गः  ॥ 
६१  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकषष्टितमः सर्गः  ॥  ६१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/05-dasharatha-mRtyuH/061_kausalyAkRtadasharathanindA.md">
<details><summary><h3>शिरोमणी ...{Loading}...</h3></summary>



राजानं प्रति कौशल्योक्तिं वर्णयितुमाह-- वनमिति । रमयतां वरे रामे वनं गते
सति रुदती कौशल्या भर्तारमब्रवीत्  ॥  २।६१।१  ॥   

  

तद्वचनाकारमाह-- यद्यपीति । सानुक्रोशो ऽतिदयावान् वदान्यो ऽतिवक्ता
प्रियवादी प्रीत्युत्पादकवचनवान् राघवो दशरथो ऽस्तीति ते महद्यशः यद्यपि
त्रिषु लोकेषु विदितं तथापि सीतया सह तौ पुत्रौ कथमत्यज इति शेषः । अनुचितं
कृतमिति तात्पर्यम् । त्यागे दोषमाह-- सुखसंवृद्धौ रामलक्ष्मणौ दुःखितौ
प्राप्तपित्रादिवियोगजनितदुःखविशिष्टौ सन्तौ दुःखं वनवासजनितखेदं कथं
सहिष्यतः । एतेनायं त्यागस्तव यशोदूषक इव प्रतिभातीति ध्वनितम् ।
श्लोकद्वयमेकान्वयि  ॥  २।६१।२,३  ॥   

  

सेति । श्यामाषोडशवर्षपरिमितात्वेन प्रतीयमाना मैथिली उष्णादिकं कथं
विसहिष्यते  ॥  २।६१।४  ॥   

  

भुक्त्वेति । सूपदंशं शोभनव्यञ्जनयुक्तमशनं भोज्यपदार्थं भुक्त्वा नैवारं
नीवारसम्बन्धि वन्यमाहारं कथमुपभोक्ष्यते  ॥  २।६१।५  ॥   

  

गीतेति । गीतादिकं श्रुत्वा क्रव्यादसिंहानां मांसमात्रभक्षककेसरिणामशोभनं
शब्दं कथं श्रोष्यति  ॥  २।६१।६  ॥   

  

महेन्द्रेति । महेन्द्रध्वजसङ्काशः सर्वोत्सवदातृत्वेन महेन्द्रध्वजसदृशः
महाभुजो रामः परिघसकाशं भुजमुपधाय उपबर्हणत्वेन निधाय क्व शेते  ॥  २।६१।७
 ॥   

  

पद्मेति । पद्मवर्णं पद्मवद्वर्ण्यते कविभिर्गीयते यत् सुकेशान्तं
सुकेशपर्यन्तं पद्मनिःश्वासं पद्मसुगन्धसदृशसुगन्धविशिष्टनिःश्वासविशिष्टं
पुष्करेक्षणं कमलसदृशनेत्रविशिष्टं रामस्य वदनं मुखं कदा द्रक्ष्यामि  ॥ 
२।६१।८  ॥   

  

वज्रसारेति । तं तादृशवदनवन्तं रामं अपश्यन्त्या मम यद्धृदयं सहस्रधा न
फलति भिद्यते तद्धृदयं
वज्रसारमयमुत्तमवज्रकाठिन्यसदृशकाठिन्यविशिष्टमस्तीति शेषः  ॥  २।६१।९  ॥   

  

यदिति । यद्यस्मात्करुणं सदयं कर्म प्रव्राजनाभावसम्पादकं व्यापारं
व्यपोह्य सन्त्यज्य सुखार्हा मम बान्धवाः अतिप्रीतिविषयीभूता रामादयः
निरस्ताः प्रव्राजितास्तस्माद्धेतोः कृपणाः सन्तो वने परिधावन्ति  ॥ 
२।६१।१०  ॥   

  

यदीति । पञ्चदशे वर्षे च चतुर्दशवर्षान्ते इत्यर्थः । यदि राघवः
पुनर्नैष्यति आयाता तर्हि भरतोपि राज्यं कोशं च जह्यात्त्यक्तेत्यर्थ
इत्युपलक्ष्यते अनुमीयते  ॥  २।६१।११  ॥   

  

चतुर्दशवर्षान्ते आगतो ऽपि रामः चतुर्दशवर्षपर्यन्तं भरतस्य
राज्यस्वामित्वाभिमानित्वे पश्चात्त्यक्तमपि राज्यं न ग्रहीष्यतीति
बोधयन्ती आह-- भोजयन्तीति । ये केचित्पुरुषाः श्राद्धे स्वान् स्वकीयान्
बान्धवाञ्जामात्रादीनेव अधिकदक्षिणादानादिहेतुना पूर्वं भोजयन्ति ततः
पश्चात्कृतकार्याः निष्पादितश्राद्धप्रयोजनाः सन्तो ऽपि
द्विजोत्तमान्निमन्त्रितब्राह्मणान्समीक्षन्ते भोजनार्थं प्रतीक्षन्ते तत्र
तात्कालिकप्रतीक्षणसमये ये गुणवन्तो विद्वांसः अत एव सुरोपमा देवतुल्याः
द्विजातयः ते पश्चाद्भोज्यं सुधामपि अमृतवत्स्वाद्वपि पायसादिकं
नाभिमन्यन्ते स्वीकुर्वन्ति श्लोकद्वयमेकान्वयि  ॥  २।६१।१२,१३  ॥   

  

ननु शूद्रशेषभोजनस्य निषिध्यत्वेपि ब्राह्मणशेषभोजनस्य निषेधाभावात्कुतो न
स्वीकुर्वन्तीत्यत आह-- ब्राह्मणेष्विति । ब्राह्मणेष्वपि वृत्तेषु पूर्वं
भुक्तेषु सत्सु द्विजोत्तमाः भुक्तशेषमन्नमभ्युपेतुं स्वीकर्तुं नालं
समर्थाः । एतेन निष्कारणकपश्चाद्भोजने अत्याज्यमानभङ्गः स्यादिति हेतुः
सूचितः । मानस्यात्याज्यत्वे दृष्टान्तः ऋषभाः आत्मानः श्रृङ्गच्छेदमिव
श्रृङ्गच्छेदे हि तेषां मानभङ्गः इति  

प्रसिद्धं यद्वा भुक्तशेषं भुक्तशेषभोजनं श्रृङ्गच्छेदमिव मानध्वंसकत्वेन
प्रभुत्वविघातकमेव इति हेतोः ऋषभाः जात्यादिना श्रेष्ठाः प्राज्ञाः
द्विजोत्तमाः अभ्युपेतुमङ्गीकर्तुन्नालं न समर्थाः श्रृङ्गं प्रभुत्वे
शिखरे चित्रे क्रीडाम्बुयन्त्रके इति मेदिनी  ॥  २।६१।१४  ॥   

  

दृष्टान्तमुक्त्वा दार्ष्टान्तिके नियोजयन्ति-- एवमिति । एवमनेन प्रकारेण
कनीयसा कनिष्ठेन भुक्तं राज्यं ज्येष्ठो वरिष्ठो रामः किमर्थं कुतः
नावमन्यते तिरस्करिष्यति तिरस्करिष्यत्येवेत्यर्थः  ॥  २।६१।१५  ॥   

  

पुनः सदृष्टान्तं तदेवाह-- न परेणेति । परेणस्वातिरिक्तेनाहृतं स्वीकृतं
भक्ष्यं व्याघ्रः खादितुं नेच्छति । एवं नरव्याघ्रः रामो ऽपि परालीढं
स्वकीयत्वेन भरतस्वीकृतं न मन्यते मन्ता  ॥  २।६१।१६  ॥   

  

हविरिति । यातयामानि अध्वरान्तरविनियुक्तत्वेन परिभुक्तानि एतानि हविरादीनि
अध्वरे प्रकृतयागे न कुर्वन्ति नियोजयन्ति तत्र खादिराः खदिरादिनिर्मिता
यूपा यागस्तम्भाः "जीर्णं च परिभुक्तं च यातयाममिदं द्वयम्" इत्यमरः । न च
मन्त्राः कृष्णाजिना दर्भा इत्यादिस्मृत्या कुशानां
यातयामत्वदोषास्पर्शित्वादत्र कुशोक्तिर्विरुद्धेति वाच्यं
स्मृतेर्जीर्णत्वरूपयातयामत्वदोषाभावपरत्वादत एव "ब्रह्मयज्ञेषु ये दर्भा
विनियुक्ता न ते ऽन्यतः" इति स्मृत्यन्तरं सङ्गच्छते  ॥  २।६१।१७  ॥   

  

तथेति । तथा तेन प्रकारणे आत्तं भरतेनोपभुक्तमिदं राज्यं हृतसारां हृतः
सारांशो यस्यास्तां सुरामिव आध्वरमध्वरसम्बन्धि नष्टसोममुपभुक्तसोममिव
अभिमन्तुं स्वीकर्तुं रामो नालम्  ॥  २।६१।१८  ॥   

  

नैवमिति । एवंविधमसत्कारं भवत्कर्तृकसत्काराभावं राधवो न मर्षयिष्यति
असत्कारेण दत्तं राज्यं न स्वीकरिष्यतीत्यर्थः । मर्षणाभावे दृष्टान्तः
बालधेः पुच्छस्य अभिमर्शनं स्पर्शं बलवाञ्छार्दूल इव  ॥  २।६१।१९  ॥   

  

एतद्राज्यस्वीकाराभावे ऽपि तस्य न काचित्क्षतिरिति बोधयन्ती आह-- नैतस्येति
। सहिताः हिताः पालकास्तैः सहिताः लोकाः सर्वभुवनवर्तिसुरासुराः मृधे
सङ्ग्रामे एतस्य रामस्य भयं न कुर्युः अत एव इहात्त्मिन्काले ऽपि धर्मात्मा
रामः अधर्मं लोकं जनं धर्मेण योजयेत् योजयिष्यति । एतेन सर्वनियमनसमर्थस्य
साक्षाद्राज्यशासने न किञ्चित्प्रयोजनमिति ध्वनितम्  ॥  २।६१।२०  ॥   

  

तत्सामर्थ्यमेव भङ्ग्यन्तरेणाह-- नन्विति । नन्विच्छायां सत्यां महावीर्यो
ऽसौ रामः काञ्चनैः काञ्चनभूषितपुङ्खविशिष्टैः बाणैः युगान्ते प्रलयकाले इव
भूतानि सागरानपि निर्दहेत्  ॥  २।६१।२१  ॥   

  

स इति । तादृशः अतिप्रभावविशिष्टः सः रामः पित्रा त्वया स्वयमेव हतः
ऐश्वर्यशोभायास्त्याजितः । तत्र दृष्टान्तः जलजेन कमलेन आत्मजः आत्मनः
स्वस्य जो जनिर्यस्मात्सजलपदार्थो यथा यथा स्वशोभासम्पादकजलशोभां
स्वातिप्रसृत्या जलजं निवारयति तथा स्वस्वातन्त्र्येण
स्वशोभाजनकीभूतपुत्रशोभां भवान्निवारितवानित्यर्थः । "जो ना मृत्युञ्जये
जन्ये" इति मेदिनी । ममैवाधिकः खेद इति बोधयन्ती आह द्विजातीति । यद्यः
सनातनैः ऋषिभिः शास्त्रस्मृत्यादौ धर्मः द्विजातिचरितः त्रिवर्णाधिकृतः
दृष्टो बोधितस्तेन धर्मेणोपलक्षिताहं धर्मनिरते पुत्रे त्वया विवासिते सति
त्वया हता धर्मरहिता कृता अतः वनं गन्तुमिच्छामि धर्मरहितत्वे हेतुः पतिरेव
नार्या एका गतिः धर्मरक्षकः द्वितीया गतिरात्मजः तृतीया ज्ञातयस्तत्र तेषु
मध्ये त्वं मदग्रे नैवासि मूर्छितो ऽसीत्यर्थः । रामः वनमाहितः प्राप्तः
अतो न सोपी ऽह नास्ति चकारेणात एव ज्ञातयो विनष्टाः । एतेन मम
धर्मनिर्वाहकः कश्चिन्नास्तीति सूचितम् । श्लोकद्वयमेकान्वयि ।
इतिर्हेत्वर्थे ऽव्ययं यदिति सामान्ये नपुंसकम्  ॥  २।६१।२२२५  ॥   

  

उपसंहरन्ती आह--हतमिति । सराज्यं अन्तरङ्गराज्यसहितं राष्ट्रं
बहिरङ्गराज्यं त्वया हतं विनाशितमत एव मन्त्रिभिः सह सर्वाः प्रजा हताः अत
एव सपुत्राहं हतास्मि अत एव पौरा हताः । ननु सर्वेषां
विद्यमानत्वात्कथमिदमुच्यते इत्यत आह तव प्रहृष्टौ त्वन्निष्ठहर्षे एव सुतो
रामादिरस्ति भार्या अस्मदादिरप्यस्ति चकारेण राष्ट्रादयो ऽपि सन्ति अन्यथा
सर्वेषां विनाश इत्यर्थः  ॥  २।६१।२६  ॥   

  

इममिति । दारुणशब्दसंहितां प्रातिभासिककठिनत्वविशिष्टशब्दविशिष्टामिमां
कौशल्योक्तां गिरं निशम्य मामेति कृत्वा मुमोह ततो मोहानन्तरं दुःखितः
पार्थिवः स्वदुष्कृतं स्वकीयाया दुष्कृतमकालिकवरयाचनं स्मरन्सन् शोकं
प्रविवेश  ॥  २।६१।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकषष्टितमः सर्गः  ॥  २।६१  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/05-dasharatha-mRtyuH/061_kausalyAkRtadasharathanindA.md">
<details><summary><h3>तिलकम् ...{Loading}...</h3></summary>



परमपतिव्रतापि कौसल्या दुःखातिशयात्पूर्वं जानत्यपि
त्रेताश्रयव्यवहारवल्लोकाश्रयेण राजानमुपालभते वनमिति । आर्ता खिन्ना ।
"स्वार्ता" इति पाठे सुतरामार्ता "रुदतीव" इति पाठे इव एवार्थे, यद्वा
उक्तार्थध्वननायेवशब्दः  ॥  २।६१।१  ॥   

  

अनुक्रोशादिविशिष्टो राघव इति ते महद्यशः प्रथितमिति योजना  ॥  २।६१।२  ॥   

  

अथापि हे नरवरश्रेष्ठ सीतया सह तौ पुत्रौ कथं त्यक्तवानिति शेषः । अथ
ताञ्शोचति-- दुःखितावित्यादि । दुःखं प्राप्तावित्यर्थः  ॥  २।६१।३  ॥   

  

तरुण्यतिक्रान्तकौमारा श्यामा प्राप्तयोवना  ॥  २।६१।४  ॥   

  

सूपदंशान्वितं शोभनव्यञ्जनसहितं नैवारं नीवारसंबन्धिनम्  ॥  २।६१।५,६  ॥   

  

महेन्द्रध्वजसङ्काशस्तद्वत्सर्वलोकस्योत्सवदः  ॥  २।६१।७  ॥   

  

पद्मवर्णं पद्मदलवर्णं पद्मनिःश्वासं पद्मपत्रगन्धिनिःश्वासम्  ॥  २।६१।८
 ॥   

  

यद्यतस्तमपश्यन्त्या इदं सहस्रधा न फलति न विशीर्यते ऽतस्तद्वज्रसारं
वज्रवत्कठिनं नूनमित्युत्प्रेक्षा  ॥  २।६१।९  ॥   

  

त्वया व्यपोह्य वृद्धैरविचार्य यत्करुणं शोचनीयं कर्मानुचितवरदानरूपं कृतं
तेन हेतुना मम बान्धवाः कैकेय्या निरस्ताः सुखार्हा अपि कृपणाः सन्तो वने
धावन्ति, यद्वा व्यपोह्य अनादृत्य राज्यात्प्रभश्य वा त्वया निरस्ता वने
परिधावन्तीति यत्तदकरुणं क्रूरं कर्म त्वया कृतमित्यर्थः  ॥  २।६१।१०  ॥   

  

ननु चतुर्दशवर्षानन्तरं तव पुत्रस्यैव राज्यं भविष्यति तत्राह-- यदीति ।
तावत्पर्यन्तं वने जिवनमेव न संभाव्यते तथापि यदि जीवन्पुनरेष्यति तथापि
भरतो राज्यं जह्यादिति नोपलक्ष्यते न संभाव्यत इत्यर्थः  ॥  २।६१।११  ॥   

  

अथापि कदाचिद्भरतो जह्यात्तथापि रामस्तन्नाङ्गीकरिष्यतीति सदृष्टान्तमाह--
भोजयन्तीत्यादिना । केचिच्छ्राद्धकर्तारो वयोगुणैरधिकान्विप्राञ्श्राद्धे
निमन्त्र्य वयोगुणहीनानपि स्वान्बान्धवाञ्श्राद्धे भोजयन्ति ततः कृतकार्याः
सन्तो निमन्त्रितान्द्विजर्षभान्पश्चादिष्टपङ्क्तौ भोजयितुं समीक्षन्ते
विचारयन्ति  ॥  २।६१।१२ ॥   

  

तत्र निमन्त्रितेषु ये गुणवन्तः श्राद्धापेक्षितगुणवन्तस्ते सुरोपमाः
पश्चात्पङ्क्तौ सुधासदृशं स्वाद्वन्नमपि नानुमन्यन्ते  ॥  २।६१।१३  ॥   

  

ननु कुतो नानुमन्यन्ते ब्राह्मणशेषभोजने शूद्रशेषभोजनवद्दोषाभावादत आह--
ब्रह्मणेष्वपीति । ब्राह्मणेषु वृत्तेषु भुक्तवत्सु तद्भुक्तशेषमपि यतो
द्विजोत्तमाः प्राज्ञाश्चातस्तद्भोजनमभ्युपेतुमङ्गीकर्तुं नालम् अवमाननात्
ऋषभाः स्वशृङ्गच्छेदमिव शृङ्गस्थानीयो हि सतां मानः  ॥  २।६१।१४  ॥   

  

दार्ष्टान्तिके योजयति-- एवमिति । कनीयोभुक्तत्वात्स्वयं ज्येष्ठो वयसा
गुणैश्च वरिष्ठः संस्तेन त्यक्तमपि राज्यं किमर्थं नावमंस्यते सर्वथा
तिरस्करिष्यत्येवेत्यर्थः । मद्दर्शनानुरोधेनागतो मज्जीवनपर्यन्तमेव
स्थास्यति तूष्णीं न पुना राज्यं करिष्यतीत्यर्थः  ॥  २।६१।१५  ॥   

  

परेणाहृतं कोष्ट्वादिखादितशेषम् । परलीढं परास्वादितं न मन्यते न मंस्यते
 ॥  २।६१।१६  ॥   

  

एतानि हविरादीन्येकत्राध्वरे विनियोगाद्यातयामानि पुनरध्वरे ऽध्वरान्तरे
विनियुक्तानि न कुर्वन्ति । "जीर्णं च परिभुक्तं च यातयाममिदं द्वयम्"
इत्यमरः । यद्यपि मन्त्राः कृष्णाजिनं दर्भा इति स्मृत्या कुशानां
यातयामत्वदोषो नेत्युक्तं तथापि तज्जीर्णत्वरूपयातयामत्वदोषाभावपरं न तु
विनियुक्तविनियोगपरम् "ब्रह्मयज्ञेषु ये दर्भा विनियुक्ता न ते ऽन्यतः"
इत्यनेन विनियुक्तविनियोगनिषेधस्य न्यायेन सर्वत्र लाभादित्याहुः  ॥ 
२।६१।१७  ॥   

  

तथैवान्येनात्तमुपभुक्तपूर्वमिदं राज्यं रामो ऽभिमन्तुमङ्गीकर्तुं नालम् ।
नष्टसोमं भुक्तसोममध्वरं तत्स्थं सोमरूपं हविः  ॥  २।६१।१८  ॥   

  

वालधेः पुच्छस्य  ॥  २।६१।१९  ॥   

  

शार्दूलवद्बलवत्त्वमेव दर्शयति-- नैतस्येति । सहिताः सुरासुरैः सहिताः
लोकाः प्रतियोधाः किमर्थं तर्हि मामाक्रम्य राज्यं न कृतवांस्तत्राह--
अधर्मं त्विति । अधर्मं तु मत्वा न तथा कृतवानिति भावः । नन्वेवं तस्य
धर्मनिष्ठता कथमत आह-- इहेति । यो धर्मात्मा इह मनुष्यलोके लोकं धर्मेण
योजयेत् एवं धर्मप्रवर्तकस्य तस्य धर्मनिष्ठता अनुक्तिसिद्धैवेति भावः ।
यद्वातुरप्यर्थे अधर्ममधर्मप्रवृत्तमपि लोकं दण्डादिना यो धर्मेण योजयेत्स
कथं स्वयमधर्मं कुर्यादित्यर्थः  ॥  २।६१।२०  ॥   

रामे ऽशक्तिशङ्कापि नेत्यह-- नन्विति । काञ्चनैः
काञ्चनभूषितपुङ्खैर्युगान्ते युगान्तकाले ईश्वर इव भूतानि समुद्रांश्च
निर्दहेन्नाशयेच्छोषयेच्च  ॥  २।६१।२१  ॥   

  

पित्रा त्वया स्वयमेव स्वपुत्रो हतो भ्रष्टराज्यः कृतः । जलजेन मत्स्येन स
यथात्मजानेव भक्षयति तद्वदित्यर्थः  ॥  २।६१।२२  ॥   

  

एवं चाहमेव हतेत्याह श्लोकत्रयेण द्विजातीत्यादि । सनातनैर्ऋ़षिभिः
शास्त्रे वेदे दृष्टस्त्रैवर्णिकैर्द्विजातिभिश्चरितो धर्मो यदि ते सत्यः
स्यात्तर्हि पुत्रो न विवासितः स्यादिति शेषः । एवं धर्ममुपेक्ष्य
धर्मनिरते पुत्रे त्वया विवासिते सति  ॥  २।६१।२३  ॥   

  

शास्त्रेणोच्यमानाः स्त्रियास्तिस्रो गतयः । तत्र तासु प्रथमगतिभूतस्त्वं
मम नास्येव सपत्नीवशत्वात् । "नास्ति" इति पाठ आर्षत्वं बोध्यम् ।
द्वितीयगतिभूतो रामश्च वनमाहितो वनं प्रहितस्त्वया । न च तत्प्राप्तये वनं
गन्तुमिच्छामि सपतिकात्वात् । तृतीया ज्ञातयस्त्वसंनिहितास्तस्मात्सर्वथा
हता त्वया  ॥  २।६१।२४,२५  ॥   

  

सुतश्च भार्या च भरतकैकेय्यौ प्रहृष्टौ  ॥  २।६१।२६  ॥   

  

दारुणशब्दसंहितां दारुणशब्दयुक्ताम् स्वदुष्कृतं वक्ष्यमाणम्  ॥  २।६१।२७
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकषष्टितमः सर्गः  ॥  २।६१  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/05-dasharatha-mRtyuH/061_kausalyAkRtadasharathanindA.md">
<details><summary><h3>द्राविडपाठः ...{Loading}...</h3></summary>



  
वनं गते धर्मपरे रामे रमयतां वरे।  
कौसल्या रुदती स्वार्ता भर्तारमिदमब्रवीत् ॥ 2.61.1 ॥   
यद्यपि त्रिषु लोकेषु प्रथितं ते महद्यशः।  
सानुक्रोशो वदान्यश्च प्रियवादी च राघवः ॥ 2.61.2 ॥   
कथं नरवरश्रेष्ठ पुत्रौ तौ सह सीतया।  
दुःखितौ सुखसंवृद्धौ वने दुःखं सहिष्यतः ॥ 2.61.3 ॥   
सा नूनं तरुणी श्यामा सुकुमारी सुखोचिता।  
कथमुष्णञ्च शीतञ्च मैथिली प्रसहिष्यते ॥ 2.61.4 ॥   
भुक्त्वाशनं विशालाक्षी सूपदंशान्वितं शुभम्।  
वन्यं नैवारमाहारं कथं सीतोपभोक्ष्यते ॥ 2.61.5 ॥   
गीतवादित्रनिर्घोषं श्रुत्वा शुभमनिन्दिता।  
कथं क्रव्यादसिंहानां शब्दं श्रोष्यत्यशोभनम् ॥ 2.61.6 ॥   
महेन्द्रध्वजसङ्काशः क्वनु शेते महाभुजः।  
भुजं परिघसङ्काशमुपधाय महाबलः ॥ 2.61.7 ॥   
पद्मवर्णं सुकेशान्तं पद्मनिश्वासमुत्तमम्।  
कदा द्रक्ष्यामि रामस्य वदनं पुष्करेक्षणम् ॥ 2.61.8 ॥   
वज्रसारमयं नूनं हृदयं मे न संशयः।  
अपश्यन्त्या न तं यद्वै फलतीदं सहस्रधा ॥ 2.61.9 ॥   
यत्त्वयाऽकरुणं कर्म व्यपोह्य मम बान्धवाः।  
निरस्ताः परिधावन्ति सुखार्हाः कृपणा वने ॥ 2.61.10 ॥   
यदि पञ्चदशे वर्षे राघवः पुनरेष्यति।  
जह्याद्राज्यञ्च कोशञ्च भरतेनोपभुज्यते ॥ 2.61.11 ॥   
भोजयन्ति किल श्राद्धे केचित् स्वानेव बान्धवान्।  
ततः पश्चात्समीक्षन्ते कृतकार्या द्विजर्षभान् ॥ 2.61.12 ॥   
तत्र ये गुणवन्तश्च विद्वांसश्च द्विजातयः।  
न पश्चात्तेऽभिमन्यन्ते सुधामपि सुरोपमाः ॥ 2.61.13 ॥   
ब्राह्मणेष्वपि तृप्तेषु पश्चाद्भोक्तुं द्विजर्षभाः।  
नाभ्युपैतुमलं प्राज्ञाः शृङ्गच्छेदमिवर्षभाः ॥ 2.61.14 ॥   
एवं कनीयसा भ्रात्रा भुक्तं राज्यं विशाम्पते।  
भ्राता ज्येष्ठो वरिष्ठश्च किमर्थं नावमंस्यते ॥ 2.61.15 ॥   
न परेणाहृतं भक्ष्यं व्याघ्रः खादितुमिच्छति।  
एवमेव नरव्याघ्रः परलीढं न मन्यते ॥ 2.61.16 ॥   
हविराज्यं पुरोडाशः कुशा यूपाश्च खादिराः।  
नैतानि यातयामानि कुर्वन्ति पुनरध्वरे ॥ 2.61.17 ॥   
तथा ह्यात्तमिदं राज्यं हृतसारां सुरामिव।  
नाभिमन्तुमलं रामो नष्टसोममिवाध्वरम् ॥ 2.61.18 ॥   
नैवंविधमसत्कारं राघवो मर्षयिष्यति।  
बलवानिव शार्दूलो वालधेरवमर्शनम् ॥ 2.61.19 ॥   
नैतस्य सहिता लोका भयं कुर्युर्महामृधे।  
अधर्मं त्विह धर्मात्मा लोकं धर्मेण योजयेत् ॥ 2.61.20 ॥   
नन्वसौ काञ्चनैर्बाणैर्महावीर्यो महाभुजः।  
युगान्त इव भूतानि सागरानपि निर्दहेत् ॥ 2.61.21 ॥   
स तादृशः सिंहबलो वृषभाक्षो नरर्षभः।  
स्वयमेव हतः पित्रा जलजेनात्मजो यथा ॥ 2.61.22 ॥   
द्विजातिचरितो धर्मः शास्त्रदृष्टः सनातनः।  
यदि ते धर्मनिरते त्वया पुत्रे विवासिते ॥ 2.61.23 ॥   
गतिरेका पतिर्नार्या द्वितीया गतिरात्मजः।  
तृतीया ज्ञातयो राजंश्चतुर्थी नेह विद्यते ॥ 2.61.24 ॥   
तत्र त्वं चैव मे नास्ति रामश्च वनमाश्रितः।  
न वनं गन्तुमिच्छामि सर्वथा निहता त्वया ॥ 2.61.25 ॥   
हतं त्वया राज्यमिदं सराष्ट्रंहतस्तथात्मा सह मन्त्रिमिश्च।  
हता सपुत्रास्मि हताश्च पौराः सुतश्च भार्या च तव प्रहृष्टौ ॥ 2.61.26 ॥   
इमां गिरं दारुणशब्दसंश्रितां निशम्य राजापि मुमोह दुःखितः।  
ततः स शोकं प्रविवेश पार्थिवः स्वदुष्कृतं चापि पुनस्तदा स्मरन् ॥ 2.61.27 ॥   

</details>
</div>
