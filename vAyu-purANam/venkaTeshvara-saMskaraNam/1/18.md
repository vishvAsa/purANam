---
title: ०१८

---
॥ वायुरुवाच ॥  
अत ऊर्द्ध्वं प्रवक्ष्यामि यतीनामिह निश्चयम्।  
प्रायश्चित्तानि तत्त्वेन यान्यकामकृतानि तु।  
अथ कामकृतेप्याहुः सूक्ष्मधर्मविदो जनाः ॥ १८.१ ॥  
पापञ्च त्रिविधं प्रोक्तं वाङ्मनःकायसम्भवम्।  
सततं हिदिवा रात्रौ येनेदं बध्यते जगत् ॥ १८.२ ॥  
न कर्माणि न चाप्येष तिष्ठ तीतिपरा श्रुतिः।  
क्षणमेव प्रयोज्यन्तु आयुषस्तु विधारणात् ॥ १८.३ ॥  
भवेद्धीरोऽप्रमत्तस्तु योगो हि परमं बलम्।  
न हि योगात्परं किञ्चिन्नराणामिह दृश्यते।  
तस्माद्योगं प्रशंसन्ति धर्मयुक्ता मनीषिणः ॥ १८.४ ॥  
अविद्यां विद्यया तीर्त्वा प्राप्यैश्वयर्मनुत्तमम्।  
दृष्ट्वा परापरं धीराः परं गच्छन्ति तत्पदम् ॥ १८.५ ॥  
व्रतानि यानि भिक्षूणां तथैवोपव्रतानि च।  
एकैकापक्रमे तेषां प्रायश्चित्तं विधीयते ॥ १८.६ ॥  
उपेत्य तु स्त्रियं कामात् प्रायश्चित्तं विनिर्दिशेत् ।  
प्राणायामसमायुक्तं कुर्यात्सान्तपनं तथा ॥ १८.७ ॥  
तत श्चरति निर्द्देशं कृच्छ्रस्यान्ते समाहितः।  
पुनराश्रममागम्य चरेद्भिक्षुरतन्द्रितः ।  
न मर्मयुक्तं वचनं हिनस्तीति मनीषिणः ॥ १८.८ ॥  
तथापि च न कर्त्तव्यः प्रसङ्गो ह्येष दारुणः।  
अहोरात्राधिकः कश्चिन्नास्त्यधर्म इति श्रुतिः ॥ १८.९ ॥  
हिंसा ह्येषा परा सृष्टा दैवतैर्मुनिभिस्तथा।  
यदेतद्द्रविणं नाम प्राणा ह्येते बहिश्चराः।  
स तस्य हरति प्राणान् यो यस्य हरते धनम् ॥ १८.१० ॥  
एवं कृत्वा स दुष्टात्मा भिन्नवृत्तो व्रताच्च्युतः।  
भूयो निर्वेदमापन्नश्चरेच्चान्द्रायणं व्रतम् ॥ १८.११ ॥  
विधिना शास्त्रदृष्टेन संवत्सरमिति श्रुतिः।  
ततः संवत्सरस्यान्ते भूयः प्रक्षीणकल्मषः।  
भूयो निर्वेदमापन्नश्चरेच्चान्द्रायणं व्रतम् ॥ १८.१२ ॥  
अहिंसा सर्वभूतानां कर्मणा मनसा गिरा ।  
अकामादपि हिंसेत यदि भिक्षुः पशून् मृगान्।  
कृच्छ्रातिकृच्छ्रं कुर्वीत चान्द्रायणमथीपि वा ॥ १८.१३ ॥  
स्कन्देदिन्द्रियदौर्बल्यात् स्त्रियं दृष्ट्वा यतिर्यदि।  
तेन धारयितव्या वै प्राणायामास्तु षोडश ॥ १८.१४ ॥  
दिवा स्कन्नस्य विप्रस्य प्रायश्चित्तं विधीयते।  
त्रिरात्रमुपवासश्च प्राणायामशतं तथा ॥ १८.१५ ॥  
रात्रौ स्कन्नः शुचिः स्रातोद्वादशैव तु धारणाः।  
प्राणायामेन शुद्धात्मा विरजा जायते द्विजः ॥ १८.१६ ॥  
एकान्नं मधु मांसं वा ह्यामश्राद्धं तथैव च।  
अभोज्यानि यतीनाञ्च प्रत्यक्षलवणानि च ॥ १८.१७ ॥  
एकैकातिक्रमे तेषां प्रायश्चित्तं विधीयते।  
प्राजापत्येन कृच्छ्रेण ततः पापात् प्रमुच्यते ॥ १८.१८ ॥  
व्यतिक्रमाच्च ये केचिद्वाङ्मनःकायसम्भवम्।  
सद्भिः सह विनिश्चित्य यद्ब्रूयुस्तत्समाचरेत् ॥ १८.१९ ॥  
विशुद्धबुद्धिः समलोष्टकाञ्चनः समस्तभूतेषु चरन् स माहितः ।  
स्थानं ध्रुवं शाश्वतमव्ययं सतां परं स गत्वा न पुनर्हि जायते ॥ १८.२० ॥  
इति श्रीमहापुराणे वायुप्रोक्ते यतिप्रायश्वित्तविधिर्नामाष्टादशोऽध्यायः ॥ १८ ॥