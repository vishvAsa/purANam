+++
title = "४५"

+++

पञ्चचत्वारिम्भोऽध्यायः  

जैमिनिरुवाच  

सम्यगेतन्ममाख्यातं भवदिभर्द्विजसत्तमाः  ।  
प्रवृत्तं च निवृत्तं च द्विविधं कर्म वैदिकम्  ॥ ४५.१ ॥  
अहो पितृप्रसादेन भवतां ज्ञानमीदृशम्  ।  
येन तिर्यक्त्वमप्येतत्प्राप्य मोहस्तिरस्कृतः  ॥ ४५.२ ॥  
धन्या भवन्तः संसिद्ध्यै प्रागवस्थास्थितं यतः  ।  
भवतां विषयोद्भूतैर्न मोहैश्चाल्यते मनः  ॥ ४५.३ ॥  
दिष्ट्या भगवता तेन मार्कण्डेयेन धीमता  ।  
भवन्तो वै समाख्याताः सर्वसन्देहहृत्तमाः  ॥ ४५.४ ॥  
संसारेऽस्मिन्मनुष्याणां भ्रमतामतिसङ्कटे  ।  
भवद्विधैः समं सङ्गो जायते नातपस्विनाम्  ॥ ४५.५ ॥  
यद्यहं सङ्गमासाद्य भवदिभर्ज्ञानदृष्टिभिः  ।  
न स्यां कृतार्थस्तन्नूनं न मेऽन्यत्र कृतार्थता  ॥ ४५.६ ॥  
प्रवृते च निवृत्ते च भवतां ज्ञानकर्मणि  ।  
मतिमस्तमलां मन्ये यथा नान्यस्य कस्यचित् ॥ ४५.७ ॥  
यदि त्वनुग्रहवती मयी बुद्धिर्द्विजोत्तमाः  ।  
भवतां तत्समाख्यातुमर्हतेदमशेषतः  ॥ ४५.८ ॥  
कथमेतत्समुद्भूतं जगत्स्थावरजङ्गमम्  ।  
कथञ्च प्रलयङ्काले पुनर्यास्यति सत्तमाः  ॥ ४५.९ ॥  
कथञ्च वंशाः देवर्षिपितृभूतादिसम्भवाः  ।  
मन्वन्तराणि च कथं वंशानुचरितञ्च यत् ॥ ४५.१० ॥  
यावत्यः सृष्टयश्चैव यावन्तः प्रलयास्तथा  ।  
यथा कल्पविभागश्च या च मन्वन्तरस्थितिः  ॥ ४५.११ ॥  
यथा च क्षितिसंस्थानं यत्प्रमाणञ्च वै भुवः  ।  
यथास्थिति समुद्राद्रिनिम्नगाः काननानि च  ॥ ४५.१२ ॥  
भूर्लोकादिस्वर्लोकानां गणः पातालसंश्रयः  ।  
गतिस्तथार्कसोमादिग्रहर्क्षज्योतिषामपि  ॥ ४५.१३ ॥  
श्रोतुमिच्छाम्यहं सर्वमेतदाहूतसम्प्लवम्  ।  
उपसंहृते च यच्छेषं जगत्यस्मिन् भविष्यति  ॥ ४५.१४ ॥  

पक्षिण ऊचुः  

प्रश्नभारोऽयमतुलो यस्त्वया मुनिसत्तम  ।  
पृष्टस्तं ते प्रवक्ष्यामस्तत्शृणुष्वेह जैमिने  ॥ ४५.१५ ॥  
मार्कण्डेयेन कथितं पुरा क्रौष्टुकये यथा  ।  
द्विजपुत्राय शान्ताय व्रतस्त्राताय धीमते  ॥ ४५.१६ ॥  
मार्कण्डेयं महात्मानमुपासीनं द्विजोत्तमैः  ।  
क्रौष्टुकिः परिपप्रच्छ यदेतत्पृष्टवान् प्रभो  ॥ ४५.१७ ॥  
तस्य चाकथयत्प्रीत्या यन्मुनिर्भृगुनन्दनः  ।  
तत्ते प्रकथयिष्यामः शृणु त्वं द्विजसत्तम  ॥ ४५.१८ ॥  
प्रणिपत्य जगन्नाथं पद्मयोनिं पितामहम्  ।  
जगद्योनिं स्थितं सृष्टौ स्थितौ विष्णुस्वरूपिणम्  ।  
प्रलये चान्तकर्तारं रौद्रं रुद्रस्वरूपिणम्  ॥ ४५.१९ ॥  

मार्कण्डेय उवाच  

उत्पन्नमात्रस्य पुरा ब्रह्मणोऽव्यक्तजन्मनः  ।  
पुराणमेतद्वेदाश्च मुखेभ्योऽनुविनिः सृताः  ॥ ४५.२० ॥  
पुराणसंहिताश्चक्रुर्बहुलाः परमर्षयः  ।  
वेदानां प्रविभागश्च कृतस्तैस्तु सहस्रशः  ॥ ४५.२१ ॥  
धर्मज्ञानञ्च वैराग्यमैश्वर्यञ्च महात्मनः  ।  
तस्योपदेशेन विना न हि सिद्धं चतुष्टयम्  ॥ ४५.२२ ॥  
वेदान् सप्तर्षयस्तस्माज्जगृहुस्तस्य मानसाः  ।  
पुराणं जगृहुश्चाद्या मुनयस्तस्य मानसाः  ॥ ४५.२३ ॥  
भृगोः सकाशाच्च्यवनस्तेनोक्तञ्च द्विजन्मनाम्  ।  
ऋषिभिश्चापि दक्षाय प्रोक्तमेतन्महात्मभिः  ॥ ४५.२४ ॥  
दक्षेण चापि कथितमिदमासीत्तदा मम  ।  
तत्तुभ्यं कथयाम्यद्य कलिकल्मषनाशनम्  ॥ ४५.२५ ॥  
सर्वमेतन्महाभग ! श्रूयतां मे समाधिना  ।  
यथाश्रुतं मया पूर्वं दक्षस्य गदतो मुने  ॥ ४५.२६ ॥  
प्रणिपत्य जगद्योनिमजमव्ययमाश्रयम्  ।  
चराचरस्य जगतोधातारं परमं पदम्  ॥ ४५.२७ ॥  
ब्रह्माणमादिपुरुषमुत्पत्तिस्थितिसंयमे  ।  
यत्कारणमनौपम्यं यत्र सर्वं प्रतिष्ठितम्  ॥ ४५.२८ ॥  
तस्मै हिरण्यगर्भाय लोकतन्त्राय धीमते  ।  
प्रणम्य सम्यग्वक्ष्यामि भूतवर्गमनुत्तमम्  ॥ ४५.२९ ॥  
महदाद्यं विशेषान्तं सवैरुप्यं सलक्षणम्  ।  
प्रमाणैः पञ्चभिर्गम्यं स्त्रोतोभिः षड्भिरन्वितम्  ॥ ४५.३० ॥  
पुरुषाधिष्ठितं नित्यमनित्यमिव च स्थितम्  ।  
तच्छ्रूयतां महाभाग ! परमेण समाधिना  ॥ ४५.३१ ॥  
प्रधानं कारणं यत्तदव्यक्ताख्यं महर्षयः  ।  
यदाहुः प्रकृतिं सूक्ष्मां नित्यां सदसदात्मिकाम्  ॥ ४५.३२ ॥  
ध्रुवमक्षय्यमजरममेयं नान्यसंश्रयम्  ।  
गन्धरूपरसैर्हेनं शब्दस्पर्शविवर्जितम्  ॥ ४५.३३ ॥  
अनाद्यन्तं जगद्योनि त्रिगुणप्रभवाप्ययम्  ।  
असाम्प्रतमविज्ञेयं ब्रह्माग्रे समवर्तत  ॥ ४५.३४ ॥  
प्रलयस्यानु तेनेदं व्याप्तमासीदशेषतः  ।  
गुणसाम्यात्ततस्तस्मात्क्षेत्रज्ञाधिष्ठितान्मुने  ॥ ४५.३५ ॥  
गुणभावात्सृज्यमानात्सर्गकाले ततः पुनः  ।  
प्रधानं तत्त्वमुद्भूतं महान्तं तत्समावृणोत् ॥ ४५.३६ ॥  
यथा बीजं त्वचा तद्वदव्यक्तेनावृतो महान्  ।  
सात्त्विको राजसश्चैव तामसश्च त्रिधोदितः  ॥ ४५.३७ ॥  
ततस्तस्मादहङ्कारस्त्रिविधो वै व्यजायत  ।  
वैकारिकस्तैजसश्च भूतादिश्च सतामसः  ॥ ४५.३८ ॥  
महता चावृतः सोऽपि यथाव्यरक्तेन वै महान्  ।  
भूतादिस्तु विकुर्वाणः शब्दतन्मात्रकन्ततः  ॥ ४५.३९ ॥  
ससर्ज शब्दतन्मात्रादाकाशं शब्दलक्षणम्  ।  
आकाशं शब्दमात्रन्तु भूतादिश्चावृणोत्ततः  ॥ ४५.४० ॥  
स्पर्शतन्मात्रमेवेह जायते नात्र संशयः  ।  
बलवान् जायते वायुस्तस्य स्पर्शगुणो मतः  ॥ ४५.४१ ॥  
वायुश्चापि विकुर्वाणो रुपमात्रं ससर्ज ह  ।  
ज्योतिरुत्पद्यते वायोस्तद्रूपगुणमुच्यते  ॥ ४५.४२ ॥  
स्पर्शमात्रस्तु वै वायूरूपमात्रं समावृणोत् ।  
ज्योतिश्चापि विकुर्वाणं रसमात्रं ससर्ज ह  ॥ ४५.४३ ॥  
सम्भवन्ति ततो ह्यापश्चासन् वै ता रसात्मिकाः  ।  
रसमात्रन्तु ताह्यापो रूपमात्रं समावृणोत् ॥ ४५.४४ ॥  
आपश्चापि विकुर्वत्यो गन्धमात्रं ससर्जिरे  ।  
सङ्घातो जायते तस्मात्तस्य गन्धो गुणो मतः  ॥ ४५.४५ ॥  
तस्मिंस्तस्मिंस्तु तन्मात्रं तेन तन्मात्रता स्मृता  ।  
अविशेषवाचकत्वादविशेषास्ततश्च ते  ॥ ४५.४६ ॥  
न शान्ता नापि घोरास्ते न मूढाश्चाविशेषतः  ।  
भूततन्मात्रसर्गोऽयमहङ्कारात्तु तामसात् ॥ ४५.४७ ॥  
वैकारिकादहङ्कारात्सत्त्वोद्रिक्तात्तु सात्त्विकात् ।  
वैकारिकः स सर्गस्तु युगपत्सम्प्रवर्तते  ॥ ४५.४८ ॥  
बुद्धीन्द्रियाणि पञ्चैव पञ्च कर्मेन्द्रियाणि च  ।  
तैजसानीन्द्रियाण्याहुर्देवा वैकारिका दश  ॥ ४५.४९ ॥  
एकादशं मनस्तत्र देवा वैकारिकाः स्मृताः  ।  
श्रोतं त्वक्चक्षुषी जिह्वा नासिका चैव पञ्चमी  ॥ ४५.५० ॥  
शब्दादीनामवाप्त्यर्थं बुद्धियुक्तानि वक्ष्यते  ।  
पादौ पायुरुपस्थश्च हस्तौ वाक्पञ्चमी भवेत् ॥ ४५.५१ ॥  
गतिर्विसर्गो ह्यानन्दः शिल्पं वाक्यञ्च कर्म तत् ।  
आकाशं शब्दमात्रन्तु स्पर्शमात्रं समाविशत् ॥ ४५.५२ ॥  
द्विगुणो जायते वायुस्तस्य स्पर्शो गुणो मतः  ।  
रूपन्तथैवाविशतः शब्दस्पर्शगुणावुभौ  ॥ ४५.५३ ॥  
द्विगुणस्तु ततश्चाग्निः स शब्दस्पर्शरूपवान्  ।  
शब्दः स्पर्शश्च रूपञ्च रसमात्रं समाविशत् ॥ ४५.५४ ॥  
तस्माच्चतुर्गुणा ह्यापो विज्ञेयास्ता रसात्मिकाः  ।  
शब्दः स्पर्शश्च रूपञ्च रसो गन्धं समाविशत् ॥ ४५.५५ ॥  
संहता गन्धमात्रेण आवृण्वंस्ते महीमिमाम्  ।  
तस्मात्पञ्चगुणा भूमिः स्थूला भूतेषु दृश्यते  ॥ ४५.५६ ॥  
शान्ता घोराश्च मूढाश्च विशेषास्तेन ते स्मृताः  ।  
परस्परानुप्रवेशाद्धारयन्ति परस्परम्  ॥ ४५.५७ ॥  
भूमेरन्तस्त्विदं सर्वं लोकालोकं घनावृतम्  ।  
विशेषाश्चेन्द्रियग्राह्या नियतत्वाच्च ते स्मृताः  ॥ ४५.५८ ॥  
गुणं पूर्वस्य पूर्वस्य प्राप्नुवन्त्युत्तरोत्तरम्  ।  
नानावीर्याः पृथग्भूताः सप्तैते संहतिं विना  ॥ ४५.५९ ॥  
नाशक्नुवन् प्रजाः स्त्रष्टुमसमागम्य कृत्स्नशः  ।  
समेत्यान्योन्यसंयोगमन्योन्याश्रयिणश्च ते  ॥ ४५.६० ॥  
एकसङ्घातचिह्नाश्च सम्प्राप्यैक्यमशेषतः  ।  
पुरुषाधिष्ठितत्वाच्च अव्यक्तानुग्रहेण च  ॥ ४५.६१ ॥  
महदाद्या विशेषान्ता ह्यण्डमुत्पादयन्ति ते  ।  
जलबुद्बुदवत्तत्र क्रमाद्वै वृद्धिमागतम्  ॥ ४५.६२ ॥  
भूतेभ्योऽण्डं महाबुद्धे ! वृहत्तदुदकेशयम्  ।  
प्राकृतेऽण्डे विवृद्धः सन् क्षेत्रज्ञो ब्रह्मसञ्ज्ञितः  ॥ ४५.६३ ॥  
स वै शरीरी प्रथमः स वै पुरुष उच्यते  ।  
आदिकर्ता च भूतानां ब्रह्माग्रे समवर्तत  ॥ ४५.६४ ॥  
तेन सर्वमिदं व्याप्तं त्रैलोक्यं सचराचरम्  ।  
मेरुस्तस्यानुसम्भूतो जरायुश्चापि पर्वताः  ॥ ४५.६५ ॥  
समुदा गर्भसलिलं तस्याण्डस्य महात्मनः  ।  
तस्मिन्नण्डे जगत्सर्वं सदेवासुरमानुषम्  ॥ ४५.६६ ॥  
दीपाद्यद्रिसमुद्राश्च राज्योतिर्लोकसङ्ग्रहः  ।  
जलानिलानलाकाशैस्ततो भूतादिना बहिः  ॥ ४५.६७ ॥  
वृतमण्डं दशगुणैरेकेकैकत्वेन तैः पुनः  ।  
महता तत्प्रमाणेन सहैवानेन वेष्टितः  ॥ ४५.६८ ॥  
महांस्तैः सहितः सर्वैरव्यक्तेन समावृतः  ।  
एभिरावरणैरण्डं सप्तभैः प्राकृतैर्वृतम्  ॥ ४५.६९ ॥  
अन्योन्यमावृत्य च ता अष्टौ प्रकृतयः स्थिताः  ।  
एषा सा प्रकृतिर्नित्या यदन्तः पुरुषश्च सः  ॥ ४५.७० ॥  
ब्रह्माख्यः कथितो यस्ते समासात्श्रू यतां पुनः  ।  
यथा मग्नो जले कश्चिदुन्मज्जन् जलसम्भवः  ॥ ४५.७१ ॥  
जलञ्च क्षिपति ब्रह्मा स तथा प्रकृतिर्विभु  ।  
अव्यक्तं क्षेत्रमुदिष्टं ब्रह्मा क्षेत्रज्ञ उच्यते  ॥ ४५.७२ ॥  
एतत्समस्तं जानीयात्क्षेत्रक्षेत्रज्ञलक्षणम्  ।  
इत्येष प्राकृतः सर्गः क्षेत्रज्ञाधिष्ठितस्तु सः  ।  
अबुद्धिपूर्वः प्रथमः प्रादुर्भूतस्तडिद्यथा  ॥ ४५.७३ ॥  

इति श्रीमार्कण्डेयपुराणे ब्रह्मोत्पतिर्नाम पञ्चचत्वारिंशोऽध्यायः  
