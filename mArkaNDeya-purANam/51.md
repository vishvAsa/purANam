+++
title = "५१"

+++

एकपञ्चाशोऽध्यायः ५१  

मार्कण्डेय उवाच  

दुः सहस्याभवद्भार्या निर्माष्टिर्नाम नामतः  ।  
जाता कलेस्तु भार्यायामृतौ चाण्डालदर्शनात् ॥ ५१.१ ॥  
तयोरपत्यान्यभवने जगद्व्यापीनि षोडश  ।  
अष्टौ कुमाराः कन्याश्च तथाष्टावतिभीषणाः  ॥ ५१.२ ॥  
तन्ताकृष्टिस्तथोक्तिश्च परिवर्तस्तथापरः  ।  
अङ्गध्रुक्शकुनिश्चैव गण्डप्रान्तरतिस्तथा  ॥ ५१.३ ॥  
गर्भहा सस्यहा चान्यः कुमारास्तनयास्तयोः  ।  
कन्याश्चान्यास्तथैवाष्टौ तासां नामानि मे शृणु  ॥ ५१.४ ॥  
नियोजिका वै प्रथमा तथैवान्या विरोधिनी  ।  
स्वयंहारकरी चैव भ्रामणी ऋतुहारिका  ॥ ५१.५ ॥  
स्मृतिबीजहरे चान्ये तयोः कन्येऽतिदारुणे  ।  
विद्वेषण्यष्टमी नाम कन्या लोकभयावहा  ॥ ५१.६ ॥  
एतासां कर्म वक्ष्यामि दोषप्रशमनञ्च यत् ।  
अष्टानाञ्च कुमाराणां श्रुयतां द्विजसत्तम  ॥ ५१.७ ॥  
दन्ताकृष्टिः प्रसुप्तानां बालानां दशनस्थितः  ।  
करोति दन्तसङ्घर्षं चिकीर्षुर्दुः सहागमम्  ॥ ५१.८ ॥  
तस्योपशमनं कार्यं सुप्तस्य सितसर्षपैः  ।  
शयनस्योपरि क्षिप्तैर्मानुषैर्दशनोपरि  ॥ ५१.९ ॥  
सुवार्च्चलौषधीस्नानात्तथा सच्छास्त्रकीर्तनात् ।  
उष्ट्रकण्टकखड्गास्थिक्षौमवस्त्रविधारणात् ॥ ५१.१० ॥  
तिष्ठत्यन्यकुमारस्तु तथास्त्त्वित्यसकृद्ब्रुवन्  ।  
शुभाशुभे नृणां युङ्क्ते तथोक्तिस्तच्च नान्यथा  ॥ ५१.११ ॥  
तस्माददुष्टं मङ्गल्यं वक्तव्यं पण्डितैः सदा  ।  
दुष्टे श्रुते तथैवोक्ते कीर्तनीयो जनार्दनः  ॥ ५१.१२ ॥  
चराचरगुरुर्ब्रह्मा या यस्य कुलदेवता  ।  
अन्यगर्भे परान् गर्भान् सदैव परिवर्तयन्  ॥ ५१.१३ ॥  
रतिमाप्नोति वाक्यञ्च विवक्षोरन्यदेव यत् ।  
परिवर्तकसञ्ज्ञोऽयं तस्यापि सितसर्षपैः  ॥ ५१.१४ ॥  
रक्षोघ्नमन्त्रजप्यैश्च रक्षां कुर्वोत तत्त्ववित् ।  
अन्यश्चानिलवन्नृणामङ्गेषु स्फुरणोदितम्  ॥ ५१.१५ ॥  
शुभाशुभं समाचष्टे कुशैस्तस्याङ्गताडनम्  ।  
काकादिपक्षिसंस्थोऽन्यः श्वादेरङ्गगतोऽपि वा  ॥ ५१.१६ ॥  
शुभाशुभञ्च शकुनिः कुमारोऽन्यो ब्रवीति वै  ।  
तत्रापि दुष्टे व्याक्षेपः प्रारम्भत्याग एव च  ॥ ५१.१७ ॥  
शुभे द्रुततरं कार्यमिति प्राह प्रजापतिः  ।  
गण्डान्तेषु स्थितश्चान्यो मुहूर्तार्धं द्विजोत्तम  ॥ ५१.१८ ॥  
सर्वारम्भान् कुमारोऽत्ति शस्ताताञ्चानसूयताम्  ।  
विप्रोक्त्या देवतास्तुत्या मूलोत्खातेन च द्विज  ॥ ५१.१९ ॥  
गोमूत्रसर्षपस्त्रानैस्तदृक्षग्रहपूजनैः  ।  
पुनश्च धर्मोपनिषत्करणैः शास्त्रदर्शनैः  ॥ ५१.२० ॥  
अनज्ञया जन्मनश्च प्रशमं याति गण्डवान्  ।  
गर्भे स्त्रीणां तथान्यस्तु फलनाशी सुदारुणः  ॥ ५१.२१ ॥  
तस्य रक्षा सदा कार्या नित्यं शौचनिषेवणात् ।  
प्रसिद्धमन्त्रलिखनाच्छस्तमाल्यादिधारणात् ॥ ५१.२२ ॥  
विशुद्धगेहावसथादनायासाच्च वै द्विज  ।  
तथैव सस्यहा चान्यः सस्यर्धिमुपहन्ति यः  ॥ ५१.२३ ॥  
तस्यापि रक्षां कुर्वोत जीर्णोपानद्विधारणात् ।  
तथापसव्यगमनाच्छाण्डालस्य प्रवेशनात् ॥ ५१.२४ ॥  
बहिर्बलिप्रदानाच्च सोमाम्बुपरिकीर्तनात् ।  
परदारपहद्रव्यहरणादिषु मानवान्  ॥ ५१.२५ ॥  
नियोजयति चैवान्यान् कन्या सा च नियोजिका  ।  
तस्याः पवित्रपठनात्क्रोधलोभादिवर्जनात् ॥ ५१.२६ ॥  
नियोजयति मामिष्टविरोधाच्च विवर्जनम्  ।  
आक्रुष्टोऽन्येन मन्येत ताडितो वा नियोजिका  ॥ ५१.२७ ॥  
नियोजयत्येनमिति न गच्छेत्तद्वशं बुधः  ।  
परदारादिसंसर्गे चित्तमात्मानमेव च  ॥ ५१.२८ ॥  
नियोजयत्यत्र सा मामिति प्राज्ञो विचिन्तयेत् ।  
विरोधं कुरुते चान्या दम्पत्योः प्रीयमाणयोः  ॥ ५१.२९ ॥  
बन्धूनां सुहृदां पित्रोः पुत्रैः सावर्णिकैश्च या  ।  
विरोधिनी सा तद्रक्षां कुर्वोत बलिकर्मणा  ॥ ५१.३० ॥  
तथातिवादसहनाच्छास्त्राचारनिषेवणात् ।  
धान्यं खलाद्गृहाद्गोभ्यः पयः सर्पिस्तथापरा  ॥ ५१.३१ ॥  
समृद्धिमृद्धिमद्द्रव्यादपहिन्ति च कन्यका  ।  
सा स्वयंहारिकेत्युक्ता सदान्तर्धानतत्परा  ॥ ५१.३२ ॥  
महानसादर्धसिद्धमन्नागारस्थितं तथा  ।  
परिविश्यमाणञ्च सदा सार्धं भुङ्क्ते च भुञ्जता  ॥ ५१.३३ ॥  
उच्छेषणं मनुष्याणां हरत्यन्नञ्च दुर्हरा  ।  
कर्मान्तागारशालाभ्यः सिद्धर्धि हरति द्विज  ॥ ५१.३४ ॥  
गोस्त्रीस्तनेभ्यश्च पयः क्षीरहारी सदैव सा  ।  
दध्नो घृतं तिलात्तैलं सुरागारात्तथा सुराम्  ॥ ५१.३५ ॥  
रागं कुसुम्भकादीनां कार्पासात्सूत्रमेव च  ।  
सा स्वयंहारिका नाम हरत्यविरतं द्विज  ॥ ५१.३६ ॥  
कुर्याच्छिखण्डिनोर्द्वन्द्वं रक्षार्थं कुत्रिमां स्त्रियम्  ।  
रक्षाश्चैव गृहे लेख्या वर्ज्याचो च्छिष्टता तथा  ॥ ५१.३७ ॥  
होमाग्निदेवताधूपभस्मना च परिष्क्रिया  ।  
कार्या क्षीरादिभाण्डानामेवं तद्रक्षणं स्मृतम्  ॥ ५१.३८ ॥  
उद्वेगं जनयत्यन्या एकस्थाननिवासिनः  ।  
पुरुषस्य तु या प्रोक्ता भ्रामणी सा तु कन्यका  ॥ ५१.३९ ॥  
तस्याथ रक्षां कुर्वोत विक्षिप्तैः सितसर्षपैः  ।  
आसने शयने चोर्व्यां यत्रास्ते स तु मानवः  ॥ ५१.४० ॥  
चिन्तयेच्च नरः पापा मामेषा दुष्टचेतना  ।  
भ्रामयत्यसकृज्जप्यं भुवः सूक्तं समाधिना  ॥ ५१.४१ ॥  
स्त्रीणां पुष्पं हरत्यन्या प्रवृत्तं सा तु कन्यका  ।  
तथाप्रवृत्तं सा ज्ञेया दौः सहा ऋतहारिका  ॥ ५१.४२ ॥  
कुर्वोत तीर्थदेवौकश्चैत्यपर्वतसानुषु  ।  
नदीसङ्गमखातेषु स्त्रपनं तत्प्रशान्यते  ॥ ५१.४३ ॥  
मन्त्रवित्कृततत्त्वज्ञः पर्वसूषसि च द्विज  ।  
चिकित्साज्ञश्च वै वैद्यः सम्प्रयुक्तैर्वरौषधैः  ॥ ५१.४४ ॥  
स्मृतिञ्चापहरत्यन्या स्त्रीणां सा स्मृतिहारिका  ।  
विविक्तदेशसेवित्वात्तस्याश्चोपशमो भवेत् ॥ ५१.४५ ॥  
बीजापहारिणी चान्या स्त्रीपुंसोरतिभीषणा  ।  
मेध्यान्नभोजनैः स्नानैस्तस्याश्चोपशमो भवेत  ॥ ५१.४६ ॥  
अष्टमी द्वेषणी नाम कन्या लोकभयावहा  ।  
या करोति जनद्विष्टं नरं नारीमथापि वा  ॥ ५१.४७ ॥  
मधुक्षीरघृताक्तांस्तु शान्त्यर्थं होमयेत्तिलान्  ।  
कुर्वोत मित्रविन्दाञ्च तथेष्टिन्तत्प्रशान्यते  ॥ ५१.४८ ॥  
एतेषान्तु कुमाराणां कन्यानां द्विजसत्तम  ।  
अष्टत्रिंशदपत्यानि तेषां नामानि मे शृणु  ॥ ५१.४९ ॥  
दन्ताकृष्टेरभूत्कन्या विजल्पा कलहा तथा  ।  
अवज्ञानृतदुष्टोक्तिर्विजल्पा तत्प्रशान्तये  ॥ ५१.५० ॥  
तामेव चिन्तयेत्प्राज्ञः प्रयतश्च गृही भवेत् ।  
कलहा कलहं गेहे करोत्यविरतं नृणाम्  ॥ ५१.५१ ॥  
कुटुम्बनाशहेतुः सा तत्प्रशान्तिं निशामय  ।  
दूर्वाङ्कुरान्मधुघृतक्षीराक्तान् बलिकर्मणि  ॥ ५१.५२ ॥  
विक्षिपेज्जुहुयाच्चैवानलं मित्रञ्च कीर्तयेत् ।  
भूतानां मातृभिः सार्धं बालकानान्तु शान्तये  ॥ ५१.५३ ॥  
विद्यानां तपसाञ्चैव संयमस्य यमस्य च  ।  
कृष्यां वाणिज्यलाभे च शान्तिं कुर्वन्तु मे सदा  ॥ ५१.५४ ॥  
पूजिताश्च यथान्यायं तुष्टिं गच्छन्तु सर्वशः  ।  
कुष्माण्डा यातुधानाश्च ये चान्ये गणसञ्ज्ञिताः  ॥ ५१.५५ ॥  
महादेवप्रसादेन महेश्वरमतेन च  ।  
सर्व एते नृणां नित्यं तुष्टिमाशु व्रजन्तु ते  ॥ ५१.५६ ॥  
तुष्टाः सर्वं निरस्यन्तु दुष्कृतं दुरनुष्ठितम्  ।  
महापताकजं सर्वं यच्चान्यद्विघ्नकारणम्  ॥ ५१.५७ ॥  
तेषामेव प्रसादेन विघ्ना नश्यन्तु सर्वशः  ।  
उद्वाहेषु च सर्वेषु वृद्धिकर्मंसु चैव हि  ॥ ५१.५८ ॥  
पुण्यानुष्ठानयोगेषु गुरुदेवार्चनेषु च  ।  
जपयज्ञविधानेषु यात्रासु च चतुर्दश  ॥ ५१.५९ ॥  
शरीरारोग्यभोग्येषु सुखदानधनेषु च  ।  
वृद्धबालातुरेष्वेव शान्तिं कुर्वन्तु मे सदा  ॥ ५१.६० ॥  
सोमाम्बुपौ तथाम्भोधिः सविता चानिलानलौ  ।  
तथोक्तेः कालजिह्वोऽभूत्पुत्रस्तालनिकेतनः  ॥ ५१.६१ ॥  
स येषां रसनासंस्थास्तानसाधून् विबाधते  ।  
परिवर्तसुतौ द्वौ तु विरूपविकृतौ द्विज  ॥ ५१.६२ ॥  
तौ तु वृक्षाग्रपरिखाप्राकाराम्भोधिसंश्रयौ  ।  
गुर्विण्याः परिवर्तन्तौ कुरुतः पादपाणिषु  ॥ ५१.६३ ॥  
क्रौष्टुके परिवर्तःस्यात्गर्भस्यान्योदरात्ततः  ।  
न वृक्षं चैव नैवाद्रिं न प्राकारं महोदधिम्  ॥ ५१.६४ ॥  
परिखां वा समाक्रामेदबला गर्भधारिणी  ।  
अङ्गध्रुक्तनयं लेभे पिशुनं नाम नामतः  ॥ ५१.६५ ॥  
सोऽस्थिमज्जागतः पुंसां बलमत्त्यजितात्मनाम्  ।  
श्येनकाककपोतांश्च गृध्रोलूकैश्च वै सुतान्  ॥ ५१.६६ ॥  
अवाप शकुनिः पञ्च जगृहुस्तान् सुरासुराः  ।  
श्येनं जग्राह मृत्युश्च काकं कालो गृहीतवान्  ॥ ५१.६७ ॥  
उलूकं निरृतिश्चैव जग्राहातिभयावहम्  ।  
गृध्रं व्याधिस्तदीशोऽथ कपोतं च स्वयं यमः  ॥ ५१.६८ ॥  
एतेषामेव चैवोक्ता भूताः पापोपपादने  ।  
तस्माच्छ्येनादयो यस्य निलीयेयुः शिरस्यथ  ॥ ५१.६९ ॥  
तेनात्मरक्षणायालं शान्तिं कुर्याद्विजोत्तम  ।  
गेहे प्रसूतिरेतेषां तद्वन्नीडनिवेशनम्  ॥ ५१.७० ॥  
नरस्तं वर्जयेद्गेहं कपोताक्रान्तमस्तकम्  ।  
श्येनः कपोतो गृध्रश्च काकोलूकौ गृहे द्विज  ॥ ५१.७१ ॥  
प्रविष्टः कथयेदन्तं वसतां तत्र वेश्मनि  ।  
ईदृक्परित्यजेद्गेहं शान्तिं कुर्याच्च पण्डितः  ॥ ५१.७२ ॥  
स्वप्नेऽपि हि कपोतस्य दर्शनं न प्रशस्यते  ।  
षडपत्यानि कथ्यन्ते गण्डप्रान्तरतेस्तथा  ॥ ५१.७३ ॥  
स्त्रीणां रजस्यवस्थानं तेषां कालांश्च मे शृणु  ।  
चत्वार्यहानि पूर्वाणि तथैवान्यत्त्रयोदश  ॥ ५१.७४ ॥  
एकादश तथैवान्यदपत्यं तस्य वै दिने  ।  
अन्यद्दिनाभिगमने श्राद्धदाने तथापरे  ॥ ५१.७५ ॥  
पर्वस्वथान्यत्तस्मात्तु वर्ज्यान्येतानि पण्डितैः  ।  
गर्भहन्तुः सुतो निघ्नो मोहनी चापि कन्यका  ॥ ५१.७६ ॥  
प्रविश्य गर्भमत्त्येको भुक्त्वा मोहयतेऽपरा  ।  
जायन्ते मोहनात्तस्याः सर्पमण्डूककच्छपाः  ॥ ५१.७७ ॥  
सरीसृपाणि चान्यानि पुरीषमथवा पुनः  ।  
षण्मासान् गुर्विणीं मांसमश्नुवानामसंयताम्  ॥ ५१.७८ ॥  
वृक्षच्छायाश्रयां रात्रावथवा त्रिचतुष्पथे  ।  
श्मशानकटभूमिष्ठामुत्तरीयविवर्जिताम्  ॥ ५१.७९ ॥  
रुदमानां निशीथेऽथ आविशेत्तामसौ स्त्रियम्  ।  
शस्यहन्तुस्तथैवैकः क्षुद्रको नाम नामतः  ॥ ५१.८० ॥  
शस्यर्धिं स सदा हन्ति लब्ध्वा रन्ध्रं शृणुष्व तत् ।  
अमङ्गल्यदिनारम्भे अतृप्तो वपते च यः  ॥ ५१.८१ ॥  
क्षेत्रेष्वनुप्रवेशं वै करोत्यन्तोपसङ्गिषु  ।  
तस्मात्कल्पः सुप्रशस्ते दिनेऽभ्यर्च्य निशाकरम्  ॥ ५१.८२ ॥  
कुर्यादारम्भमुप्तिञ्च हृष्टस्तुष्टः सहायवान्  ।  
नियोजिकेति या कन्या दुः सहस्य मयोदिता  ॥ ५१. ८३ ॥  
जातं प्रचोदिकासञ्ज्ञं तस्याः कन्याचतुष्टयम्  ।  
मत्तोन्मत्तप्रमत्तास्तु नरान्नारीस्तु ताः सदा  ॥ ५१.८४ ॥  
समाविशन्ति नाशाय चोदयन्तीह दारुणम्  ।  
अधर्मं धर्मरूपेण कामञ्चाकामरूपिणम्  ॥ ५१.८५ ॥  
अनर्थञ्चार्थरूपेण मोक्षञ्चामोक्षरूपिणम्  ।  
दुर्विनीता विना शौचं दर्शयन्ति पृथङ्नरान्  ॥ ५१.८६ ॥  
भ्रश्यन्त्याभिः प्रविष्टाभिः पुरुषार्थात्पृथङ्नराः  ।  
तासां प्रवेशश्च गृहे सन्ध्यारक्ते ह्यथाम्बरे  ॥ ५१.८७ ॥  
धाताविधात्रोश्च बलिर्यत्र काले न दीयते  ।  
भुञ्जतां पिबतां वापि सङ्गिभिर्जलविप्रुषैः  ॥ ५१.८८ ॥  
नवनारीषु सङ्क्रान्तिस्तासामाश्वभिजायते  ।  
विरोधिन्यास्त्रयः पुत्राश्चोदको ग्राहकस्तथा  ॥ ५१.८९ ॥  
तमः प्रच्छादकश्चान्यस्तत्स्वरूपं शृणुष्व मे  ।  
प्रदीपदैलसंसर्गदूषिते लङ्घिते खले  ॥ ५१.९० ॥  
मुषलोलूखले यत्र पादुके वासने स्त्रियः  ।  
शूर्पदात्रादिकं यत्र पदाकृष्य तथासनम्  ॥ ५१.९१ ॥  
यत्रोपलिप्तञ्चानर्च्य विहारः क्रियते गृह्  
दर्वोमुखेन यत्राग्निराहृतोऽन्यत्र नीयते  ॥ ५१.९२ ॥  
विरोधिनीसुतास्तत्र विजृम्भन्ते प्रचोदिताः  ।  
एको जिह्वागतः पुंसां स्त्रीणाञ्चालीकसत्यवान्  ॥ ५१.९३ ॥  
चोदको नाम स प्रोक्तः पैशुन्यं कुरुते गृहे  ।  
अवधानगतश्चान्यः श्रवणस्थोऽतिदुर्मतिः  ॥ ५१.९४ ॥  
करोति ग्रहणन्तेषां वचसां ग्राहकस्तु सः  ।  
आक्रम्यान्यो मनो नॄणां तमसाच्छाद्य दुर्मतिः  ॥ ५१.९५ ॥  
क्रोधं जनयते यस्तु तमः प्रच्छादकस्तु सः  ।  
स्वयंहार्यास्तु चौर्येण जनितन्तनयत्रयम्  ॥ ५१.९६ ॥  
सर्वहार्यर्धहारी च वीर्यहारी तथैव च  ।  
अनाचान्तगृहेष्वेते मन्दाचारगृहेषु च  ॥ ५१.९७ ॥  
अप्रक्षालितपादेषु प्रविशत्सु महानसम्  ।  
खलेषु गोष्ठेषु च वै द्रोहो येषु गृहेषु वै  ॥ ५१.९८ ॥  
तेषु सर्वे यथान्यायं विहरन्ति रमन्ति च  ।  
भ्रामण्यास्तनयस्त्वेकः काकजङ्घ इति स्मृतः  ॥ ५१.९९ ॥  
तेनाविष्टो रतिं सर्वो नैव प्राप्नोति वै पुरे  ।  
भुञ्जन् यो गायते मैत्रे गायते हसते च यः  ॥ ५१.१०० ॥  
सन्ध्यामैथुनिनञ्चैव नरमाविशति द्विज  ।  
कन्यात्रयं प्रसूता सा या कन्या ऋतुहारिणी  ॥ ५१.१०१ ॥  
एका कुचहरा कन्या अन्या व्यञ्जनहारिका  ।  
तृतीया तु समाख्याता कन्यका जातहारिणी  ॥ ५१.१०२ ॥  
यस्या न क्रियते सर्वः सम्यग्वैवाहिको विधिः  ।  
कालातीतोऽथवा तस्या हरत्येका कुचद्वयम्  ॥ ५१.१०३ ॥  
सम्यक्श्राद्धमदत्त्वा च तथानर्च्य च मातरम्  ।  
विवाहितायाः कन्याया हरति व्यञ्जनं तथा  ॥ ५१.१०४ ॥  
अग्न्यम्बुशून्ये च तथा विधूपे सूतिकागृहे  ।  
अदीपशस्त्रमुसले भूतिसर्षपवर्जिते  ॥ ५१.१०५ ॥  
अनुप्रविश्य सा जातमपहृत्यात्मसम्भवम्  ।  
क्षणप्रसविनी बालं तत्रैवोत्सृजते द्विज  ॥ ५१.१०६ ॥  
सा जातहारिणी नाम सुघोरा पिशिताशना  ।  
तस्मात्संरक्षणं कार्यं यत्नतः सूतिकागृहे  ॥ ५१.१०७ ॥  
स्मृतिञ्चाप्रयतानाञ्च शून्यागारनिषेवणात् ।  
अपहन्ति सुतस्तस्याः प्रचण्डो नाम नामतः  ॥ ५१.१०८ ॥  
पौत्रेभ्यस्तस्य सम्भूता लीकाः शतसहस्रशः  ।  
चण्डालयोनयश्चाष्टौ दण्डपाशातिभीषणाः  ॥ ५१.१०९ ॥  
क्षुधाविष्टास्ततो लीकास्ताश्च चण्डालयोनयः  ।  
अभ्यधावन्त चान्योन्यमत्तुकामाः परस्परम्  ॥ ५१.११० ॥  
प्रचण्डो वारियित्वा तु तास्ताश्चण्डालयोनयः  ।  
समये स्थापयामास यादृशे तादृशं शृणु  ॥ ५१.१११ ॥  
अद्यप्रभृति लीकानामावासं यो हि दास्यति  ।  
दण्डं तस्याहमतुलं पातयिष्ये न संशयः  ॥ ५१.११२ ॥  
चण्डालयोन्योऽवसथे लीका या प्रसविष्यति  ।  
तस्याश्च सन्तिः पूर्वा सा च सद्यो नशिष्यति  ॥ ५१.११३ ॥  
प्रसूते कन्यके द्वे तु स्त्रीपुंसोर्बोजहारिणी  ।  
वातरूपामरूपाञ्च तस्याः प्रहरणन्तु ते  ॥ ५१.११४ ॥  
वातरूपा निषेकान्ते सा यस्मै क्षिपते सुतम्  ।  
स पुमान् वातशुक्रत्वं प्रयाति वनितापि वा  ॥ ५१.११५ ॥  
तथैव गच्छतः सद्यो निर्बोजत्वमरूपया  ।  
अस्नाताशी नरो यो वै तथैव पिशिताशनः  ॥ ५१.११६ ॥  
विद्वेषिणी तु या कन्या भृकुटीकुटिलानना  ।  
तस्या द्वौ तनयौ पुंसामपकारप्रकाशकौ  ॥ ५१.११७ ॥  
निर्बोजत्वं नरो याति नारी वा शौचवर्जिता  ।  
पैशुन्याभिरतं लोलमसज्जननिषेवणम्  ॥ ५१.११८ ॥  
पुरुषद्वेषिणञ्चैतौ नारमाक्रम्य तिष्ठतः  ।  
मात्रा भ्रात्रा तथा मित्रैरभीष्टैः स्वजनैः परैः  ॥ ५१.११९ ॥  
विद्विष्टो नाशमायाति पुरुषो धर्मतोर्ऽथतः  ।  
एकस्तु स्वगुणांल्लोके प्रकाशयति पापकृत् ॥ ५१.१२० ॥  
द्वितीयस्तु गुणान्मैत्रीं लोकस्थामपकर्षति  ।  
इत्येते दौः सहाः सर्वे यक्ष्मणः सन्ततावथ  ।  
पापाचाराः समाख्याता यैर्व्याप्तमखिलं जगत् ॥ ५१.१२१ ॥  

इति श्रीमार्कण्डेयपुराणे दुः सहोत्पतिसमापनं नामैकपञ्चाशौऽध्यायः  
