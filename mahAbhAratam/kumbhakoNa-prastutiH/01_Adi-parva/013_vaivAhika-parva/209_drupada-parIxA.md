---
title: २०९ द्रुपद-परीक्षा
unicode_script: devanagari

---


अध्यायः 209

कुन्त्या सह पाण्डवानां द्रुपदगृहगमनम् ॥ 1 ॥ परीक्षणार्थं द्रुपदेन अनेकविधवस्तूपहरणम् ॥ 2 ॥ द्रौपद्या सह कुन्त्या अन्तःपुरप्रवेशः ॥ 3 ॥ भोजनानन्तरं पाण्डवानां साङ्ग्रामिकवस्तुपूर्णप्रदेशे प्रवेशः ॥ 4 ॥

दूत उवाच ।	001  

जन्यार्थमन्नं द्रुपदेन राज्ञाविवाहहेतोरुपसंस्कृतं च ।	001a  
तदाप्नुवध्वं कृतसर्वकार्याःकृष्णा च तत्रैतु चिरं न कार्यम् ॥	001a  
इमे रथाः काञ्चनपद्मचित्राःसदश्वयुक्ता वसुधाधिपार्हाः ।	002c  
एतान्समारुह्य परैत सर्वेपाञ्चालराजस्य निवेशनं तत् ॥	002c  
वैशम्पायन उवाच ।	003  
ततः प्रयाताः कुरुपुङ्गवास्ते पुरोहितं तं परियाप्य सर्वे ।	003a  
आस्थाय यानानि महान्ति तानि कुन्ती च कृष्णा च सहैकयाने ॥	003c  
\'स्त्रीभिः सुगन्धाम्बरमाल्यदानैर्विभूषिता आभरणैर्विचित्रैः ।	004a  
माङ्गल्यगीतध्वनिवाद्यघोषैर्मनोहरैः पुण्यकृतां वरिष्ठैः ॥	004c  
सङ्गीयमानाः प्रययुः प्रहृष्टादीपैर्ज्वलद्भिः सहिताश्च विप्रैः ॥	005ac  
स वै तथोक्तस्तु युधिष्ठिरेण पाञ्चालराजस्य पुरोहितोऽग्र्यः ।	006a  
सर्वं यथोक्तं कुरुनन्दनेन निवेदयामास नृपाय गत्वा ॥\'	006c  
श्रुत्वा तु वाक्यानि पुरोहितस्य यान्युक्तवान्भारत धर्मराजः ।	007a  
जिज्ञासयैवाथ कुरूत्तमानां द्रव्याण्यनेकान्युपसञ्जहार ॥	007c  
फलानि माल्यानि च संस्कृतानि वर्माणि चर्माणि तथाऽऽसनानि ।	008a  
गाश्चैव राजन्नथ चैव रज्जूर्बीजानि चान्यानि कृषीनिमित्तम् ॥	008c  
अन्येषु शिल्पेषु च यान्यपि स्युः सर्वाणि कृत्यान्यखिलेन तत्र ।	009a  
क्रीडानिमित्तान्यपि यानि तत्र सर्वाणि तत्रोपजहार राजा ॥	009c  
वर्माणि चर्माणि च भानुमन्ति खड्गा महान्तोऽश्वरथाश्च चित्राः ।	010a  
धनूंषि चाग्र्याणि शराश्च चित्राः शक्त्यृष्टयः काञ्चनभूषणाश्च ॥	010c  
प्रासा भुशुण्ड्यश्च परश्वधाश्च साङ्ग्रामिकं चैव तथैव सर्वम् ।	011a  
शय्यासनान्युत्तमवस्तुवन्ति तथैव वासो विविधं च तत्र ॥	011c  
कुन्ती तु कृष्णां परिगृह्य साध्वीमन्तःपुरं द्रुपदस्याविवेश ।	012a  
स्त्रियश्च तां कौरवराजपत्नीं प्रत्यर्चयामासुरदीनसत्वाः ॥	012c  
तान्सिंहविक्रान्तगतीन्निरीक्ष्यमहर्षभाक्षानजिनोत्तरीयान् ।	013a  
गूढोत्तरांसान्भुजगेन्द्रभोगप्रलम्बबाहून्पुरुषप्रवीरान् ॥	013c  
राजा च राज्ञः सचिवाश्च सर्वेपुत्राश्च राज्ञः सुहृदस्तथैव ।	014a  
प्रेष्याश्च सर्वे निखिलेन राजन्हर्षं समापेतुरतीव तत्र ॥	014c  
ते तत्र वीराः परमासनेषु सपादपीठेष्वविशङ्कमानाः ।	015a  
यथानुपूर्व्याद्विविशुर्नराग्र्यास्तथा महार्हेषु न विस्मयन्तः ॥	015c  
उच्चावचं पार्थिवभोजनीयं पात्रीषु जाम्बूनदराजतीषु ।	016a  
दासाश्च दास्यश्च सुमृष्टवेषाः सम्भोजकाश्चाप्युपजह्रुरन्नम् ॥	016c  
ते तत्र भुक्त्वा पुरुषप्रवीरा यथात्मकामं सुभृशं प्रतीताः ।	017a  
उत्क्रम्य सर्वाणि वसूनि राजन्साङ्ग्रामिकं ते विविशुर्नृवीराः ॥	017c  
तल्लक्षयित्वा द्रुपदस्य पुत्राराजा च सर्वैः सह मन्त्रिमुख्यैः ।	018a  
समर्थयामासुरुपेत्य हृष्टाः कुन्तीसुतान्पार्थिवराजपुत्रान् ॥ ॥	018c  

इति श्रीमन्महाभारते आदिपर्वणि वैवाहिकपर्वणि नवाधिकद्विशततमोऽध्यायः ॥ 209 ॥

1-209-1 जन्यार्थं वरपक्षीयजतार्थं ॥ 1-209-3 परियाप्य प्रस्थाप्य ॥ 1-209-9 कृन्तन्तीति कृत्यानि वास्यादीनि ॥ 1-209-11 वस्तुवन्ति मतोर्मस्य वत्वमार्षम् ॥ 1-209-13 गूढोत्तरांसान्गूढजत्रून् | गूढोन्नतांसान् इति ङ. पाठः ॥ नवाधिकद्विशततमोऽध्यायः ॥ 209 ॥