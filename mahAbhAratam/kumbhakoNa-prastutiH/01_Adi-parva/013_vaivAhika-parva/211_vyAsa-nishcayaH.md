---
title: २११ व्यास-निश्चयः
unicode_script: devanagari

---


अध्यायः 211

एकस्याः बहुभार्यात्वे शङ्कमानान्द्रुपदादीन्प्रति व्यासेन स्वस्वाभिप्रायकथनानुज्ञा ॥ 1 ॥ द्रुपदादिभिः स्वस्वमते कथिते व्यासेनास्य विवाहस्य धर्म्यत्वकथनम् ॥ 2 ॥

वैशम्पायन उवाच ।	001  

ततस्ते पाण्डवाः सर्वे पाञ्चाल्यश्च महायशाः ।	001a  
प्रत्युथाय महात्मानं कृष्णं सर्वेऽभ्यवादयन् ॥	001c  
प्रतिनन्द्य स तां पूजां पृष्ट्वा कुशलमन्ततः ।	002a  
आसने काञ्चने शुद्धे निषसाद महामनाः ॥	002c  
अनुज्ञातास्तु ते सर्वे कृष्णेनामिततेजसा ।	003a  
आसनेषु महार्हेषु निषेदुर्द्विपदां वराः ॥	003c  
ततो मुहूर्तान्मधुरां वाणीमुच्चार्य पार्षतः ।	004a  
पप्रच्छ तं महात्मानं द्रौपद्यर्थं विशाम्पते ॥	004c  
कथमेका बहूनां स्यान्न च स्याद्धर्मसङ्करः ।	005a  
एतन्मे भगवान्सर्वं प्रब्रवीतु यथातथम् ॥	005c  
व्यास उवाच ।	006  
अस्मिन्धर्मे विप्रलब्धे लोकवेदविरोधके ।	006a  
यस्य यस्य मतं यद्यच्छ्रोतुमिच्छामि तस्य तत् ॥	006c  
द्रुपद उवाच ।	007  
अधर्मोऽयं मम मतो विरुद्धो लोकवेदयोः ।	007a  
न ह्येका विद्यते पत्नी बहूनां द्विजसत्तम ॥	007c  
न चाप्याचरितः पूर्वैरयं धर्मो महात्मभिः ।	008a  
न चाप्यधर्मो विद्वद्भिश्चरितव्यः कथञ्चन ॥	008c  
ततोऽहं न करोम्येनं व्यवसायं क्रियां प्रति ।	009a  
धर्मः सदैव सन्दिग्धः प्रतिभाति हि मे त्वयम् ॥	009c  
धृष्टद्युम्न उवाच ।	010  
यवीयसः कथं भार्यां ज्येष्ठो भ्राता द्विजर्षभ ।	010a  
ब्रह्मन्समभिवर्तेत सद्वृत्तः संस्तपोधन ॥	010c  
न तु धर्मस्य सूक्ष्मत्वाद्गतिं विद्मः कथञ्चन ।	011a  
अधर्मो धर्म इति वा व्यवसायो न शक्यते ॥	011c  
कर्तुमस्मद्विधैर्ब्रह्मंस्ततोऽयं न व्यवस्यते ।	012a  
पञ्चानां महिषी कृष्णा भवत्विति कथञ्चन ॥	012c  
युधिष्ठिर उवाच ।	013  
न मे वागनृतं प्राह नाधर्मे धीयते मतिः ।	013a  
वर्तते हि मनो मेऽत्र नैषोऽधर्मः कथञ्चन ॥	013c  
श्रूयते हि पुराणेऽपि जटिला नाम गौतमी ।	014a  
ऋषीनध्यासितवती सप्त धर्मभृतां वरा ॥	014c  
तथैव मुनिजा वार्क्षी तपोभिर्भावितात्मनः ।	015a  
सङ्गताभूद्दश भ्रातॄनकेन्म्नः प्रचेतसः ॥	015c  
गुरोर्हि वचनं प्राहुर्धर्म्यं धर्मज्ञसत्तम ।	016a  
गुरूणां चैव सर्वेषां माता परमको गुरुः ॥	016c  
सा चाप्युक्तवती वाचं भैक्षवद्भुज्यतामिति ।	017a  
तस्मादेतदहं मन्ये परं धर्मं द्विजोत्तम ॥	017c  
कुन्त्युवाच ।	018  
एतमेतद्यथा प्राह धर्मचारी युधिष्ठिरः ।	018a  
भुज्यतां भ्रातृभिः सार्धमित्यर्जुनमचोदयम् ।	018c  
अनृतान्मे भयं तीव्रं मुच्येऽहमनृतात्कथम् ॥	018e  
व्यास उवाच ।	019  
अनृतान्मोक्ष्यसे भद्रे धर्मश्चैव सनातनः ।	019a  
ननु वक्ष्यामि सर्वेषां पाञ्चाल शृमु मे स्वयम् ॥	019c  
यथाऽयं विहितो धर्मो यतश्चायं सनातनः ।	020a  
यथा च प्राह कौन्तेयस्तथा धर्मो न संशयः ॥	020c  
वैशम्पायन उवाच ।	021  
तत उत्थाय भगवान्व्यासो द्वैपायनः प्रभुः ।	021a  
करे गृहीत्वा राजानं राजवेश्म समाविशत् ॥	021c  
पाण्डवाश्चापि कुन्ती च धृष्टद्युम्नश्च पार्षतः ।	022a  
विविशुस्तेऽपि तत्रैव प्रतीक्षन्ते स्म तावुभौ ॥	022c  
ततो द्वैपायनस्त्समै नरेन्द्राय महात्मने ।	023a  
आचख्यौ तद्यथा धर्मो बहूनामेकपत्निता ॥	023c  
\'यथा च ते ददुश्चैव राजपुत्र्याः पुरा वरम् ।	024a  
धर्माद्यास्तपसा तुष्टाः पञ्चपत्नीत्वमीश्वराः ॥\' ॥	024c  

इति श्रीमन्महाभारते आदिपर्वणि वैवाहिकपर्वणि एकादशाधिकद्विशततमोऽध्यायः ॥ 211 ॥