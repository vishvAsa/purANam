+++
title = "शिवस्तुतिः"
author = "श्रीलङ्केश्वरः"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2998"
source_url = "https://www.ebharatisampat.in/readbook3.php?bookid=NjUxMTg3NDM3Njk3Nzgy&pageno=MjI0MjQyNjk5NTk="

+++
[[शिवस्तुतिः	Source: [EB](https://www.ebharatisampat.in/readbook3.php?bookid=NjUxMTg3NDM3Njk3Nzgy&pageno=MjI0MjQyNjk5NTk=)]]

\[













श्रीलङ्केश्वरविरचिता शिवस्तुतिः ।

गले कलितकालिम प्रकटितेन्दु भालस्थले  
विनाटितजटोत्करं रुचिरपाणिपाथोरुहे ।  
उदञ्चितकपालकं जघनसीम्नि संदर्शित-  
द्विपाजिनमनुक्षणं किमपि धाम वन्दामहे ॥ १ ॥  
वृषोपरिपरिस्फुरद्धवलधाम धामश्रिया  
कुबेरगिरिगौरिमप्रभवगर्वनिर्वासि तत्‌ ।  
रुचिरपुनरुमाकुचोपचितकुङ्कुमै रञ्जितं  
गजाजिनविराजितं वृजिनभङ्गबीजं भजे ॥ २ ॥  
उदित्वरविलोचनत्रयविसृत्वरज्योतिषा  
कलाकरकलाकरव्यतिकरेण चाहर्निशम्‌ ।  
विकासितजटाटवीविहरणोत्सवप्रोल्लस-  
त्तरामरतरङ्गिणीतरलचूडमीडे मृडम्‌ ॥ ३ ॥  
विहाय कमलालयाविलसितानि विद्युन्नटी-  
विडम्बनपटूनि मे विहरणं विधत्तां मनः ।  
कपर्दिनि कुमुद्वतीरमणखण्डचूडामणौ  
कटीतटपटीभवत्करटिचर्मणि ब्रह्मणि ॥ ४ ॥  
भवद्भवनदेहलीविकटातुण्डदण्डाहति-  
त्रुटन्मुकुटकोटिभिर्मघवदादिभिर्भूयते ।  
व्रजेम भवदन्तिकं प्रकृतिमेत्य पैशाचिकीं  
किमित्यमरसंपदः प्रमथनाथ नाथाम हे ॥ ५ ॥  
त्वदर्चनपरायणप्रमथकन्यकालुण्ठित-  
प्रसूनसफलद्रुमं कमपि शैलमाशास्महे ।  
अलं तटवितर्दिकाशयितसिद्धसीमन्तिनी-  
प्रकीर्णसुमनोमनोरनमेरुणा मेरुणा ॥ ६ ॥  
न जातु हर यातु मे विषयदुर्विलासं मनो  
मनोभवकथास्तु मे न च मनोरथातिथ्यभूः ।  
स्फुरत्सुरतरङ्गिणीतटकुटीरकोटौ वस-  
न्नये शिव देवानिशं तव भवानि पूजापरः ॥ ७ ॥  
विभूषणसुरापगाशुचितरालवालावली-  
वलद्बहलसीकरप्रकरसेकसंवर्धिता ।  
महेश्वरसुरद्रुमस्फुरितसज्जटामञ्जरी  
नमज्जनफलप्रदा मम नु हन्त भूयादियम्‌ ॥ ८ ॥  
बहिर्विषयसंगतिप्रतिनिवर्तिताक्षावलेः  
समाधिकलितात्मनः पशुपतेरशेषात्मनः ।  
शिरःसुरसरित्तटीकुटिलकल्पकल्पद्रुमं  
निशाकरकलामहं वटुविमृष्यमाणां भजे ॥ ९ ॥  
त्वदीयसुरवाहिनीविमलवारिधारावल-  
ज्जटागहनगाहिनी मतिरियं ममाक्रामतु ।  
उपोत्तमसरित्तटीविटपिताटवीप्रोल्लस-  
त्तपस्विपरिषत्तुलाममलमल्लिकाभ प्रभो ॥ १० ॥

इति श्रीलङ्केश्वरविरचिता शिवस्तुतिः समाप्ता ।  











\]
