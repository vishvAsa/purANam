---
title: ०३२ देव-पराजयः
unicode_script: devanagari

---


अध्यायः 032
*देवगरुडयुद्धं तत्र देवानां पराजयः ॥ 1 ॥
सौतिरुवाच ।	001  
ततस्तस्माद्गिरिवरात्समुदीर्णमहाबलः ।\'	001a  
गरुडः पक्षिराट् तूर्णं संप्राप्तो विबुधान्प्रति ॥	001b  
तं दृष्ट्वातिबलं चैव प्राकम्पन्त सुरास्ततः ।	002a  
परस्परं च प्रत्यघ्नन्सर्वप्रहरणान्युत ॥	002b  
तत्र चासीदमेयात्मा विद्युदग्निसमप्रभः ।	003a  
भौमनः सुमहावीर्यः सोमस्य परिरक्षिता ॥	003b  
स तेन पतगेन्द्रेण पक्षतुण्डनखैः क्षतः ।	004a  
मुहूर्तमतुलं युद्धं कृत्वा विनिहतो युधि ॥	004b  
रजश्चोद्धूय सुमहत्पक्षवातेन खेचरः ।	005a  
कृत्वा लोकान्निरालोकांस्तेन देवानवाकिरत् ॥	005b  
तेनावकीर्णा रजसा देवा मोहमुपागमन् ।	006a  
न चैवं ददृशुश्छन्ना रजसाऽमृतरक्षिणः ॥	006b  
एवं संलोडयामास गरुडस्त्रिदिवालयम् ।	007a  
पक्षतुण्डप्रहारैस्तु देवान्स विददार ह ॥	007b  
ततो देवः सहस्राक्षस्तूर्णं वायुमचोदयत् ।	008a  
विक्षिपेमां रजोवृष्टिं तवेदं कर्म मारुत ॥	008b  
सौतिरुवाच ।	009  
अथ वायुरपोवाह तद्रजस्तरसा बली ।	009a  
ततो वितिमिरे जाते देवाः शकुनिमार्दयन् ॥	009b  
ननादोच्चैः स बलवान्महामेघ इवाम्बरे ।	010a  
वध्यमानः सुरगणैः सर्वभूतानि भीषयन् ॥	010b  
उत्पपात महावीर्यः पक्षिराट् परवीरहा ।	011a  
समुत्पत्यान्तरिक्षस्थं देवानामुपरि स्थितम् ॥	011b  
वर्मिणो विबुधाः सर्वे नानाशस्त्रैरवाकिरन् ।	012a  
पट्टिशैः परिधैः शूलैर्गदाभिश्च सवासवाः ॥	012b  
क्षुरप्रैर्ज्वलितैश्चापि चक्रैरादित्यरूपिभिः ।	013a  
नानाशस्त्रविसर्गैस्तैर्वध्यमानः समन्ततः ॥	013b  
कुर्वन्सुतुमुलं युद्धं पक्षिराण्ण व्यकम्पत ।	014a  
निर्दहन्निव चाकाशे वैनतेयः प्रतापवान् ।	014b  
पक्षाभ्यामुरसा चैव समन्ताद्व्यक्षिपत्सुरान् ॥	014c  
ते विक्षिप्तास्ततो देवा दुद्रुवुर्गरुडार्दिताः ।	015a  
नखतुण्डक्षताश्चैव सुस्रुवुः शोणितं बहु ॥	015b  
साध्याः प्राचीं सगन्धर्वा वसवो दक्षिणां दिशम् ।	016a  
प्रजग्मुः सहिता रुद्राः पतगेन्द्रप्रधर्षिताः ॥	016b  
दिशं प्रतीचीमादित्या नासत्यावुत्तरां दिशम् ।	017a  
मुहुर्मुहुः प्रेक्षमाणा युध्यमानं महौजसः ॥	017b  
अश्वक्रन्देन वीरेण रेणुकेन च पक्षिराट् ।	018a  
क्रथनेन च शूरेण तपनेन च खेचरः ॥	018b  
उलूकश्वसनाभ्यां च निमेषेण च पक्षिराट् ।	019a  
प्ररुजेन च संग्रामं चकार पुलिनेन च ॥	019b  
तान्पक्षनखतुण्डाग्रैरभिनद्विनतासुतः ।	020a  
युगान्तकाले संक्रुद्धः पिनाकीव परंतप ॥	020b  
महाबला महोत्साहास्तेन ते बहुधा क्षताः ।	021a  
रेजुरभ्रघनप्रख्या रुधिरौघप्रवर्षिणः ॥	021b  
तान्कृत्वा पतगश्रेष्ठः सर्वानुत्क्रान्तजीवितान् ।	022a  
अतिक्रान्तोऽमृतस्यार्थे सर्वतोऽग्निमपश्यत ॥	022b  
आवृण्वानं महाज्वालमर्चिर्भिः सर्वतोऽम्बरम् ।	023a  
दहन्तमिव तीक्ष्णांशुं चण्डवायुसमीरितम् ॥	023b  
\'नभः स्पृशन्तं ज्वालाभिः सर्वभूतभयंकरम् ।\'	024a  
ततो नवत्या नवतीर्मुखानां कृत्वा महात्मा गरुडस्तरस्वी ।	024b  
नदीः समापीय मुखैस्ततस्तैःसुशीघ्रमागम्य पुनर्जवेन ॥	024c  
ज्वलन्तमग्निं तममित्रतापनः समास्तरत्पत्ररथो नदीभिः ।	025a  
ततः प्रचक्रे वपुरन्यदल्पं प्रवेष्टुकामोऽग्निमभिप्रशाम्य ॥ ॥	025b  
*इति श्रीमन्महाभारते आदिपर्वणि आस्तीकपर्वणि द्वात्रिंशोऽध्यायः ॥ 32 ॥
1-32-3 भौमनः विश्वकर्मा ॥ 1-32-4 विनिहतः मृतकल्पः कृतः ॥ 1-32-9 अपोवाह अपसारितवान् ॥ 1-32-24 नवत्याः नवतीः शताधिकाष्टसाहस्रीः ॥ 1-32-25 समास्तरत् आच्छादितवान् शामितवानित्यर्थः ॥ द्वात्रिंशोऽध्यायः ॥ 32 ॥