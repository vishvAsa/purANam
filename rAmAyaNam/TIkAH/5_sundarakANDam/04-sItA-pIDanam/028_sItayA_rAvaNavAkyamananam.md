+++
title = "०२८ सीतया रावणवाक्यमननम्"
title_english = "028 Seetha recollects the time limit"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-028-Seetha_recollects_the_time_limit.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/04-sItA-pIDanam/028_sItayA_rAvaNavAkyamananam.md">
<details><summary><h3>IITK ...{Loading}...</h3></summary>

Sita's wailings -- finaly finds some auspicious signs.



#### श्लोकः
##### मूलम्
सा राक्षसेन्द्रस्य वचो निशम्य  
तद्रावणस्याप्रियमप्रियार्ता।  
सीता वितत्रास यथा वनान्ते  
सिंहाभिपन्ना गजराजकन्या॥5.28.1॥

##### शब्दार्थः
सा सीता that Sita, राक्षसेन्द्रस्य demon king's, रावणस्य Ravana's, अप्रियम् unpleasant news, तत् that, वचः word, निशम्य after hearing, अप्रियार्ता restless, वनान्ते in the midst of the forest, सिंहाभिपन्ना caught by the lion, गजराजकन्या यथा like young calf of a lordly elephant, वितत्रास frightened.

##### आङ्ग्लानुवादः
After hearing the unpleasant words spoken by the king of demons, which caused restlessness and sorrow to Sita, she was terrified like the young calf of a lordly elephant fallen into the clutches of a lion in the midst of the forest.



#### श्लोकः
##### मूलम्
सा राक्षसीमध्यगता च भीरु  
र्वाग्भिर्भृशं रावणतर्जिता च।  
कान्तारमध्ये विजने विसृष्टा  
बालेव कन्या विललाप सीता॥5.28.2॥

##### शब्दार्थः
राक्षसीमध्यगता encircled by the shedemons, भीरुः soft natured, भृशम् excessively, वाग्भिः with words, रावणतर्जिता च threatened by Ravana, सा that, सीता Sita, विजने desolate, कान्तारमध्ये in the midst of the forest, विसृष्टा deserted, बाला young, कन्या इव like a girl, विललाप wept.

##### आङ्ग्लानुवादः
Encircled by the demonesses, Sita was repeatedly humiliated by Ravana's cruel words.  
She wept like a young girl deserted in a desolate forest.



#### श्लोकः
##### मूलम्
सत्यं बतेदं प्रवदन्ति लोके  
नाकालमृत्युर्भवतीति सन्तः।  
यत्राहमेवं परिभर्त्स्यमाना  
जीवामि दीना क्षणमप्यपुण्या॥5.28.3॥

##### शब्दार्थः
लोके in the world, अकालमृत्युः untimely death, न भवति does not occur, इति like this, इदम् thus, सत्यम् true, सन्तः elders, प्रवदन्ति say, यत्र wherever, एवम् this way, परिभर्त्स्यमाना being threatened, अपुण्या who lacks merits, अहम् I am, दीना pitiable, क्षणमपि even a second also, जीवामि I live, बत alas.

##### आङ्ग्लानुवादः
"Even though I am threatened like this, I am living pitiably because of lack of merit. Indeed I regret my survival due to my bad luck. Elders say that death will not ocurr before its time. It seems to be true.



#### श्लोकः
##### मूलम्
सुखाद्विहीनं बहुदुःखपूर्ण  
मिदं तु नूनं हृदयं स्थिरं मे।  
विशीर्यते यन्न सहस्रधाऽद्य  
वज्राहतं शृङ्गमिवाचलस्य॥5.28.4॥

##### शब्दार्थः
सुखात् of joy, विहीनम् devoid, बहुदुःखपूर्णम् filled with agony, इदम् this, मे my, हृदयम् heart, नूनम् surely, स्थिरम् hard, यत् such, वज्राहतम् hit by a thunderbolt, अचलस्य of a mountain, शृङ्गमिव like the top, सहस्रधा into a thousand pieces, अद्य now, न विशीर्यते it is not breaking.

##### आङ्ग्लानुवादः
"Even though I am devoid of joy, and living in deep agony, my heart bursts not into a thousand pieces like the summit of a mountain hit by thunderbolt (lightning).



#### श्लोकः
##### मूलम्
नैवास्ति दोषो मम नूनमत्र वध्याहमस्याप्रियदर्शनस्य।  
भावं न चास्याहमनुप्रदातु मलं द्विजो मन्त्रमिवाद्विजाय॥5.28.5॥

##### शब्दार्थः
अत्र मम here my, दोषः fault, नैवास्ति is not there, अहम् I am, अप्रियदर्शनस्य ugly, अस्य his, वध्या to be killed, अस्मि I am, अहम् I,  अस्य his, भावम् (surrender) my heart, द्विजः brahmin, अद्विजाय to a nonbrahmin, मन्त्रमिव like the veda mantra, अनुप्रदातुम् to impart, न अलम् not proper.

##### आङ्ग्लानुवादः
"I will not be blamed if I commit suicide now.I stand condemned to death in the hands of this ugly Ravana. I cannot bestow my affection on him or surender to his desire like a brahmin would not like to impart Vedic knowledge to a nonbrahmin. (Better die of my own accord than be killed by a sinful ogre).



#### श्लोकः
##### मूलम्
नूनं ममाङ्गान्यचिरादनार्यः  
शस्त्रैश्शितैश्छेत्स्यति राक्षसेन्द्रः।  
तस्मिननागच्छति लोकनाथे  
गर्भस्थजन्तोरिव शल्यकृन्तः॥5.28.6॥

##### शब्दार्थः
लोकनाथे the lord of the world, तस्मिन् he, अनागच्छति before he comes here, अनार्यः vile lord, राक्षसेन्द्रः lord of demons, शल्यकृन्तः barber, गर्भस्थजन्तोरिव like the foetus from the womb,  मम my, अङ्गानि limbs, नूनम् surely, शितैः with sharp, शत्रैः with weapons, छेत्स्यति will cut into pieces.

##### आङ्ग्लानुवादः
"If the lord of the world does not come here before that (time fixed by Ravana) the vile lord of demons will cut me into pieces with weapons just as a barber would cut to pieces the foetus with a sharp knife (in order to save a pregnant woman).



#### श्लोकः
##### मूलम्
दुःखं बतेदं मम दुःखिताया  
मासौ चिरायाधिगमिष्यतो द्वौ।  
बद्धस्य वध्यस्य तथा निशान्ते  
राजापराधादिव तस्करस्य॥5.28.7॥

##### शब्दार्थः
राजापराधात् due to offending the king, बद्धस्य captured, निशान्ते by daybreak, वध्यस्य for execution, तस्करस्य इव like that of a thief, दुःखितायाः of a sorrowful, मम to me, द्वौ two, मासौ months, चिराय is a long duration, अधिगमिष्यतः will be spent, इदम् this, दुःखम् grief, बत alas.

##### आङ्ग्लानुवादः




#### श्लोकः
##### मूलम्
हा राम हा लक्ष्मण हा सुमित्रे  
हा राममातः सह मे जनन्या।  
एषा विपद्याम्यहमल्पभाग्या  
महार्णवे नौरिव मूढवाता॥5.28.8॥

##### शब्दार्थः
हा राम Alas Rama, हा लक्ष्मण Alas Lakshmana, हा सुमित्रे Alas Sumitra, मे my, जनन्या सह  own mother, हा राममातः Alas Rama's mother, अल्पभाग्या an illstarred woman, एषा here, अहम् I, महार्णवे in an ocean, मूढवाता by a whirlwind, नौरिव like a boat, विपद्यामि I am perished.

##### आङ्ग्लानुवादः




#### श्लोकः
##### मूलम्
तरस्विनौ धारयता मृगस्य  
सत्त्वेन रूपं मनुजेन्द्रपुत्रौ।  
नूनं विशस्तौ मम कारणात्तौ  
सिंहर्षभौ द्वाविव वैद्युतेन॥5.28.9॥

##### शब्दार्थः
मृगस्य deer's, रूपम् form, धारयता by taking, सत्त्वेन by a creature, तरस्विनौ these pair of , तौ two, मनुजेन्द्रपुत्रौ princes, वैद्युतेन by bolt of lightning, द्वौ two, सिंहर्षभौ इव two mighty lions, मम कारणात् on my account, नूनम् verily, विशस्तौ are slain.

##### आङ्ग्लानुवादः
"Just like two mighty lions are killed by a bolt of lightning, the two princes must have been killed by a creature in the guise of a deer on my account.



#### श्लोकः
##### मूलम्
नूनं स कालो मृगरूपधारी  
मामल्पभाग्यां लुलुभे तदानीम्।  
यत्रार्यपुत्रं विससर्ज मूढा  
रामानुजं लक्ष्मणपूर्वजं च॥5.28.10॥

##### शब्दार्थः
नूनम् verily, सः such, कालः the spirit of time, मृगरूपधारी in the guise of a deer, तदानीम् then, अल्पभाग्याम् an unfortunate woman, माम् me, लुलुभे tempted, यत्र wherever, मूढा foolish, रामानुजम् Rama's brother, लक्ष्मणपूर्वजम् Lakshmana's elder brother, आर्यपुत्रं च son of a noble king, विससर्ज sent away.

##### आङ्ग्लानुवादः
"Verily, it is the spirit of the time that assumed the form of deer and tempted this unfortunate soul. It was foolish of me to send away, the sons of a noble king, Lakshmana and his elder brother.



#### श्लोकः
##### मूलम्
हा राम सत्यव्रत दीर्घबाहो  
हा पूर्णचन्द्रप्रतिमानवक्त्र।  
हा जीवलोकस्य हितः प्रियश्च  
वध्यां न मां वेत्सि हि राक्षसानाम्॥5.28.11॥

##### शब्दार्थः
सत्यव्रत O unfailing in vows, दीर्घबाहो O longarmed one, हा राम Alas Rama, हा पूर्णचन्द्रप्रतिमानवक्त्र alas one whose face is like the full moon, हा alas, जीवलोकस्य for all the worlds, हितः benefactor, प्रियश्च dear one, माम् me, राक्षसानाम् for demons, वध्याम् to be  
killed, न वेत्सि you are not aware.

##### आङ्ग्लानुवादः




#### श्लोकः
##### मूलम्
अनन्य दैवत्वमियं क्षमा च  
भूमौ च शय्या नियमश्च धर्मे।  
पतिव्रतात्वं विफलं ममेदं  
कृतं कृतघ्नेष्विव मानुषाणाम्॥5.28.12॥

##### शब्दार्थः
अनन्यदैवत्वम् no god other than you, इयम् this, क्षमा च and tolerance, भूमौ on earth, शय्या sleep, धर्मे in righteousness, नियमश्च discipline, पतिव्रतात्वम् my chastity, मम my, इदम् this, कृतघ्नेषु in case of ungrateful man, मानुषाणाम् of human beings, कृतमिव like the help done, विफलम् is futile.

##### आङ्ग्लानुवादः
"I am devoted to you and to no other god. My hardship in sleeping on the ground, my righteousness, my discipline and chastity have all proved futile like the devotion of an ungrateful person.



#### श्लोकः
##### मूलम्
मोघो हि धर्मश्चरितो मयायं  
तथैकपत्नीत्वामिदं निरर्थम्।  
या त्वां न पश्यामि कृशा विवर्णा  
हीना त्वया सङ्गमने निराशा॥5.28.13॥

##### शब्दार्थः
या I who, त्वाम् you, न पश्यामि I do not see, त्वया by you, हीना deprived, सङ्गमने in reuniting, निराशा no hope, कृशा shrunk, विवर्णा pale, मया  by me, चरितः followed, अयम् this, धर्मः righteousness, मोघः हि is in vain, तथा likewise, इदम् this, एकपन्तीत्वम् devotion to you alone, निरर्थम् meaningless.

##### आङ्ग्लानुवादः
"This righteousnes practised by me is in vain like my devotion to you, as I am unable to see you. I am a separated, emaciated, pale with no hope of reuniting with you.



#### श्लोकः
##### मूलम्
पितुर्निदेशं नियमेन कृत्वा  वनान्निवृत्तश्चरितव्रतश्च।  
स्त्रीभिस्तु मन्ये विपुलेक्षणाभिस्त्वं रंस्यसे वीतभयः कृतार्थः॥5.28.14॥

##### शब्दार्थः
त्वम् you, पितुः father's, निदेशम् command, नियमेन truly, कृत्वा following, चरितव्रतश्च after the completion of the pledge, वनात् from the forest, निवृत्तः you return, वीतभयः rid of fear, कृतार्थः an accomplished one, विपुलेक्षणाभिः largeeyed, स्त्रीभिः with damsels, रंस्यसे be revelling, मन्ये I think.

##### आङ्ग्लानुवादः
"Having truly fulfilled your pledge given to your father, you will return from the forest to Ayodhya, rid of all fear, as an accomplished person, will and revel in the company of largeeyed damsels, I think.



#### श्लोकः
##### मूलम्
अहं तु राम त्वयि जातकामा  
चिरं विनाशाय निबद्धभावा।  
मोघं चरित्वाथ तपो व्रतञ्च त्यक्ष्यामि  
धिग्जीवितमल्पभाग्याम्॥5.28.15॥

##### शब्दार्थः
राम Rama, त्वयि at you, जातकामा I loved, अहं तु I am also, विनाशाय for my doom, चिरम् for long, निबद्धभावा with my feeling of love fixed on you, तपः austerities, व्रतं च and vows, मोघम् in vain, चरित्वाथ after practising, जीवितम् life, त्यक्ष्यामि will be giving up, अल्पभाग्याम् I am unfortunate one, धिक् what a pity

##### आङ्ग्लानुवादः
"O RamaI loved you and concentrated all my love on you for a long time only for my doom. I have observed vows and austerities in vain. I cannot continue it for long. Here I am giving up my life. Fie upon this luckless one (me).



#### श्लोकः
##### मूलम्
सा जीवितं क्षिप्रमहं त्यजेयं  
विषेण शस्त्रेण शितेन वापि।  
विषस्य दाता न हि मेऽस्ति कश्चि  
च्छस्त्रस्य वा वेश्मनि राक्षसस्य॥5.28.16॥

##### शब्दार्थः
सा अहम् that I, क्षिप्रम् at once, जीवितम् life, विषेण by poisoning, शितेन by a sharp one, शस्त्रेण by a weapon, वापि or else, त्यजेयम् I give up, राक्षसस्य demon's, वेश्मनि at his residence, मे to me, विषस्य of poison, शस्त्रस्य वा or of weapon, दाता donor, कश्चित् any one, नास्ति is not found.

##### आङ्ग्लानुवादः
"I will end my life at once by taking poison or else by a sharp weapon. Alas There is none to give get me poison or a weapon at this demon's residence".



#### श्लोकः
##### मूलम्
इतीव देवी बहुधा विलप्य  
सर्वात्मना राममनुस्मरन्ती।  
प्रवेपमाना परिशुष्कवक्त्रा  
नगोत्तमं पुष्पितमाससाद॥5.28.17॥

##### शब्दार्थः
देवी queen, इतीव in that way, बहुधा in many ways, विलप्य  wailing, सर्वात्मना self of all, रामम् Rama, अनुस्मरन्ती constantly remembering, प्रवेपमाना shivering, परिशुष्कवक्त्रा pale face, पुष्पितम् in bloom, नगोत्तमम् great tree, आससाद approached.

##### आङ्ग्लानुवादः
Queen Sita was wailing in many ways, constantly remembering Rama, the soul of all. Shivering, her face pales as she approached the great Simsupa tree in bloom.



#### श्लोकः
##### मूलम्
सा शोकतप्ता बहुधा विचिन्त्य  
सीताऽथ वेण्युद्ग्रथनं गृहीत्वा।  
उद्बुध्य वेण्युद्ग्रथनेन शीघ्रमहं  
गमिष्यामि यमस्य मूलम्॥5.28.18॥

##### शब्दार्थः
शोकाभितप्ता burning with grief, सीता Sita, बहुधा in many ways, विचिन्त्य after worrying, अथ then, वेण्युद्ग्रथनम् braid of her hair, गृहीत्वा holding, अहम् I, वेण्युद्ग्रथनेन by the braid, उद्बुध्य tie, शीघ्रम् quickly, यमस्य lord of death's, मूलम् presence, गमिष्यामि I will reach.

##### आङ्ग्लानुवादः
"Burning in grief, worrying in many ways, Sita took hold of her braid and said", by tying myself with this braid I shall quickly reach the presence of the lord of death".



#### श्लोकः
##### मूलम्
उपस्थिता सा मृदुसर्वगात्री  
शाखां गृहत्वाऽध नगस्य तस्य।  
तस्यास्तु रामं प्रविचिन्तयन्त्या  
रामानुजं स्वं च कुलं शुभाङ्ग्याः॥5.28.19॥  
शेकानिमित्तानि तथा बहूनि  
धैर्यार्जितानि प्रवराणि लोके।  
प्रादुर्निमित्तानि तदा बभूवुः  
पुरापि सिद्धान्युपलक्षितानि॥5.28.20॥

##### शब्दार्थः
अथ and then, मृदसर्वगात्री lady of delicate limbs, सा she, तस्य of that, नगस्य tree's, शाखाम् branch, गृहीत्वा holding, उपस्थिता stood, रामम् Rama, रामानुजम् Rama's brother, स्वं कुलं च and their family, प्रविचिन्तयन्त्याः was thinking, शुभाङ्ग्याः of charming body, तस्याः तु her, तदा then, शोकानिमित्तानि dispellers of sorrow, धैर्यार्जितानि harbingers of courage, लोके in the world, प्रवराणि foremost, तथा similarly, पुरापि ancient times also, सिद्धानि results, उपलक्षितानि  been proven, बहूनि many, निमित्तानि omens, प्रादुर्भभूवुः manifested.

##### आङ्ग्लानुवादः
Sita of delicate limbs approached the Simsupa tree and held on to a branch and stood. While she was thinking of Rama and Lakshmana and their noble family many  omens of proven results appeared on her auspicious charming body. These omens were dispellers of grief, and harbingers of courage in the world as declared from  
ancient times. (Now) they manifested themselves.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे अष्टाविंशस्सर्गः॥  
Thus ends the twentyeigth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/04-sItA-pIDanam/028_sItayA_rAvaNavAkyamananam.md">
<details><summary><h3>भूषणम् ...{Loading}...</h3></summary>



सा राक्षसेन्द्रस्य वचो निशम्य तद्रावणस्याप्रियमप्रियार्ता ।  

सीता वितत्रास यथा वनान्ते सिंहाभिपन्ना गजराजकन्या  ॥  ५।२८।१ ॥   

सा राक्षसीमध्यगता च भीरुर्वाग्भिर्भृशं रावणतर्जिता च ।  

कान्तारमध्ये विजने विसृष्टा बालेव कन्या विललाप सीता  ॥  ५।२८।२ ॥   

सा राक्षसेन्द्रस्येत्यादि  ॥  ५।२८।१२ ॥   

सत्यं बतेदं प्रवदन्ति लोके नाकालमृत्युर्भवतीति सन्तः ।  

यत्राहमेवं परिभर्त्स्यमाना जीवामि किंचित्क्षणमप्यपुण्या  ॥  ५।२८।३ ॥   

सुखाद्विहीनं बहुदुःखपूर्णमिदं तु नूनं हृदयं स्थिरं मे ।  

विशीर्यते यन्न सहस्रधा ऽद्य वज्राहतं शृङ्गमिवाचलस्य  ॥  ५।२८।४ ॥   

सत्यमिति । यत्र येन किंचिज्जीवामि कुत्सितं जीवामि  ॥  ५।२८।३४ ॥   

  

नैवास्ति दोषं मम नूनमत्र वध्या ऽहमस्याप्रियदर्शनस्य ।  

भावं न चास्याहमनुप्रदातुमलं द्विजो मन्त्रमिवाद्विजाय  ॥  ५।२८।५ ॥   

नन्वात्महनने महान् दोषः स्यादित्याशङ्क्य आह नैवेति । दोषं दोषः । आर्षं
नपुंसकम् । अत्र आत्महनने कथमदेष इत्याशङ्क्य रावणकृतान्मरणादात्मनैव मरणं
श्रेय इत्याह वध्येति । अप्रियदर्शनस्य अस्य रावणस्य । दुर्मरणत्वाविशेषेपि
दुष्टराक्षसेन मरणमतिकष्टमिति भावः । तर्हि तदनुप्रवेशेनात्मा रक्ष्यताम्
"सर्वत आत्मानं गोपायेत्" इति श्रुतेरित्याशङ्याह भावमिति । अस्य अस्मिन्
रावणे भावं हृदयम् अनुप्रदातुं नालं न शक्ता । रामस्वत्वादस्य, न ह्यन्यस्य
स्वमन्यो ऽन्यस्मै दातदुमर्हतीति भावः । अनर्हश्चायं भावो
ऽन्यप्रदानस्येत्यमुमर्थं दृष्टान्तमुखेनाह द्विज इति । मन्त्रं वेदम् ।
अद्विजाय शूद्राय । ५।२८,५  ॥   

  

नूनं ममाङ्गान्यचिरादनार्यः शस्त्रैः शितैश्छेत्स्यति राक्षसेन्द्रः ।  

तस्मिन्ननागच्छति लोकनाथे गर्भस्थजन्तोरिव शल्यकृन्तः  ॥  ५।२८।६ ॥   

नूनमिति । अनागच्छति, मासद्वयादर्वागिति शेषः । गर्भस्थजन्तोः
निरुद्धनिर्गमस्य गर्भस्थजन्तोः । शल्यकृन्तः नापितः  ॥  ५।२८।६ ॥   

  

दुःखं बतेदं मम दुःखिताया मासौ चिरायाधिगमिष्यतो द्वौ ।  

बद्धस्य वध्यस्य तथा निशान्ते राजापराधादिव तस्करस्य  ॥  ५।२८।७ ॥   

चिराय दुःखिताया मम द्वौ मासौ वधस्यावधिभूतौ अधिगमिष्यतः । इदं दुःखं बत ।
कस्य दुःखमिव? राजापराधात् बद्धस्य तथा निशान्ते वध्यस्य तस्करस्येव दुःखम्
। यथेति पाठे इवशब्दो वाक्यालङ्कारे  ॥  ५।२८।७ ॥   

  

हा राम हा लक्ष्मण हा सुमित्रे हा राममातः सह मे जनन्या ।  

एषा विपद्याम्यहमल्पभाग्या माहार्णवे नौरिव मूढवाता  ॥  ५।२८।८ ॥   

हा रामेति । मूढो वात्यारूपो वातो यस्यास्सा मूढवाता, वात्याहतेत्यर्थः ।
"मूढस्तन्द्रितवात्ययोः"इति विश्वः  ॥  ५।२८।८ ॥   

  

तरस्विनौ धारयता मृगस्य सत्त्वेन रूपं मनुजेन्द्रपुत्रौ ।  

नूनं विशस्तौ मम कारणात् तौ सिंहर्षभौ द्वाविव वैद्यतेन  ॥  ५।२८।९ ॥   

तरस्विनाविति । मृगस्य रूपं धारयता सत्त्वेन जन्तुना । मम कारणात्
मन्निमित्तम् । विशस्तौ हिंसितौ । द्वौ सिंहर्षभाविव द्वौ सिंहाविव द्वौ
ऋषभाविवेत्यर्थः । वैद्युतेन अशनिना  ॥  ५।२८।९ ॥   

  

नूनं स कालो मृगरूपधारी मामल्पभाग्यां लुलुभे तदानीम् ।  

यत्रार्यपुत्रं विससर्ज मूढा रामानुजं लक्ष्मणपूर्वजं च  ॥  ५।२८।१० ॥   

हा राम सत्यव्रत दीर्घबाहो हा पूर्णचन्द्रप्रतिमानवक्र ।  

रा जीवलोकस्य हितः प्रियश्च वध्यां न मां वेत्सि हि राक्षसानाम्  ॥ 
५।२८।११ ॥   

लुलुभे प्रलोभयामास । यत्र यस्मिन् काले । विससर्जेति
सृजेर्लिट्युत्तमपुरुषैकवचनम् । "रामानुजं लक्ष्मणपूर्वजं च "परस्परस्य
सदृशौ" इत्युक्तपरस्परसादृश्यात्, बाल्यात् प्रभृति सुस्निग्धतया च
परस्परनिरूपकभूतौ  ॥  ५।२८।१०११ ॥   

  

अनन्यदेवत्वमियं क्षमा च भूमौ च शय्या नियमश्च धर्मे ।  

पतिव्रतात्वं विफलं ममेदं कृतं कृतघ्नेष्विव मानुषाणाम्  ॥  ५।२८।१२ ॥   

मोघो हि धर्मश्चरितो मया ऽयं तथैकपत्नीत्वमिदं निरर्थम् ।  

या त्वां न पश्यामि कृशा विवर्णा हीना त्वया सङ्गमने निराशा  ॥  ५।१८।१३ ॥   

अनन्यदेवत्वमिति । अनन्यदेवत्वम् आश्रयणीया देवता ऽन्या ऽस्ति सा
रक्षिष्यतीति बुद्धिर्मे नास्ति । "नारायणमुपागमात्"
इत्यत्राप्यप्राधान्येन सह पत्न्येति ह्युक्तम् । नारायणमाराधयतो रामस्य
परिचारिका ऽस्मीत्यर्थः । इयं क्षमा च । रावणपरुषाक्षराणि राक्षसीनां
तर्जनभर्त्सनादीनि राममधुरालापश्रवणकुतूहलेन ह्यहं क्षान्तवती । भूमौ च
शय्या । तवाङ्गे समुपाविशम्ऽ इत्येवंविधभोगः कदाचिदपि किन्न
सेत्स्यतीत्याशया हि मया भूमौ शयनं क्रियते । नियमश्च धर्मे
रक्षकत्वधर्मोपि तस्मिन्नेवेति मनीषया हि मया स्थितम् । न त्वां कुर्मि
दशग्रीव भस्म भस्मार्ह तेजसाऽ इत्युक्तिरपि दृष्ट्वैव । पतिव्रतात्वम्
"एतद्व्रतं मम" इत्युक्तं व्रतं विना मम किञ्चिद्व्रतं नास्तीत्यर्थः ।
पत्युर्व्रतमेव व्रतं यस्यास्सा पतिव्रता तस्या भावः पतिव्रतात्वम् । विफलं
ममेदम् अमोघमपि मोघमासीत् । कस्येवेति चेत्तत्राह कृतं कृतघ्नेष्विव
मानुषाणाम् । "आत्मानं मानुषं मन्ये" इत्युक्तरीत्या मानुषत्वं
रामस्याप्यस्ति । अतस्तदितरमानुषाणां मध्ये कृतघ्नेषु कृतं कार्यमिव । अस्य
किं मूलमिति चेत्? ममेदं तस्मिन्न काचिन्न्यूनता ममैव दुष्कृतमत्र हेतुः  ॥ 
५।२८।१२१३ ॥   

  

पितुर्निदेशं नियमेन कृत्वा वनान्निवृत्तश्चरितव्रतश्च ।  

स्त्रीभिस्तु मन्ये विपुलेक्षणाभिस्त्वं रंस्यसे वीतभयः कृतार्थः  ॥ 
५।२८।१४ ॥   

पितुर्निदेशम् आज्ञाम्, नियमेन अविच्छेदेन कृत्वा चरितव्रतः
चरितवन्यवृत्तिव्रतः वनान्निवृत्तश्च सन् । स्त्रीभिस्तु मत्तोपि
विलक्षणाभिः स्त्रीभिः त्वं रंस्यसे । वीतभयः गतवनवासभयः । कृतार्थः
निष्पन्नसर्वपुरुषार्थः । मद्विनाशेन पुनर्बह्वीरूढ्वा रंस्यस इति भावः  ॥ 
५।२८।१४ ॥   

  

अहं तु राम त्वयि जातकामा चिरं विनाशाय निबद्धभावा ।  

मोघं चरित्वा ऽथ तपोव्रतं च त्यक्ष्यामि धिग् जीवितमल्पभाग्या  ॥ 
५।२८।१५ ॥   

अहं त्वति । त्वयि जातकामा अत एव त्वयि निबद्धभावा निबद्धहृदया । विनाशाय
त्वयि निबद्धभावेति दुःखातिरेकोक्तिः । तपः अनशनम् । व्रतं नियमम् ।
अल्पभाग्या जन्मान्तरसुकृतरहिता । इदानीमनुष्ठितानां तपोत्रतादीनां
जन्मान्तरफलदत्वेन मोघत्वोक्तिः । अतः एवाल्पभाग्येत्युक्तम्  ॥ 
५।२८।१५ ॥   

  

सा जीवितं क्षिप्रमहं त्यजेयं विषेण शस्त्रेण शितेन वापि ।  

विषस्य दाता नहि मे ऽस्ति कश्चिच्छस्त्रस्य वा वेश्मनि राक्षसस्य  ॥ 
५।२८।१६ ॥   

इतीव देवी बहुधा विलप्य सर्वात्मना राममनुस्मरन्ती ।  

प्रवेपमाना परिशुष्कवक्त्रा नगोत्तमं पुष्पितमाससाद  ॥  ५।२८।१७ ॥   

सा जीवितमिति । वेश्मनि राक्षसस्य । एवं सम्यङ्मरणकारी क्रूरस्यास्य गृहं
कथं लभ्यत इति भावः  ॥  ५।२८।१६१७ ॥   

  

शोकाभितप्ता बहुधा विचिन्त्य सीता ऽथ वेण्युद्ग्रथनं गृहीत्वा ।  

उद्बध्य वेण्युद्ग्रथनेन शीघ्रमहं गमिष्यामि यमस्य मूलम्  ॥  ५।२८।१८ ॥   

शोकेति । वेण्युद्ग्रथनं वेणीबन्धनम् । यमस्य मूलं यमस्य समीपम् ।
अत्रेतिकरणं बोध्यम् । इति विचिन्त्य नगोत्तमं शिंशुपामाससाद । शिंशुपां
तामुपागमदिति पूर्वमुक्तम् । तस्य सामीप्येन गमनमद्योच्यते । पुष्पितं
शुभसूचनम् । यद्वा पुष्पितमाससाद अग्निग्रवेशं कुर्वन्तीवेत्यर्थः  ॥ 
५।२८।१८ ॥   

  

उपस्थिता सा मृदुसर्वगात्रा शाखां गृहीत्वा ऽथ नगस्य तस्य  ॥  ५।२८।१९ ॥   

उपस्थितेत्यर्धमेकं वाक्यम् । नगस्य शाखां गृहीत्वा उपस्थिता  ॥ 
५।२८।१९ ॥   

  

तस्यास्तु रामं प्रविचिन्तयन्त्या रामानुजं स्वं च कुलं शुभाङ्ग्याः ।  

शोकानिमित्तानि तथा बहूनि धैर्यार्जितानि प्रवराणि लोके ।  

प्रादुर्निमित्तानि तदा बभूवुः पुरापि सिद्धान्युपलक्षितानि ।  ॥ 
५।२८।२० ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
अष्टाविंशः सर्गः  ॥  ५।२८ ॥   

तस्यास्त्विति । स्वं च कुलं विचिन्तयन्त्या इत्यनेन दुर्मरणात् भीतत्वं
व्यज्यते । शोकानिमित्तानि शुभसूचकानीत्यर्थः । धैर्यार्जितानि
अर्जितधैर्याणि, धैर्यकराणीत्यर्थः । लोके प्रवराणि लोके
प्रसिद्धानीत्यर्थः, प्रवरं हि प्रसिद्धं भवति । प्रादुर्बभूवुरित्यन्वयः ।
पुरापि सिद्धान्युपलक्षितानि पूर्वमपि फलव्याप्तत्वेन दृष्टानि ।
तान्युत्तररसर्गे विवरिष्यति  ॥  ५।२८।२० ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने अष्टाविंशः सर्गः  ॥  ५।२८ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/04-sItA-pIDanam/028_sItayA_rAvaNavAkyamananam.md">
<details><summary><h3>शिरोमणी ...{Loading}...</h3></summary>



त्रिजटावचनश्रवणानन्तरकालेरपि रावणोक्तिस्मृतिजनितसीताविलापं वर्णयन्नाह
सेत्यादिभिः । रावणस्य तत्परुषम् अत एव अप्रियं वचो निशम्य संस्मृत्य
अप्रियार्ता अप्रियेण प्रियसंयोगाभावेन आर्ता दुःखिता सा सीता वितत्रास
त्रासं प्राप । तत्र दृष्टान्तः वनान्ते वनमध्ये सिंहाभिपन्ना सिंहवशं
प्राप्ता गजराजकन्या यथा  ॥  ५।२८।१  ॥   

  

सेति । राक्षसीमध्यगता भृशमत्यन्तं वाग्भिः रावणतर्जिता सा सीता विजने
जनरहिते कान्तारमध्ये निबिडवनमध्यभागे विसृष्टा त्यक्ता कन्या इव बिललाप  ॥ 
५।२८।२  ॥   

  

तदाकारमाह सत्यमित्यादिभिः । यत्र यस्मात् एवं परिभर्त्स्यमाना अत एव
पुण्या स्नानाद्यभावेन शुद्धिरहिता अहं किञ्चित्क्षणमपि जीवामि तस्मात्
लोके अकालमृत्युर्न भवतीतीदं सन्तः सत्यं प्रवदन्ति  ॥  ५।२८।३  ॥   

  

सुखादिति । यत् यतः सुखात्प्रियसंयोगात् विहीनमत एव बहुदुःखपूर्णमिदं हृदयं
वज्राहतं शैलस्य शृङ्गमिव सहस्रधा न विदीर्यते तस्मात् स्थिरं
शैलशृङ्गादप्यतिदृढम् । एतेनात्मविघातकरणेच्छा सूचिता  ॥  ५।२८।४  ॥   

  

नन्वात्मघातदोषप्रसङ्ग इत्यत आह नैवेति । यतः अप्रियदर्शनस्य रावणस्याहं
वध्या अतः अत्रात्मविघाते मम दोषं न ककुद्दोषणी इतिभाष्यप्रयोगात् ।
लिङ्गमशिष्यं लोकाश्रयत्वाल्लिङ्गस्येति भाष्याच्च दोषशब्दस्य नपुंसकत्वमपि
। नन्वस्य प्रार्थनास्वीकारेणात्मविघातं निवारयेत्यत आह-- अस्य रावणस्य
भावं ममेहैवावस्थानरूपमभिप्रायं प्रदातुं स्वीकर्तुं नाहमलं समर्था । तत्र
दृष्टान्तः-- द्विजः अद्विजाय शूद्राय मन्त्रं वेदमिव  ॥  ५।२८।५  ॥   

  

तस्मिन्निति । लोकनाथे तस्मिन् रामे अनागच्छति सति अनार्यः क्षुद्रो रावणः
ममाङ्गानि गर्भस्थजन्तोः दितिंगर्भस्थपवनस्य अङ्गानि शल्यकृन्त इन्द्र इव
छेत्स्यति शल्यकृन्त इत्यत्र शोमुम्बार्षः  ॥  ५।२८।६  ॥   

  

दुःखमिति । चिराय बहुकालं दुःखितायाः मम राजापराधात् बद्धस्य अत एव
निशान्ते वध्यस्य तस्करस्येदं दुःखमिव द्वौ मासौ अभिगमिष्यतः मासद्वयान्ते
रावणकर्तृकमद्वधस्य निश्चितत्वात् आगामि मासद्वयं प्रातर्बद्धस्य चोरस्य
निशान्तभाग इवेत्यर्थः  ॥  ५।२८।७  ॥   

  

हेति । हा राम एषा त्वत्तो वियुक्ता अत एव अल्पभाग्या ऽहं मूढः
चित्तविभ्रामकः वातो यस्यां सा महार्णवे नौरिव सह भवद्भिरिति शेषः ।
विपद्यामि विनश्यामि  ॥  ५।२८।८  ॥   

  

तरस्विनाविति । मृगस्य रूपं धारयता वैद्युतेन अशनिना इव सत्त्वेन
जन्तुविशेषेण सिंहर्षभौ सिहंश्रेष्ठाविव तरस्विनौ मनुजेन्द्रपुत्रौ मम
कारणाद्विशस्तौ हिंसितौ नूनं किम्  ॥  ५।२८।९  ॥   

  

नूनमिति । मृगरूपधारी यः अल्पभाग्यां मां लुलुभे तदानीं तस्मिन् समये एव
यत्र यत्समीपे लक्ष्मणपूर्वजं रामं रामानुजं च मूढा ऽहं विससर्ज प्रैषयं स
कालः नूनं किम्  ॥  ५।२८।१०  ॥   

  

हेति । हा राम जीवलोकस्य हितः प्रियश्च त्वं मां राक्षसानां वध्यां न
वेत्सि किमिति शेषः  ॥  ५।२८।११  ॥   

  

अनन्येति । मम अनन्यदेवत्वं पत्येकपूजिकात्वं क्षमा रावणापराधसहनं च
पतिव्रतात्वं पत्येकनिष्ठत्वं च कृतघ्नेषु मानुषाणां कृतमुपकार इव विफलं
विनष्टप्रायम्  ॥  ५।२८।१२  ॥   

  

तदेव भङ्गयन्तरेणाह मोघमिति । त्वया हीना सङ्गमने आगामिसङ्गमे निराशा या
ऽहं त्वां न पश्यामि तस्याः मम धर्मः मोघं चरितः एकपत्नीत्वम् एकैवाहं
रामपत्नीत्यभिमानश्च निरर्थकम्  ॥  ५।२८।१३  ॥   

  

निरर्थकत्वमेवोपपादयन्ती आह पितुरिति । वीतभयः निवर्तितऋषित्रासः अत एव
कृतार्थस्त्वं विपुलेक्षणाभिः स्त्रीभिः
तत्कालिकविवाहविधिनार्जितभार्याभिस्त्वं रंस्यसे इत्यहं मन्ये । एतेन
रामस्य भार्यान्तरं नास्तीति सूचितम्  ॥  ५।२८।१४  ॥   

  

अहमिति । त्वय्येव जातः उत्पन्नः कामः इच्छा यस्याः सा अत एव विनाशेनापि अथ
त्वत्प्राप्तौ निबद्धः संलग्नः भावो ऽभिप्रायो यस्याः सा ऽहं मोधं
त्वत्प्राप्तिरूपफलाभावेन निरर्थकं तपो व्रतं च चरित्वा जीवितं जीवनं
त्यक्ष्यामि अतः अल्पभाग्यं मां धिक्  ॥  ५।२८।१५  ॥   

  

ननु क्षिप्रं कुतो न त्यजसीत्यत आह-- संजीवितमिति । विषेण शितेन शस्त्रेण
वा क्षिप्रं संजीवितं त्यजेयं परन्तु दाता कश्चिन्नास्ति  ॥  ५।२८।१६  ॥   

  

इतीवेति । इतीव अनेन प्रकारेण सर्वात्मना राममनुस्मरन्ती प्रेवपमाना
अतिदुःखेन प्रकम्पं प्राप्नुवन्ती देवी सीता बहुधा अनेकप्रकारं विलप्य
पुष्पितं नगोत्तमं शिंशपाम् आससाद तत्र तस्थौ  ॥  ५।२८।१७  ॥   

  

शोकेति । शोकाभितप्ता सीता बहुधा विचिन्त्य वेणीग्रथनं गृहीत्वा
वेण्युद्ग्रथनेन वेणीरूपोद्बन्धनेन उद्बध्य गलं बद्ध्वा यमस्य कालस्यापि
नियन्तुः मूलं समीपं शीघ्रमहं गमिष्यामीति चिन्तयामासेति शेषः  ॥  ५।२८।१८
 ॥   

  

उपस्थितेति । मृदूनि सर्वगात्राणि यस्याः सा सीता नगस्य तस्य शिंशुपाभिधस्य
शाखां गृहीत्वा उपस्थिता बभूवेति शेषः । अर्धं पृथक्-- तस्या इति ।
रामादिकं परिचिन्तयन्त्याः तस्याः सीतायाः शङ्का रामागमनसंभावनानिमित्तं
येषु तानि धैर्यार्जितानि धैर्यसंपादकानि सिद्धानि प्रसिद्धानि पुरा
मिथिलायां रामागमनसमये उपलक्षितानि दृष्टानि प्रवराणि श्रेष्ठानि
निमित्तानि शकुनाः तदाकाले शाखावलम्बेनोपस्थितिसमये प्रादुर्बभुवुः ।
प्रादुसो व्यवहितेन प्रयोग आर्षः । सार्धश्लोक एकान्वयी  ॥  ५।२८।१९,२०  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
ऽष्टाविंशः सर्गः  ॥  ५।२८  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/04-sItA-pIDanam/028_sItayA_rAvaNavAkyamananam.md">
<details><summary><h3>तिलकम् ...{Loading}...</h3></summary>



इत्युक्ता मरिष्य इत्युक्ताः । तदाख्यातुं मरणनिश्चयं कथयितुम्  ॥  ५।२७।१
 ॥   

  

एकार्थम् वाक्यमिति शेषः । अनर्थार्थं स्वेषामनर्थमात्रप्रयोजनकम्  ॥ 
५।२७।२ ॥   

  

तदेव वाक्यमाह-- अद्येदानीमिति । अद्य दिने इदानीमस्मिन्क्षणे पापनिश्चये
कृतमरणनिश्चये ऽस्मासु रक्षिकास्विदानीं तदसंभवान्मासं मासमात्रम् ।
इदमवधिकालोपलक्षणम् । भयातिशयार्थमेवमुक्तिः । यथासुखं स्थितायास्तदनन्तरं
रावणाज्ञयैतत्तव शरीरं राक्षस्यो भक्षयिष्यन्ति  ॥  ५।२७।३  ॥   

  

अनार्याभिः क्रूराभिः । वृद्धा धर्मज्ञानयोगवयोभिर्वृद्धा ।
प्रबुद्धेत्यनेन तावत्पर्यन्तं सुप्तवतीति गम्यते  ॥  ५।२७।४  ॥   

  

आत्मानं स्वशरीरं भक्षयिष्यथेति । अवधिकालात्परमपीति शेषः  ॥  ५।२७।५  ॥   

  

कुतो ऽवगतमेतत्तत्राह-- स्वप्न इति । दारुणः क्रूरः राक्षसानामभावाय दृष्टः
तथा रोमहर्षणो ऽत्यद्भुतो रोमाञ्चकरः । अन्यो ऽस्या भर्तुर्भवाय दृष्ट
इत्यर्थः  ॥  ५।२७।६  ॥   

  

पूर्वं क्रोधमूर्च्छिताः पश्चात्त्रिजटावचनाद्भीता इत्यर्थः  ॥  ५।२७।७,८
 ॥   

  

काले प्रातःकाले । स्वप्नसंश्रितं प्रातःकालदृष्टस्वप्नदृष्टार्थविषयकम्
अनेन स्वप्नस्य शीघ्रफलदत्वं सूचितम् । तत्र सीतायाः पीडानिवृत्तये
तदभ्युदयसूचकं स्वप्नं प्रथममाह-- गजदन्तेति । शिबिकां
वाजिसहस्रयुक्तत्वविशेषणाद्विमानमित्यर्थः । तामास्थाय गच्छन्मया दृष्टः ।
समागतः सहितः  ॥  ५।२७।९,१०  ॥   

  

सागरेण क्षीरसागरेण । परिक्षिप्तमावृतम्  ॥  ५।२७।११  ॥   

  

सङ्गता तत्रैव पर्वत इति शेषः । एतेन लङ्कायामेव रामस्य सीतादर्शनं सूचितम्
। स्वप्नान्तरमाह-- राघवश्चेति । पुनः स्वप्नान्तर इत्यर्थः  ॥  ५।२७।१२
 ॥   

  

चकास शुशुभे  ॥  ५।२७।१३  ॥   

  

जानकीं पर्युपस्थितौ जानकीसमीपं प्राप्तौ । नगस्य श्वेतपर्वतस्य । दन्तिनः
स्कन्धमाश्रितौ । तदुक्तम्-- "आरोहणं गोवृषकुञ्जराणां
प्रासादशैलाग्रवनस्पतीनाम् । ध्रुवमर्थलाभदम्" इति  ॥  ५।२७।१४  ॥   

  

प्रथमं भर्तुरङ्के गत्वा ततः समुत्पत्य संकूर्द्य भर्त्रा परिगृहीतस्य
धृतालानस्य गजस्य स्कन्धमाश्रिता । सूर्याचन्द्रमसौ पाणिभ्यां परिमार्जती ।
तदुक्तम्-- "आदित्यमण्डलं वापि चन्द्रमण्डलमेव वा । स्वप्ने गृह्णाति
हस्ताभ्यां महद्राज्यं समाप्नुयात् ।" इति  ॥  ५।२७।१५  ॥   

  

पाण्डुरर्षभेति । पाण्डुवृषभाष्टकयुक्तेन रथेन  ॥  ५।२७।१६  ॥   

  

शुक्लमाल्याम्बरधरो रामो लक्ष्मणेन सहेहागत इत्यन्वयः । अन्यत्र
स्वप्नान्तरे  ॥  ५।२७।१७  ॥   

  

आरुह्य पुष्पकमित्येतद्भावि स्पष्टमेव दृष्टम्  ॥  ५।२७।१८  ॥   

  

अत्र मध्ये "साण्डं भुवनम्" इत्यादयो बहवः श्लोका रामानुजसंप्रदायपुस्तकेषु
दृश्यन्ते ते प्रक्षिप्ता इति कतकादयो ऽन्ये च । अथ रावणानर्थसूचकः
स्वप्नः-- रावणश्चेति । मुण्डो मुण्डितमुण्ढः  ॥  ५।२७।१९  ॥   

  

पिबन्निति । तैलमिति शेषः । करवीरकृतस्रज इति विमानादित्यस्य विशेषणम् ।
करवीरेत्यारभ्य स्वप्नान्तरम्  ॥  ५।२७।२०  ॥   

  

रथेनेत्यादि स्वप्नान्तरम्  ॥  ५।२७।२१२४  ॥   

  

मलानि पङ्कानि च यस्मिंस्तत्तिमिरम्  ॥  ५।२७।२५  ॥   

  

अकर्दमं जलकर्दमेनापि रहितम्  ॥  ५।२७।२६२८  ॥   

  

वैहायसं खेचरत्वम्  ॥  ५।२७।२९  ॥   

  

एतदग्रे श्लोकद्वयं प्रक्षिप्तमिति कतकः । गीतवादित्रनिःस्वन इति
बहुव्रीहिः । अयमपि विभीषणविषयो भाव्यर्थः स्पष्टमनुभूतः । पिबतां तैलादि
पिबतां रक्षसां वासभूता लङ्का सागरे पतितेत्यन्वयः  ॥  ५।२७।३०,३१  ॥   

  

भस्मरूक्षायां भस्मना रूक्षायाम्  ॥  ५।२७।३२  ॥   

  

निवसनं न्यग्भूतम् कुत्सितं वस्त्रमित्यर्थः  ॥  ५।२७।३३  ॥   

  

यदेवम्, अतो ऽपगच्छत तत्क्लेशदानं त्यक्त्वान्यतो ऽपसरत । राघवश्च
सीतामाप्नोत्येव पश्यध्वम् । अनपगमे बाधकमाह-- घातयेदिति ।
युष्मान्सीताक्लेशदात्रीः  ॥  ५।२७३४  ॥   

  

भर्सितां युष्मत्कृतभर्त्सनादिमतीम् । नानुमंस्यति नानुमंस्यते न
क्षमिष्यते, अतस्तत्कर्त्रीर्वो घातयेदिति भावः  ॥  ५।२७।३५३७  ॥   

  

हे राक्षस्यः किं विवक्षया कुत्सितभर्त्सनादिवचनेच्छया अलमिति शेषः । तत्र
हेतुः-- राघवादिति  ॥  ५।२७।३८  ॥   

  

नन्वेवं क्लेशिता कथमस्माकं प्रसन्ना स्यात्तत्राह-- प्रणिपातेति  ॥ 
५।२७।३९  ॥   

  

सीताया अभ्युदयसूचकं प्रत्यक्षनिमित्तमपि दर्शयति-- अपि चेति ।
द्वितीयमपिचेति पादपूरणे । विरूपं लक्षणं सूक्ष्ममपि किञ्चिन्नोपलक्षय
इत्यर्थः  ॥  ५।२७।४०  ॥   

  

किं तु स्नानानुलेपनाद्यभावमूलकशोभावैगुण्यमात्रात्मकं
दुःखमुपस्थितमित्युत्प्रेक्षते, न तु
मुखवैवर्ण्यदक्षिणाक्षिस्पन्दादिदुर्निमित्तलेशो ऽपीत्यर्थः ।
वैहायसमुपस्थितां स्वप्ने तथा दृष्टाम्  ॥  ५।२७।४१  ॥   

  

अत एवास्या अर्थसिद्धिमिष्टसिद्धिमुपस्थितां पश्यामि रावणनाशं रामविजयं च
पश्यामि  ॥  ५।२७।४२  ॥   

  

अपि चास्या महत्प्रियं श्रोतुं निमित्तभूतं
मत्स्वप्नवत्सूचकमेतत्स्फुरच्चक्षुश्च दृश्यते । वाममिति शेषः  ॥  ५।२७।४३
 ॥   

  

हृषितः पुलकितः । वेति वाक्यालङ्कारे । अदक्षिणो वामः  ॥  ५।२७।४४  ॥   

  

वेपन्वेपमानः स्फुरन्नित्यर्थः । राघवमस्याः पुरस्थितमिव सूचयति  ॥ 
५।२७।४५ ॥   

  

पक्षी काकादिः शाखानिलयं शाखास्थनीडं प्रविष्टो
वारंवारमुत्तमसान्त्ववाद्युत्तमशान्तस्वरवादी सुस्वागतां शोभनस्य स्वागतं
प्राप्तिर्यस्यां तादृशीं वाचं कथयन्पुनःपुनश्चोदयतीव शोभनप्राप्तिं
सूचयतीव । शोभनमागतं प्रत्युद्गच्छेति सीतां पुनः पुनः प्रेरयतीव वा  ॥ 
५।२७।४६  ॥   

  

तत्त्रिजटोक्तम्  ॥  ५।२७।४७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे सप्तविंशः सर्गः  ॥  ५।२७  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/04-sItA-pIDanam/028_sItayA_rAvaNavAkyamananam.md">
<details><summary><h3>द्राविडपाठः ...{Loading}...</h3></summary>



  
सा राक्षसेन्द्रस्य वचो निशम्य तद्रावणस्याप्रियमप्रियार्ता।  
सीता वितत्रास यथा वनान्ते सिंहाभिपन्ना गजराजकन्या ॥ 5.28.1 ॥   
सा राक्षसीमध्यगता च भीरुर्वाग्भिर्भृशं रावणतर्जिता च।  
कान्तारमध्ये विजने विसृष्टा बालेव कन्या विललाप सीता ॥ 5.28.2 ॥   
सत्यं बतेदं प्रवदन्ति लोके नाकालमृत्युर्भवतीति सन्तः।  
यत्राहमेवं परिभर्त्स्यमाना जीवामि किञ्चित्क्षणमप्यपुण्या ॥ 5.28.3 ॥   
सुखाद्विहीनं बहुदुःखपूर्णमिदं तु नूनं हृदयं स्थिरं मे।  
विशीर्यते यन्न सहस्रधाऽद्य वज्राहतं शृङ्गमिवाचलस्य ॥ 5.28.4 ॥   
नैवास्ति दोषं मम नूनमत्र वध्याऽहमस्याप्रियदर्शनस्य।  
भावं न चास्याहमनुप्रदातुमलं द्विजो मन्त्रमिवाद्विजाय ॥ 5.28.5 ॥   
नूनं ममाङ्गान्यचिरादनार्यः शस्त्रैः शितैश्छेत्स्यति राक्षसेन्द्रः।  
तस्मिन्ननागच्छति लोकनाथे गर्भस्थजन्तोरिव शल्यकृन्तः ॥ 5.28.6 ॥   
दुःखं बतेदं मम दुःखिताया मासौ चिरायाधिगमिष्यतो द्वौ।  
बद्धस्य वध्यस्य तथा निशान्ते राजापराधादिव तस्करस्य ॥ 5.28.7 ॥   
हा राम हा लक्ष्मण हा सुमित्रे हा राममातः सह मे जनन्या।  
एषा विपद्याम्यहमल्पभाग्या माहार्णवे नौरिव मूढवाता ॥ 5.28.8 ॥   
तरस्विनौ धारयता मृगस्य सत्त्वेन रूपं मनुजेन्द्रपुत्रौ।  
नूनं विशस्तौ मम कारणात् तौ सिंहर्षभौ द्वाविव वैद्यतेन ॥ 5.28.9 ॥   
नूनं स कालो मृगरूपधारी मामल्पभाग्यां लुलुभे तदानीम्।  
यत्रार्यपुत्रं विससर्ज मूढा रामानुजं लक्ष्मणपूर्वजं च ॥ 5.28.10 ॥   
हा राम सत्यव्रत दीर्घबाहो हा पूर्णचन्द्रप्रतिमानवक्र।  
रा जीवलोकस्य हितः प्रियश्च वध्यां न मां वेत्सि हि राक्षसानाम् ॥ 5.28.11 ॥   
अनन्यदेवत्वमियं क्षमा च भूमौ च शय्या नियमश्च धर्मे।  
पतिव्रतात्वं विफलं ममेदं कृतं कृतघ्नेष्विव मानुषाणाम् ॥ 5.28.12 ॥   
मोघो हि धर्मश्चरितो मयाऽयं तथैकपत्नीत्वमिदं निरर्थम्।  
या त्वां न पश्यामि कृशा विवर्णा हीना त्वया सङ्गमने निराशा ॥ 5.28.13 ॥   
पितुर्निदेशं नियमेन कृत्वा वनान्निवृत्तश्चरितव्रतश्च।  
स्त्रीभिस्तु मन्ये विपुलेक्षणाभिस्त्वं रंस्यसे वीतभयः कृतार्थः ॥ 5.28.14 ॥   
अहं तु राम त्वयि जातकामा चिरं विनाशाय निबद्धभावा।  
मोघं चरित्वाऽथ तपोव्रतं च त्यक्ष्यामि धिग् जीवितमल्पभाग्या ॥ 5.28.15 ॥   
सा जीवितं क्षिप्रमहं त्यजेयं विषेण शस्त्रेण शितेन वापि।  
विषस्य दाता नहि मेऽस्ति कश्चिच्छस्त्रस्य वा वेश्मनि राक्षसस्य ॥ 5.28.16 ॥   
इतीव देवी बहुधा विलप्य सर्वात्मना राममनुस्मरन्ती।  
प्रवेपमाना परिशुष्कवक्त्रा नगोत्तमं पुष्पितमाससाद ॥ 5.28.17 ॥   
शोकाभितप्ता बहुधा विचिन्त्य सीताऽथ वेण्युद्ग्रथनं गृहीत्वा।  
उद्बध्य वेण्युद्ग्रथनेन शीघ्रमहं गमिष्यामि यमस्य मूलम् ॥ 5.28.18 ॥   
उपस्थिता सा मृदुसर्वगात्रा शाखां गृहीत्वाऽथ नगस्य तस्य ॥ 5.28.19 ॥   
शोकानिमित्तानि तथा बहूनि धैर्यार्जितानि प्रवराणि लोके।  
प्रादुर्निमित्तानि तदा बभूवुः पुरापि सिद्धान्युपलक्षितानि ॥ 5.28.20 ॥   

</details>
</div>
