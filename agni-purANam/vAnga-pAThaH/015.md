---
title: ०१५

---
अग्निरुवाच  
युधिष्ठिरे तु राज्यस्थे आश्रमादाश्रमान्तरम्।  
धृतराष्ट्रो वनमगाद् गान्धारी च पृथा द्विच ॥ १ ॥  
  
विदुरस्त्वग्निना दग्धो वनजेन दिवङ्गतः।  
एवं विष्णुर्भुवो भारमहरद्दानवादिकम् ॥ २ ॥  
  
धर्म्मायाधर्म्मनाशाय निमित्तीकृत्य पाण्डवान्।  
स विप्रशापव्याजेन मुषलेनाहरत् कुलम् ॥ ३ ॥  
  
यादवानां भारकरं वज्रं राज्येभ्यषेचयत्।  
देवादेशात् प्रभासे स देहं त्यक्त्वा स्वयं हरिः ॥ ४ ॥  
  
इन्द्रलोके ब्रह्मलोके पूज्यते स्वर्गवासिभिः।  
बलभद्रोनन्तमूर्त्तिः पातालस्वर्गमीयिवान् ॥ ५ ॥  
  
अविनाशी हरिर्देवो ध्यानिभिद्धर्येय एव सः।  
विना तं द्वारकास्थानं प्लावयामास सागरः ॥ ६ ॥  
  
संस्कृत्य यादवान् पार्थो दत्तोदकधनादिकः।  
स्त्रियोष्टावक्रशापेन भार्य्या विष्णोश्च याः स्थिताः ॥ ७ ॥  
  
पुनस्तच्छापतो नीता गोपालैर्लगुडायुधैः।  
अर्जुनं हि तिरस्कृत्य पार्थः शोकञ्चकार ह ॥ ८ ॥  
  
व्यासेनाश्वासितो मेने बलं मे कृष्णासन्निधौ।  
हस्तिनापुरमागत्य पार्थः सर्वं न्यवेदयत् ॥ ९ ॥  
  
युधिष्ठिराय स भ्रात्रे पालकाय नृणान्तदा।  
तद्धनुस्तानि चास्त्राणिस रथस्ते च वाजिनः ॥ १० ॥  
  
विना कृष्णेन तन्नष्टं दानञ्चाश्रोत्रिये यथा।  
तच्छ्रुत्वा धर्म्मराजस्तु राज्ये स्थाप्य परीक्षितम् ॥ ११ ॥  
  
प्रस्थानं प्रस्थितो धीमान् द्रौपद्या भ्रातृभिः सह।  
संसारनित्यतां ज्ञात्वा जपन्नष्टशतं हरेः ॥ १२ ॥  
  
महापथे तु पतिता द्रौपदी सहदेवकः।  
नकुलः फाल्गुनो भीमो राजा शोकपरायणः ॥ १३ ॥  
  
इन्द्रानीतरयारूढः सानुजः स्वर्गमाप्तवान्।  
दृष्ट्वा दुर्योधनादींश्च वासुदेवं च हर्षितः ॥  
एतत्ते भारतं प्रोक्तं यः पठेत्स दिवं व्रजेत् ॥ १४ ॥