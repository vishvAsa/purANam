---
title: ०४१

---
सनत्कुमार उवाच॥  
हिरण्यवृषदानं च कथयामि समासतः॥  
वृषरूपं हिरण्येन सहस्रेणाथ कारयेत्॥ ४१.१ ॥  
  
तदर्धार्धेन वा धीमांस्तदर्धार्धेन वा पुनः॥  
अष्टोत्तरशतेनापि वृषभं धर्मरूपिणम्॥ ४१.२ ॥  
  
ललाटे कारयेत्पुण्ड्रमर्धचन्द्रकलाकृतिम्॥  
स्फटिकेन तु कर्त्तव्यं खुरं तु रजतेन वै॥ ४१.३ ॥  
  
ग्रीवां तु पद्मरागेण ककुद्गोमेदकेन च॥  
ग्रीवायां घाण्टवलयं रत्नचित्रं तु कारयेत्॥ ४१.४ ॥  
  
वृषाङ्कं कारयेत्तत्र किङ्किणीवलयावृतम्॥  
पूर्वोक्तदेशकाले तु वेदिकोपरिमण्डले॥ ४१.५ ॥  
  
वृषेन्द्रं स्थापयेत्तत्र पश्चिमामुखमग्रतः॥  
ईश्वरं पूजयेद्भक्त्या वृषाध्वजम्॥ ४१.६ ॥  
  
वृषेन्द्रं पूज्य गायत्र्या नमस्कृत्य समाहितः॥  
तीक्ष्णश्रृङ्गाय विद्महे धर्मपादाय धीमहि॥  
तन्नो वृषः प्रचोदयात्॥ ४१.७ ॥  
  
मन्त्रेणानेन सम्पूज्य वृषं धर्मविवृद्धये॥  
होमयेच्च घृतान्नाद्यैर्यथाविभवविस्तरम्॥ ४१.८ ॥  
  
वृषभः पूज्य दातव्यो ब्राह्मणेभ्यः शिवाय वा॥  
दक्षिणा चैव दातव्या यथावित्तानुसारतः॥ ४१.९ ॥  
  
एतद्यः कुरुते भक्त्या वृषदानमनुत्तमम्॥  
शिवस्यानुचरो भूत्वा तेनैव सह मोदते॥ ४१.१० ॥  
  
इति श्रीलिङ्गमहापुराणे उत्तरभागे सुवर्णवृषदानं नामैकचत्वारिंशोऽध्यायः॥ ४१ ॥