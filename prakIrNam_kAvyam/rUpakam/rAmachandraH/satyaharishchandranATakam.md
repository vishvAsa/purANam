+++
title = "सत्यहरिश्चन्द्रनाटकम्"
author = "रामचन्द्रः"
publisher = "पाण्डुरङ्गजावजी"
"publish year" = "1923"
domain = "काव्यानि"
sub-domain = "नाटकम्"
pages = "66"
language = "संस्कृतम्"
editor = "भास्कररामचन्द्रआपटे शङ्करविष्णुपौराणिकः"
printer = "निर्णयसागर-मुद्रणालयः"
"serial no." = "Ebharati-5559"
source_url = "https://www.ebharatisampat.in/readbook3.php?bookid=ODk4MzI2MTExMzQ2MzM1&pageno=MjI0MjQyNjk5NTk="

+++
[[सत्यहरिश्चन्द्रनाटकम्	Source: [EB](https://www.ebharatisampat.in/readbook3.php?bookid=ODk4MzI2MTExMzQ2MzM1&pageno=MjI0MjQyNjk5NTk=)]]

\[

[TABLE]

[TABLE]

**पात्राणि ।**

|                            |                       |
|:--------------------------:|:---------------------:|
|      **हरिश्चंद्रः**       |   **अयोध्यापतिः**    |
|        **सुतारा**         |     **तत्पत्नी**      |
|       **रोहिताश्वः**       |     **तत्सुतः**      |
|        **वसुभूतिः**        |     **तदमात्यः**      |
|     **कुंतलकपिंजलौ**      |    **तत्परिचारकौ**    |
|       **चंद्रशेखरः**       |     **काशीपतिः**      |
|        **सत्यवसुः**        |     **तदमात्यः**     |
|      **सुनंदसिंहलकौ**      |    **तत्परिचारकौ**    |
|   **चंद्रचूडकुंदप्रभौ**    |      ** देवौ**       |
|       **कुलपतिः**        |    **आश्रमपतिः**     |
|        **निकृतिः**         |     **तत्पत्नी**      |
|       **वंचना **        |      **तत्सुता**      |
|       **अंगारमुखः**       |                      |
|        **वैखानसः**        |      **तापसाः**       |
|        **कौटिल्यः**        |                      |
|        **कालदंडः**         |     **निषादपतिः**     |
|       **वज्रहृदयः**        | **कश्चिद्ब्राह्मणः** |
|         **वृद्धा**         |                      |
|       **वामनाचेटी**        |                      |
|      **पत्रलेखा **       |      **इतराः**       |
|        **लंबस्तनी**        |                      |
|       **विद्याधरी**        |                      |
|       **चित्रांगदः**       |                      |
|         **पिशाचः**         |                      |
|       **पुरुषः **        |       **इतरे**        |
| **प्रतीहारः ( मंजरकनामा)** |                      |
|       **मांत्रिकः**        |                      |

**सत्यहरिश्चन्द्रनाटकम् ।**

<MISSING_FIG href="../books_images/U-IMG-172240225011.PNG"/>

**ॐ नमः सर्वज्ञाय।**

**देवाय विश्ववंद्याय नाभेयाय नमोनमः।  
सर्वोऽप्येष मनुष्याणां यदुपज्ञं क्रियाक्रमः॥१॥**

 (नांद्यंते सूत्रधारः) भो भो स्फुरन्निःशेषकलाकलापसंपदः सभासदः किमपि वो विज्ञापयामि।

**अधीती सर्वभाषासु गृहीती दशरूपके।  
आम्नाती रसकाव्येषु प्रबंधान् द्रष्टुमर्हति॥२॥**

 ततो यदि यूयं यथोदितगुणग्रामाभिरामात्मानस्तदिदानीं सभ्य भूयमनुभवितुमर्हथ। (आकाशे)

 किमादिशत यथोदितगुणग्रामाभिरामा एव वयमास्महे। किंतु परमरसनिष्यंदसुंदरः कोऽपि प्रबंधोऽभिनीयतामिति। (विहस्य) सरसतायां किमुच्यते प्रबंधस्य। यतः—

**व्युत्पत्तिर्मुखमेव नाटकगुणव्यासे तु किं वर्ण्यते  
 सौरभ्यप्रसवा नवा भणितिरप्यस्त्येव काचित् क्वचित।  
यं प्राणान् दशरूपकस्य सकरोत्क्षेपं समाचक्षते  
 साहित्योपनिषद्विदः स तु रसो रामस्य वाचां परम्॥३॥**

 किं च।

**प्रबंधा इक्षुवत्प्रायो हीयमानरसाः क्रमात्।  
कृतिस्तु रामचंद्रस्य सर्वा स्वादुः पुरः पुरः॥४॥**

 अपि च । कोऽप्येष वः परमहर्षोत्सवो वर्तते। तदवधीयतां क्षणमेकम्।

**सूक्तयो रामचंद्रस्य वसंतः कलगीतयः।  
स्वातंत्र्यमिष्टयोगश्च पंचैते हर्षवृष्टयः॥५॥**

 (प्रविश्य संभ्रांतो नटः) भाव, स युष्मत्प्रतिस्पर्धी साहसिकनामा कुशीलवः प्रसह्य भवतो निषिध्य स्वाभिप्रेतं प्रबंधमभिनेष्यति।

** सूत्रधारः—**(ससंरंभम् ) साहसिकः स्वाभिप्रेतं प्रबंधमभिनेष्यति।

 **नटः—**अथ किम्।

**सूत्रधारः—**मारिष अन्यद्विचिंतितमन्यदापतितम्। श्रीसिद्धहेमाभिधानशब्दानुशासनवेधसः श्रीमदाचार्यहेमचंद्रस्य शिष्येण रामचंद्रेण विरचितं सत्यहरिश्चंद्राभिधानमादिरूपकमभिनीय सभाजनमनुरंजयिष्याम इति किलास्माकं मनोरथः। यदि वा खलु कृत्वा प्रतिभयम्। कतमो नाम साहसिकः प्रसह्य नः प्रतिषिध्य स्वाभिप्रेतं प्रबंधमभिनेतुं सोद्यमः एते वयं तमपकर्ष्यस्वप्रतिज्ञातमाध्यास्यामः। यतः—

**सत्वैकतानवृत्तीनां प्रतिज्ञातार्थकारिणाम् ।  
प्रभविष्णुर्न देवोऽपि किं पुनः प्राकृतो जनः ॥६॥**

** **(नेपथ्ये) हृदयंगममुक्तवानसि।

 **सूत्रधारः—**कथमयं हरिश्चंद्रभूमिकावाही नर्तकः शब्दायते। तदेहि।

** मारिषः—**करणीयांतरमनुतिष्ठामः।  
                      (इति निष्क्रांतौ। प्रस्तावना।)

**प्रथमोऽङ्कः ।**

(ततः प्रविशति कुंतलकपिंजलाभ्यां सह तुरगाधिरूढो राजा।)

 **राजा—**सत्त्वैकतानवृत्तीनामिति (विमृश्य) कुंतल, नियतं वयमद्य शक्रावतारतरुविसरबाधाविधायिनं महावराहं व्यापादयिष्यामः।

** कपिंजलः—**यदैव तोमरासारं साकेतपतिरमुंचत्तदैव वराहो व्यापादितः। किंतु क्वचिदपि सरयूगह्वरेपतितोऽपि नो लक्ष्यते।

** राजा—**(समंततो निरूप्य। अवलोक्य) अहो सरसतरुविसराणांसाकेतपरिसराणां वरिमा। तथा ह्येते—

**क्वचित् क्रीडाक्रोडप्रतिभयपरित्रस्तपृथुकाः  
 क्वचित् क्रीडाशैलोपतटतरुविश्रांतपथिकाः।  
क्वचिद्वारीयंत्रध्वनिरभसनृत्यच्छिखिगणाः  
 क्वचिद्गोपीगानश्रवणनिभृतोत्कर्णहरिणाः॥७॥**

 **कुंतलः—**वसंतावतारव्यतिषंगरंगत्परभागस्य जगतः श्रियमवधारयतु देवः।

**परभृतवधूगीतस्फीतश्रियो वनशाखिनः  
 प्रतिदिशविशन्मल्लीवल्लीरजस्तरलं नभः।  
ककुभि ककुभि स्मेराक्षीणां विसर्पति चर्चरी  
 प्रतितरुतलं क्रीडक्षांता लसंति विलासिनः॥८॥**

 **राजा—**कियति दूरे वयमागताः।

**कपिंजलः—**देव, सुदूरमागता वयं। किं न पश्यति देवः पुरः प्रसर्पंतीमिक्ष्वाकुवंशालवालस्य साकेतस्य सारिणीं भगवतीं सरयूम्।

** राजा—**(विलोक्य)

**उपतटतरुच्छायाधूम्रं क्वचित्क्वचिदंगना-  
 घुसृणकपिशं हंसश्रेणीविगाहसितं क्वचित्।  
क्वचिदपि तरत्कोकद्वंद्वप्रभाशबलं क्वचित्  
 कुवलयदलश्यामं धत्ते श्रियं सरयूजलम्॥९॥**

 **कपिंजलः—**देव, पश्य पश्य।

**सांद्रच्छायाजनिततमसः सारसैः शीकरौघैः  
 स्निग्धस्कंधा विदधति मुदं कस्य नामी वनांताः।  
येषां भूमौ पवनविचलत्पत्रमार्गप्रविष्टा  
 भानोर्भासः कनकतिलकश्रेणिलक्ष्मीं वहंति॥१०॥**

 **राजा—**(विश्रम्य) कुंतल।

**जंबालजालजटिलासु सरित्तटीषु  
 मुह्योत्क्वचित्तुरग एष सुशिक्षितोऽपि।  
तस्माद्व्रजामि सरयूतटमुत्तरेण  
 वाचंयमांचिततपाश्रममीक्षमाणः॥११॥**

** कुंतलः—**यदादिशति देवः।          

(इति यथोक्तं कृत्वा)

** राजा—**(अग्रतो विलोक्य) कपिंजल, विलोकय मृगयाकुतूहलाकुलितचेतोभिरस्माभिः कियच्चिरं लक्ष्यमतिहतम्।

 **कपिंजलः—** (परिक्रम्य) देव, अयं स महावराहः प्रहारपतितस्तिष्ठति।

 **राजा—**(विलोक्य सकौतुकम्)

**निशिततरशरालीदक्षिणेर्मा प्रवृद्ध-  
 प्रसररुधिरधाराचित्रगात्रो वराहः।  
स्मरयति सुरचापावाप्तवर्धिष्णुकांते-  
 रविरलजलमैत्रीमेदुरांभोधरस्य॥१२॥**

 अपि च। यथेयमाकृतिरतैरश्चीतथा व्यक्तममुना दिव्येन पोत्रिणा भाव्यम्।

** कपिंजलः—**अपरश्चायं द्वीपी प्रतिहतोऽस्ति ।

 **राजा—**अपरं पुनरिदं किम्

** कपिंजलः—**(विलोक्य। सविचिकित्सम्) देव, इदमज्ञातमेवास्तु।

** राजा—**तथापि किम् ।

** कपिंजलः—**किममुना ज्ञातेन। अतिकालो भवति। निवर्ततां सौधाय देवः।

** राजा—**(स्वयमुपसृत्य सविचिकित्सम्) कथमियमस्मन्नाराचपातविनिर्लुठितगर्भा वराकी हरिणी। अहहाकृत्याचरणम्।

**कोऽयं न्यायो यदपरिचिताशेषशस्त्रोऽपि यंत्रै-  
 र्धृत्वा धृत्वा पशुरशरणो हन्यते कांदिशीकः।  
हित्वा धर्म्यं पथमिह भुजादर्पकंडूकरालाः  
 क्षोणीपालास्तदपि मृगयाकौतुकान्याहंति॥१३॥**

** कुंतलः—** कृतमिदानीं मृगयाकौतुकेन। यावत्पाश्चात्यं सैन्यं संनिधीयते तावदेतस्य सहकारस्य तले तुरगादवतीर्य तिष्ठामः।

** राजा—**(तुरगादवतरणं नाटयति) पुनर्विमृश्य। कपिंजल, पुरो गत्वा विलोकय आश्रमः कियति दूरे।

(यदादिशति देव इत्यभिधाय कपिंजलो निष्क्रांतः)

 **राजा—**(सखेदम् )

**धिङ्मां भ्रूणविघातिनं सकलुषं धिग् जीवितं मेऽखिलं  
 क्षोणीलोककरोपतापजनिता धिग् धिङ् ममैताः श्रियः।  
पुण्यास्ते करुणामृतार्द्रमनसो ये नाम वाचंयमा  
 हस्तारोपितशर्मणि प्रतिकलं वृत्ताः शुभे कर्मणि॥१४॥**

 **कुंतल वयमिदानीं सर्वस्वपरित्यागमी हामहे।**

** कपिंजलः—**(प्रविश्य) प्रत्यासन्नं पश्य।

** राजा—**किं सर्वस्वपरित्यागम्।

** कपिंजलः—**न हि, मुनीनामाश्रमम्।            
               (सर्वे आश्रमाभिमुखं परिक्रामंति)

** राजा—**(विलोक्य सहर्षम्)

**विश्रंभांतिकचारिबालहरिणाः शाखाशिखालंबित-  
 प्रत्यग्राहृतदर्भवल्कसमिधो नीवारपुंजीजुषः।  
धूम्याश्यामलहोममंदिरभुवः कन्याजनक्रीडन-  
 न्यस्तांभस्तरलालवालबहलच्छायद्रुमा आश्रमाः॥१५॥**

** कपिंजलः—**देव, अयं कुलपतिः। इमे तपस्विनः।        

(ततः प्रविशति कुलपतिः अंगारमुखप्रभृतयश्च तापसाः)

 **कुलपतिः—**(सरोषमिव)

**मर्त्यः कोऽपि समस्ति मांसनयनो नद्धांगभूर्धातुभिः  
 सत्त्वं तस्य तु देवताभिरपि चाचाल्यं किमप्यद्भुतम्।  
अश्रद्धेयमिदं सुधर्मणि सभापीच्ये ब्रुवाणः स्वयं  
 गीर्वाणाधिपतिर्न कस्य विदधे सक्रोधबोधं मनः॥१६॥**

** अंगारमुखः—**

**सर्वत्रोक्तिश्च युक्तिश्च वस्तुतत्त्वानपेक्षिणी।  
प्राणाः प्रभुत्वसंपत्तेः प्रथमे खलु विश्रुताः॥१७॥**

** **ततः कोऽयं मघवतः स्वैरालापेषु भवतां संरंभः।

 **कुलपतिः—** किमपरमुच्यते। एष भगवतो मघवतः फल्गुतां नयामि वल्गितम्।

 **कुंतलः—**(उपसृत्य) भगवन्, अयोध्याधिपत्तिः प्रणमति।

** कुलपतिः—**(सरभसम्) स्वस्ति महाराजाय। कोऽत्र भोः पाद्यं पाद्यमर्घोऽर्घः। अये वैखानस, आसनमासनमिक्ष्वाकु- वंशावचूडायमहाराजाय। 
     

 (प्रविश्य वैखनासः कुशासनमर्पयति। राजा प्रणम्योपविशति।)

** कुलपतिः—**त्रिशंकुनंदन।

**राजन्वैतीवसुमती विशदं मनस्ते  
 कीर्तिः कलंकविकला प्रबलः प्रतापः।  
वर्णाश्रमश्रमनिरोधविधान शिक्षा-  
 दीक्षाविशालकुशला निखिलापि वृत्तिः॥१८॥**

** राजा—**सर्वमस्ति नस्तपोभृतां प्रसादेन। (पुनः सविनयम्) भगवन्।

**ज्ञानध्यानतपांसि संयमभृतो निर्विघ्नमातन्वते  
 निष्प्रत्यूहफलप्रसूनसुभगाः कन्यावसिक्ता द्रुमाः।  
हस्तन्यस्तपयः समित्कुशहृतो निर्व्याधबाधा मृगाः  
 कच्चिद्वः प्रतिभू शिवस्य परमे ब्रह्मण्यचाल्यो लयः॥१९॥**

** कुलपतिः—**भरतकुलनभस्तलशशांक, भवति भूतधात्रीं प्रशासति कुतो नामाश्रमाणामसमंजसम्।

     (नेपथ्ये कलकलः) अकृत्याचरणम् अकृत्याचरणम्, अब्रह्मण्यम्अब्रह्मण्यम्।

** कुलपतिः—**(ससंरंभम्) अये वैखानस, गत्वा जानीहि किंनिमित्तोऽयं तपस्विनामार्तो नादः। (पुनरपवार्य कर्णे) एवमेव।

** वैखानसः—** जं[^1] आणवेइ कुलवई। (इत्यभिधाय निष्क्रांतः)

[^1]: "यदाज्ञापयति कुलपतिः"

** राजा—**कुंतल, पश्य पश्य।

**शास्त्रेषु विस्मृतवतां जरतां यतीना-  
 मर्थं पदानि च शुकाः स्मरयंति भूयः।  
एते च वृद्धकपयस्तिलतंदुलादि  
 होमोपयोगि यतिनामुपढौकयंति॥२०॥**

 (नेपथ्ये। सकरुणम्) अंब[^2], जइ एसा मे हरिणी एइणा सरप्पहारेण विवध्येस्सह ता हूं अणसणं करिस्सं।

[^2]: "अंब, यद्येषा मे हरिण्येतेन शरप्रहारेण विवधिष्यते तदहं अनशनं करिष्यामि"

** कुलपतिः—**कथमियमस्मत्पुत्री वंचना प्रायोपवेशनमभिलषति। अंगारमुख किमिदम्।

** अंगारमुखः—**अहं न जानामि। (नेपथ्ये) वत्से,[^3] जइ तुमं अणसणं करिस्सइ ता अहंपि करिस्सं ।

[^3]: "वत्से, यदि त्वमनशनं करिष्यसि तदाऽहमपि करिष्यामि"

** कुलपतिः—**(ससंभ्रमम्।) इयमस्मद्धर्मचारिणी निकृतिर्वत्सामनुसरति। अंगारमुख द्वे अष्यत्र प्रेषय।

(अंगारमुखः सत्वरं निष्क्रांतः।)  
(ततः प्रविशतस्तापस्यौ।)

** कुलपतिः—**वत्से, किं विषादनिषादपरवशा दृश्यसे।

** वंचना—**(सबाष्पम्) जाणाहि ताद।[^4]

[^4]: "जानासि तात."

** कुलपतिः—**वत्से, किमहं जानामि।

** वंचना—**(रोदिति )

** कुलपतिः—**(ससंभ्रमम् ) कथय वत्से, किमहं जानामि।

** वंचना—**अत्थि मे कीलाहारिणी एवं जाणाइ ताउ ।[^5]

[^5]: "अस्ति मे क्रीडाहरिणी एवं जानाति तातः."

** कुलपतिः—**या किल बाल्यादारभ्य स्वहस्तदत्तनीवारकवलैः प्रवृद्धिं नीता। ततः किं तस्याः।

(वंचना उच्चैःस्वरं रोदिति)

** अंगारमुखः—**(प्रविश्य संभ्रांतः)

**भूरराजन्वती सेयमब्रह्मण्यमहो महत्।  
मृगयाव्याकुलैः पापैर्गर्भिणी हरिणी हता॥२१॥**

** कुलपतिः—**(सरोषमिव)

**राजन्निक्ष्वाकुवंशक्षितिपतितिलक ध्यानविध्वंसकारी  
 कौतस्त्यस्तापसानामयमतनुरिहाकस्मिकः शोकशंकुः।  
स्फीतन्याये भवत्यप्यवनितलपतौ यद्यराजन्वती भूः  
 श्रेयोविश्रामयष्टिस्तदियमुपहता धर्मकर्मप्रवृत्तिः॥२२॥**

(राजा व्रीडया दिक्षु चक्षुषी निक्षिपति)

** वंचना—**ताय,अहं अणसणं करिस्सं।[^6]

[^6]: "तात, अहमनशनंकरिष्यामि"

** निकृतिः—**अहमपि।

** कुलपतिः—**(सरोषम्)

**ज्ञात्वा कुतोऽपि ननु मध्यमलोकपाल  
 तं शाधि साधुजनबाधकरं श्वपाकम्।  
प्रत्यर्थिनः शमवतां रहितायुधानां  
 न्यायार्थिभिर्नृपतिभिः खलु शासनीयाः॥२३॥**

** राजा—**(प्रणम्य सविषादम्)

**परेषां दंडमाधातुमहमन्यायिनामलम्।  
न पुनः स्वात्मनो दूरशर्मणः पापकर्मणः॥२४॥**

** कुलपतिः—**(सरोषं ससंभ्रमम्) किमुत्कंस्यान्मया व्यापादितेति।

(राजा प्रणम्याधोमुखस्तिष्ठति)

** कुलपतिः—**(वल्कलेन मुखं पिधायोच्चैःस्वरम्)

**आः पाप चापशरधी नियतं दधासि  
 ध्यानैकतानमनसः शमिनो निहंतुम्।  
युष्मादृशाः प्रतिनृपप्रहतौ वराकाः  
 संग्रामधामनि कुतः प्रभविष्णवः स्युः॥२५॥**

** राजा—** (सविनयं प्रणम्य) भगवन्, प्रसीद प्रसीद। क्षमस्व त्वमेकमपराधम्।

** कुलपतिः—**अरे भरतकुलपांसन, त्रिशंकुयशश्चंद्रमसः कलंक, अदृश्यमुख, अस्पर्श,

**स्त्रीभ्रूणघातगुरुपातकपंकिलास्य  
 मेध्याद्व्रजव्रज इतो द्रुतमाश्रमान्नः।  
युष्मादृशामकरुणैकशिरोमणीनां  
 सर्वंसहापि विरमत्यनुषंगपापात्॥२६॥**

** राजा—**(सविनयम्)

**इत्थं गते कथय किं करवाणि सोऽह-  
 मुद्भिन्नगर्भहरिणीहननश्वपाकः।  
धात्रीं त्यजामि विषमव्रतमाचरामि  
 किंवा विशामि रुचिलीढदिशं हुताशम्॥२७॥**

** कुलपतिः—**अरे पाप, सत्वरमपसर। किमात्मनो वचनं श्रावयसि।

** अंगारमुखः—**(सकपटम्)

**प्रसीद वाचंयमधुर्य ते रुषा  
 कृतानुतापः स्वयमप्ययं नृपः।  
तपोभृतामेकधुरीण किं मुधा  
 महीभृतामेकधुरोऽवधीर्यते॥२८॥**

** कुलपतिः—**अरे अंगारमुख, यदि परमयं भ्रूणहा सर्वस्वदानेनैव शुध्यति।

** राजा—**(साश्वासम्)

**प्रसीद त्वं त्रातर्विलयमयतां गर्भहरिणी-  
 विघाताविर्भूतं सपदि कलुषं दुस्तरमपि।  
सदुर्गा सग्रामा सगजतुरगा साश्रमपदा  
 मया तुभ्यं दत्ता चतुरुदधिकांची वसुमती॥२९॥**

** अंगारमुखः—**(प्रणम्य) भगवन्,अयोध्याधिपतिर्यदभिधत्ते तत्प्रतिपद्यस्व।

** कपिंजलः—**(अपवार्य) देव, किमिदम्।

** कुंतलः—**देव, कोऽयमुत्पातः।

** राजा—**(अवगणय्य) भगवन्, मदुक्तं मेऽस्तु।

** कुलपतिः—**दत्ता मह्यं वसुमती भवता।

** राजा—**युष्मभ्यं दत्ता वसुमती।

** कुलपतिः—**नार्हसि वसुंधराया भोगमतः परम्।

** राजा—**नार्हामि वसुंधराभोगमतः परम्।

** कुलपतिः—**कोऽत्र भोः।

   (प्रविश्यः तापसः) आदिशतु कुलपतिः।

** कुलपतिः—**अये काश्यप। भागीरथीदक्षिणाश्रमवासिनं वाराणसीतः समायातमस्मदंतेवासिनं कौटिल्यमाकारय।

(यदादिशति कुलपतिः। इत्यभिधाय काश्यपो निष्क्रांतः)  
(प्रविश्य कौटिल्यः प्रणमति)

** कुलपतिः—**कौटिल्य, हरिश्चंद्रेण वसुंधरास्मभ्यं प्रतिपादितेत्यत्रार्थे त्वं साक्षी।

** कौटिल्यः—**महाराज, अत्रार्थे वयं साक्षिणः।

** राजा—**अत्रार्थे यूयं साक्षिणः।  
         (प्रविश्य वैखानसः) भयवं, जाव विवन्ना हरिणी[^7]।

[^7]: "भगवन्, यावद्विपन्ना हरिणी"

** कुंतलः—**(अपवार्य) कपिंजल, यथायं बंदी पठितवांस्तथा व्यक्तं प्रातर्देवस्य प्रवासो भविष्यति।

** वैखानसः—**आस्समपए चिठ्ठइ ताव होमबिही न पवट्टइ।[^8]तयाणिं किं करेदु।

[^8]: "आश्रमपदे तिष्ठति तावद् होमविधिर्न प्रवर्तते । तदानीं किं क्रियताम्."

** कुलपतिः—**अग्निसंस्कारं च गत्वा कारय।

** वंचना—**मए सह तीए अग्गिसक्कारो भविस्सइ।[^9]

[^9]: "मया सह तस्या अग्निसंस्कारो भविष्यति"

** राजा—**(प्रणम्य)

**एकं क्षमस्व दुःसाधमपराधं तपोधने।  
वितरिष्याम्यहं तुभ्यं हेम्नो लक्षमसंशयम्॥३०॥**

** अंगारमुखः—**यदयं वर्णाश्रमगुरुरभिधत्ते तदस्तु।

** वंचना—**एवं भोदु[^10]।

[^10]: "एवं भवतु."

** कुलपतिः—**दीयतां तर्हि सुवर्णमेतस्यै।

** राजा—**कनकं भवद्भिरयोध्यामागत्य ग्रहीतव्यम्।

** कुलपतिः—**न वयं प्रचुरपौरपांसुरासु नगरवसुंधरासु संचरामः।

** अंगारमुखः—**भगवन्, यदभिधत्ते साकेतपतिस्तदस्तु।

** कुलपतिः—**अस्तु किंतु यूयं मध्याह्नसंध्यामलंघयता साकेतपतिना विसर्जनीयाः।

** राजा—**अवश्यमेतत्।

(नेपथ्ये)

**गाहंतां सरयूतटानि तुरगाः स्वैरं गणः सादिनां  
 तंद्रालुर्बहुलाश्रमक्षितिरुहच्छायासु विश्राम्यतु।  
कुंजेषु व्यवधास्थितेषु दधतामाधोरणाः कुंजरान्  
 वीक्षंतां च मृगद्युवारवनिताः शक्रावतारश्रियम्॥३१॥**

** कुंतलः—**देव पाश्चात्यं सैन्यमागतम्।            

(पुनर्नेपथ्ये बंदी)

**क्षीणाशेषनिजप्रतापविसरः संत्रुट्यदाशास्थितिः  
 प्रक्षिप्याखिलभक्षिणो हुतभुजो वक्रे समस्तं महः।  
उद्गच्छन्मुनिमंडलेन कलितं वृत्तैकभूः स्वं पदं  
 हित्वा क्रामति पश्चिमालयमयं देवो हहा गोः पतिः॥३२॥**

** कुलपतिः—**महाराज, प्रदोषसंध्यासमयोऽस्माकमिदानीम्। 

** राजा—**तर्हि वयम्—

**ब्रह्मांडोदरसंचरिष्णुयशसो वंदारुवृंदारक-  
 श्रेणीशेखरपारिजातसुमनःकिंजल्ककिर्मीरिताम्।  
इक्ष्वाकुक्षितिपालसंततिगुरोः शक्रावतारस्थिते-  
 र्नाभेयस्य विलोक्य पादयुगलीं सौधाय चेष्टामहे॥३३॥**

 **कुलपतिः—**वयमपि प्रादोषिकं संध्याविधिमनुष्ठातुं प्रतिष्ठामहे।  
   

(इति निष्क्रांताः सर्वे)

**इति प्रथमोऽङ्कः ॥**

**————————**

**द्वितीयोऽङ्कः** **।**

(ततः प्रविशत्यमात्यो वसुभूतिः कुंतलश्च)

** वसुभूतिः—**ततस्ततः।

 **कुंतलः—**अनंतरं सकलदेवताधिचक्रवर्तिनः सरयूसीकरासारसंपर्कसततार्द्रपादपद्मस्य भगवतो नाभिनंदनस्य सांध्यं सपर्याविधिमाधाय देवः सौधमधिष्ठितवान्।

** वसुभूतिः—**(विमृश्य) के पुनर्वराहं देवाय विज्ञप्तवंतः।

** कुंतलः—** सर्वैरदृष्टचरः कोऽपि।

** वसुभृतिः—** यदि सर्वैरदृष्टचरस्तर्हि व्यक्तमिदमिंद्रजालं किमपि। भवतु तावत्। संप्रति देवः क्वास्ति।

** कुंतलः—**एष विलासमंडपे तिष्ठति।               

(ततः प्रविशति राजा सहर्षम्)

** कुंतलः—**(उपसृत्य) देव, अमात्यः प्रणमति।            
    

(वसुभूतिः प्रणम्योपविशति)

** राजा—**(सहर्षम्) अमात्य ह्यस्तनेऽहनि यदस्माभिर्वराहदेवकस्य पुरे प्रतिज्ञातं तदखिलं वराहं व्यापाद्य निर्व्यूढम्।

** वसुभूतिः—**ह्यस्तनवृत्तांतं ज्ञातवानस्मि।

** राजा—**(विहस्य) व्यक्तं कुंतलः कथितवान्।

** वसुभूतिः—** देव।

**एतेन परमानंदरूपं प्राभवमुच्यते ।  
अनौचित्यमपि स्तौति येनौचित्यमिवानुगः॥१॥**

 तथापि किमपि विपरीतं विज्ञपयिष्यामि।

** राजा—**स्वैरं विज्ञपय।

** वसुभूतिः—**वसुमतीपरित्यागो नाम समुचितः प्रतिभाति।

 **राजा—**अमात्य ।

**उचितमिदमनुचितमिति प्रारंभात्पूर्वमेव युज्येते।  
प्रारब्धस्य तु निर्वहणं भूयात्संकल्पनं न्याय्यम्॥२॥**

 अपि च।

**श्रियो नाशं यांतु व्रजतु निधनं गोत्रमखिलं  
 शिरश्छेदो वास्तु प्रभवतु समंताद्विपदपि।  
विवेकार्कज्योतिर्विघटितमहामोहतमसः  
 प्रतिज्ञातादर्थात्तदपि न चलंत्येव कृतिनः॥३॥**

 तदलमनया पूर्वकृतमीमांसया। प्रगुणय कनकलक्षम्। इदानीं समायाति कुलपतिः।

(नेपथ्ये) इत इतः।

** राजा—**अमात्य, समायात एव तापसः। तदुपनय सत्वरं कनकम्।

** वसुभूतिः—**(कुंतलस्य कर्णे) एवमेव ।

(एष समायातोऽस्मीत्यभिधाय कुंतलो निष्क्रांतः।)  
(ततः प्रविशति कुलपतिरंगारमुखश्च)

** कुलपतिः—**(साश्चर्यम्) अंगारमुख, वचसामगोचरं किमप्यस्य त्रैशंकवस्य सत्त्वम्।

** अंगारमुखः—**किं कदापि कमप्यनुचितमुपस्तौति। इंद्रो वा स्तोष्यति।

** कुलपतिः—**ज्ञास्यामि यद्यतः परमपि सत्त्वमेवमस्य भविष्यति।

** राजा—**(सरभसम्) स्वागतं महर्षे। कोऽत्र भो आसनमासनम्।

** कुलपतिः—**अलमासनेन। आकर्णय किमपि।

** राजा—**आदिशतु कुलपतिः।

** कुलपतिः—**

**कृशानुसेवा फलकंदवर्तनं  
 जटाधरत्वं वनवासिनां व्रतम्।  
महीपतीनामिदमेव तु व्रतं  
 यदात्मसत्यात्प्रलयेऽपि न च्युतिः॥४॥**

** राजा—**ततः किम्।

** कुलपतिः—**

**वनांतरात्प्रातरुपेत्य ते पुरीं  
पुरोऽवतीर्णे मयि योगिनां वरे।**

**न सांप्रतं सांप्रतमुन्नतस्थिते-  
र्निजां प्रतिज्ञां प्रति कालयाधुना॥५॥**

** राजा—**भगवन्‚ कः कालयापनां करोति। उपनीतमेव कनकं पश्य।

** अंगारमुखः—**महाराज।

**अकांडकोपेऽपि तपस्विनो दशां  
 विशंति तां या वचसामगोचरा।  
निजार्धभंगे सरुजस्तु तामसीं  
 दधत्यगम्यां मनसोऽपि विक्रियाम्॥६॥**

** वसुभूतिः—**तपोधना अपि तामसीं दशामुपासंत इति केषां वाचोयुक्तिः।

** अंगारमुखः—**(सोपहासम्) महाराज, तपोधनाचारचतुरः कोऽयम्।

** राजा—**मुने, अमात्योऽयम्।

** कुलपतिः—**किंनिमित्तोऽयं विलंबः।  
           (प्रविश्य कनकभृतभाजनहस्तः कुंतलः)

** कुंतलः—**इदं कनकम्। आदिशतु देवः।

** राजा—**मुनेरुपनय।

** कुलपतिः—**(सरोषमिव) किमिदम्।

** राजा—**वंचनाकनकम्।

** कुलपतिः—**कुतः समानीतमेतत्।

** कुंतलः—**कनककोशात्।

** कुलपतिः—**कोशः पृथिव्या मध्ये किं बहिः।

** राजा—**मध्ये।

** कुलपतिः—**पृथिव्यां कः स्वामी।

** राजा—**कुलपतिः।

** कुलपतिः—**अंगारमुख, अस्मत्कांचनेनात्मानमनृणं कुर्वतः त्रैशंकवस्य महती सत्त्वकाष्टा।

** राजा—**समीचीनमाहायं कुलपतिः। कुंतल कनकं, यथास्थानमुपनय।

(कुंतलो निष्क्रांतः)

** कुलपतिः—**व्रजामो वयम्। दृष्टं भवतः सत्यं सत्त्वं च।

** राजा—**विलंबध्वं यूयं यावत्कनकमायात्यन्यतः। (पुनरमात्यस्यकर्णे) एवमेवम्।

** वसुभूतिः—**कोऽत्र भोः।

(प्रविश्य)

** पुरुषः—**एषोऽस्मि।

** वसुभूतिः—**(पुरुषस्य कर्णे) एवमेवम्।

(पुरुषो निष्क्रांतः)

** कुलपतिः—**

**पुरीं स्पृष्ट्वा क्रांत्वा भुवमुपहतस्तापसविधि-  
 र्मया तस्मात्कन्याकनकमुपनेतुं भव भृशः।  
न चेत्त्वां भ्रूणस्त्रीवधकमधिकक्रोधविधुरो  
 विधास्ये शापोत्थज्वलदनलभस्मीकृततनुम्॥७॥**

** राजा—**(सभयम्) अमात्य, कोऽयं विलंबः।

(प्रविश्य)

** प्रतीहारः—**देव, वणिजो द्वारि संति।

** राजा—**शीघ्रं प्रवेशय।

(आदेशः प्रमाणमित्यभिधाय प्रतीहारो निष्कांतः)  
(ततः प्रविशंति कृतोष्णीषाः पंचषा वणिजः)

** कुलपतिः—**(अपवार्य) अंगारमुख, वणिजो दिव्येन प्रभावेण निवारय।

** अंगारमुखः—**पूर्वमेव निवारिताः।

** वसुभूतिः—**(वणिजां कर्णे) एवमेवम्।

** वणिजः—**(अपवार्य परस्परम्) अदोवरं अह्माणं तावसो सामी[^11]ता किं हरियंदस्य कणगेण दित्रेण।

[^11]: "अतःपरमस्माकं तापसः स्वामी तत् किं हरिश्चंद्रस्य कनकेन दत्तेन।"

** राजा—**(सविनयम्)

**अधस्ताद्वः पौराः कृत इव मया पाणिरघृणा-  
दृणादेतस्मान्मां विरहयत यूयं कथमपि।**

**अहं युष्मभ्यं स्वं ननु पुनरहोभिः कतिपयैः  
कुतश्चिद्याचित्वा नियतमुपयच्छामि निखिलम्॥८॥**

** वणिजः—**भट्टा अप्पदग्विणो अह्मे कणयलक्खं दाउंसमत्था।[^12]

[^12]: "भर्तः, अल्पद्रव्या वयं न कनकलक्षं दातुं समर्थाः।"

** वसुभृतिः—**(सरोमांचम्) कुलपते।

**लोकः प्रायो भवति यतिनां विश्वदृश्वा ततो वः  
 किंचित् पृच्छाम्यतनुकुतुकोत्तालवाचालवक्रः।  
दृष्टः कोऽपि क्षितिपतिरिमां क्ष्मां भ्रमद्भिर्भवद्भिः  
 सत्त्वावासः क्वचिदपि हरिश्चंद्रसब्रह्मचारी॥९॥**

** अंगारमुखः—**(सोपहासम्) अये महामात्य आम, विश्वदृश्वानस्तपोधनाः प्रायो भवति। परमस्माभिर्भूतधात्रीमशेषां भ्रमद्भिर्न भवतः सदृशो बुद्धिमानमात्यो नापि क्षितिपतिर्हरिश्चंद्रतुल्यः कोऽपि सात्त्विको दृष्टः।

** कुलपतिः—**(राजानं प्रति सरोषम्)

**अह्नाय किं न यतसे कनकार्पणाय  
 मध्याह्नकृत्यसमयो ननु हीयते नः।  
आकस्मिकं किमथवा यशसः कुलस्य  
 लोकस्य च प्रलयमीक्षितुमुत्सुकोऽसि॥१०॥**

** राजा—**(सभयं प्रणम्य)

**केयं योगीश्वर दिनकरादंधकारप्रसूतिः  
 को वाकांडे तुहिनमहसो रंगदंगारपातः।  
कस्माल्लोकत्रितयकुशलध्यायकेभ्यो मुनिभ्यो  
 भास्वद्वंश्यक्षितिपतिभुवः सर्वसंहारभावः॥११॥**

** कुलपतिः—**(साक्षेपम्) आः पाप कौक्कुटिक, पुनः पुनर्मांविप्लावयसि।

** राजा—**(सभयं प्रणम्य पादौ स्पृशति)

** कुलपतिः—**(राजानं पार्ष्णिना प्रणिहन्ति)

** राजा—**(पुनः पादौ स्पृशति)

** अंगारमुखः—**(साक्षेपम्)

**जंघाल बालचरिताध्वनि साधुवृत्त-  
 लुटाककौक्कुटिक कर्मसु धार्मिकेषु।  
वाचाल चाटुषु किमन्यदसत्यसंध  
 संध्याविधिं किमु विहंसि वृथा मृषोद्यैः॥१२॥**

** वसुभूतिः—**(सरोषमिव कुलपतिं प्रति)

**एतैः किमाकस्मिकरोषविप्लुषां  
 भरैः परब्रह्मलयः कलंक्यते।  
भवादृशां विश्वजनीनकर्मणा-  
 मनात्मनीना न भवति वृत्तयः॥१३॥**

** कुलपतिः—**(सरोषम्) अस्थापितमहत्तर अरे मुखर, अस्मत्परब्रह्मचिंतायां कस्त्वमसि।

** अंगारमुखः—**अरे क्षत्रियाधम त्रैशंकव, कथंकारमेतमंतरालाभिलापिनं वाचालबटुं न निवारयसि।

** राजा—**अंगारमुख,

**मुनिरस विरसानि ब्रूहि सर्वंसहोऽस्मि  
 व्रतिषु तरणिवंश्याः कञ्चिदूर्जां भजंते।  
रसमृदुलमृणालच्छेदकौतूहलेषु  
 स्पृहयति पुरुहूतः किं नु दंभोलिकेलिम्॥१४॥**

** अंगारमुखः—**नाहं व्रती किंतु व्रतिवेषो ब्रह्मराक्षसः। ततो यदि शक्तिरस्ति तदा प्रहर।

** राजा—**(स्वगतम्) किममुना तापसेन सह प्रतिज्ञाविघातकारिणा कलहेन। (प्रकाशम्) कोऽत्र भोः।

(प्रविश्य)

** कपिंजलः—**आदिशतु देवः।

** राजा—** कपिंजल, अस्मदाभरणानि समानय।

** अंगारमुखः—**अस्मत्किंकरस्याभरणान्यस्मदीयान्येव। ततस्तान्यासताम्।

** वसुभूतिः—**कुलपते यावदयोध्याधिपतिः कनकलक्षं दातुं प्रभवति तावन्मां गृहाण। यदि वा कनकलक्षमूल्यान् करिणो वाजिनः पताकिनो वा कलय।

** कुलपतिः—**अरे, जूर्णमार्जारेण भवता कमर्थं साधयामि। करिवाजिपताकिनस्तु वसुंधरया सहैवाग्रेगृहीताः।

** कपिंजलः—**तर्हि मां गृह्णातु कुलपतिः।

** अंगारमुखः—**अरे कपिंजल, वराटिकार्हेण पदातिपांशुना भवता कनकलक्षमुपेक्षितुं न शिक्षितः कुलपतिः।

** वसुभूतिः—**(सरोषं राजानं प्रति)

**न नाम स्युः स्वर्णक्षितिसुतकलत्राणि यतिनां  
 तदस्मै यद्दत्तं तदिह निखिलं भस्मनि हुतम्।  
विहाय व्यामोहं विमृश विमृशाद्यापि नृपते  
 तपोव्याजच्छन्नं किमपि नियतं दैवतमिदम् ॥१५॥**

** कुलपतिः—**(सोपहासम्)अरे मुखर सचिवापसद, चिराद्यथार्थमभिहितवानसि। दुस्तपतपः करकलितस्वर्गाप- वर्गशर्माणो मर्त्यापदेशेन दैवतान्येव मुनयः।

** वसुभूतिः—**(साश्चर्यमिव)

**मृगमदमृगप्रायैः कीर्णैर्मृगैरुटजे स्थितिः  
 सरसपनसश्लाघ्यैर्वृत्तिः सुखोपनतैः फलैः।  
मदनजरुजाच्छेदी वैद्यः सदा सविधे प्रिया  
 वपुरपगमे स्थानं मुक्तावहो विषमं तपः ॥१६॥**

** कुलपतिः—**अरे जिव्हाल, प्रगल्भस्व वक्रोक्तिभिस्तावद्यावद्वयं भवद्वचनानुरूपं नाचरामः।

** वसुभूतिः—**अये तापस, अचिराय समाचर स्वाभिप्रेतम्।

** कुलपतिः—**(सरोषम्) अंगारमुख, उपनय कमंडलुं येन दुरात्मानमेनं शपामि।

** राजा—**(सभयं प्रणम्य) भगवन्, किममुना सह वृथा कोलाहलेन। अहमस्मि ते निदेशस्थायी। समादिश किं करोमि।

** कुलपतिः—**(साक्षेपम्) किमस्मान् भूयो भूयः पृच्छसि। ननु शतशः समादिष्टं वंचनाकनकमुपानय। प्रत्यासीदति प्रदोषसंध्या।

** राजा—**(विमृश्य) कोऽत्र भोः।

(प्रविश्य)

** कुंतलः—**आदिशतु देवः।

** राजा—**(कुंतलस्य कर्णे) एवमेवम्।

(कुंतलो निष्कांतः)

 (नेपथ्ये) अहं सयं चेव आगच्छिअ आहरणाइ तावसस्स उवणइस्सं।[^13]

[^13]: "अहं स्वयमेवागत्याभरणानि तापसस्योपनेष्यामि "

** राजा—**(अपवार्य) अमात्य, कथमागच्छति स्वयं देवी।

(ततः प्रविशति कुंतलेनादिश्यमानमार्गा देवी सुतारा रोहिताश्वश्च।)

** सुतारा—**(प्रणम्य) भयवं, गिव्ह एयाइं में आहरणाई।[^14]

[^14]: "भगवन् गृहाणैतानि मे आभरणानि,"

** अंगारमुखः—**(सोपहासम्) साधु पतिव्रते, साधु।

** कुलपतिः—**(सावज्ञम्) भद्रे, कनकाभरणं पैतृकं भार्तृकं वा।

** सुतारा—**(सभयम्) अज्जउत्तेण एअं पसाईकिअं।[^15]

[^15]: "आर्यपुत्रेणैतत् प्रसादीकृतम्"

** कुलपतिः—**(साक्षेपम्) अस्मदीयमेवास्माकमर्पयसि। अहो ते दक्षता।

** अंगारमुखः—**कुलपते, नन्वियं हरिश्चंद्रस्य कैतवनिधिर्भार्या।

** रोहिताश्वः—**(प्रणम्य सभयम्।) मं गिण्ह मिल्हिहि मे पिअरं।[^16]

[^16]: " मां गृहाण मुंच मे पितरम्."

(राजा सबाष्पमधोमुखस्तिष्ठति)

** कुलपतिः—**(अपवार्य) अंगारमुख, सबाष्पनिरुद्धकंठः प्रत्युत्तरं दातुमस्मै बालकाय न शक्नोमि।

** अंगारमुखः—**आत्मानमधुनैव मा मुंच। (पुनः सुतारां प्रति) दंभानिपुणे, त्वयायं बालको वक्तुमिदं शिक्षितः।

(सुतारा सबाष्पमधोमुखी तिष्ठति)

** अंगारमुखः—**(सोपहासम्) पतिव्रते यथास्थानं गत्वा समुपविश।

** कुंतलः—**(सरोषम्) आः पाप तापसपिशाच, सतीचक्रचूडामणिं देवीं सुतारामुपहससि। एष ते तरवारिणा शिरः पातयामि।

** अंगारमुखः—**अरे कर्मकरापसद, मामासादितब्रह्माणं तपोधनमधिक्षिपसि। यदि मे तपसः फलमस्ति तदिदानीं श्मशानवासी शृगालो भव।

(कुंतलः शृगालो भूत्वा शब्दायमानो निष्क्रांतः)

** राजा—**(सभयं विमृश्य) भगवन्, मासमेकं सहस्व यावत्कुतोऽपि कनकमुपनयामि।

** कुलपतिः—**मासानंतरं दास्यसि किं भिक्षयित्वा।

** राजा—**इक्ष्वाकवो भिक्षां दातुं शिक्षिता न पुनर्ग्रहीतुम्।

** कुलपतिः—**कुतस्तर्हि।

** राजा—**आत्मानं विक्रीय दास्यामि।

** कुलपतिः—**भवत्वेवम्। किंतु वसुंधरां त्यज मे सत्वरम्।

** राजा—**(सरोमांचम्)

**त्यज धरणिमिमां मे नास्मि सोढा तवाहं  
 कियदिदमुपदिष्टं नस्त्वया तापसेंद्र।  
ननु दिनकरवंश्याः स्वस्य संधांससंधां  
 विरचयितुमसूनप्यस्ततंद्रास्त्यजंति॥१७॥**

** कुलपतिः—**(अपवार्य अंगारमुखं प्रति) अहो सत्यमहो सत्त्वम्। कतिसात्विकपुरुषरत्नगर्भा भगवती वसुमती।

** सुतारा—**(अपवार्य सास्रम् ) अमच्च, किंपयं अह्माणं अरिट्टमावडिअं।[^17]

[^17]: "अमात्य, किंपदमस्माकमरिष्टमापतितम्"

** वसुभूतिः—**(सबाष्पम्) देवि, किं मां पृच्छसि। देवं पृच्छ।

** राजा—**मुने, वसुंधरामपहाय क्व व्रजामि।

** कुलपतिः—**यत्र नोपलक्ष्यसे।

** राजा—**(विमृश्य) देवि, अंतःपुरे गच्छ।

** सुतारा—**अहंपि अज्जउत्तेण सह आगमिस्सं।[^18]

[^18]: "अहमपि आर्यपुत्रेण सहागमिष्यामि। ."

** राजा—**(सबाष्पम्)

**शीतालुस्तनयः शयालुरथवोष्णालुः प्रकृत्या महान्  
 शीतोष्णश्रमस्वेदवेदनकरं घोरांतरं प्रांतरम्।  
पंथानो गतवाहना च भवती नो गाढमूर्जस्वला  
 तत्त्वं देवि समं सुतेन शिशुना तिष्ठात्र यामो वयम्॥१८॥**

** सुतारा—**जं भोइ तं भोउ। अहं अज्जउत्तेण सह आगमिस्सं[^19]।

[^19]: "यद्भवति तद्भवतु। अहं आर्यपुत्रेण सहागमिष्यामि।"

** कुलपतिः—**पतिव्रते, कुत्र केन सह चालितासि।

** सुतारा—**भयवं, अज्जउत्तेण सह देसंतरं गमिस्सं।[^20]

[^20]: "भगवन्, आर्यपुत्रेण सह देशांतरं गमिष्यामि "

** कुलपतिः—**अस्मदायतां भवतीं त्रैशंकवो नेष्यतीति महदाश्चर्यम्।

** वसुभूतिः—**अये तापस, अनभिज्ञोऽसि लोकव्यवहाराणाम्। पतिदेवता हि स्त्रियो न परायत्ताः।

** कुलपतिः—**(सरोषहासम्) अये लोकव्यवहारनदीष्ण महामात्य, एतान्येवाक्षराणि महासत्त्वचूडामणिमेनं महाराजमध्यापय। (हरिश्चंद्रं प्रति साक्षेपम्।) उदात्तावतंस पतिदेवतेयं सुतारा न ममायत्ता।  

** राजा—**

**अश्वीयस्य च हास्तिकस्य च तथा स्त्रैणस्य पौंस्नस्य च  
 रथ्यानामथ मंत्रिणः किमपरं देव्याश्च वत्सस्य च।  
स्वामी तापस एव संप्रति ततो यद्येषदेव्या मया  
 सार्द्धं संसहते गतिं सतनया कामंसमागच्छतु॥१९॥**

** कुलपतिः—**(अपवार्य) अंगारमुख सेयं सत्त्वस्य पराकाष्ठा।

** अंगारमुखः—**पुरंदरनिर्णीतोऽर्थः प्रलयेऽपि किं विघटते।

** सुतारा—**(प्रणम्य)भयवं, अणुजाणेहि मं।[^21]

[^21]: "भगवन्, अनुजानीहि माम्."

** कुलपतिः—**एवमस्तु। किंत्वाभरणानि विमुच्य वसनमात्रेण नेपथ्येन गंतव्यम्।

(राजा मुकुटादीन्याभरणानि विमुंचति)

** सुतारा—**भयवं, अविहवालख्खणं मे आहरणं चिट्ठउ।[^22]

[^22]: "भगवन्, अविधवालक्षणं मे आभरणं तिष्ठतु."

** कुलपतिः—**त्रैशंकव एवाविधवालक्षणं भवत्याः।

** सुतारा—**सबाष्पमाभरणानि विमुंचति।

** वसुभूतिः—**(सरोषम्) अये ब्रह्मराक्षस।

**तुभ्यं ददद्वसुमतीं ननु तापसाय  
 विज्ञः किमेष नृपतिः परिहासपात्रम्।  
त्वं तापसः किमथवा भवसंगभंग-  
 श्रद्धालुरस्तविषयः कलयन्नमुष्मात्॥२०॥**

** कुलपतिः—** (सरोषम्)

**नाहं परिग्रहनिवृत्तमना मुनींद्रो  
 नाप्येष कृत्यविदुरो नृपतिश्च हास्यः।  
दानांतरायपरिबोधितशापसर्प-  
 ग्रासीकृतः किमुत रे सचिवाधमस्त्वम्॥२१॥**

 अंगारमुख उपनय कमंडलुम्।

(अंगारमुखस्तथा करोति)

** कुलपतिः—** अरे वाचाल! अनुभव मुखरतायाः फलम्। यदि मे सप्रभावं तपस्तदिदानीं शुको भव।( कमंडलुतचुलुकमादाय भूमौ क्षिपति)

(वसुभूतिः शुको भूत्वा नभस्तलमुत्पतितः)

** सर्वे—** (सभयं प्रणम्य) परमेश्वर, उपसंहर, क्रोधम्। समलंकुरु सत्वरमाश्रमम् । एते वयं भवतो वसुंधरामपहाय गता एव देशांतरे।

(नेपथ्ये)

**सप्तार्णवीनिवसनामवनीं गृहीत्वा  
 लक्ष्मी विशेषकममुं दिशतो वनाय।  
आः पाप तापस किरात कृशानुकीर्णं  
 वज्रं न किं पतति मूर्धनि ते नभस्तः॥२२॥**

** राजा—** (सभयमपवार्य) कपिंजल, निवारय पुरलोकम्। अपरथा तापसःक्रोत्स्यति।

(कपिंजलो हस्तसंज्ञया वारयति)

** कुलपतिः—** (अनाकर्णितेनैव) त्रैशंकव, किमद्यापि विलंबः।

**राजा—** भगवन्, एष गत एव। (पुनरंजलिं बद्धा)

**इक्ष्वाकुक्षितिपालपौरुषकथासाक्षिण्ययोध्ये नमः  
 पौराः सांप्रतमेष वो मुनिरधिष्ठाता गुरुर्दैवतम्।  
दत्तास्मै यदियं मया वसुमती सप्तार्णवीमेखला  
 भास्वद्वंश्यभुवां हि भूतलभुजां सत्यव्रतं पालितम्॥२३॥**

(वणिजो मंद मंदं रुदंति)

** राजा—** देवि, अवलंबस्व मद्वचनम्। अत्रैव तिष्ठ। अशिक्षितपादचारा न शक्नोति भवती क्रमितुं दर्भांकुरविधुरासु वनवसुंधरासु।

** सुतारा—**जं भोइ तं भोउ।[^23] अहं आगमिस्सं।

[^23]: "यद्भवति तत् भवतु। अहमागमिष्यामि"

 **राजा—**

**त्यजन् हेम्नो लक्ष्यं चतुरुदधिकांचीं च वसुधां  
 सुधांभोभिः स्नानादपि समधिकां प्रीतिमभजम्।  
सवत्सामेतां तु प्रवसनपरां वीक्ष्य दयिता-  
 मिदानीं मन्येऽहं ज्वलदनललीढं वपुरदः॥२४॥**

(नेपथ्ये)

**असूर्यंपश्यायाः प्रकटमिदमालोक्य सहसा  
 सदस्यगं देव्याः शिबिनृपतिदुग्धार्णवभुवः।  
अयं तिग्माभीशुर्भरतकुलमूलप्रसविता  
 वधूगात्रस्पर्शाच्चकितचकितः कर्षति करान्॥२५॥**

** कुलपतिः—**(ऊर्ध्वमवलोक्य) कथं प्रदोषसंध्यावसानसमयः। महाराज, व्रजामो वयमाश्रमम्।

** राजा—**विजयंतां कुलपतिमिश्राः। कपिंजल, अनुव्रज मुनीन्।

(कुलपतिरंगारमुखकपिंजलाभ्यां सह निष्क्रांतः)

** राजा—**(वणिजः प्रति अंजलिं बद्ध्वा)

**क्रोधोद्बोधवशाच्चिरं परिचयादग्रप्रतापोद्धुर-  
 स्कंधाभोगभरात्सविस्तरमदादुल्लंघशाठ्यादथ।  
राज्यश्रीप्रणयोन्मदिष्णुहृदयस्फारस्मयोच्छृंखलै-  
 रस्माभिर्यदि किंचिदप्यपकृतं तत् क्षाम्यत क्षाम्यत॥२६॥**

(सर्वे रुदंति)

** राजा—**(अलं रुदितेन) व्रजत स्वस्थानं यूयम्। वयमपि देशांतराय संरभामहे।

(इति निष्क्रांताः सर्वेऽपि)

**द्वितीयोऽङ्कः समाप्तः ॥**

**———————**

**तृतीयोऽङ्कः ।**

(ततः प्रविशति राजा सुतारा रोहिताश्वश्व)

** राजा—**(विलोक्य) कथं प्रभातप्राया रजनिः। देवि, पश्य पश्य।

**विश्वंभराभरवियोगवतो ममैव  
 सत्त्वं विलोकयितुमुत्सुकपादचारः।  
तिग्मांशुवंशविनिवेशनिदानमेष  
 पूषाधिरोहति शिखामुदयाचलस्य॥१॥**

** सुतारा—**(सखेदम्) अज्जउत्त, कित्तिअं अज्जवि गंतव्यं।[^24]

[^24]: "आर्यपुत्र, कियदद्यापि गंतव्यम्."

** राजा—**देवि, पर्याप्त एव पंथाः। प्राप्ता वयं वाराणसीम्। पश्यति न देवी पुरः पुरस्याभिज्ञानानि वापीनिकेतनापणवनचैत्यादीनि।

** सुतारा—**(निःश्वस्य) अज्जउत्त, मग्गपरिलंबणेण परिसंतह्मि।[^25]

[^25]: "आर्यपुत्र, मार्गपरिलंबनेन परिश्रांतास्मि."

** राजा—**(विलोक्य) नक्तंदिनं चरणचंक्रमणेन परिश्रांता देवी। तदा भागीरथीशीकरनिकरव्यतिक- रसांद्रस्तबकस्यास्य चंपकस्य मूले विश्राम्यतु देवी।

(राजा सुतारा रोहिताश्वश्च सखेदं निषीदंति)

** राजा—**संवाहयामि चरणचंक्रमणेन बालमृणालकोमलानि सुचिरमायासितानि ते अंगानि । चरणतलाभ्यां च दर्भांकुरमपनयामि।

(सुतारा मंदं मंदमधोमुखी रोदिति)

** रोहिताश्वः—**ताय, कंटकेन विद्धो मे पाउं।[^26]

[^26]: "तात, कंटकेन विद्धो मे पादः"

** राजा—**(सकरुणम्) पुत्र, कंटकेन पादकस्ते विद्धः। उपनय पादकम्। येन कंटकमपनयामि।

(नाट्येन कंटकमपनयति)

** रोहिताश्वः—**(सास्रम्) ताय, बुभुक्खिउह्मि[^27]।

[^27]: "तात, बुभुक्षितोऽस्मि."

** राजा—**(ससंरंभम्) वत्स, त्वां बुभुक्षा बाधते। कोऽत्र भोः। अये उपनय वत्साय मोदकम्। (विलोक्य सलज्जम्) कथमग्रतो न कोऽपि पार्श्वतोऽपि न कश्चित्।

** सुतारा—**अज्जउत्त, किं नेदं।[^28]

[^28]: "आर्यपुत्र, किंन्विदम्"

** राजा—**देवि, पूर्वसंस्कारो विप्लावयति।

** रोहिताश्वः—**अंब, बुभुक्खिउह्मि।[^29]

[^29]: "अंब, बुभुक्षितोऽस्मि"

(सुतारा सबाष्पमधोमुखी तिष्ठति)

** रोहिताश्वः—** अंब, बुभुक्खिउंह्मि।[^29]

** सुतारा—**चक्कवट्टिपुत्तलक्खणसमलंकिअसरीरस्स भरदकुलजादस्स दे किं एदमुवत्थिदं। (उच्चैःस्वरं रोदिति)[^31]

[^31]: "चक्रवर्तिपुत्रलक्षणसमलंकृतशरीरस्य भरतकुलजातस्य ते किमिदमुपस्थितम्"

** राजा—**

**किं देवि ताम्यसि विषीदसि किं कथं च  
 संतप्यसे स्मरसि किं नृपतिस्थितीनाम्।  
सत्यव्रताचरणपीवरगौरवाणां  
 निष्कंटकं मृगधने विपिनेऽपि राज्यम्॥२॥**

** रोहिताश्वः—**ताय, बुभुक्खिउह्मि।[^32]

[^32]: "तात, बुभुक्षितोऽस्मि"

** राजा—**(स्वगतम्) कुतूहलदर्शनेनात्यंतरयाम्यस्य चेतः। (प्रकाशम्) चत्स, पश्य।

**गंगेयं कलहंसिकेयमपरा सेयं लघुः सारसी  
 कोकद्वंद्वमिदं शुकोऽयमपरः सोऽयं कलः कोकिलः।  
नृत्यत्येष मुहुः कलापवलयं व्याधूनयन् बर्हिणः  
 कांतां मंद्ररुतस्तथैष परितः पारावतो नृत्यति॥३॥**

** रोहिताश्वः—**एसा गंगा।[^33]

[^33]: "एषा गंगा. "

** राजा—** वत्स, एषा गंगा।

** रोहिताश्वः—**एसा कलहंसिआ।[^34]

[^34]: " एषा कलहंसिका."

** राजा—** वत्स, एषा कलहंसिका।

** रोहिताश्वः—**ताय, बुभुक्खिउह्मि।[^32]

** राजा—**वत्स, क्षणं मर्षय यावत्पुरीं प्रविशामः।

** रोहिताश्वः—**ताय, न सक्केमि विलंबिउं। अयिचिरं बुभुक्खिउह्मि। अंब, मोअगे देहि मे।[^36]

[^36]: "तात, न शक्नोमि विलंबितुम्। अतिचिरं बुभुक्षितोऽस्मि। अंब, मोदकं देहि मे."

** राजा—**(सबाष्पम्)

**राज्यस्य तस्य चतुरर्णवकूलमूल-  
 संक्रांतकांतयशसः फलितं तदेतत्।  
वत्सस्य ताररुदितध्वनिशुष्कतालो-  
 र्यत्प्रातराशकवलोपनयेप्यशक्तिः॥४॥**

 भवतु तावदेनां वृद्धां व्यध्वगां पुरीप्रवेशमार्गंपृच्छामि।

(ततः प्रविशति मूर्ध्निकृतपाथेयभांडा वृद्धा)

** राजा—**आर्ये, देशांतरिणो मार्गानभिज्ञा वयम्। तदावेदय पुरीप्रवेशसरणीम्।

** वृद्धा—**महाभाय, चक्कवट्टिलक्खणाई दे सरीरयह्मि। ईदिसी अवस्था। ता किंणेदं।[^37]

[^37]: "महाभाग, चक्रवर्तिलक्षणानि ते शरीरे। ईदृश्यवस्था। तत् किमिदम्."

** राजा—**आर्ये, अवस्थाविरुद्धमस्मच्चरितमश्रद्धेयम्। ततः किं तेन ज्ञातेन।

** रोहिताश्वः—**ताय, बुभुक्खिउह्मि।[^32]

** वृद्धा—**(सकरुणम्) पुत्तय, गिन्ह एअं मे भोअणं (पाथेयमर्पयति)[^39]

[^39]: "पुत्रक, गृहाणैतन्मे भोजनम्"

** राजा—**आर्ये, न वयं परतोऽनुकंपाभोजनमभिलषामः।

** वृद्धा—**जइएवं ता एइणा मग्गेण पुरं वच्च। (इत्यभिधाय निष्कांता)[^40]

[^40]: "यदेव तदेतेन मार्गेण पुरं व्रज."

** राजा—**यद्यपेतश्रमासि तदा पुरीं प्रविशामः।

** सुतारा—**(सास्रम्) रअपरिब्भट्ठो रिउडललज्जो एकहं पुरं पविसिऊं सक्क्स्सदि अज्जउत्तो।[^41]

[^41]: "राज्यपरिभ्रष्टो रिपुकुललज्ज एकाकी पुरं प्रवेष्टुं शक्ष्यत्यार्यपुत्रः ."

** राजा—**(सावष्टंभम्)

**परिभ्रष्टोराज्यात्परिहृतसमीपः परिकरै-  
 र्ननामांतये किमपि न च लज्जे रिपुकुलात्।  
प्रतिज्ञातं कृत्यं घटयितुमुपारुढमनसा-  
 मुदात्तानां सोऽयं दुरितपरिरंभो ननु महः॥५॥**

** सुतारा—**(सबाष्पम्)

**तं किंपि दिव्ववत्थू अतक्विअं कज्जमेअमुत्थरियं।[^42]  
अप्पाणस्स परिहवो महूसवो जत्त वैरीणां ॥६॥**

[^42]: "तत् किमपि दिव्यवस्तु अतर्कितं कार्यमेवमुत्तीर्णम्। आत्मनः परिभवो महोत्सवो यत्र वैरिणाम् "

** राजा—**किमेवमभिदधासि।

**श्रिया वा स्थाम्ना वा विधिभिरपरैर्वा किमपरं  
 परेभ्यो हीनः स्यां यदि ननु तदानीं परिभवः।  
पुरा चीर्णं कर्म प्रथयति यदेतां तु घटनां  
 परेषामत्रार्थे प्रसरतु कुतस्त्यो मदमहः॥७॥**

 तदलमपरमीमांसया। प्रयतस्व पुरीमध्यमध्यासितुम्।

(सुतारा सखेदमुत्थाय परिक्रामति)

** राजा—**(विमृश्य) देवि, प्रत्यासीदति कनकदानावधिर्मासः। तद्विचिंतय कनकसंपत्तिम्।

** सुतारा—**(सखेदम्)मं एदं वत्सं विक्किणिय हिरणं गिण्हदु अज्जउत्तो।[^43]

[^43]: "मामेतं वत्सं विक्रीय हिरण्यं गृह्णात्वार्यपुत्रः."

** राजा—**(साक्षेपम्) किमेवमभिदधाति भवती। यदि विक्रयस्तदा सर्वेषां न पुनरेकस्य कस्यचित्।

** रोहिताश्वः—**(सास्रम्) तांंय, मं मा विक्किणेसु। अंब, निवारेहि तादं जेण मं न विक्कणेइ।[^44]

[^44]: "तात, मां मा विक्रीणीहि। अंब, निवारय तातं येन मां न विक्रीणाति."

( सुतारा तारस्वरं रोदिति)

** राजा—**(बाष्पं निरुध्य) वत्स, कस्त्वां विक्रेष्यति।

** रोहिताश्वः—**तुमं मं विक्कणेसि। अंब, अहं तुह समीवे चिट्ठिस्स। न उण परघरे गमिस्सं।[^45]

[^45]: "त्वं मां विक्रीणासि। अंब, अहं तव समीपे स्थास्यामि। न पुनः परगृहे गमिष्यामि"

** राजा—**(अपवार्य) देवि, निवारय कथमपि वत्सं। न शक्नोमि समाकर्णयितुं सकरुणं वचः।

** सुतारा—**पुंत्तय, तुमं चक्कवट्टी भविस्सइ तावि कोवि तुमं न विक्कणस्सदि। चिट्ठ मा रुअसु।[^46]

[^46]: "पुत्रक, त्वं चक्रवर्ती भविष्यसि तदापि कोऽपि त्वां न विक्रेष्यति। 'तिष्ठ मा रुदिहि. "

** राजा—**(विलोक्य) देवि, यथायमितस्ततः सरभसं क्रयविक्रयाकुलो लोकः परिभ्राम्यति तथा व्यक्तं भृतकवि- क्रयापणवीथिकेयम्। तदस्यामूर्ध्वस्था एवास्महे। अपि नाम कोऽपि मां भृतकार्थी क्रीणीयात्।

   (सर्वे परिपाट्या तिष्ठंति। राजा किमपि विमृश्य निष्क्रम्य च गृहीतदर्भपूलः प्रविशति)

** सुतारा—**अज्जउत्त, किं नेदं।[^47]

[^47]: "आर्यपुत्र, किमेतत्"

** राजा—**देवि, क्रेतव्यमानुषाभिज्ञानमिदम्। (आत्मनः सुताराया रोहिताश्वस्य च शिरसि दर्भपूलं निवेशयति)

** रोहिताश्वः—**(सास्रम्) ताद, मा मह सिरसि दब्भं पक्खिवेसु।[^48] (शिरो धूनयति)

[^48]: "तात, मा मम शिरसि दर्भं प्रक्षिप."

** राजा—**(सबाष्पम्) वत्स, विधेहि मे वचनम्। तुभ्यमहं हस्तिनं दास्यामि।

** सुतारा—**(सबाष्पम्)

**साकत्थ रज्जनत्थिप सा विक्कयविडंबणा कत्थ।  
एगंमि विही जम्मे जम्मसयं दंसइ कियंतो॥८॥**[^49]

[^49]: "सा कथं राज्याधिपता सा विक्रयविडंबना कथम्। एकस्मिन् विधिर्जन्म नि जन्मसर्व दर्शयति कियत्."

** राजा—**(सधैर्यम्) देवि,

**अनुसर चरितानि सात्विकाना-  
 मलममुना परिदेवितेन देवि।  
अयमपि च दधाति रोहिताश्वो  
 भयमवलोक्य तवेदृशीमवस्थाम्॥९॥**

(सुतारा मंदं मंदंरोदिति)

** राजा—**(विमृश्य)

**सहास्तिकतुरंगमा सपुरकोशदेशानुगा  
 तथा मम न कीर्तये मुनिजनाय दत्ता मही।  
श्रवांसि महतां मुहुः शिखिशिखाभिरासिंचती  
 प्रियातनयविक्रयश्रुतिरकीर्तिभूत्यै यथा॥१०॥**

 ततस्त्वं देवि वत्समादाय पितृगृहं व्रज।

** सुतारा—** (साक्षेपम्) विर्गयरज्जं अज्जउत्तं परिवच्चअ पिदहरं वचंती सयं चेव अह दुज्जणा जाया। जउ भृतकापणवीथिसामन्नं सव्वत्थवि विहवमडप्फरपरेसु दिअहेसु सयणाणं दुज्जणाणं विहवाभावंमिउ विवेउत्ति ता पढमं मह विक्कणउ। पत्था अज्जउत्तस्स।[^50]

[^50]: "विगतराज्यमार्यपुत्रं परिवर्ज्य पितृगृहं व्रजंती स्वयमेवाहं दुर्जना जाता। यदा भृतकापणवीथिभूम्यां सर्वत्रापि विभवगर्वपरेषु दिवसेषु सज्जनानां दुर्जनानां विभवाभावेऽविवेक इति। तत् प्रथमं मम विक्रयः। पश्चादार्यपुत्रस्य."

(ततः प्रविशति द्विजः)

** द्विजः—**सांप्रतं भृतिकाशून्यं मे सदनम्। तदहमस्यां भृतकापणवीथ्यां भृतिकां कामपि विलोकयामि। (पुरो विलोक्य सकौतुकं सुतारां प्रति)

**का त्वं सुंदरि कस्तवात्र जनकस्त्राता सुहृद्वांधवः  
 कः पुण्यैकनिधिः सरोजसुभगं पाणिं तवापीडयत्।  
कुत्रत्यासि किमर्थमिंदुवदने सौभाग्यसौरभ्यभू-  
 रात्मायं दुरितस्य केलिसदने दास्याय संकल्प्यते॥११॥**

(सुतारा सबाष्पमधोमुखी भवति)

** द्विजः—**(विलोक्य राजानं प्रति)

**आकारः क्षितिभारधारचतुरः श्रेणिर्वपुर्लक्ष्मणां  
 विश्वस्यापि दरिद्रतानवलताकंदच्छिदाशंसिनी।  
वेषस्त्वेष मलीमसः शिरसि च क्रेतव्यचिह्नं कुशः  
 स्थानं कर्मकरापणाध्वनि ततः कस्त्वं कथां ब्रूहि नः॥१२॥**

** राजा—**(सखेदमिव)

**सखे प्राचीनं नौ विभवमथ वृत्तं कुलमथो  
 समाकर्ण्यास्तोकं मनसि खलु शोकं घटयिता।  
किमेतैस्तैर्ज्ञातैरभिलषसि भृत्यां यदि तदा  
 गृहाणैतां नो चेन्निजमपरकृत्यं विरचय॥१३॥**

** द्विजः—**(ऊर्ध्वमवलोक्य सखेदम्)

**आजीवितांतमाधेयं परकर्म पुरोऽपि यैः।  
गर्भ एव न किं ध्वस्तास्त्वया ते दैव मानवाः॥१४॥**

 (विमृश्य) भद्रे, किं भवतीमूल्यम्।

(सुतारा सबाष्पमधोमुखी भवति)

** द्विजः—**(राजानं प्रति) महाभाग, किं मूल्यमस्याः।

** राजा—**(बाष्पनिरुद्धकंठः क्षणं तूष्णीमास्ते। पुनर्विमृश्य) आर्य, देशांतरिणो वयम्। नात्रत्यभृतकानां मूल्यमवधारयामः। ततस्त्वमेव समुचितं मूल्यं किमपि प्रयच्छ। (इत्युक्त्वा सबाष्पमधोमुखो भवति)

**  द्विजः—**सुवर्णसहस्रपंचकम्।

** राजा—**अस्तु तर्हि।

** द्विजः—**अप्रतिषिद्धमनुमतम्। ततो गृहाणेदं कनकम्।

 (राजा लज्जया पाणिं प्रगुणयति। द्विजो राज्ञो वस्त्रांचले स्वयमेव कनकं बध्नाति)

** राजा—**(कथं कथमपि बाष्पं निरुध्य) आर्य द्विगुणेन कनकेनास्याः पुनर्विभोक्षः।

** द्विजः—**आवश्यकमेतत्। (पुनः सुतारां प्रति) भृतके अग्रतोभव।

(सुतारा मंद मंदं रुदती परिक्रामति)

** रोहिताश्वः—**अंब, अहंपिआगमिस्सं।[^51]

[^51]: "अंब, अहमप्यागमिष्यामि "

** सुतारा—**(सबाष्पम्) पुत्तय, तावतं तुमं तायस्स पासे चिट्ठ जाव अहं तुह मोअगं आणेनि।[^52]

[^52]: "पुत्रक, तावत् त्वं तातस्य पार्श्वे तिष्ठ यावदहं तब मोदकमानयामि "

** रोहिताश्वः—**अंब, तएसह आगमिस्सं।[^53]

[^53]: "अंब, त्वया सहागमिष्यामि "

** द्विजः—**(सरोषम्) भृतके, कोऽयं कालविलंबः। सत्वरमग्रतो भव।

 (सुतारा सभयं परिक्रामति। रोहिताश्वो रुदन् वस्त्रांचलमालंबते। द्विजः सरोषं रोहिताश्वं करतलेनाहत्य पातयति। सुतारा तारखरं रोदिति। रोहिताश्वः पुनरुत्थाय वस्त्रांचलमालंबते। द्विजः पुनः पादेनाहत्य पातयति)

** राजा—**(बिलोकयितुमक्षमः पाणिभ्यां लोचने पिधाय क्षणमास्ते। पुनः सदैन्यम्) आर्य, नायं बालको मातरं विना तिष्ठति। ततो वेतनं किमप्येतदीयं प्रयच्छ। अयमपि युष्मद्वेश्मनि किमपि कर्म करिष्यति।

** द्विजः—**(सरोषम्) अहमेनं कर्मविघातकारिणं मुधापि न गृह्णामि।

** सुतारा—**(सबाष्पम्) अज्ज, पसायं करिय एयंपि गिण्ह। एइणाविणा फुट्टइ हिययं मे।[^54]

[^54]: "आर्य, प्रसादं कृत्वैतमपि गृहाण । एतेन विना स्फुटति हृदयं मे."

** द्विजः—**(विमृश्य) एतस्यापि सुवर्णसहस्रं मूल्यमस्तु।

** राजा—**अस्तु।

** द्विजः—**(सुवर्ण समर्प्य सुतारां प्रति) भृतके, अप्रतो भव।

(सुतारा सरोहिताश्वा मंद मंदं द्विजेन सह रुदती निष्क्रांता)

** राजा—**दूरक्षणीयमिदं सुवर्णम्। ततो कुलपतिरिदानीमेवागत्य यदि कलयति तदा समीचीनं भवति।

(ततः प्रविशति कुलपतिः। अंगारमुखश्च)

** कुलपतिः—**(सरोषं पराङ्मुखो भूत्वा) अरे प्रतिज्ञाभ्रष्ट अदृश्यमुख, उपनय वंचनाकनकम्।

** राजा—**(विलोक्य सुप्रमोदम्) कथं प्राप्त एव कुलपतिः। (पुनः प्रणम्य) भगवन्, कियदपि कनकं गृहाण।

** कुलपतिः—**(सरोषम्) तिष्ठतु कनकं ग्रहीष्यामो वयम्।

** राजा—**भगवन्, न नाम मे कश्विदाशयदोषः। दयितासुतौ विक्रीय यावत्कनकं प्राप्तं तावदुपनीतम्।

** अंगारमुखः—**अये त्रैशंकव, किममुना कुत्सितकुटुंबविक्रयेण। प्रार्थय चंद्रशेखरमत्र भूपतिम्। येनायमेकहेलयैव कनकलक्षं प्रयच्छति।

** राजा—**किमेवमभिदधासि। हरिश्चंद्रः खल्वहं न नाम शतशः पराभूतान् प्रत्यर्थिनः प्राणात्ययेऽपि प्रार्थये।

**अपकृत्यापकार्येषु ये भवत्यर्थिनः पुनः।  
तेषु मन्ये मनुष्यत्वं विधिवार्द्धकविक्रिया॥१५॥**

** कुलपतिः—**अरे नीच, अस्मत्कनकदानसमये महत्त्वकारं नाटयसि।

** राजा—**

**मुनींद्र, मा कुपस्तुभ्यं लभ्यं यच्छामि कांचनम्।  
विधाय निर्विषादस्य निषादस्यापि दास्यताम्॥१६॥**

(ततः प्रविशति कौपीनमात्रपरिधानः कपिललंबकेशः करवलितयष्टिर्वृद्धो निषादः)

** निषादः—**(विलोक्य राजानं प्रति) अंले, मत्थयनिहिददब्भपूले के तुमं। किं कंमकरे आदु अवलो कोवि।[^55]

[^55]: " अरे, मस्तकनिहितदर्भपूल कस्त्वं। किं कर्मकरः अथवा अपरः कोपि ."

** राजा—**कर्मकरोस्मि।

** निषादः—** किं कम्मं कलिस्ससि।[^56]

[^56]: "किं कर्म करिष्यसि"

** राजा—**(दिशो विलोक्य स्वगतम्) अस्ताभिमुखो गभस्तिमान्। अतिक्रांता क्रयिकालापवेला। अनुपलक्षितो नगरेषु निशि निवासं न लभते। विलंबमसहिष्णुश्च तापसः। तदहमिदानीं श्वपाकस्यापि कर्म करोमि। (प्रकाशम्) करिष्यामि ते कर्म।

** कुलपतिः—**(अपवार्य सरोमांचम्) महासत्त्वचूडामणे, नमस्ते।

** निषादः—**भागीरथीदक्षिणमसाणाहिवह कालदंडाभिहाणे चं-[^57]डाले हगो। मसाणो जं उपज्जत्ति तस्स अद्धं राया गिण्हाहि। अवलस्स अद्धस्स एगो भाउ मह एगो भाउ तुह।

[^57]: "भागीरथीदक्षिणश्मशानाधिपतिः कालदंडाभिधानश्चंडालोऽहम्। श्मशाने यदुत्पद्यते तस्यार्धं राजा गृह्णाति। अपरस्यार्धस्यैको भागो ममको भागस्तव."

** राजा—**एवमस्तु।

** अंगारमुखः—**(अपवार्य सरोमांचम्) अवितथवचनाय नमो भगवते पाकशासनाय।

** निषादः—**अये, किं कम्म करिस्सद।[^58]

[^58]: "अये, किं कर्म करिष्यसि "

** राजा—**यदादिशसि।

** निषादः—**अले, अद्धदद्धाइंचियाहिंतो दारुणि कट्टियव्वाइं। मइगसरीराउ अच्छायणवत्थं गिहीयव्वं मसाणं रखियव्वं अंनंपि जं लाया भणेइ तं कायव्वं।[^59]

[^59]: "अरे,अर्धदग्धानि चिताभ्यो दारूणि कर्षयितव्यानि। मृतशरीरादाच्छादनवस्त्रं ग्रहीतव्यम्। श्मशानं रक्षितव्यम्। अन्यदपि यद्राजा भणति तत् कर्तव्यम्"

** राजा—**

**त्वंस्वामी श्वपचासि मे परमतेः सोहं पुनर्वेतन-  
 क्रीतस्ते भृतकस्ततः किमपि यद्ब्रूषेकरोम्येष तत्।  
अर्धप्लुष्टमपाहरामि चितितः काष्ठं शवस्योर्ध्वतो  
 हृत्वाच्छादनमादधामि परितो रक्षा श्मशानस्य च॥१७॥**

** निषादः—**(कुलपतिं प्रति) तापसा एसे मे कम्मकले इत्थ तुमं सक्खी[^60]।

[^60]: "तापसएषमे कर्मकरोऽत्रत्वंसाक्षी।"

** राजा—**अस्मदीयवेतनं कुलपतये दातव्यम्।

** निषादः—**एवं कलिस्सं।[^61]

[^61]: " एवं करिष्यामि ."

** कुलपतिः—**(अंगारमुखस्य कर्णे) एवमेवम्।

** अंगारमुखः—**(अपवार्य) यदि मया मांत्रिकेण भाव्यं तर्हि त्वया राजकुमारेण भवितव्यम्।

** निषादः—**अले, अग्रउ भव।[^62]

[^62]: "अरे अग्रतो भव."

** अंगारमुखः—**(सविचिकित्सं राजानं प्रति)

**त्वामात्मान्वयजातमेष भगवांस्तेजस्विनामग्रणीः  
कुर्वाणं प्रविलोक्य कुत्सिततमं चंडालदास्यं मुहुः।**

**मातंगप्रणयादिव प्रतिवहन् म्लानायमाने वपुः  
स्नातुं गच्छति पश्चिमस्य तरणिर्मध्येजलं वारिधेः॥१८॥**

** राजा—**मुनींद्र, किमभिदधासि।

**उपादेयं हेयं किमथ सफलं निष्फलमहो  
 परामर्शानेवं विदधति यदृच्छादृतधियः।  
प्रतिज्ञानिर्वाहव्रतनिगडितस्वांतगतयः  
 पुनः कृत्याकृत्यस्फुरदुरुविकल्पेषु कृपणाः॥१९॥**

 तद्गच्छत यूयं कनकमिदमादाय। अहमपि निषादपतिना सह व्रजामि।

(इति निष्क्रान्ताः सर्वे)

**तृतीयोऽङ्कः समाप्तः ॥**

**————————**

**चतुर्थोऽङ्कः।**

(ततः प्रविशति सिंहलकेन निर्दिश्यमानमार्गोऽमात्यः सत्यवसुः। शुकपंजरहस्तः पुरुषश्च)

** सत्यवसुः—**सिंहलक, किमद्य प्रभात एवास्मानाकारयति देवः।

** सिंहलकः—**किमपि पर्यालोचयितुम्।

** सत्यवसुः—**अरे पुरुष, क्वभवानेवं विहंगराजमाप्तवान्।

** पुरुषः—**चंपापुरीवणे एस एगागी पढंतो मए सुणिदो। तदो धरीय चंदसेहरणिमित्तमाणिदो।[^63]

[^63]: "चंपापुरीवन एष एकाकी पठन् मया श्रुतः। ततो धृत्वा चंद्रशेखरनिमि  समानीतः ]"

** सत्यवसुः—**सिंहलक, क्व सांप्रतं देवः।

** सिंहलकः—**एष पुरः सौधोपवने।

(ततः प्रविशति राजा चंद्रशेखरः। सुनंदप्रभृतिकश्चपरिवारः)

** राजा—**सुनंद, पूर्वं मांत्रिकः क्वासीत्।

** सुनंदः—**देव, पूर्वमुज्जयन्यामासीत् । सांप्रतं पुनरिहायातः ।

** सत्यवसुः—**(पुरुषं प्रति) यावदहं भवंतमाकारयामि तावत्त्वयात्रैव स्थातव्यम्।

** सिंहलकः—**(उपसृत्य) देव, अमात्यः प्रणमति।

(सत्यवसुः प्रणम्योपविशति)

** राजा—**(सकरुणमिव) अमात्य।

**पौराः कर्मसु धार्मिकेषु निरता वर्णाश्रमाः श्रेयसीं  
 तन्वंति स्थितिमुज्ज्वलौजसि वयं वर्तामहे वर्त्मनि।  
संहारं प्रतिमंदिरं प्रतिपथं प्रत्यापणं कुर्वती  
 सेयं मारिरुपस्थिता तनुमतां कस्मादकस्मात्पुरि॥१॥**

** प्रतीहारः—**(प्रविश्य) देव, लंबस्तनी कुट्टिनी द्वारि वर्तते।

** सत्यवसुः—**(सरोषमिव) अनवसर इदानीं परप्रवेशस्य।

 (नेपथ्ये) हा। सव्वंगसुंदरि हा पुत्ति अणंगलेहे, कहं तुह वयणं मंदभाइणी पुणोवि पेक्खिस्सं।[^64]

[^64]: "हा सर्वांगसुंदरि हा पुत्रि अनंगलेखे, कथं तव वदनं मंदभागिनी पुनरपि द्रक्ष्यामि ."

** राजा—**मंजरक, कोऽयं प्रलपति।

** प्रतीहारः—**देव, लंबस्तनी प्रलपति।

** राजा—**व्यक्तमकालमरणाकुला किमपि विज्ञपयितुकामेयम्। प्रविशतु वराकी।मंजरक, शीघ्रं प्रवेशय।

(प्रतीहारो निष्क्रांतः)

(ततः प्रविशति संभ्रमप्रसूतप्रभूतश्वासद्विगुणतरमेदुरोदरा लंबस्तनी)

** लंबस्तनी—**भट्टा, मुसिदह्मि। परित्ताहि परित्ताहि।[^65]

[^65]: " भर्तः, मुषितास्मि। परित्रायस्व परित्रायस्व."

** राजा—**विश्रब्धमभिधीयताम् । केन मुषिताखि।

** लंबस्तनी—**(सोरस्ताडम्) हयासेण दिव्वेण।[^66]

[^66]: "हताशेन दैवेन. "

** राजा—**कथमिव ।

** लंबस्तनी—**मह पुत्ती अणंगलेहा भुअंगेण सह रत्तिंसुहं कीलिअ पसुत्ता। अह पभाअसमयंमि रोगं विणा विवन्ना चिट्ठइ। अवरोवि लोगो एवं अकाले विवज्जदि।[^67]

[^67]: "मम पुत्र्यनंगलेखा भुजंगेन सह रात्रिं सुखं क्रीडित्वा प्रसुप्ता। अथ प्रभातसमये रोगं विना विपन्ना तिष्ठति। अपरोऽपि लोक एवमकाले विपद्यते"

** राजा—**अमात्य, अत्यंतमरिष्टम्।

** लंबस्तनी—**(सरोषम्) भट्टा, अनीइकारि तुमं। तउ एव अयालमरणं लोआणं।[^68]

[^68]: "भर्तः, अनीतिकारी त्वम्। तदैवाकालमरणं लोकानाम्."

** सत्यवसुः—**(सरोषम्) अहो निर्लज्जता अहो कर्कशभाषित्वमस्याः।

** राजा—**प्रकृत्यैव निर्लज्जा कर्कशभाषिणी चेयं। सांप्रतं पुनरार्ता च। ततोस्या वचोभिर्न कोपितव्यम्। किंत्वधुनाऽकालमरणनिवारणोपायश्चिंतनीयः।

** सत्यवसुः—**देव, अत्रार्थे मांत्रिकाः प्रगल्भंते।

** राजा—**उज्जयनीतः समायातोऽस्ति मांत्रिकः।

** सत्यवसुः—**समाहूयतां मांत्रिकस्तर्हि।

** राजा—**सुनंद मांत्रिकं सत्वरमाकारय।

**चतुर्थोऽङ्कः ।**

(सुनंदो निष्क्रांतः)

** मांत्रिकः—**(प्रविश्य) स्वस्ति महाराजाय।

** राजा—**(सरभसम्) इदमासनमास्यताम्।

(मांत्रिक उपविशति)

** सत्यवपुः—**मांत्रिक, वाराणसीलोकस्याकांडमृत्युः समुपस्थितः।

** मांत्रिकः—**(क्षणं ध्यानं नाटयित्वा) हुं ज्ञातम्। राक्षसीललितमिदम्।

** लंबस्तनी—**(सबाष्पम्) मंतिअ, इयाणिं ज्जेव मह पुत्ती विवण्णा।[^69]

[^69]: "मांत्रिक, इदानीमेव मम पुत्री विपन्ना"

** मांत्रिकः—**अनलसंस्कारो जातो न वा।

** लंबस्तनी—**अज्जवि अग्गिसक्कारो न कीरदि।[^70]

[^70]: "अद्यप्यग्निसंस्कारो न क्रियते "

** मांत्रिकः—**(साहंकारम्) तर्हि तां जीवयिष्यामि।

** राजा—**(साश्चर्यम्) मांत्रिक, प्रभवसि राक्षसीमत्रानेतुम्।

** मांत्रिकः—**(साक्षेपम्) किमेवमभिधीयते महाराजेन।

**लक्ष्मीं श्रीपतिवक्षसः कमलभूवोक्रोदराद्भारतीं  
 सूर्याचंद्रमसौ च तारकपथात्पातालतो वासुकिम्।  
सार्द्धं मातलिहस्तिमल्लसुमनःकल्पद्रुदंभोलिभिः  
 कर्षामि त्रिदशालयाद्बलभिदं मंत्रेण तंत्रेण वा॥२॥**

 यदि कुतूहलं तदा प्रगुणय रक्तचंदनकरवीरकुसुमलवणसर्षपानलादिकां मंडलसामग्रीम्। उपनयताकृष्टकराल- करवालहस्तानष्टौ महावीरान्। येन तां राक्षसीमाकर्षामि।

** राजा—**(सकौतुकम्) सिंहलक, सर्वंसत्वरमुपनय।

  (सिंहलको निष्क्रम्याष्टभिः पुरुषैः सह सामग्रीभृतपटलकहस्तः प्रविशति)

** राजा—**मांत्रिक, सर्वं प्रगुणमेव तदारभ्यतां मंडलविधिः।

** मांत्रिकः—**(नाट्येन मंडलविधिमादाय) भो भो महावीराः, सावनैरचकितहृदयैराकृष्टकरवालैरष्टसु दिक्षु स्थातव्यम्।

** पुरुषाः—**यदादिशति मांत्रिकः

** मांत्रिकः—**(मंडलमध्ये स्थित्वा उच्चैःस्वरम्)

**ॐ ह्रीं हांबलविद्विषो भगवतः स्वाहा वषट् वह्नये  
 वौषट् प्रेतकुलेश्वरस्य सततं क्रव्यादभर्त्रे वषट्।  
ऐं ह्रीं पाशभृतः स्वधा मुरजिते श्रीदस्य चेशस्य च  
 क्लींश्रीं पुष्पवतोर्भुजंगमपतेर्हुंफट् ग्रहाणां च हुं॥३॥**

(नेपथ्ये कलकलः)

**रे रे रक्षांसि वीक्ष्य क्वचिदपि किमपि ग्रासलेशं ददध्वं  
 विध्वस्ताशेषशक्तिः क्षणमपि चलितुं नाहमग्रेसहिष्णुः।  
उग्रक्षुत्क्षामकुक्षेर्जठरशिखिशिखादह्यमानांत्रवल्लयाः  
 सौहित्यं मे विधातुं त्रिभुवनजनताप्यद्य नालंभविष्णुः॥४॥**

** मांत्रिकः—**भो भो, भवद्भिः सर्वैरप्यकुतोभयैर्भाव्यम्।

(सर्वे सभयकौतुकमूर्ध्वमवलोकयंति)  
(ततः प्रविशति लंबमानकेशा कृतावगुंठना गगनादवतरणं नाटयंती युवतिः। सर्वे सभयकौतुकमवलोकयंति)

** राजा—**अमात्य, सोऽयं मंत्राणां परः प्रकर्षः।

** मांत्रिकः—**महाराज, सेयं राक्षसी वाराणसीलोकं संहरति।

** लंबस्तनी—**(सरोषम्) भट्टा, एअं रक्खसिं अहं सहत्थेण मारइस्सं ।[^71]

[^71]: "भर्तः, एवां राक्षसीमहं स्वहस्तेन मारयिष्यामि.]"

** मांत्रिकः—**किमर्थम्।

** लंबस्तनी—** एआए मह पुत्ती मारिआ।[^72]

[^72]: "एतया मम पुत्री मारिता."

** मांत्रिकः—**अलीकमभिदधासि।जीवति ते पुत्री।

** वामना चेटी—**(प्रविश्य) अज्जए, दिट्ठिआ गिहीदजीविभा भट्टिणी अणंगलेहा।[^73]

[^73]: "आर्ये, दिव्या प्राप्तजीविता भट्टिनी अनंगलेखा."

(लंबस्तनी सहर्ष नृत्यति)

** राजा—**अमात्य, अनंगलेखां जीवयिष्यामीति प्रतिज्ञा मांत्रिकेण निर्व्यूढा। अहो सत्यग्रत्ययो मंत्रविधिः।

** लंबस्तनी—**भट्टा, जइ मे बालकालापहुदि अखंडिअमसइत्तणं ता तुमं चिरं मंद।[^74]

[^74]: "भर्तः, यदि मे बालकालप्रभृत्यखंडितमसतीत्वं तदा त्वं चिरं मंद."

** मांत्रिकः—**महाराज, कृतमस्माभिरात्मकरणीयम्। दंडकर्मणि पुनर्महाराजः प्रमाणम्।

** राजा—**(विमृश्य) अमात्य, श्वपाकमाकारय।

** सत्यवसुः—**कोऽत्र भो अस्मत्परिजनेषु।

(शुकपंजरहस्तः पुरुषः प्रविशति)

** पुरुषः—**एसोअह्मि।[^75]

[^75]: "एषोऽस्मि ."

** सत्यवसुः—**(पुरुषस्य कर्णे) एवमेवम्।

(पुरुषः पंजरं विमुच्य निष्कांतः)

** शुकः—**स्वस्ति महाराजाय।

** राजा—**(सकौतुकम्) अमात्य, किमिदम्।

** सत्यवसुः—**देव, सर्वकलाकुशलः शुकोऽयम्। (पुनः शुकं प्रति) विहंगमराज, राजानमुपश्लोकय।

**  शुकः—**अमात्य, राजानमुपश्लोकयामि।

** सत्यवसुः—**अथ किम्।

** शुकः—**

**दर्पाध्मातविरोधिभूपतिभुजाकंडूभिषड्मार्गणो  
 देवःकाशिमहीपतिः कलयतु श्रेयांसि तेजांसि च।  
यात्रां यस्य मदांधकुंजरघटाघंटाटणत्कारिणः  
 काष्ठांताः प्रतिराजवेश्मसु पुरः शंसंति पश्चाच्चराः॥५॥**

** राजा—**(सकौतुकम्) विहंगमराज, किमधीतवानसि।

** शुकः—**

**व्याकरणेऽहमधीती पठिती चाणक्यभरतकाव्येषु।  
आम्नाती श्रुतितर्कस्मृतिगणितपुराणशास्त्रेषु॥६॥**

** राजा—**(विहस्य) विहंगमराज, निःशेषवेश्याचक्रचक्रवर्तिनीमतां लंबस्तनीमुपश्लोकय।

** शुकः—**

**पुण्यप्रागल्भ्यलभ्याय वेश्यापण्याय मंगलम्।  
यत्र प्रतीपाः शास्त्रस्य कामादर्थप्रसूतयः॥७॥**

(सर्वे हसंति)

** मांत्रिकः—**(सरोषम्) महाराज, कोऽयमस्य वराकस्य शुकपक्षिणः प्रलापेषु हास्यप्रयासः। ननु हास्यरसावेश- भरविवशचेतसां भवतामपीयं राक्षसी प्रभविष्यति।

** राजा—**(सभयम्) अमात्य, किमद्यापि विलंबते श्वपाकः।

(ततः प्रविशति कालदंडो हरिश्चंद्रश्च)

** कालदंडः—**(प्रणम्य) अमञ्च, एसे चिठ्ठामि।[^76]

[^76]: "अमात्य, एष तिष्ठामि "

** शुकः—**भरतवंश्यावचूडाय महाराजाय हरिश्चंद्राय स्वस्ति।

** राजा—**(सरोषमिव) सांप्रतं विहंगोऽसंबद्धं व्यावहरति। कुतोनामाऽत्र साकेतपतिः।

** सत्यवसुः—**अरे मृतप, राक्षसीमेनामपगतावगुंठनां कुरु।

** कालदंडः—**अरे कम्मकला, लक्खसि उघाडेदि।[^77]

[^77]: "अरे कर्मकर, राक्षसीमुद्धाटय."

** हरिश्चंद्रः—**(युवतिंविगतावगुंठनां कृत्वा सखेदमात्मगतम्) कथमियं देवी सुतारा। अतः परमपि दुखांतरमुपस्थितम्। आः पाप विधे, कोयं त्वया क्षते क्षारनिक्षेपः कृतः। (पुनः सावष्टंभम्)

**मुनिभ्यः संसृष्टा चतुरुदधिकांची वसुमतो  
 ऋणार्थंविक्रीता ससुतदयितात्मा सुभृतकः।  
कृतश्चंडालानां विधिरथ दिशेद्दूःखमपरं  
 हरिश्चंद्रः सोऽहं तदपि परिसोढास्मि नियतम्॥८॥**

 (विमृश्य) नाऽत्र कर्मणि देवी कारणम्। तदहमात्मानमग्नौ निक्षिप्य देव्या व्यलीकमपहरामि। यदि वा नाऽयं समयो राजसदसि स्वरूपप्रकाशनस्य। अपि च निषादाधीनोऽहं यदेवायमादिशति तदेव कर्तुमर्हामि।

** राजा—**(विलोक्य साश्चर्यम्) अमात्य, पश्य पश्य बाह्यनेपथ्यैरकदर्थितो युवतेरंगसंनिवेशः।

**वक्रं चंद्रविलासमंबुजपरीहासक्षमे लोचने  
 वर्णः स्वर्णमपाकरिष्णुरलिनीं जिष्णुः कचानां चयः।  
वक्षोजाविभकुंभविभ्रमहरौ गुर्वी नितंबस्थली  
 वाचां हारि च मार्दवं युवतिषु स्वाभाविकं मंडनम्॥९॥**

** शुकः—**सतीचक्रचूडामणे उशीनरमहाराजपुत्रि सुतारे देवि, नमस्तुभ्यम्।

** राजा—**(सरोषम्) अरे विहंगमाधम, किमिदं पुनः पुनरसंबद्धमभिदधासि ।

** शुकः—**(सावष्टंभम्) महाराज, प्रलयेऽपि न किमप्यसंबद्धमभिदधामि।नन्वयं साकेतनाथो हरिश्चंद्रः। इयं चास्य सहधर्मचारिणी देवी सुतारा।

** राजा—**(हरिश्चंद्रं प्रति) अरे निषादभृतक, हरिश्चंद्रो भवान्। इयं ते पत्नी च सुतारा। (युवतीं प्रति) भद्रे, हरिश्चंद्रपत्नी भवती।

** हरिश्चंद्रः—**(स्वगतम्) प्रतिपंथिनोऽस्य पुरतः सांप्रतमात्मप्रकाशनं दैन्यमावहति। (प्रकाशम्) महाराज, नाहं साकेतपतिः किंतु देशांतरादागतो बाल्यप्रभृति दारिद्र्योपहतो निषादस्य भृतकः।

** युवतिः—**(स्वगतम्) अहं पि अत्ताणं न पकासइस्सं। जं भोइ तं भोउ[^78] (प्रकाशम्) महाराज, नाहं सुतारा किंतु वज्रहिययस्य बंभणस्य दासी।[^79]

[^78]: "अहमप्यात्मानं न प्रकाशयिष्यामि। यद्भवति तद् भवतु"

[^79]: "महाराज नाहं सुतारा किंतु वज्रहृदयस्य ब्राह्मणस्य दासी."

** राजा—**(सरोषम्) अरे विहंगमापसद, किमिदम्।

** मांत्रिकः—**अबुद्धिपूर्वं शुकाः पठंतीति भवता किं न श्रुतम्।

** शुकः—**(सखेदम्)

**यः परप्रीतिमाधातुं भस्मतामपि गच्छति।  
विवेकमानिना पश्य धात्रा सोऽप्यगुरुः कृतः॥१०॥**

** राजा—**अरे विहंगम, व्यक्तमावेदय।

** शुकः—**देव, हरिश्चंद्रोऽयम्। अमुना पृथ्वी कनकलक्षाधिका तापसाय प्रदत्ता। अपूर्णायां कनकलक्ष्मायां तापसेनायमियतीमवस्थां लंभितः। इयं चास्य पत्नी सुतारादेवी।

** राजा—**(सविनयं हरिश्चंद्रं प्रति) महाभाग, वसुमती त्वया तापसायवितीर्णा।

** हरिश्चंद्रः—**देव, विज्ञप्तं मया नाहं साकेतपतिः।

** राजा—**अरे शुकाधम, पुनरस्मान् विप्लावयसि।

** शुकः—**देव, महासत्त्वचूडामणिरयं किमात्मानमुपस्तौति।

**सतो वाप्यसतो वापि स्वान् स्वयं कीर्तयन् गुणान्।  
ब्रह्माऽपि हास्यतां याति किमन्यः प्राकृतो जनः॥११॥**

** राजा—**(विमृश्य युवतिं प्रति) भद्रे,

**वक्रं पात्रं लवणमधुनः पद्महृद्यौ च पाणी  
 वाणी स्वादुश्चकितहरिणीहारिणी नेत्रपद्मे।  
वद्ये लज्जा स्थितिरविकृतिर्भूरि सत्त्वं महत्त्वं  
 तत्त्वं तत्त्वं कथय ननु नः कासि कस्यासि पत्नी॥१२॥**

** युवतिः—**(सलज्जम्) महाराय, कधियं मए। अहं वज्रहिअयस्स बंभणस्स दासी।[^80]

[^80]: "महाराज, कथितं मया। अहं वज्रहृदयस्य ब्राह्मणस्य दासी."

** शुकः—**देव, अयं हरिश्चंद्रः। सेयमस्य पत्नी सुतारा अमुमर्थं ब्रह्मापि न विघटयति।

** राजा—**(हरिश्चंद्रं प्रति) महाभाग, भा मैषीः। सत्यमावेदय। यदि नाम वयं द्वेषिणस्तथापि संजातविपदो भवतस्त्रातारः। ततः प्रकटयात्मानम्। प्रार्थयस्व किमप्यभिलषितम्।

** हरिश्चंद्रः—**(स्वगतम्) हरिश्चंद्रः खल्वहं प्राणात्ययेऽपि न प्रतिपंथिनमर्थये। देव्यास्तु यद्भाव्यं तद्भवतु । (प्रकाशम्) किमप्यस्य पक्षिणो वचसा पुनः पुनरात्मानमायासयति देवः। विज्ञप्तं मया देवाग्रे निषादभृतकोऽहम्।

** राजा—**अरे कालदंड, कोऽयम् ।

** कालदंडः—**(सभयम्) भट्टा, एसे मे कम्मकले।[^81]

[^81]: "भर्तः, एष मे कर्मकरः."

** मांत्रिकः—**(सरोषम्) पक्षिणां वचोभिर्दिव्यदृष्टयो मांत्रिका व्यर्थं क्रियंते। अहो बुद्धिकौशलम्।

** सत्यवसुः—**(अपवार्य) नास्यामाकृतौ राक्षसीकर्म संभवति। शुकश्चायं बहुदृश्वा च। ततो देवेन किमपि विमृश्याचरणीयम्।व्यक्तमिदं मांत्रिकस्य विजृंभितम्।

** राजा—**अमात्य दृष्टप्रत्ययो मांत्रिकः। निषादभृतकश्चायं न शुकवचनमनुमन्यते। ततो वयं शुकप्रत्ययं कथमालंबामहे।

** मांत्रिकः—**(सरोषम्) यदि राक्षसीदंडमाधातुमनलं महाराजस्तर्हि व्रजामो वयम्।

** राजा—**(विमृश्य) अरे कालदंड, न स्त्रियो वधमर्हंति। अतस्त्वमेवैनां राक्षसीं गर्दभारूढां पुरपथिषु भ्रमयित्वा निर्विषयां कुरु।

** हरिश्चंद्रः—**(सखेदमात्मगतम्)

**क्वतद्वृत्तं देव्याः शिबिनृपतिवंशार्णत्रभुवः  
 क्व वायं व्याहारस्तरणिकुललज्जाक्षयकरः।  
न यो वाचः पात्रं न भवति दृशोर्नापि मनस-  
 स्तमप्यर्थं क्रुद्धो हतविधिरकांडे घटयति॥१३॥**

** कालदंडः—**अले कम्मकला, गडुअ रासभं आणिहि।[^82]

[^82]: "अरे कर्मकर, गत्वा रासभमानय."

** हरिश्चंद्रः—**यदादिशति स्वामी। (इत्यभिधाय निष्क्रम्य सरासभः प्रविशति)

**  कालदंडः—**अले लासभे, एदं लक्खसिं आलोयह।[^83]

[^83]: "अरे रासमे, एतां राक्षसीमारोहय."

 (हरिश्चंद्रः सबाष्पकंटो युवतिं रासभमारोहयति। युवतिर्मदं मंदं रोदिति)

** शुकः—**(तारखरम्) अहो अकृत्याचरणमकृत्याचरणम्।

** सत्यवसुः—**देव, अपर्यालोचितमिदं कर्म।

** राजा—**सप्रत्ययेऽपि कर्मणि कः पर्यालोचः।

** शुकः—**एवं प्रत्ययमवलोकयतु देवः।

** राजा—**कः प्रत्ययः।

** शुकः—**अहं तु जातवेदसि प्रविश्य सुतारापवादमपहरामि।

** राजा—**भवत्वेवम्। कोऽत्र भोः। उपनयतु रे अग्निं काष्ठानि च।

(प्रविश्य पुरुषः सर्वमुपनयति)

** शुकः—**अमात्य, मां पंजराद्विमोचय।

(सत्यवसुः पंजरमुद्धाटयति। सर्वे कौतुकमवलोकयंति।)

** शुकः—**(चितायाः पुरो भूत्वादक्षिणं भुजमुत्क्षिप्य)

**जंभारिप्रमुखाः क्षणं शृणुत मे हंहो दिशां नायकाः  
 क्रव्यादान्वयसंभवा किल भवेत्सेयं मृगाक्षी यदि।  
भाभिः पिंजरयंस्तरूनविरलज्वालाकरालाकृति-  
 र्वाचालं दहतु प्रसह्य भगवान् मां जातवेदास्तदा॥१४॥**

(चितामारोहयति)

** सर्वे—**(सकौतुकम्) कथं विध्मातो जातवेदाः। अक्षतांगः शुकः।

** अमात्य—**(अपवार्य) देव, व्यक्तमस्य मांत्रिकस्य विजृंभितम्। तदयमर्थो विस्तरेण विज्ञातव्योऽस्ति। सांप्रतं पुनरयं मांत्रिको व्याजांतरेण विसृज्यते।

** राजा—**रे कालदंड, युवतिमेतां रासभादवतार्य विसर्जय। लंबस्तनि स्ववासमनुसर। अमात्य विहंगमराजं पंजरे नियोजय। (मांत्रिकं प्रति) पुनरप्ययमर्थः पराह्णे पर्यालोचयिष्यते। सांप्रतं व्रजत यूयम्। वयमपि करणीयांतरमनुतिष्ठामः।

(इति निष्क्रांताः सर्वे)

**चतुर्थोऽङ्कः समाप्तः॥**

**—————————**

**पंचमोऽङ्कः।**

 (नेपथ्ये) अरे कम्मकला, मसाणे गडुअ चिट्ठ। लक्खसीपउअणेण पुणोवि लाया तुमं हक्कालिस्सइ।[^84]

[^84]: "अरे कर्मकर, श्मशाने गत्वा तिष्ठ। राक्षसीप्रयोजनेन पुनरपि राजा त्वामाकारयिष्यति."

(ततः प्रविशति हरिश्चंद्रः)

** हरिश्चंद्रः—**कथमयं स्वामी मां श्मशाने व्यापारयति। एष त्वरिततरं व्रजामि। (इत्यमिधाय परिक्रामति। ऊर्ध्वमवलोक्य) अस्ताभिमुखो गभस्तिमान्।

 (नेपथ्ये। सकरुणम्) हा अज्जउत्त, हा तिहुअणिक्कल्लकी, ईदिसी दे अवस्था जाय। नहि कोऽपि अह्माणं दाणि सरणं।[^85]

[^85]: "हा आर्यपुत्र, हा त्रिभुवनैकलक्ष्मीः, ईदृशी तेऽवस्था जाता । न हि कोऽप्यस्माकमिदानीं शरणम्."

** हरिश्चंद्रः—**(साशंकम्)

**पदं प्रायः प्रेताधिपतिमुखितानां पितृवनं  
 धुनीरोधोबंधः पुनरयमपात्रं शिवविधेः।  
स्मरंती त्रातारं तदिह तरुणी कापि करुणं  
 कथंकारं तारं प्रति मुहुरियं रोदिति तटे॥१॥**

 (ततः प्रविशति सर्वांगीणभूषणा यौवनारंभविशेषोन्मिषितलावण्यनैपुण्यपुण्यतनुयष्टिर्वनिता)

** वनिता—**हा। दिट्ठ निक्करुण, को एस तए अह्माणं वज्रनिवाउ दंसिउ।[^86]

[^86]: "हां दिष्ट निष्करुण, क एष त्वयाऽस्माकं वज्रनिपातो दर्शितः,"

** हरिश्चंद्र—**(विलोक्य)

**जंघालैर्मृगनाभिजैः परिमलैरुन्निद्रयंती कुलं  
 भृंगाणां परितः प्रसाधनरुचा संचूरयंती तमः।  
उन्मीलन्नवयौवनांचितवपुः शृंगारतारच्छविः  
 कस्येयं वनिता कथं च रजनावेकाकिनी रोदिति॥२॥**

** वनिता—**हानिक्करुणे विद्याहरि, रट्ठसिरीतिलयं मह दयियं वावावयंतीए दे किं फलम्।[^87]

[^87]: "हा निष्करुणे विद्याधरि, राष्ट्रश्रीतिलकं मम दयितं व्यापादयंत्यास्ते किं फलम्."

** हरिश्चंद्रः—**व्यक्तमियं व्यापाद्यमानभूपतेः कस्यापि दयिता। भवतु पृच्छामि तावत्। (उपसृत्य) भद्रे, का त्वंकिमर्थं रोदिषि।

** वनिता—**महाभाय मं मंदभाइणिं किं पुच्छसि। सयमेव अग्गउ भविअ जाणेहि अह्माणं अवत्थं।[^88]

[^88]: "महाभाग, मां मंदभागिनीं किं पृच्छसि। स्वयमेवाप्रतो भूत्वा जानीह्यस्माकमवस्थाम्. "

** हरिश्चंद्रः—**(पुरो विलोक्य साशंकम्)

**ऊर्ध्वौपादौ निबद्धावथ वदनमधः केशपाशः प्रलंबी  
 रक्तश्रीखंडचर्चा वपुषि च कुसुमैः पाटलैर्मुंडमाला।  
कापालं श्रोणिदाम ज्वलितहुतभुजस्त्रीणि कुंडानि पार्श्वे  
 न्यग्रोधस्कंधशाखाशिखरनियमितः कोऽयमग्रे मनुष्यः॥३॥**

(ततः प्रविशति यथानिर्दिष्टो रमणीयाकृतिस्तरुणपुरुषः)

** पुरुषः—**(निःश्वस्य) कष्टं भोः कष्टम्।

**सौधांकादुपहारलक्षणधुरं होमार्थमत्रानये-  
 द्यन्मां व्योमचरी तदस्तु पुरुषः सोहं सहिष्येऽखिलम्।  
एतां बालमृणालकोमलतनुं कांतां वराकीं लस-  
 त्रासाल्लोलविलोचनां हृतवती व्यर्थं किमर्थं तु सा॥४॥**

** वनिता—**(सकरुणं हरिश्चंद्रं प्रति) महाभाय, निरूविदा तए अवस्था।[^89]

[^89]: "महाभाग, निरूपिता त्वयाऽवस्था."

** हरिश्चंद्रः—**(स्वगतम्) निश्चितमियमस्य महात्मनो दयिता। (प्रकाशं पुरुषं प्रति) महाभाग, नायमवसरो वृत्तांतश्रवणस्य। तथापि तामिमां रमणीयतमामाकृतिं भवतो विलोक्य वृत्तांतं जिज्ञासुरस्मि। तदादिश। को भवान् किंनिबंधना चेयमवस्था दुःस्था।

** पुरुषः—**(निशम्य) महापुरुष, महती ममेयं कथा श्रूयमाणापि कातरचेतसां महांतमातंकमावहति। न चानया कथितयापि कुतोऽपि परित्राणामस्यां च दुःस्थायामवस्थायाम्। आत्मनश्चरितमावेदितं केवलं दैन्यमेव प्रथयति। ततः किममुनाते वृत्तांतश्रवणव्यसनेन। अपसर त्वरितमस्मादपायस्थानात्।

** वनिता—**अकारणवच्छलो कोऽपि एस महप्पा। तउएअस्स पत्थणं संभवेदु अज्जउत्तो।[^90]

[^90]: "अकारणवत्सलः कोप्येष महात्मा। तदैतस्य प्रार्थनां संभावयत्वार्यपुत्रः।"

** पुरुषः—**महाभाग, शृणु तर्हि। चंद्रशेखरस्य काशिवसुंधराधिपतेर्महासेननामा राज्यार्हः कुमारोहम्। इदानीमेव चंद्रशालायामनया सह सुखं पर्यंकनिषण्णः कयापि खेचरवृंदपरिवृतया विद्याधरवनितयापहृत्याश्रमपदमिदमानीतः।

** हरिश्चंद्रः—**अहो भयंकरश्चरितसंनिवेशः।

** पुरुषः—**ततः परां च विधुरामवस्थां भवानपि पश्यति।

** हरिश्चंद्रः—**किमर्थं पुनरिदमनार्यं कर्म विद्याधर्याः।

** पुरुषः—**महामांसेन होमार्थम्।

** हरिश्चंद्रः—**संप्रति विद्याधरी क वर्तते।

** पुरुषः—**गंगास्रोतसि स्नातुं गतास्ति।

** हरिश्चंद्रः—**(स्वगतम्)

**दत्ता यन्मुनये महीभृतकतां नीतो निषादस्य च  
 स्वात्मायं किमनेन बाह्यवपुषा सत्यं च सत्त्वं च मे।  
प्राणैः स्वैर्यदि रक्षितुं पुनरिमैः प्राणानमुष्य क्षमा  
 तत्सत्येषु च सात्विकेषु च तदा काचित्पताका मम॥५॥**

 अपि च। कतिपयदिनावशेषा मे भृतकभावाः। ततः स्वामिवंचनापि न काचित्। (प्रकाशम्)

** कुमार,**

**न जातौ न जनिष्येते द्वाविमौ पुरुषौ भुवि  
अर्थितो यः करोत्येव यश्च नार्थयते परम्॥६॥**

** पुरुषः—**ततः किम्।

** हरिश्चंद्रः—**यदि प्रार्थनां विफलयसि न मे, तदा किमपि प्रार्थये।

** पुरुषः—**(निःश्वस्य) महाभाग, विगतकोशपरिच्छदः सांप्रतमहं न प्रार्थनां समर्थयितुमलम्।

** हरिश्चंद्रः—**यदेवाधातुमलंभविष्णुर्भवान् तदेवाहमर्थयिष्ये।

** पुरुषः—**अभिधीयतां तर्हि।

** हरिश्चंद्रः—**अनुभवतु राज्यसंपदं भवान्। अहमेव त्वयाधेयं कर्म व्योमचारिण्या विद्याधर्याः संपादयिष्यामि।

** पुरुषः—**(सातंकम्) अहो श्रोतव्यमश्रोऽतव्यम्। महासत्त्व, किमेवमभिदधासि।

**स्वस्मिन् प्रेम यथा ममास्ति भवतोऽप्यस्त्येव सत्यं तथा  
 मृत्योर्भीरुरहं यथा त्वमपि च व्यक्तं महात्मंस्तथा।  
अस्त्येषा दयिता यथा मम तथा तेऽप्यस्ति काचित्ततः  
 स्वप्राणांस्तव जीवितेन हतकान् मे रक्षतः को नयः॥७॥**

** हरिश्चंद्रः—**महाभाग, आबाल्याद्दारिद्र्योपहतमनाः स्वयमेव मृत्युं स्पृहयालुरहम्। न मे भार्यापि बांधवास्तिष्ठति।

** पुरुषः—**महाभाग, इदमेव परोपकारव्यसनमावेदयति। न तेदारिद्र्यपंकपंकिलं वपुः। अपि च

**तावत्कृतांतवदने गत एव सोहं  
 स्वैरी सुखी च स भवानकुतोभयश्च।  
यायावरं मम वपुस्तव शाश्वतेन  
 संरक्षतश्च वपुषा किल को विवेकः॥८॥**

** हरिचंद्रः—**

**व्याध्याधिजर्जरजरामरणाभिताप-  
 पातैः कुतः कथय शाश्वतिकं वपुर्भे।  
प्रग्लास्नुना तदमुना भुवि संचरिष्णुः  
 कीर्तिं लभेय यदि को न ममाद्य लाभः॥९॥**

 तद्विधेहि प्रसादम्। अनुगृहाण माम्। समर्थय प्रार्थनाम्। अर्थिमनोरथसमर्थनबंधना हि महात्मनां प्रवृत्तयः।

** पुरुषः—**(साश्चर्यं विभृश्य)

**प्राणत्राणकृते ममैवमधुना प्राणान् निजान् संत्यज-  
न्वीराग्रेसर गाढवानसि महासत्त्वोचितामौचितीम्।**

**तत्त्वं सात्त्विकचंद्र मुंचःसपदि क्लेशावहां क्ष्मामिमा-  
मात्मानं विनिमोचयंस्तु परतो लज्जे ननु क्षत्रियः॥१०॥**

** हरिश्चंद्रः—**सात्त्विककुमार, यत एव क्षत्रियोऽसि तत एव नार्थिजनमनोरथं व्यर्थयितुमर्हसि। ततः प्रसीद समनुभव साम्राज्यसुखं कृतार्थय मे बाल्यात् प्रभृति दुःस्थितस्य मनुजलोकावतरणम्।

** वनिता—**अंज्जउत्त, जं एस महप्पा विष्णवेदि तं पडिवद्यस्व।[^91]

[^91]: "आर्यपुत्र, यदेष महात्मा विज्ञापयति तत् प्रतिपद्यस्व."

** पुरुषः—**(निशम्य)

**स्वमेकः पररक्षार्थं विनिहंति विपत्तिषु।  
स्वरक्षार्थं परं त्वन्यश्चित्रं चित्रा मनःस्थितिः॥११॥**

 भवतु। महासत्व, मोचय मां तर्हि।

 (हरिश्चंद्रः सरोमांचं पुरुषं बंधनाद्विमुच्यात्मानं तथा बध्नाति)

** पुरुषः—**(पुरो भूत्वा प्रणम्य) महासत्व, प्राणदानवेतनेन क्रीतोऽहं भवता। ततः समयोचितं प्रार्थयस्व पताकिनं हस्तिनं वाजिनं कांचनं वा। न चैतावतात्मनि त्वया तिरस्कारः कोऽपि विचिंतनीयः।

**कमलानामुल्लासं करोतु तपनो निहंतु शीतांशुः।  
तदपि परतापहर्तुः शीतांशोरुज्ज्वलोऽभ्युदयः॥१२॥**

 नाप्येतावतैव मे गौरवम्।

**तेन कश्चन न गुरुलघुर्वापि न कश्चन।  
उचितानुचिताचारवश्ये गौरवलाघवे॥१३॥**

** हरिश्चंद्रः—**कुमार, नाहं परतः किमप्यर्थये। एतत्पुनरभिलषामि सत्वरमपसरतु भवान्। अपरथा यदि सा स्वेचरी समायास्यति तदा भवतः किमप्यमंगलं विधास्यति।

(नेपथ्ये)

**मंजीराणि यथा रणंति बहलःकोलाहलः स्वेचरी-  
 चक्रस्यैष यथा यथा च वियति ज्योतिः समुज्जृंभते।  
दिव्यः कोऽपि निरर्गलः परिमलः प्रत्याशभासी यथा  
 गंगास्रोतसि सा निमज्ज्य स्वचरी जाने निवृत्ता तथा॥१४॥**

** हरिश्चंद्रः—**(सभयम्) कुमार, सत्वरमपसर।

(पुरुषः प्रणम्य वनितया सह निष्कांतः)

 (ततः प्रविशति सद्यः स्नानार्द्रकेशपाशा चित्रांगदेन दत्तहस्तावलंबा विद्याधरी विभवतश्च परिवारः)

** विद्याधरी—**(चित्रांगदसमीपे भूत्वा) निरूपय उपहारलक्षणधरोऽयं पुरुषो न वा।

** चित्रांगदः—**(विलोक्य) देवि, यदायमानीतस्तदा क्षत्रियमात्रलक्षणान्येवास्य वपुषि। सांप्रतं पुनश्चक्रवर्तिलक्षणानि।

** विद्याधरी—**(सहर्षम्) सिद्धा तर्हि त्रिभुवनवशीकरण विद्या।

** चित्रांगदः—**देवि, कियत्कृत्यो होमविधिः।

** विद्याधरी—**प्रतिकुंडं मांसहोमेन त्रिर्होमविधिः।

** चित्रांगदः—**होमसमाप्तौ किं भविष्यति।

** विद्याधरी—**एवमाहुतीकृते पुरुषस्य मूर्ध्नि कुंडमध्याद् भगवती विश्वत्रयीवशीकारविद्या स्वयमाविर्भविष्यति।

** हरिश्चंद्रः—**(सप्रमोदमात्मगतम्)

**आनंदश्चतुरंबुराशिरसनादाम्ना धरित्र्या मुनेः  
 प्राणैः प्राणितमुन्नताच्छमनसो भूभृत्कुमारस्य च।  
सिद्धिर्विश्ववशंवदस्य स्वचरीमंत्रस्य मूर्ध्नाधुना  
 भाग्याभोगभवः परं मम भुवि श्लाघ्योऽवतारोत्सवः॥१५॥**

** विद्याधरी—**हले पत्रलेखे, उपनय पूजोपकरणानि। येन कुंडमंडलोपहार पुरुषाणां पूजामारचयामि।

(पत्रलेखा पूजापटलकहस्ता प्रविशति)

** पत्रलेखा—**देवि, एदं पूजोवयरणं।[^92]

[^92]: "देवि, इदं पूजोपकरणम्"

** विद्याधरी—**(नाट्येन कुंडमंडलपूजां विधाय) चित्रांगद, मदाज्ञया समादिशं विद्याधरवीरान् यथा भवद्भिः करालकरवालहस्तैरचकितमनोभिरष्टसु दिक्षु स्थित्वा कुंडमंडले निशाचरस्य मनुष्यस्य प्रवेशो रक्षणीयः।

(चित्रांगदस्तथा करोति)

** विद्याधरी—**(हरिश्चंद्रस्य पूजां विधाय करालं करवालं चादाय) अरे पुरुष, स्मर किमपि दैवतम्। एष इदानीं न भवसि।

** हरिश्चंद्रः—**(शिरस्यंजलिं कृत्वा)

**शीर्णनिःशेषसंसारव्यापारावेशवैशसम्।  
स्मरामि निष्ठितक्लेशं देवं नाभिसमुद्भवम्॥१६॥**

** विद्याधरी—**साधु भो इष्टदैवतं नाभेयं स्मृतवानसि।

** चित्रांगदः—**नाभेयनामावकीर्तने संग्रत्येव सिद्ध्यति भगवती विद्या।

** विद्याधरी—**(पुनर्हरिश्चंद्रं प्रति) महाभाग, प्राणितमेकमपहाय समयोचितं कमप्यर्थय त्वम्।

** हरिश्चंद्रः—**(साहंकारं) परमेश्वरि, जीवितमपि नाहं परतः प्रार्थये। किं पुनरपरं परम्। तदावेदय किं ते प्रयोजनमादधामि।

** विद्याधरी—**स्वमांसखंडानि मे समर्पय।

(हरिश्चंद्रः करवालमादाय स्वमांसखंडमर्पयति)

** विद्याधरी—**(गृहीत्वा) स्वर्गाधिपतये स्वाहा। (प्रथमकुंडे क्षिपति)

(हरिश्चंद्रः पुनर्मांसखंडमर्पयति)

** विद्याधरी—**मर्त्यलोकाधिपतये स्वाहा। (द्वितीयकुंडे क्षिपति)

** चित्रांगदः—**वर्धसे देवि, कनककंकणालंकारः करः प्रादुर्भूतोमध्यकुंडात्।

(हरिश्चंद्रः पुनर्मांसखंडमर्पयति)

** विद्याधरी—**पातालाधिपतये स्वाहा। (तृतीयकुंडे क्षिपति)

** चित्रांगदः—**(ससंभ्रमम्) देवि, एष कः पर्याकुलो गोमायुर्भूयोभूयः शब्दायमानः परितः कुंडमंडलं परिभ्राम्यति।

** विद्याधरी—**(सभयम्) भो भोः पुरुषाः, शिवाप्रवेशः प्रयत्नतो रक्षणीयः।

(हरिश्चंद्रः पुनः पिशितमर्पयति। विद्याधरी तथैव प्रथमकुंडे क्षिपति)

(नेपथ्ये। भूयो गोमायुध्वनिः)

(हरिश्चंद्रः पुनः पिशितमर्पयति। विद्याधरी तथैव द्वितीयकुंडे क्षिपति)

** चित्रांगदः—**देवि, वर्धसे मणिकुंडलप्रभापिंजरितगंडमंडलं प्रादुर्भूतं मध्यमकुंडाद्वनितावदनकमलम्।

(हरिश्चंद्रः पुनः पिशितमर्पयति)  
(विद्याधरी तथैव सप्रमोदं तृतीयकुंडे क्षिपति)  
(नेपथ्ये। पुनर्गोमायुध्वनिः)

** विद्याधरी—**(सभयम्) चित्रांगद, निवारय कथमप्येनं व्याहरन्तं करालं शृगालम्। यद्यस्य घोरैः फेत्कारैस्तापसो निद्रामपहास्यति तदा होमभंगमाधास्यति।

(नेपथ्ये)

**कः कालेन कटाक्षितः स्फुटरुषा दृष्टः फणींद्रेण कः  
 स्फूर्जद्वह्निकणः करिष्यति शिरः कस्याशनिर्भस्मसात्।  
कंपां कल्यविशृंखले जलनिधौ को दातुमुत्कंठितो  
 वह्नावाश्रमसंनिधौ निशि महामांसं जुहोत्येष कः॥१७॥**

** विद्याधरी—**(सोरस्ताडम्) हा हतास्मि। स्तोकसमाप्तस्य होमस्य प्रत्यूहस्तापसः समुत्थितः।

** हरिश्चंद्रः—**परमेश्वरि, मा विषीद। गृहाण मे मूर्धानम्। पर्यंतकुंडे निक्षिप्य समापय होमम्।

** विद्याधरी—**(प्रणम्य) सहासत्त्व, क्रमेण होमविधिर्न व्यतिक्रमेण। क्रमं च तापसो न क्षाम्यति।

** चित्रांगदः—**(ससंभ्रमम्) देवि कुंडमंडले प्रविष्टस्तापसः। अधोनिमग्नं च विद्यामुखकमलम्।

** विद्याधरी—**(साशंकम्) भग्नस्तर्हि होमविधिः। व्रजामः स्वस्थानम्।

(इत्यभिधाय निष्क्रांताः)  
(ततः प्रविशति क्रुद्धतापसः)

** तापसः—**(विलोक्य। प्रत्यभिज्ञाय च) कथमयमस्मद्गुरोरधमर्णः।

(पुनर्हरिश्चंद्रं प्रति) अये हरिश्चंद्रो भवान्।

** हरिश्चंद्रः—**हरिश्चंद्रोऽस्मि।

** तापसः—** कौटिल्यमुपलक्षयसि माम्।

** हरिश्चंद्रः—**कौटिल्यनामा मुनिर्यः शक्रावताराश्रमवासिना कुलपतिना महीदानस्य साक्षीकृतः।

** कौटिल्यः—**एवम्। दत्तं कुलपतये कनकम्।

** हरिश्चंद्रः—**स्तोकमवशिष्यते।

** कौटिल्यः—**जाने कनकभीरुणा त्वयायमात्मा घातयितुमुपक्रांतः। अये शालंकायन, व्रणरोहणौषधद्रव्येण लिंप दुरात्मानमेनमपरथा विपन्नेऽस्मिन् कुलपतेः कनकहानिर्भविष्यति।

(प्रविश्य तापसो हरिश्चंद्रं प्रविमोच्यौषधेन लिंपति)

 (नेपथ्ये) अले कम्मकला मसाणं मिह्रिय कत्थ तुमं गउ।[^93]

[^93]: "अरे कर्मकर, श्मशानं मुक्त्वा कुत्र त्वं गतः."

** हरिश्चंद्रः—**भगवन् निषादपतिर्मांआह्वयति।

** तापसः—**व्रज तर्हि वयमप्याश्रमपदं व्रजामः।

(इति निष्क्रान्ताः सर्वे)

**पंचमोऽङ्कःसमाप्तः॥**

**———————**

**षष्ठोऽङ्कः ।**

(ततः प्रविशति पिशाचः)

** पिशाचः—**कुदो नाम देसंतरितोबंभनकम्मकरस्स मयस्स अनलसक्कारसंभवो तदा तं अदद्धं चेव भक्खंतस्स मे चिरा तित्ती भविस्सदि।[^94] (इति नृत्यति। विलोक्य) को एस मसाणे समागच्छदि। भोतु नासइस्सं।[^95]

[^94]: "कुतो नाम देशांतरितब्राह्मणकर्मकरस्य मृतस्यानलसंस्कारसंभवः। तदा तमदग्धमेव भक्षयतो मे चिरं तृप्तिर्भविष्यति."

[^95]: "क एष श्मशाने समागच्छति। भवतु नाशयिष्यामि"

(इति निष्क्रांतः)

(ततः प्रविशति हरिश्चंद्रः)

** हरिश्चंद्रः—**(सस्वेदम्)

**अपरिभ्रष्टसत्त्वस्य नापूर्णंमम किंचन।  
स्वेचरीहोमभंगस्तु केवलं मां दुनोति सः॥१॥**

** **(पुरो विलोक्य) तदिदं श्मशानं। यत्किल

**किंचिद्दग्धकलेवरं परिपतद्गृध्रंचिताभीषणं  
 भ्राम्यद्भूतमभूतपल्लवतरुध्वांक्षध्वनिव्याकुलम्।  
ताराक्रंदमहृद्यगंधमतनुश्वानारवंविस्फुर-  
 द्धूमश्यामलमुच्छलद्गुरुशिवाफेत्कारघोरांतरम्॥२॥**

** **(पुनः स्मृत्वा) अस्त्येषा किंवदंती पुरे यथा शतशो गवेक्ष्यमाणोऽपि चंद्रशेखरेण मांत्रिको नोपलब्धः। (पुनः सप्रमोदम्)

**आत्मानं समिधं विधाय विलसज्वालाजटालेऽनले  
 कीरेणोपकृतं महद्दिनकृतो गोत्रस्य मे नान्यथा।  
देव्यां यद्यसमंजसं विरचयेद्वाराणसीभूपतिः  
 क्रुद्धः किंचन बालकः खलु तदा वत्सो विपद्येत सः॥३॥**

** (नेपथ्ये) एसे विवन्नेआगदे।[^96]**

[^96]: "एष विपन्न आगतः."

** हरिचंद्रः—**किं वत्सो विपन्नः समागतः।प्रतिहतममंगलम्। विजयते भरतकुलम्। अखंडितप्रसरा संततिरिक्ष्वाकूणाम्।

(कालदंडो दंडपाणिः प्रविशति)

** कालदंडः—**(सरोषम्) एसे विवन्नेसमागए केवि। ता कीस तुमं निहायंते चिट्ठदि। तुलिदतुलिदं गच्छिय गिह्णवत्थं।[^97]

[^97]: "एष विपन्नः समागतः कोऽपि। तत् कस्मात् त्वं निद्रायमाणस्तिष्ठसि। स्वरितत्वरितं गत्वा गृहाण वस्त्रं. "

** हरिश्चंद्रः—**(सभयं परिक्रम्य वामाक्षिस्पंदनममिनीय च सावष्टंभम्)

**लक्ष्मीं न स्पृहयालुरिंदुधवलामिच्छुर्न भोगोत्सवान्  
 श्रद्धालुर्जगदेकवल्लभतमे न प्राणितेऽप्यात्मनः।  
वत्सश्चेद्भरतान्वयार्णवमणिः कल्याणशाली तदा  
 कामं वाममिदं स्फुरत्वविरतं नेत्रं च गात्रं च मे॥४॥**

 (नेपथ्ये। सकरुणम्) वत्सो विबन्नो।[^98]

[^98]: "वत्सो विपन्नः."

** हरिश्चंद्रः—**(सविषादम्) किमिति पुनर्वत्सविपत्तिसंसूचकानाममंगलशब्दानां श्रुतिः। यदि वा स्थानमिदम- मंगलशब्दानां श्मशानम्। भवतु। परिक्रमामि तावत्।

 (प्रविशति पटांतर्पिहितवदना प्रलपंती वनिता। कौसुंभवसनाच्छादितश्च विपन्नो बालकः।)

** वनिता—**वत्सो विवन्नो अउवरं किं मे जीविदेण। हा पुत्त, हा मुद्धमुह, हा सिरीसकुसुमसुकुमार, पुणोवि तुह वयणं मंदभायणी कहमहं पक्खिस्सं।[^99]

[^99]: "वत्सो विपन्नोऽतः परं किं मे जीवितेन। हा पुत्र मुग्धमुख, हा शिरीषकुसुमसुकुमार,पुनरपि तव वदनं मंदभागिनी कथमहं द्रक्ष्यामि "

** हरिश्चंद्रः—**व्यक्तमस्याः सूनुरयम्।

** वनिता—**पुत्तया तुमं एगो मे पुत्तो।[^100]

[^100]: "पुत्रक, त्वमेको मे पुत्रः."

** हरिश्चंद्रः—**(सकरुणम्) दुरात्मना कृतांतेन बालकममुं व्यापादयता ध्रुवमियमप्येकतनया व्यापादिता। (विमृश्य) बालकाच्छादनग्रहणमिदमतिनिर्घृणं कर्म कथमाधास्यामि। यदि वा

**उचितमथानुचितमिदं चिंतयितुं युज्यते परं भर्तुंः।  
कुलजानां पुनराज्ञाविधानचिंतैव भृत्यानाम्॥५॥**

** कालदंडः—**(सरोषम्) अले कम्मकला, कीसे विलंबेसि।[^101]

[^101]: "अरे कर्मकर, कस्माद्विलंबसेः"

** हरिश्चंद्रः—**(सभयम्) स्वामिन्, कंटकेन मे क्षतश्चरणस्ततो विलंबः।

** वनिता—**हा पुत्त भरदकुलपईव तरणिवंसावचूल चक्ववट्टिलक्स्वणसमलंकिदसरीर, किं एदं समुपत्थिदं।[^102]

[^102]: " हा पुत्र भरतकुलपते तरणिवंशावचूड चक्रवर्तिलक्षणसमलंकृतशरीर, किमिदं समुपस्थितम्."

** हरिश्चंद्रः—**(प्रत्यभिज्ञाय) कथमियं देवी सुतारा।अयं च विपन्नो वत्सो मे रोहिताश्वश्च।

**साम्राज्यापगमो विदेशगमनं पुत्रप्रियाविक्रयो  
 व्रीडाकार कठोरघोरमनसो दास्यं निषादस्य च।  
एतैस्तैरसमाप्तकौतुकविधिर्वेधाः पुनश्चोत्सवै-  
 र्वत्सस्यस्तनपानकोमलदृशः पंचत्वमानीतवान्॥६॥**

** वनिता—**हा निग्धिण वज्रहियय, कीस तए मारणत्थं कुसुमाहरणं मि एस मह तणउ पेसिउ।[^103]

[^103]: "हा निर्घृण वज्रहृदय, कस्मात् त्वया मारणार्थं कुसुमाहरणायैष मम तनयः प्रेषितः "

** हरिचंद्रः—**(सदुःखम्)

**धनप्रवासे रिपुदेशवासे  
 परस्य दास्ये च विधीयमाने।  
अनन्यबंधोस्तनयस्य मृत्युः  
 सेयं परा काचन दुःखकाष्ठा॥७॥**

(विमृश्य सावष्टंभम्)

**हरिश्चंद्रोऽहमखिलाः सहिष्ये विपदः खलु।  
एकापत्या पुनर्देवी व्यक्तमेषा विपत्स्यते॥८॥**

** कालदंडः—**अले, कीसे विलंबसे।[^104]

[^104]: " अरे, कस्माद्विलंबसे."

** हरिश्चंद्रः—**(सभयमुपसृत्य सबाष्पकंठम्) देवि निर्भाग्यशेखरे, किमिदम्।

(वनिता तारस्वरं रोदिति)

** हरिश्चंद्रः—**(सबाष्पम्) देवि, कोऽयं भरतकुलस्य वज्रनिपातः।

** वनिता—** (विलोक्य तारस्वरं रुदंती) अज्जउत्त, पिच्छ निक्करुणेन दिव्वेन कीदिसं किदं। एस अज्जउ पभायसमयंमि दब्भसमिदाहरणत्थं गउ पुत्तो रोहितासो भुयंगमेण दट्ठो।[^105]

[^105]: "आर्यपुत्र, पश्य निष्करुणेन दैवेन कीदृशं कृतम्। एषोऽय प्रभातसमये दर्भसमिदाहरणार्थं गतः पुत्रः रोहिताश्वो भुजंगमेन दष्टः "

** हरिश्चंद्रः—** (रोहिताश्वस्य वदनमुद्धाय्य) वत्स, भुजंगमस्त्वां दृष्टवान्। (सास्नम्) राजतात मृगांकवदन सरोजनयन नयमंडन भरतकुलनंदन, त्वरितमुत्थाय परिरभस्व माम्। (पुनर्मुखमाघ्राय) देव, किं नामात्मपितरं नोपलक्षयसि। (पुनर्विचिंत्य) कथं चिराद्दृष्टं मां वत्सो नोपलक्षयति। देवि, वत्सो मां नालपति नाप्यालिंगति।

** वनिता—** मूढहियय, किं मं पुच्छसि। दिव्वं पुच्छ।[^106]

[^106]: "मूढ हृदय, किं मां पृच्छसि। दैवं पृच्छ"

** हरिश्चंद्रः—** (चेतनामास्थाय सलज्जम्) नन्वयं विपन्नो वत्सः कथं मामालपति श्लिष्यति च। तदहमतः परं वृथा प्राणिमि वत्सेनैव सह चितामारोहामि। यदि वा धिङ् मे चिंतितं निषादाधीनस्य मे चिताधिरोहणं कीदृशमौचित्यमावहति।

** कालदंडः—** (सरोषम्) अले कम्मकला, एदाए इत्थियाए सह सु अणत्तणं किं पि तएपालद्धं[^107]। जं एवं विलंबसे।

[^107]: "अरे कर्मकर, एतया स्त्रिया सह सुजनत्वं किमपि त्वयाप्रारब्धम्। यदेवं विलंबसे."

** हरिश्चंद्रः—** (विमृश्य) अतिनिर्दयमिदम्। यदहं मृतस्य सुतस्य वसनमपहरामि। तदलममुना तरणिकुलकलंकेन कर्मणा। निषादपतिः सुकुप्यतु व्यापादयतु वा माम्। (कतिचित्पदानि गत्वा प्रतिनिवृत्य सपश्चात्तापम्) कोऽयं मे पूर्वापरहतःसंकल्पः। यतः

**अयं कलंको यदहं मृतस्य  
 पुत्रस्य वस्त्रं किल संहरामि।  
सत्यव्रतं यत्तु निजं त्यजामि  
 भानोः कुलेऽसौ न पुनः कलंकः॥९॥**

(विमृश्य सावष्टंभम् )

**इक्ष्वाकुः खलु सोऽहमेकसदनं शौर्यस्य धैर्यस्य च  
व्यापत्तिः प्रतिवासरं प्रतिदिशं कामं समुज्जृंभिता।**

**व्यापन्नस्य सुतस्य निश्चितमिदं गृह्णामि वस्त्रं ननु  
स्वां संघां यदि नादधामि भगवान् भानुस्तदा लज्जते॥१०॥**

** कालदंडः—** (साक्षेपम्) अले, कीस तुमंवलिदे।[^108]

[^108]: "अरे, कस्मात्त्वं वलितः"

** हरिचंद्रः—** एष बालक इति प्रष्टुम्।** **

** कालदंडः—** एसे जइ बालगे तदा किं मे । गिण्ह गडुय वस्थं ।[^109]

[^109]: "एष यंदा बालकस्तदा किं मे। गृहाण गत्वा वस्त्रम्"

** हरिश्चंद्रः—** (परिक्रम्य सगद्गदस्वरम्) देवि।

** वनिता—** अज्जउत्त[^110]।

[^110]: "आर्यपुत्र."

** हरिश्चंद्रः—** देवि।

** वनिता—** अज्जउत्त, आदिश किं करोमि।[^111]

[^111]: "आर्यपुत्र, आदिश किं करोमि "

     (हरिश्चंद्रः सबाष्पं ग्रीवां वक्रीकृत्यान्यतो विलोकयन् प्रसारितकरद्वयसंज्ञया कुसुंभवसनं याचते)

** वनिता—** (अनवबुध्य) अज्जउत्त, किं भणसि।[^112]

[^112]: "आर्यपुत्र, किं भणसि"

(हरिश्चंद्रः पुनस्तदेव कुरुते )

** वनिता—** (रुदंती) अज्जउत्त, पुत्तयं ते हत्थे देमि ।[^113] (रोहिताश्वमुत्क्षिपति)

[^113]: " आर्यपुत्र, पुत्रकं तव हस्ते यच्छामि."

** हरिश्चंद्रः— **(बाष्पोपरोधस्खलितस्वरम्) देवि, तिष्ठतु वत्सो वस्साच्छादनवस्त्रं समर्पय।

(कुसुमवृष्टिनिपातानंतरमाकाशे)

**अहो दानमहो धैर्यमहो वीर्यमखंडितम्।  
उदारधीरवीराणां हरिश्चंद्रो निदर्शनम्॥११॥**

(ततः प्रविशतश्चंद्रचूडकुंदप्रभामिधानौ गगनादवतरणं नाटयंतौ देवौ)

** हरिश्चंद्रः—** (विलोक्य ससंभ्रमम्) किमिदम्।

(देवौ प्रणम्योपविशतः)

** हरिश्चंद्रः—** (स्वगतम्)

**स्वप्नं किं नु मनोभ्रमः किमथ किं नेत्रस्य मे विप्लवः  
 किंवाकांडरुषो विज्जृंभितमिदं देवस्य दैत्यस्य वा।  
कोऽहं स्थानमिदं च किं शिशुरयं को वाथ केयं वधूः  
 सद्द्विव्याभरणांशुपीततमसावेतौ पुमांसौ च कौ॥१२॥**

 (विलोक्य) किमिदं सर्वमप्यपरं प्रतिभासते।

** चंद्रचूडः—**महासत्त्वचूडामणे, कृतममुना विस्मयेन। अस्मस्कृतेयं कूटनाटकघटना।

**आखेटा मुनिकन्यका कुलपतिः कीरः शृगालोऽध्वगा  
 विप्रो म्लेच्छपतिर्मनुष्यमरणं लंबस्तनी मांत्रिकः।  
उद्वद्धः पुरुषो वियच्चरवधूर्गोमायुनादःफणी  
 सर्वं सत्त्वपरिक्षणैकरसिकैरस्माभिरेतत्कृम्॥१३॥**

(हरिश्चंद्रः सव्रीडमधोमुखस्तिष्ठति)

** कुंदप्रभः—**महासत्वावतंस

**सीमानं न विलंघयंति पतयो यत्पाथसां दिग्गजाः  
 क्ष्मापीठं दधत्ते कुलक्षितिभृतः शेषश्च कूर्मश्च यत्।  
विश्वस्यास्य विलोचने तिरयतो यत्पुष्पवंतौ तम-  
 स्तस्मिन मध्यमलोकपाल भवतः सत्त्वं परं कारणम्॥१४॥**

** चंद्रचूडः—**

**त्वं पुण्यः सुकृती त्वमेव भवतः श्लाध्योऽवतारः क्षितौ  
 शृंगारस्तव सात्त्विकेषु जननी ते वीर वीरप्रसूः।  
रोमांचाङ्कुरपक्ष्मलः प्रतिमुहुर्बाष्पोर्मिमूर्च्छालवाक्  
 सत्त्वं यस्य तवान्वहं स्पृहयति श्रीमान् स्वयं स्वः पतिः॥१५॥**

** हरिश्चंद्रः—**भगवान्, मघवानस्मादृशां मनुजकीटानां सत्त्वाय स्पृहयतीति महच्चित्रम्।

** चंद्रचूडः—**महासत्त्व, स्मरति भवान् यदेकदा शक्रावतारनिवासिनो भगवतः श्रीनाभिनंदनस्य जिनस्य सपर्याविधा- नार्थमागतवते सत्त्वपरीक्षणोत्सुकाय मघवते स्वमूर्धानमुपनेतुमुपस्थितवानसि।

** हरिश्चंद्रः—**स्मरामि।

** चंद्रचूडः—**ततः प्रभृति परमेश्वरो जंभारिर्भवत्सत्त्वोत्कर्षविस्मितमनाः सततमास्ते।

** कुंदप्रभः—**

**सत्त्वेषु सात्त्विकशिरोमणिषु प्रधानं  
त्रैशंकवात् क्षितिपतेरपरो न कश्चित्।**

**श्लाघां पुरंदरकृतां निशमय्य सर्वं  
बद्धक्रुधो वयमिदं विदधामहे स्म॥१६॥**

** चंद्रचूडः—**

**उपकर्तुं परमेके महते स्पृहयंति विभवभाराय।  
अपकर्तुं पुनरपरैः पश्यत लोकस्य वैचित्र्यम्॥१७॥**

 महाभाग, भवादृशां विश्वत्रयानंदकंदकंदलनपयोदानां मनुजलोकावतरणं परोपकाराय। अस्मादृशां त्रिलोकीलो- कसंतापावापदीक्षादुर्ललितचेतसां दुर्मेधसां स्वर्गसंसर्गः पुनः परापकाराय।

** हरिश्चंद्रः—**दिव्यप्रभावप्रस्तुतं दर्पसर्पमसंस्पृशंतः स्वैरमादिशत यूयम्। अहं पुनस्तत्रभवतो भवतः परोपकारिणः कलयामि। कथमपरश्चातुच्छप्रभावदृशामस्मादृशां प्रभूतक्लेशावेशः सोऽयमवलेपः प्रथताम्।

** चंद्रचूडः—**(सव्रीडम्) एतस्यात्मक्लेशावेशस्यानुसारेण स्वैरमुपश्लोकयास्मान्।

** हरिश्चंद्रः—**वसुभूतिः कुंतलश्च कथं वर्तेते।

** चंद्रचूडः—**स वसुभूतिर्यः शुकरूपेण चितामधिरूढवान्। स च कुंतलो यो गोमायुनादैः कौटिल्यमुपस्थितवान्। द्वावप्येतौ अयोध्यां गतौ महाराजो द्रक्ष्यति।

** कुंदप्रभः—**

**केशावेशमिमं क्षमस्व भवतः सत्यस्य सत्त्वस्य वा  
 मीमांसासु रजस्तमः कृदृतशः के नाम तेऽस्मादृशः।  
दुष्प्रापापरितोषपोषविकसद्रोमांकुराः स्वर्गिणः  
 स्वैरं सात्त्विकचंद्र संदिश ततः किं ते प्रियं कुर्महे॥१८॥**

** हरिश्चंद्रः—**

**अखंड स्वं सत्त्वं परिनिकषमारोप्य हठतः  
 परां ख्यातिं नीतो ननु जगति वंशो दिनकृतः।  
कुतः सत्याभाषी स खलु पुरुहूतश्च भगवान्  
 भवेद्भूयो ब्रूत प्रियतरमतः किं किल समम्॥१९॥**

** कुंदप्रभः—**तथापि किमपि प्रार्थयस्व।

** हरिश्चंद्रः—**नाहं प्रलयेऽपि परप्रणयदैन्यमावहामि।

** चंद्रचूडः—**

**परप्रणयदैन्यतः कृतविरामचंद्रोज्ज्वला-  
 मवाप्य निजसंपदं पदमचिंत्यशर्मश्रियः।  
यशोभिरनिशं दिशः कुसुमहासभासः सृज-  
 न्नजातगणनाः समाः परमतः स्वतंत्रो भव॥२०॥**

(इति निष्क्रांताः सर्वे)

**षष्ठोऽङ्कः संपूर्णः॥**

   सत्यहरिश्चन्द्रनाटकम्। कृतिरियं प्रबंधशतकर्तुर्महाकवे रामचंद्रस्य।

**॥ शुभं भवतु ॥**

**——————**

\]