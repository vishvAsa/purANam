---
title: ०६३

---
ऋषय ऊचुः॥  
देवानां दानवानां च गन्धर्वोरगरक्षसाम्॥  
उत्पत्तिं ब्रूहि सूताद्य यथाक्रममनुत्तमम्॥ ६३.१ ॥  
  
सूत उवाच॥  
सङ्कल्पाद्दर्शनात्स्पर्शात्पूर्वेषां सृष्टिरुच्यते॥  
दक्षात्प्राचेतसादूर्ध्वं सृष्टिर्मैथुनसम्भवा॥ ६३.२ ॥  
  
यदा तु सृजतस्तस्य देवर्षिगण पन्नगान्॥  
न वृद्धिमगमल्लोकस्तदा मैथुनयोगतः॥ ६३.३ ॥  
  
दक्षः पुत्रसहस्राणि पञ्च सूत्यामजीजनत्॥  
तांस्तु दृष्ट्वा महाभागान् सिसृक्षुर्विविधाः प्रजाः॥ ६३.४ ॥  
  
नारदः प्राह हर्यश्वान्दक्षपुत्रान्समागतान्॥  
भुवः प्रमाणं सर्वं तु ज्ञात्वोर्ध्वमध एव च॥ ६३.५ ॥  
  
ततः सृष्टिं विशेषेण कुरुध्वं मुनिसत्तमाः॥  
ते तु तद्वचनं श्रुत्वा प्रयाताः सर्वतोदिशम्॥ ६३.६ ॥  
  
अद्यापि न निवर्तन्ते समुद्रादिव सिन्धवः॥  
हर्यश्वेषु च नष्टेषु पुनर्दक्षः प्रजापतिः॥ ६३.७ ॥  
  
सूत्यामेव च पुत्राणां सहस्रमसृजत्प्रभुः॥  
शबला नाम ते विप्राः समेताः सृष्टिहेतवः॥ ६३.८ ॥  
  
नारदोनुगतान्प्राह पुनस्तान्सूर्यवर्चसः॥  
भुवः प्रमाणं सर्वं तु ज्ञात्वा भ्रातॄन् पुनः पुनः॥ ६३.९ ॥  
  
आगत्य वाथ सृष्टिं वै करिष्यथ विशेषतः॥  
तेपि तेनैव मार्गेण जग्मुर्भ्रातृगतिं तथा॥ ६३.१೦ ॥  
  
ततस्तेष्वपि नष्टेषु षष्टिकन्याः प्रजापतिः॥  
वैरिण्यां जनयामास दक्षः प्राचेतसस्तदा॥ ६३.११ ॥  
  
प्रादात्स दशकं धर्मे कश्यपाय त्रयोदश॥  
विंशत्सप्त च सोमाय चतस्रोऽरिष्टनेमये ॥ ६३.१२ ॥  
  
द्वे चैव भृगुपुत्त्राय द्वे कृशाश्वाय धीमते॥  
द्वे चैवाङ्गिरसे तद्वत्तासां नामानि विस्तरात्॥ ६३.१३ ॥  
  
श्रृणुध्वं देवमातॄणां प्रजाविस्तारमादितः॥  
मरुत्वती वसूर्यामिर्लबा भानुररुन्धती॥ ६३.१४ ॥  
  
सङ्कल्पा च मुहूर्ता च साध्या विश्वा च भामिनि॥  
धर्मपत्न्यः समाख्यातास्तासां पुत्रान्वदामि वः॥ ६३.१५ ॥  
  
विश्वेदेवास्तु विश्वायाः साध्या साध्यानजीजनत्॥  
मरुत्वत्यां मरुत्वन्तो वसोस्तु वसवस्तथा॥ ६३.१६ ॥  
  
भानोस्तु भानवः प्रोक्ता मुहूर्ताया मुहूर्तकाः॥  
लम्बाया घोषनामानो नागवीथिस्तु यामिजः॥ ६३.१७ ॥  
  
सङ्कल्पायास्तु सङ्कल्पो वसुसर्गं वदामि वः॥  
ज्योतिष्मन्तस्तु ये देवा व्यापकाः सर्वतोदिशम्॥ ६३.१८ ॥  
  
वसवस्ते समाख्याताः सर्वभूतहितैषिणः॥  
आपो ध्रुवश्च सोमश्च धरश्चैवानिलोनलः॥ ६३.१९ ॥  
  
प्रत्यूषश्च प्रभासश्च वसवोष्टौ प्रकीर्तिताः॥  
अजैकपादहिर्बुध्यो विरुपाक्षः सभैरवः॥ ६३.२೦ ॥  
  
हरश्च बहुरूपश्च त्र्यम्बकश्च सुरेश्वरः॥  
सावित्रश्च जयन्तश्च पिनाकी चापराजितः॥ ६३.२१ ॥  
  
एते रुद्राः समाख्याता एकादश गणेश्वराः॥  
कश्यपस्य प्रवक्ष्यामि पत्नीभ्यः पुत्रपौत्रकम्॥ ६३.२२ ॥  
  
अदितिश्च दितिश्चैव अरिष्टा सुरसा मुनिः॥  
सुरभिर्विनता ताम्रा तद्वत् क्रोधवशा इला॥ ६३.२३ ॥  
  
कद्रूस्त्विषा दनुस्तद्वत्तासां पुत्रान्वदामि वः॥  
तुषिता नाम ये देवाश्चाक्षुषास्यान्तरे मनोः॥ ६३.२४ ॥  
  
वैवस्वतान्तरे ते वै आदित्या द्वादश स्मृताः॥  
इन्द्रो धाता भगस्त्वष्ट मित्रोथ वरुणोर्यमा॥ ६३.२५ ॥  
  
विवस्वान्सविता पूषा अंशुमान् विष्णुरेव च॥  
एते सहस्रकिरणा आदीत्या द्वादश स्मृताः॥ ६३.२६ ॥  
  
दितिः पुत्रद्वयं लेभे कश्यपादिति नः श्रुतम्॥  
हिरण्यकशिपुं चैव हिरण्याक्षं तथैव च॥ ६३.२७ ॥  
  
दनुः पुत्रशतं लेभे कश्यपाद्बलदर्पितम्॥  
विप्रचित्तिः प्रधानोभूत्तेषां मध्ये द्विजोत्तमाः॥ ६३.२८ ॥  
  
ताम्रा च जनयामास षट् कन्या द्विजपुङ्गवाः॥  
शुकीं श्येनीं च भासीं च सुग्रीवीं गृध्रिकां शुचिम्॥ ६३.२९ ॥  
  
शुकी शुकानुलूकांश्च जनयामास धर्मतः॥  
श्येनी श्येनांस्तथा भासी कुरङ्गांश्च व्यजीजनत्॥ ६३.३೦ ॥  
  
गृध्री गृध्रान् कपोतांश्च पारावतीविहङ्गमान्॥  
हंससारसकारण्डप्लवाञ्छुचिरजीजनत्॥ ६३.३१ ॥  
  
अजाश्वमेषोष्ट्रखरान् सुग्रीवी चाप्यजीजनत्॥  
विनता जनया मास गरुडं चारुणं शुभा॥ ६३.३२ ॥  
  
सौदामिनीं तथा कन्यां सर्वलोकभयङ्करीम्॥  
सुरसायाः सहस्रं तु सर्पाणामभवत्पुरा॥ ६३.३३ ॥  
  
कद्रूः सहस्रशिरसां सहस्रं प्राप सुव्रता॥  
प्रधानास्तेषु विख्याताः षड्विंशतिरनुत्तमाः॥ ६३.३४ ॥  
  
शेषवासुकिकर्कोचशङ्खैरावतकम्बलाः॥  
धनञ्जयमहानीलपद्माश्वतरतक्षकाः॥ ६३.३५ ॥  
  
एलापत्रमहापद्मधृतराष्ट्रबलाहकाः॥  
शङ्खपालमहाशङ्खपुष्पदंष्ट्रशुभाननाः॥ ६३.३६ ॥  
  
शङ्ख लोमा च नहुषो वामनः फणितस्तथा॥  
कपिलो दुर्मुखश्चापि पतञ्जलिरिति स्मृतः॥ ६३.३७ ॥  
  
रक्षोगणं क्रोधवशा महामायं व्यजीजनत्॥  
रुद्राणां च गणं तद्वद्गोमहिष्यौ वराङ्गना॥ ६३.३८ ॥  
  
सुरभिर्जनयामास कश्यपादिति नः श्रुतम्॥  
मुनिर्मुनीनां च गणं गणमप्सरसां तथा॥ ६३.३९ ॥  
  
तता किन्नरगन्धर्वानरिष्टाजनयद्बहून्॥  
तृणवृक्षलतागुल्ममिला सर्वमजीजनत्॥ ६३.४೦ ॥  
  
त्विषा तु यक्षरक्षांसि जनयामास कोटिशः॥  
एते तु काश्यपेयाश्च सङ्क्षेपात्परिकीर्तिताः॥ ६३.४१ ॥  
  
एतेषां पुत्रपौत्रादिवंशाश्च बहवः स्मृताः॥  
एवं प्रजासु सृष्टासु कश्य पेन महात्मना॥ ६३.४२ ॥  
  
प्रतिष्ठितासु सर्वासु चरासु स्थावरासु च॥  
अभिषिच्याधिपत्येषु तेषां मुख्यान्प्रजापतिः॥ ६३.४३ ॥  
  
ततो मनुष्याधिपतिं चक्रे वैवस्वतं मनुम्॥  
स्वायम्भुवेन्तरे पूर्वं ब्रह्मणा येऽभिषेचिताः॥ ६३.४४ ॥  
  
तैरियं पृथिवी सर्वा सप्तद्वीपा सपर्वता॥  
यथोपदेशमद्यापि धर्मेण प्रतिपाल्यते॥ ६३.४५ ॥  
  
स्वायम्भुवेन्तरे पूर्वे ब्रह्मणा येऽभिषेचिताः॥  
ते ह्येते चाभिषिच्यन्ते मनवश्च भवन्ति ते॥ ६३.४६ ॥  
  
मन्वन्तरेष्वतीतेषु गता ह्येतेषु पार्थिवाः॥  
एवमन्येभिषिच्यन्ते प्राप्ते मन्वन्तरे ततः॥ ६३.४७ ॥  
  
अतीतानागताः सर्वे नृपा मन्वन्तरे स्मृताः॥  
एतानुत्पाद्य पुत्रांस्तु प्रजासन्तानकारणात्॥ ६३.४८ ॥  
  
कश्यपो गोत्रकामस्तु चचार स पुनस्तपः॥  
पुत्रो गोत्रकरो मह्यं भवतादिति चिन्तयन्॥ ६३.४९ ॥  
  
तस्यैवं ध्यायमानस्य कश्यपस्य महात्मनः॥  
ब्रह्मयोगात्सुतौ पश्चात्प्रादुर्भूतौ महौजसौ॥ ६३.५೦ ॥  
  
वत्सरश्चासितश्चैव तावुभौ ब्रह्मवादिनौ॥  
वत्सरान्नैध्रुवो जज्ञे रैभ्यश्च सुमहायशाः॥ ६३.५१ ॥  
  
रैभ्यस्य रैभ्या विज्ञेया नैध्रुवस्य वदामि वः॥  
च्यवनस्य तु कन्यायां सुमेधाः समपद्यत॥ ६३.५२ ॥  
  
नैध्रुवस्य तु सा पत्नी माता वै कुण्डपायिनाम्॥  
असितस्यैकपर्णायां ब्रह्मिष्ठः समपद्यत॥ ६३.५३ ॥  
  
शाण्डिल्यानां वरः श्रीमान्देवलः सुमहातपाः॥  
शाण्डिल्या नैध्रुवा रैभ्यास्त्रयः पक्षास्तु काश्यपाः॥ ६३.५४ ॥  
  
नव प्रकृतयो देवाः पुलस्त्यस्य वदामि वः॥  
चतुर्युगे ह्यतिक्रान्ते मनोरेकादशे प्रभोः॥ ६३.५५ ॥  
  
अर्धावशिष्टे तस्मिंस्तु द्वापरे सम्प्रवर्तिते॥  
मानवस्य नरिष्यन्तः पुत्र सीद्दमः किल॥ ६३.५६ ॥  
  
दमस्य तस्य दायादस्तृणबिन्दुरिति स्मृतः॥  
त्रेतायुगमुखे राजा तृतीये सम्बभूव ह॥ ६३.५७ ॥  
  
तस्य कन्या त्विलविला रूपेणाप्रतिमाभवत्॥  
पुरस्त्याय स राजर्षिस्तां कन्यां प्रत्यपादयत्॥ ६३.५८ ॥  
  
ऋषिरैरविलो यस्यां विश्रवाः समपद्यत॥  
तस्य पत्न्यश्चतस्रस्तु पौलस्त्यकुलवर्धनाः॥ ६३.५९ ॥  
  
बृहस्पतेः शुभा कन्या नाम्ना वै देववर्णिनी॥  
पुष्पोत्कटा बलाका च सुते माल्यवतः स्मृतेः॥ ६३.६೦ ॥  
  
कैकसी मालिनः कन्या तासां वै श्रृणुत प्रजाः॥  
ज्येष्ठं वैश्रवणं तस्मात्सुषुवे देव वर्णिनी॥ ६३.६१ ॥  
  
कैकसी चाप्यजनयद्रावणं राक्षसाधिपम्॥  
कुम्भकर्णं शूर्पनखां धीमन्तं च विभीषणम्॥ ६३.६२ ॥  
  
पुष्पोत्कटा ह्यजनयत्पुत्रांस्तस्माद्द्विजोत्तमाः॥  
महोदरं प्रहस्तं च महापार्श्वं खरं तथा॥ ६३.६३ ॥  
  
कुम्भीनसीं तथा कन्यां बलायाः श्रृणुत प्रजाः॥  
त्रिशिरा दूषमश्चैव विद्युज्जिह्वश्च राक्षसः॥ ६३.६४ ॥  
  
कन्या वै मालिका चापि बलायाः प्रसवः स्मृतः॥  
इत्येते क्रूरकर्माणः पौलस्त्या राक्षसा नव॥ ६३.६५ ॥  
  
विभीषणोतिशुद्धात्मा धर्मज्ञः परिकीर्तितः॥  
पुलस्त्यस्य मृगाः पुत्राः सर्वे व्याघ्रश्च दंष्ट्रिणः॥ ६३.६६ ॥  
  
भूताः पिशाचाः सर्पाश्च सूकरा हस्तिनस्तथा॥  
वानराः किन्नराश्चैव ये च किम्पुरुषास्तथा॥ ६३.६७ ॥  
  
अनपत्यः क्रतुस्तस्मिन् स्मृतो वैवस्वतेन्तरे॥  
अत्रेः पत्न्यो दशैवासन् सुन्दर्यश्च पतिव्रताः॥ ६३.६८ ॥  
  
भद्राश्वस्य घृताच्यां वै दशाप्सरसि सूनवः॥  
भद्राभद्रा च जलदा मन्दा नन्दा तथैव च॥ ६३.६९ ॥  
  
बलाबला च विप्रेन्द्रा या च गोपाबला स्मृता॥  
तथा तामरसा चैव वरक्रीडा च वै दश॥ ६३.७೦ ॥  
  
आत्रेयवंशप्रभवा स्तासां भर्ता प्रभाकरः॥  
स्वर्भानुपिहिते सूर्ये पतितेस्मिन्दिवो महीम्॥ ६३.७१ ॥  
  
तमोऽभिभूते लोकेस्मिन्प्रभा येन प्रवर्तिता॥  
स्वस्त्यस्तु हि तवेत्युक्ते पतन्निह दिवाकरः॥ ६३.७२ ॥  
  
ब्रह्मर्षेर्वचनात्तस्य पपात न विभुर्दिवः॥  
ततः प्रभाकरेत्युक्तः प्रभुरत्रिर्महर्षिभिः॥ ६३.७३ ॥  
  
भद्रायां जनयामास सोमं पुत्रं यशस्विनम्॥  
स तासु जनयामास पुनः पुत्रांस्तपोधनः॥ ६३.७४ ॥  
  
स्वस्त्यात्रेया इति ख्याता ऋषयो वेदपारगाः॥  
तेषां द्वौ ख्यातयशसौ ब्रह्मिष्ठौ च महौजसौ॥ ६३.७५ ॥  
  
दत्तो ह्यत्रिवरो ज्येष्ठो दुर्वासास्तस्य चानुजः॥  
यवीयसी स्वसा तेषाममला ब्रह्मवादिनी॥ ६३.७६ ॥  
  
तस्य गोत्रद्वये जाताश्चत्वारः प्रथिता भुवि॥  
श्यावश्च प्रत्वसश्चैव ववल्गुश्चाथ गह्वरः॥ ६३.७७ ॥  
  
आत्रेयाणां च चत्वारः स्मृताः पक्षा महात्मनाम्॥  
काश्यपो नारदश्चैव पर्वतानुद्धतस्तथा॥ ६३.७८ ॥  
  
जज्ञिरे मानसा ह्येते अरुन्धत्या निबोधत॥  
नारदस्तु वसिष्ठायारुन्धतीं प्रत्यपादयत्॥ ६३.७९ ॥  
  
ऊर्ध्वरेता महातेजा दक्षशापात्तु नारदः॥  
पुरा देवासुरे युद्धे घोरे वै तारकामये॥ ६३.८೦ ॥  
  
अनावृष्ट्या हते लोके ह्युग्रे लोकेश्वरैः सह॥  
वसिष्ठस्तपसा धीमान्धारयामास वै प्रजाः॥ ६३.८१ ॥  
  
अन्नोदकं मूलफलमोषधीश्च प्रवर्तयन्॥  
तानेताञ्जीवयामास कारुण्यादौषधेन च॥ ६३.८२ ॥  
  
अरुन्धत्यां वसिष्ठस्तु सुतानुत्पादयच्छतम्॥  
ज्यायसोजनयच्छक्तेरदृश्यन्ती पराशरम्॥ ६३.८३ ॥  
  
रक्षसा भक्षिते शक्तौ रुधिरेण तु वै तदा॥  
काली पराशराज्जज्ञे कृष्णद्वैपायनं प्रभुम्॥ ६३.८४ ॥  
  
द्वैपायनो ह्यरण्यां वै शुकमुत्पादयत्सुतम्॥  
उपमन्युं च पीवर्यां विद्धीमे शुकसूनवः॥ ६३.८५ ॥  
  
भूरिश्रवाः प्रभुः शम्भुः कृष्णो गौरस्तु पञ्चमः॥  
कन्या कीर्ति मती चैव योगमाता धृतव्रता॥ ६३.८६ ॥  
  
जननी ब्रह्मदत्तस्य पत्नी सा त्वनुहस्य च॥  
श्वेतः कृष्णश्च गौरश्च श्यामो धूम्रस्तथारुणः॥ ६३.८७ ॥  
  
नीलो बादरिकश्चैव सर्वे चैते पराशराः॥  
पराशराणामष्टौ ते पक्षाः प्रोक्ता महात्मनाम्॥ ६३.८८ ॥  
  
अत ऊर्ध्वं निबोधध्वमिन्द्रप्रमितिसम्भवम्॥  
वसिष्ठस्य कपिञ्जल्यो घृताच्यामुदपद्यत॥ ६३.८९ ॥  
  
त्रिमूर्तिर्यः समाख्यात इन्द्रप्रमितिरुच्यते॥  
पृथोः सुतायां सम्भूतो भद्रस्तस्या भवद्वसुः॥ ६३.९೦ ॥  
  
उपमन्युः सुतस्तस्य बहवो ह्यौपमन्यवः॥  
मित्रावरुणयोश्चैव कौण्डिन्या ये परिश्रुताः॥ ६३.९१ ॥  
  
एकार्षेयास्तथा चान्ये वासिष्ठा नाम विश्रुताः॥  
एते पक्षा वसिष्ठानां स्मृता दश महात्मनाम्॥ ६३.९२ ॥  
  
इत्येते ब्रह्मणः पुत्रा मानसा विश्रुता भुवि॥  
भर्तारश्च महाभागा एषां वंशाः प्रकीर्तिताः॥ ६३.९३ ॥  
  
त्रिलोकधारणे शक्ता देवर्षिकुलसम्भवाः॥  
तेषां पुत्राश्च पौत्राश्च शतशोथ सहस्रशः॥ ६३.९४ ॥  
  
यैस्तु व्याप्तास्त्रयो लोकाः सूर्यस्येव गभस्तिभिः॥ ६३.९५ ॥  
  
इति श्रीलिङ्गमहापुराणे पूर्वभागे देवादिसृष्टिकथनं नाम त्रिषष्टितमोऽध्यायः॥ ६३॥