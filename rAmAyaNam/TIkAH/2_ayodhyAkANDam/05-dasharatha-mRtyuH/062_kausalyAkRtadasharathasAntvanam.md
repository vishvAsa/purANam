+++
title = "०६२ कौसल्याकृतदशरथसान्त्वनम्"
title_english = "062 King Dasaratha loses consciousness"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-062-Kousalya_Krutha_Dashratha_Santhvanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/05-dasharatha-mRtyuH/062_kausalyAkRtadasharathasAntvanam.md">
<details><summary><h3>IITK ...{Loading}...</h3></summary>

Sudden flash of a thought in the mind of Dasaratha about an evil act
done by him in the past -- Dasaratha attributes present misfortune to
the past action -- seeks forgiveness of Kausalya.



#### श्लोकः
##### मूलम्
एवं तु क्रुद्धया राजा राममात्रा सशोकया।  
श्रावितः परुषं वाक्यं चिन्तयामास दुःखितः॥2.62.1॥

##### शब्दार्थः
क्रुद्धया in anger, सशोकया afflicted with sorrow, राममात्रा by Rama's mother, एवम् in that way, परुषम् harsh, वाक्यम् words, श्रावितः was forced to hear, राजा king, दुःखितः distressed, चिन्तयामास sadly reflected.

##### आङ्ग्लानुवादः
Forced to hear the harsh words of angry Kausalya, the king, deeply distressed, was absorbed in sad thought.



#### श्लोकः
##### मूलम्
चिन्तयित्वा स च नृपो मुमोह व्याकुलेन्द्रियः।  
अथ दीर्घीण कालेन संज्ञामाप परन्तपः॥2.62.2॥

##### शब्दार्थः
सः that, नृपः king, चिन्तयित्वा having thought over, व्याकुलेन्द्रियः with bewildered senses, मुमोह lost consciousness, अथ thereafter, परन्तपः tormentor of enemies, दीर्घेण कालेन  after a long while, संज्ञाम् the senses, आप regained.

##### आङ्ग्लानुवादः
The king (Dasaratha) tormentor of enemies, for a while, lost his consciousness, his senses bewildered. After a long time he regained his senses.



#### श्लोकः
##### मूलम्
स संज्ञामुपलभ्यैव दीर्घमुष्णं च निश्श्वसन्।  
कौसल्यां पार्श्वतो दृष्ट्वा पुन श्चिन्तामुपागमत्॥2.62.3॥

##### शब्दार्थः
सः he, संज्ञाम् senses, उपलभ्यैव after getting back, दीर्घम् deep, उष्णं च hot, निश्श्वसन् sighing, पार्श्वतः by the side, कौसल्याम् Kausalya, दृष्ट्वा having seen, पुनः again, चिन्ताम् anxieties, उपागमत् got into.

##### आङ्ग्लानुवादः
When he regained his senses, the king heaved deep, hot sighs. Seeing Kausalya by his side he relapsed into a state of anxiety.



#### श्लोकः
##### मूलम्
तस्य चिन्तयमानस्य प्रत्याभात्कर्म दुष्कृतम्।  
यदनेन कृतं पूर्वमज्ञानाच्छब्दवेधिना॥2.62.4॥

##### शब्दार्थः
चिन्तयमानस्य as he was thinking, तस्य his, पूर्वम् formerly, अनेन by such, शब्दवेधिना Capable of hitting the target by following the sound, अज्ञानात् without knowledge, यत् which, कृतम् has been committed, दुष्कृतम् sinful, कर्म act, प्रत्यभात् flashed back.

##### आङ्ग्लानुवादः
While he was thus reflecting on a sinful act he had inadvertently comitted long ago, the act of discharging an arrow that could hit its target following the sound, flashed in his mind.



#### श्लोकः
##### मूलम्
अमनास्तेन शोकेन रामशोकेन च प्रभुः।  
द्वाभ्यामपि महाराज श्शोकाभ्यामन्वतप्यत॥2.62.5॥

##### शब्दार्थः
तेन शोकेन with that grief, रामशोकेन with the grief of Rama's separation, अमनाः with a broken heart, प्रभुः lord, महाराजः maharaja, द्वाभ्याम् by both, शोकाभ्याम् अपि the sorrows also, अन्वतप्यत started regretting.

##### आङ्ग्लानुवादः
The great king, the lord with a broken heart started regretting deeply about both the grievous acts he had committed previously (one is shooting at the son of a sage and the other, banishing Rama).



#### श्लोकः
##### मूलम्
दह्यामानस् सशोकाभ्यां कौसल्यामाह भूपतिः।  
वेपमानोऽञ्जलिं कृत्वा प्रसादार्थमवाङ्मुखः॥2.62.6॥

##### शब्दार्थः
शोकाभ्याम् with those two sad incidents, दह्यमानः being afflicted, सः भूपतिः that king (Dasaratha), वेपमानः trembling, आवाङ्मुखः with his head bending downwards, प्रसादार्थम्  
to appease, अञ्जलिम् with folded palms, कृत्वा having made, कौशल्याम् to Kausalya, आह said.

##### आङ्ग्लानुवादः
Consumed by the double sorrow, the king trembling, with head down and folding his hands said to Kausalya in order to appease herः



#### श्लोकः
##### मूलम्
प्रसादये त्वां कौसल्ये रचितोऽयं मयाऽञ्जलिः।  
वत्सला चानृशंसा च त्वं हि नित्यं परेष्वपि॥2.62.7॥

##### शब्दार्थः
कौशल्ये O Kausalya, त्वाम् you, प्रसादये be merciful, मया by me, अयम् this, अञ्जलिः folded  palms, रचितः set, त्वम् you, परेष्वपि even towards enemies, नित्यम् always, वत्सला is affectionate, अनृशंसा च हि not cruel.

##### आङ्ग्लानुवादः
O Kausalya I entreat you with folded palms. Be merciful. Forever affectionate, you are not cruel even towards your enemies.



#### श्लोकः
##### मूलम्
भर्ता तु खलु नारीणां गुणवान्निर्गुणोऽपि वा।  
धर्मं विमृशमानानां प्रत्यक्षं देवि दैवतम्॥2.62.8॥

##### शब्दार्थः
देवि O Devi, धर्मम् righteousness, विमृशमानानाम् pondering over, नारीणाम् for women, गुणवान् virtuous, निर्गुणोपि वा or not virtuous, भर्ता husband, प्रत्यक्षम् visible, दैवतं खलु indeed god to them.

##### आङ्ग्लानुवादः
O Devi for women who have regard for righteousness, a husband, whether virtuous or not, is a god incarnate.



#### श्लोकः
##### मूलम्
सा त्वं धर्मपरा नित्यं दृष्टलोक परावरा।  
नार्हसे विप्रियं वक्तुं दुखिःताऽपि सुदुःखितम्॥2.62.9॥

##### शब्दार्थः
नित्यम् always, धर्मपरा righteousminded one, दृष्टलोकवरावरा knower of both the extremities, सा त्वम् such as you, दुःखितापि although grieved, सुदुःखितम् one who is weighed down with grief, विप्रियम् unpleasant words, वक्तुम् to speak, नार्हसि does not  
behove you.

##### आङ्ग्लानुवादः
You always adhere to righteousness. You have seen both the extremes (good and bad) of this world. Athough you yourself are in grief it does not behove you to speak unpleasant words to one who is suffering from a greater grief.



#### श्लोकः
##### मूलम्
तद्वाक्यं करुणं राज्ञः श्रुत्वा दीनस्य भाषितम्।  
कौसल्या व्यसृजद्बाष्पं प्रणालीव नवोदकम्॥2.62.10॥

##### शब्दार्थः
कौशल्या Kausalya, दीनस्य of the wretched, राज्ञः king's, करुणम् pitiable, भाषितम् utterances, तत् वाक्यम् those words, श्रुत्वा having heard, प्रणाली water conduit, नवोदकमिव like discharging fresh rainwater, बाष्पम् tears, व्यसृजत् shed.

##### आङ्ग्लानुवादः
Kausalya heard the pitiable words uttered by the king who was in a wretched condition. She shed tears like a water channel discharging fresh rainwater.



#### श्लोकः
##### मूलम्
सा मूर्ध्निबध्वा रुदती राज्ञः पद्ममिवाञ्जलिम्।  
सम्भ्रमादब्रवीत् त्रस्ता त्वरमाणाक्षरं वचः॥2.62.11॥

##### शब्दार्थः
सा that Kausalya, रुदती crying, पद्ममिव like lotus, राज्ञः king's, अञ्जलिम् folded palms,  मूर्ध्नि on her head, बध्वा setting, त्रस्ता frightened, सम्भ्रमात् out of emotion, त्वरमाणाक्षरम्   stumbling syllables, वचः words, अब्रवीत् said.

##### आङ्ग्लानुवादः
Frightened Kausalya, weeping and raising her palms folded like lotus on to her head,  and charged with emotions said with stumbling syllablesः



#### श्लोकः
##### मूलम्
प्रसीद शिरसा याचे भूमौ निपतितास्मि ते।  
याचितास्मि हता देव क्षन्तव्याऽहं न हि त्वया॥2.62.12॥

##### शब्दार्थः
देव O lord, प्रसोद be pleased, भूमौ on the earth, निपतिता अस्मि I have fallen down, शिरसा bowing down my head, याचे I beg of you, ते your (by you), याचिता besought, हता अस्मि I have been hit, अहम्  I, त्वया by you, न क्षन्तव्या हि unfit to be pardoned.

##### आङ्ग्लानुवादः
O lord, by falling on the ground at your feet, bowing my head I beg of you to be pleased. By your act of beseeching me, I have been badly hurt. I do deserve to be pardoned.



#### श्लोकः
##### मूलम्
नैषा हि सा स्त्री भवति श्लाघनीयेन धीमता।  
उभयोर्लोकयोर्वीर पत्या या सम्साद्यते॥2.62.13॥

##### शब्दार्थः
वीर O heroic one, या whoever, श्लाघनीयेन by the praiseworthy, धीमता sagacious one, पत्या by the husband, सम्प्रसाद्यते is appeased, सा एषा such this, स्त्री woman, उभयोः both, लोकयोः worlds, न भवति हि does not belong.

##### आङ्ग्लानुवादः
O heroic one a woman, who is entreated by her sagacious and praiseworthy husband, loses both the worlds.



#### श्लोकः
##### मूलम्
जानामि धर्मं धर्मज्ञ त्वां जाने सत्यवादिनम्।  
पुत्रशोकार्तया तत्तु मया किमपि भाषितम्॥2.62.14॥

##### शब्दार्थः
धर्मज्ञ O righteous one, धर्मम् righteousness, जानामि I know, त्वाम् you, सत्यवादिनम् truthful, जाने know, तु but, पुत्रशोकार्तया by one afflicted with grief over a son, मया by me, तत् that, किमपि somewhat improper, भाषितम् spoken.

##### आङ्ग्लानुवादः
O righteous one I know the path of dharma. I also know that you are a truthful. Afflicted with grief on account of my son, I spoke somewhat harshly.



#### श्लोकः
##### मूलम्
शोको नाशयते धैर्यं शोको नाशयते श्रुतम्।  
शोको नाशयते सर्वं नास्ति शोकसमो रिपुः॥2.62.15॥

##### शब्दार्थः
शोकः grief, धैर्यम् patience, नाशयते destroys, शोकः grief, श्रुतम् knowledge of the scriptures, नाशयते destroys, शोकः grief, सर्वम् everything, नाशयते destroys, शोकसमः equal to grief, रिपुः enemy, नास्ति not there.

##### आङ्ग्लानुवादः
Grief destroys fortitude. Grief destroys knowledge of the scriptures, grief destroys  everything. There is no enemy equal to grief.



#### श्लोकः
##### मूलम्
शक्य आपतितस् सोढुं प्रहारो रिपुहस्ततः।  
सोढुंमापतितश्शोकस्सुसूक्ष्मोऽपि न शक्यते॥2.62.16॥

##### शब्दार्थः
रिपुहस्तः from the enemy's hand, आपतितः suddenly fallen, प्रहारः blow, सोढुम् to endure, शक्यः possible, शोकः grief, सुसूक्ष्मोऽपि however slight, सोढुम् to endure, न शक्यते not possible.

##### आङ्ग्लानुवादः
One can endure an unexpected blow from the enemy's hand but to endure unexpected  grief, however slight it may be, is impossible.



#### श्लोकः
##### मूलम्
धर्मज्ञा श्श्रुतिमन्तोऽपि छिन्नधर्मार्थसंशयाः।  
यतयो वीर मुह्यन्ति शोकसम्मूढचेतसः॥2.62.17॥

##### शब्दार्थः
वीर O heroic one, धर्मज्ञाः men wellversed in ethics, श्रुतिमन्तः learned men, छिन्नधर्मार्थसंशयाः  those free from doubts about dharma and artha, यतयः अपि even ascetics,  शोकसम्मूढचेतसः with their senses overwhelmed with grief, मुह्यन्ति are deluded.

##### आङ्ग्लानुवादः
O heroic one even learned ascetics who are well versed in ethics and scriptures and who are free from doubts with regard to dharma and artha, are deluded by grief.



#### श्लोकः
##### मूलम्
वनवासाय रामस्य पञ्चरात्रोऽद्य गण्यते।  
य श्शोकहतहर्षायाः पञ्चवर्षोपमो मम॥2.62.18॥

##### शब्दार्थः
वनवासाय for exile in the forest, रामस्य Rama's, पञ्चरात्रः five nights, अद्य today, गण्यते has been counted, यः such a period, शोकहतहर्षायाः whose joy has been destroyed by sorrow, मम to me, पञ्चवर्षोपमः equal to five years.

##### आङ्ग्लानुवादः
This is the fifth night of Rama's exile, but it is like five years to me whose joy has been destroyed by sorrow.



#### श्लोकः
##### मूलम्
तं हि चिन्तयमानाया श्शोकोऽयं हृदि वर्धते।  
नदीनामिव वेगेन समुद्रसलिलं महत्॥2.62.19॥

##### शब्दार्थः
तम् Rama, चिन्तयमानायाः while thinking of, हृदि in my heart, अयम् this, शोकः sadness, नदीनाम् by river waters, वेगेन by speed, महत् great, समुद्रसलिलमिव like seawaters, वर्धते is increasing.

##### आङ्ग्लानुवादः
As I think of Rama, my heart swells with sorrow just as the ocean rises with rushing rivers.



#### श्लोकः
##### मूलम्
एवं हि कथयन्त्यास्तु कौसल्यायाश्शुभं वचः।  
मन्दरश्मिरभूत्सूर्यो रजनी चाभ्यवर्तत॥2.62.20॥

##### शब्दार्थः
कौशल्यायाः of Kausalya, एवम् in that manner, शुभम् auspicious, वचः words, कथयन्त्याः speaking, सूर्यः the Sun, मन्दरश्मिः आभूत् faded rays, रजनी च night, अभ्यवर्तत had set in.

##### आङ्ग्लानुवादः
While Kausalya was speaking these hearttouching words, the rays of the Sun began to fade and the night fell.



#### श्लोकः
##### मूलम्
तथा प्रसादितो वाक्यैर्देव्या कौसल्यया नृपः।  
शोकेन च समाक्रान्तो निद्राया वशन्तोमेयिवान्॥2.62.21॥

##### शब्दार्थः
देव्या by the queen, कौशल्यया by Kausalya, तथा like that, प्रसादितः consoled, नृपः king, शोकेन by sorrow, समाक्रान्तः च was overcome with grief, निद्रायाः sleep, वशम् influence of, एयिवान्  obtained.

##### आङ्ग्लानुवादः
Thus consoled by Kausalya the king, overcome with grief, came under the spell of sleep.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे द्विषष्टितमस्सर्गः॥  
Thus ends the sixtysecond sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/05-dasharatha-mRtyuH/062_kausalyAkRtadasharathasAntvanam.md">
<details><summary><h3>भूषणम् ...{Loading}...</h3></summary>



एवं तु क्रुद्धया राजा राममात्रा सशोकया ।  

श्रावितः परुषं वाक्यं चिन्तयामास दुःखितः  ॥  २।६२।१  ॥   

चिन्तयित्वा स च नृपो मुमोह व्याकुलेन्द्रियः ।  

अथ दीर्घेण कालेन संज्ञामाप परन्तपः  ॥  २।६२।२  ॥   

एवमिति । चिन्तयामास अनया सत्यमेव कथितम् मया चान्यैरकृतपूर्वं महदकृत्यं
कृतं किमतः परं करोमीति चिन्तयामासेत्यर्थः  ॥  २।६२।१२  ॥   

  

स संज्ञामुपलभ्यैव दीर्घमुष्णञ्च निश्वसन् ।  

कौसल्यां पार्श्वतो दृष्ट्वा पुनश्चिन्तामुपागमत्  ॥  २।६२।३  ॥   

स संज्ञामिति । पुनश्चिन्तामुपागमत् "अत्युत्कटैः पुण्यपापैरिहैव
फलमश्नुते" इति न्यायेन प्रियपुत्रविश्लेषजं  

महदुःखमनुभवामि । एतद्धेतुभूतं किं कर्म कृतमिति पुनश्चिन्तां
प्राप्तवानित्यर्थः  ॥  २।६२।३  ॥   

  

तस्य चिन्तयमानस्य प्रत्यभात् कर्म दुष्कृतम् ।  

यदनेन कृतं पूर्वमज्ञानाच्छब्दवेधिना  ॥  २।६२।४  ॥   

तस्येति । दुष्कृतं कर्म मुनिकुमारवधरूपं कर्म प्रत्यभात् प्रतीतमभूत् ।
शब्दवेधिना शब्देन लक्ष्येण वेद्धुं शीलमस्यास्तीति शब्दवेधी, राजा बाणो वा
 ॥  २।६२।४  ॥   

  

अमनास्तेन शोकेन रामशोकेन च प्रभुः ।  

द्वाभ्यामपि महाराजः शोकाभ्यामन्वतप्यत  ॥  २।६२।५  ॥   

अमना इति । अमनाः अस्वस्थचित्तः, क्षुभितान्तःकरण इत्यर्थः । तेन
मुनिकुमारवधजनितेन  ॥  २।६२।५  ॥   

  

दह्यमानः स शोकाभ्यां कौसल्यामाह भूपतिः ।  

वेपमानो ऽञ्जलिं कृत्वा प्रसादार्थमवाङ्मुखः  ॥  २।६२।६  ॥   

दह्यमान इति । अवाङ्मुखः अवनतमुखः स्वकृतकौसल्याविषयाप्रियजन्यया लज्जया
भीत्या चेति भावः  ॥  २।६२।६  ॥   

  

प्रसादये त्वां कौसल्ये रचितो ऽयं मयाञ्जलिः ।  

वत्सला चानृशंसा च त्वं हि नित्यं परेष्वपि  ॥  २।६२।७  ॥   

भर्त्ता तु खलु नारीणां गुणवान्निर्गुणोपि वा ।  

धर्मं विमृशमानानां प्रत्यक्षं देवि दैवतम्  ॥  २।६२।८  ॥   

प्रसादय इति । परेष्वपि प्रतिकूलेष्वपि ।  ॥  २।६२।७८  ॥   

  

सा त्वं धर्मपरा नित्यं दृष्टलोकपरावरा ।  

नार्हसे विप्रियं वक्तुं दुःखितापि सुदुःखितम्  ॥  २।६२।९  ॥   

सा त्वमिति । दृष्टलोकपरावरा दृष्टौ लोके जने परावरौ उत्कर्षापकर्षौ यया सा
तथोक्ता । सुदुःखितं मां प्रतीति शेषः  ॥  २।६२।९  ॥   

  

तद्वाक्यं करुणं राज्ञः श्रुत्वा दीनस्य भाषितम् ।  

कौसल्या व्यसृजद्बाष्पं प्रणालीव नवोदकम्  ॥  २।६२।१०  ॥   

तद्वाक्यमिति । प्रणाली प्रासादादिषु दार्वादिनिर्मितजलनिर्गममार्गः ।
"द्वयोः प्रणाली पयसः पदव्याम्" इत्यमरः । नवोदकं वर्षजलम्  ॥  २।६२।१०  ॥   

  

सा मूर्ध्नि बध्वा रुदती राज्ञः पद्ममिवाञ्जलिम् ।  

सम्भ्रमादब्रवीत् त्रस्ता त्वरमाणाक्षरं वचः  ॥  २।६२।११  ॥   

सेति । राज्ञः अञ्जलिं पद्ममिव मूर्ध्नि बध्वा पाणिभ्यां गृहीत्वा ।
मूर्ध्नि बद्ध्वेत्यर्थः । त्रस्ता धर्माद्भीता  ॥  २।६२।११  ॥   

  

प्रसीद शिरसा याचे भूमौ निपतितास्मि ते ।  

याचितास्मि हता देव हन्तव्याहं नहि त्वया  ॥  २।६२।१२  ॥   

प्रसीदेति । भूमौ निपतितास्मि प्रणतास्मीत्यर्थः । कुतः ? यतः ते याचिता
त्वया याचिताहं हतास्मि अतः त्वयाहं हन्तव्या नहि संहर्तव्या नहि ।
एतदपराधशान्तये मम प्रहार एव त्वया कर्तव्यो न संहारो दास्या इवेत्यर्थः  ॥ 
२।६२।१२  ॥   

  

नैषा हि सा स्त्री भवति श्लाघनीयेन धीमता ।  

उभयोर्लोकयोर्वीर पत्या या सम्प्रसाद्यते  ॥  २।६२।१३  ॥   

नैषेति । श्लाघनीयेन स्वयंप्रसाद्येन पत्या लोके या संप्रसाद्यते सा स्त्री
उभयोर्लोकयोर्न भवति । ऐहिकामुष्मिकसुखभागिनी न भवतीत्यर्थः  ॥  २।६२।१३
 ॥   

  

जानामि धर्मं धर्मज्ञ त्वां जाने सत्यवादिनम् ।  

पुत्रशोकार्तया तत्तु मया किमपि भाषितम्  ॥  २।६२।१४  ॥   

शोको नाशयते धैर्यं शोको नाशयते श्रुतम् ।  

शोको नाशयते सर्वं नास्ति शोकसमो रिपुः  ॥  २।६२।१५  ॥   

जानामीति । किमपि अविचारितम् अनुचितं च तत् क्षन्तव्यमिति शेषः  ॥ 
२।६२।१४१५  ॥   

  

शक्य आपतितः सोढुं प्रहारो रिपुहस्ततः ।  

सोढुमापतितः शोकः सुसूक्ष्मोपि न शक्यते  ॥  २।६२।१६  ॥   

शक्य इति । आपतितः हठात्प्राप्तः  ॥  २।६२।१६  ॥   

  

वनवासाय रामस्य पञ्चरात्रो ऽद्य गण्यते ।  

यः शोकहतहर्षायाः पञ्चवर्षोपमो मम  ॥  २।६२।१७  ॥   

शोकस्य नूतनत्वादशक्यत्वमाह--वनवासायेति । वनवासाय वने वासं कर्तुम् ।
प्रस्थितस्य रामस्य पञ्चरात्रोद्य गण्यते वने पञ्चरात्रो वासो गण्यते ।
अत्र केचित् प्रथमायां रात्रौ तमसातीरे, द्वितीयरात्रौ जाह्नवीतीरे,
तृतीयरात्रौ गङ्गादक्षिणकूलस्थे वनस्पतौ, चतुर्थरात्रौ प्रयागे,
पञ्चमरात्रौ यमुनातीरे । ततः सुमन्त्रः षष्ठदिवसे रामश्चित्रकूटं
गमिष्यतीति वृत्तान्तं ज्ञात्वा तदहस्सायाह्नसमये अयोध्यां प्राप्तवान् ततो
ऽत्र पञ्चरात्रगणनमुपपद्यत इत्यूचिरे । अन्ये त्वाहुः--गङ्गातरणपर्यन्तं
वनवासत्वाभावात् ततःपरं वनस्पतिभरद्वाजाश्रमयमुनातीरचित्रकूटेषु चतस्त्रो
रात्रयः चतुर्थ्यां सुमन्त्रस्य निर्गभः पञ्चम्यामिदं वचनमिति,
एवंसत्यद्यपदस्वारस्यमिति । ननु सप्तपञ्चाशे सर्गे "भरद्वाजाभिगमनं प्रयागे
च सहासनम् । आगिरेर्गमनं तेषां तत्रस्थैरभिलक्षितम् । अनुज्ञातः सुमन्त्रोथ
योजयित्वा हयोत्तमान्  ॥ " इत्याद्यनन्तरं "ततः सायाह्नसमये तृतीयेऽहनि
सारथिः। अयोध्यां समनुप्राप्य निरानन्दां ददर्शह  ॥ " इत्युक्त्या
अयोध्यानिर्गमदिवसमारभ्य षष्ठे ऽहनि किल रामस्य चित्रकूटप्रवेशः अथ
चारेभ्यः सप्तमे अष्टमे वा सूतस्य तद्वृत्तान्तश्रवणं ततस्तृतीये ऽहनि
सूतस्यायोध्याप्रवेशः तत्कथं पञ्चरात्रय इति परिगण्यते ? उच्यते--तृतीये
ऽहनीत्यत्र अह्नस्तृतीयभाग इत्यर्थः । आगिरेर्गमनमित्यत्र
गमनोद्योगमित्यर्थः । तथाच "गुहेन सार्धं तत्रैव स्थितो ऽस्मि दिवसान्
बहून् । आशया यदि मां रामः पुनःशब्दापयेदिति" इत्यत्र बहूनित्युक्त्या
दिनत्रयं श्रृङ्गिबेरपुरे सूतस्य वासः । चतुर्थे दिने ऋजुमार्गेण
दिवारात्रमागतचारमुखात् रामस्य चित्रकूटप्रवेशोद्योगं निशम्य
तद्दिवससायंकाले वेगेनायोध्याप्रवेशः, तस्मिन् दिने कौसल्याह
पञ्चरात्रोद्यगण्यत इति, अतो न किंचिदनुपपन्नम्  ॥  २।६२।१७  ॥   

  

तं हि चिन्तयमानायाः शोको ऽयं हृदि वर्द्धते ।  

नदीनामिव वेगेन समुद्रसलिलं महत्  ॥  २।६२।१८  ॥   

तमिति । नदीवेगेन समुद्रवृद्धिरिति लोकवादः  ॥  २।६२।१८  ॥   

  

एवं हि कथयन्त्यास्तु कौसल्यायाः शुभं वचः ।  

मन्दरश्मिरभूत् सूर्यो रजनी चाभ्यवर्तत  ॥  २।६२।१९  ॥   

तथा प्रसादितो वाक्यैर्देव्या कौसल्यया नृपः ।  

शोकेन च समाक्रान्तो निद्राया वशमेयिवान्  ॥  २।६२।२०  ॥   

एवमिति । कथयन्त्याः कथयन्त्यामित्यर्थः । शुभं वचः अतिदुःखितावस्थायामपि
पत्यनुनयपरत्वात् वचसः शुभत्वम्  ॥  २।६२।१९२०  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
द्विषष्टितमः सर्गः  ॥  ६२  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने द्विषष्टितमः सर्गः  ॥  ६२  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/05-dasharatha-mRtyuH/062_kausalyAkRtadasharathasAntvanam.md">
<details><summary><h3>शिरोमणी ...{Loading}...</h3></summary>



राजवृत्तं बोधयन्नाह-- एवमिति । क्रुद्धया प्रातिभासिकक्रोधविशिष्टया
राममात्रा परुषं कठिनत्वेन प्रतीयमानं वाक्यं श्रावितो राजा चिन्तयामास  ॥ 
२।६२।१  ॥   

  

चिन्तयित्वेति । मोहव्याकुलितेन्िद्रयो राजा दीर्घेण अनल्पेन कालेन
सञ्ज्ञां बहिःपदार्थविषयकज्ञानमाप  ॥  २।६२।२  ॥   

  

स इति । उपलभ्य प्राप्य पार्श्वतः पार्श्वे कौशल्यां दृष्ट्वा
चिन्तामुपागमत्  ॥  २।६२।३  ॥   

  

तस्येति । चिन्तयमानस्य तस्य राज्ञः अज्ञानादयं क्रूरमृगभिन्न इति
ज्ञानाभावाच्छब्दवेधिना शब्दमेव लक्षीकृत्य विध्यतीति शब्दवेधी तेन बाणेन
करणेन यदानेन राज्ञा दुष्कृतं कर्म कृतं तत्कर्म
प्रत्यभाद्बुद्धिविषयत्वमगच्छत्  ॥  २।६२।४  ॥   

  

दुष्कृतस्वरूपं तु स्वयमेव वक्ष्यति-- अमना इति । तेन
स्मृतिविषयीभूतदुष्कृतजनितेन शोकेन रामशोकेन च महाराजः अमनाः दुर्मना
अभवदिति शेषः । अत एव द्वाभ्यां शोकाभ्यामभितप्यते अभ्यतप्यत  ॥  २।६२।५
 ॥   

  

दह्यमान इति । प्रसादार्थं कौशल्याप्रीत्यर्थमञ्जलिं कृत्वा अवाङ्मुखः
उदासीनमुखदर्शनसहनासमर्थत्वेन अवनतमुखः अत एव वेपमानो राजा कौशल्यामाह  ॥ 
२।६२।६  ॥   

  

वचनाकारमाह-- प्रसादय इति । यतः परेषु शत्रुष्वपि त्वं वत्सला अत एव
अनृशंसा क्रूरतारहिता त्वमसि अतस्त्वां प्रसादये  ॥  २।६२।७  ॥   

  

भर्तेति । धर्मं विमृशमानानां विचारयन्तीनां नारीणां गुणवान्निर्गुणो वा
भर्ता दैवतं देवता तासां पतिभिन्नं दैवतं नास्तीत्यर्थः  ॥  २।६२।८  ॥   

  

सेति । सा ज्ञातसकलधर्मतत्त्वा अत एव धर्मपरा अत एव दृष्टलोकपरावरा दृष्टौ
निश्चितौ लोकपरावरौ जनानामुत्तममध्यमत्वे यया सा त्वं दुःखितापि प्रियं
भर्तारं विप्रियं वक्तुं नार्हसे अर्हसि  ॥  २।६२।९  ॥   

  

तदिति । तत्करुणं वाक्यं श्रुत्वा बाष्पमश्रु व्यसृजत् । तत्र दृष्टान्तः
प्रणाली प्रासादादिषु निर्मितजलनिर्गममार्गः नवादेकं वृष्टिजलमिव "द्वयोः
प्रणाली पयसः पदव्याम्" इत्यमरः  ॥  २।६२।१०  ॥   

  

सेति । रुदती त्रस्ता पतिविषयकस्वापराधहेतुकत्रासविशिष्टा सा कौशल्या
राज्ञः अञ्जलिं बद्धयुगलकरं पद्ममिव मूर्ध्नि स्वशिरसि बद्धा धृत्वा
सम्भ्रमादत्यादरात्त्वरमाणं अतिवेगविशिष्टमक्षरं यस्मिंस्तद्वचः अब्रवीत्
 ॥  २।६२।११  ॥   

  

वचनाकारमाह-- प्रसीदेति । ते अग्रे भूमौ निपतिता कृतप्रणामास्मि हे देव हता
पुत्रवियोगपीडिता ऽहं त्वया न हन्तव्या स्वदैन्यवचनोक्त्या न पीडयितव्या
इत्यहं याचिता याचनकर्त्री पूर्वं कर्माविवक्षया कर्तरि निष्ठा ।
"क्षन्तव्याहं नहि त्वया" इति भट्टपाठस्तत्र त्वयाहं न हता पीडिता किन्तु
मन्थरया पीडितेत्यर्थः  ॥  २।६२।१२  ॥   

  

नेति । उभयोर्लोकयोः श्लाघनीयेन पत्या या स्त्री सम्प्रसाद्यते सा स्त्री
लोके नास्ति । एतेन स्वभाग्यवत्तातिशयः सूचितः  ॥  २।६२।१३  ॥   

  

जानामीति । हे धर्मज्ञ धर्मं पतिः परुषं न वक्तव्यं इत्यादिरीतिं जानामि
त्वां सत्यवादिनं च जाने । तथापि पुत्रशोकार्तया मया तत्परुषाभासं किमपि
भाषितम् । तुस्तथाप्यर्थे  ॥  २।६२।१४  ॥   

  

शोकस्याकार्यकारित्वं बोधयन्ती आह-- शोक इति । श्रुतं
शास्त्रश्रवणजनितनिश्चितधर्ममतः सर्वं यश आदिकं नाशयते  ॥  २।६२।१५  ॥   

  

शक्यमिति । रिपुहस्ततः आपतितः प्रहारः आयुधादिः सोढुं शक्यं आपतितः
विधिवशात्प्राप्तः  

सुसूक्ष्मो ऽपि शोकः सोढुं न शक्यते शक्यमिति सामान्ये नपुंसकम्  ॥  २।६२।१६
 ॥   

  

शोकस्य चिरकालस्थायित्वं बोधयन्ती आह-- वनेति । वनवासाय गतस्य रामस्य अद्य
इदानीं यः पञ्चरात्रो गतः सः पञ्चरात्रः शोकहतहर्षाया मम अत्रास्मिन्समये
पञ्चवर्षोपमो गण्यते ज्ञायते  ॥  २।६२।१७  ॥   

  

तमिति । तं रामं चिन्तयमानायाः मे अयं शोकः हृद्येव वर्धते न
बहिर्गच्छतीत्यर्थः । तत्र दृष्टान्तः नदीनां वेगेन महत्समुद्रसलिलमिव एतेन
शोकस्य स्थिरत्वं ध्वनितम्  ॥  २।६२।१८  ॥   

  

एवमिति । कौशल्याया एवमनेन प्रकारेण कथयन्त्याः सत्याः सूर्यो
मन्दरश्मिरभूदत एव रजनी रात्रिः अभ्यवर्तत  ॥  २।६२।१९  ॥   

  

अथेति । शोकेन समाक्रान्तः कौशल्यया प्रह्लादितो नृपः, निद्राया
वशमेयिवान्प्राप्तः  ॥  २।६२।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
द्विषष्टितमः सर्गः  ॥  २।६२  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/05-dasharatha-mRtyuH/062_kausalyAkRtadasharathasAntvanam.md">
<details><summary><h3>तिलकम् ...{Loading}...</h3></summary>



एवं कौसल्याक्रूरवचोभीतस्य राज्ञो ऽञ्जलिपर्यन्तं दैन्यं दृष्ट्वा
राजानमनुनयति एवं त्विति । चिन्तयामासानयोच्यमानं सर्वं सत्यं किमिह
कर्तव्यमिति विचारयामास  ॥  २।६२।१  ॥   

  

मोहव्याकुलितेन्द्रियः जात इति शेषः  ॥  २।६२।२  ॥   

  

चिन्तामुपागमत्पुत्रविश्लेषजदुःखसाधनं कर्म ममेति चिन्तामाप  ॥  २।६२।३  ॥   

  

प्रत्यभात्प्रतिभातम् दुष्कृतं कर्म मुनिकुमारवधरूपं शब्दमेव लक्ष्यदेशस्थं
प्राप्य विध्यतीति शब्दवेधी  ॥  २।६२।४  ॥   

  

अमना दुर्मनाः तेन शोकेन मुनिकुमारवधजेन शोकेन  ॥  २।६२।५  ॥   

  

अवाङ्मुखः स्वकृततदप्रियस्मरणाल्लज्जया  ॥  २।६२।६  ॥   

  

परेष्वपि शत्रुष्वपि  ॥  २।६२।७  ॥   

  

विमृशमानानां जानतीनाम्  ॥  २।६२।८  ॥   

  

दृष्टौ लोके परावरावुत्कर्षापकर्षौ यया सा अपकृष्टा अपि भर्तारमेवं न
वदन्तीति भावः  ॥  २।६२।९  ॥   

  

प्रणाली प्रासादादौ जलनिर्गममार्गः नवोदकं वर्षजलम्  ॥  २।६२।१०  ॥   

  

स्वानुनयाय राज्ञा कृतं राज्ञो ऽञ्जलिं पाणिभ्यां गृहीत्वा पद्ममिव
मूर्ध्नि बद्धा रुदती त्रस्ता अहमपि कैकेयीवत्पतिशोककारिवचनादिकं
प्राप्तवतीति भीता संभ्रमाद्राज्ञ्यत्यादराद्वच आह  ॥  २।६२।११  ॥   

  

भूमौ निपतितास्मि साष्टाङ्गं प्रणमामि हे देव त्वया याचिताहमनुनीताहं
हतास्मि ईश्वरेप्सितवैपरीत्यस्यान्याय्यत्वात् अतस्त्वया क्षन्तव्या न
किंतु दासीवत्प्रहर्तव्येत्यर्थः  ॥  २।६२।१२  ॥   

  

एषा हि लोके सा स्त्री कुलस्त्री न भवति या उभयोः श्लाघनीयेन पत्या
संप्रसाद्यते  ॥  २।६२।१३  ॥   

  

किमप्यत्यनुचितं भाषितं तत्क्षन्तव्यमिति शेषः  ॥  २।६२।१४  ॥   

  

शोक एवमाद्यमनुचितव्यवहारप्रवर्तक इत्याह शोक इत्यादि  ॥  २।६२।१५  ॥   

  

सुसूक्ष्मो ऽपि शोकः सोढुं न शक्यते किं पुनर्महानिति शेषः  ॥  २।६२।१६  ॥   

  

स्वशोकस्य महत्त्वं दर्शयति वनेति । पञ्चरात्र इत्यस्य गत इति शेषः । तत्र
प्रथमा तमसातीरे, द्वितीया गुहपुरे, तृतीया गङ्गातीरे, चतुर्थी प्रयागे,
पञ्चमी यमुनातीरे, षष्ठी चित्रकूटे तद्दिने सुमन्त्रस्यायोध्याप्राप्तिः अत
एवाग्रे षष्ठीति दशरथोक्तिः । अथवाद्यदिने संपूर्णदिनं स्वनिकटे स्थितत्वेन
स्वदेशे तमसातीरे एव स्थितत्वेन तद्दिनमगणय्य कौसल्ययाद्य पञ्चरात्रो गण्यत
इत्युक्तम् राजा तु तमपि गृहीत्वा षष्ठीति वक्ष्यति । यत्तु कतकेन
निर्गमनात्सप्तरात्रः सुमन्त्रागमनदिने इत्युक्तम्, तदज्ञानात्
गङ्गोत्तरणदिनात्तृतीये ऽहनि चारप्रतिनिवृत्त्युत्तरं सायाह्ने तद्दिन एव
सुमन्त्रप्रस्थानस्य वक्तुं शक्यत्वात् रामस्य निर्गमनाद्दिने षष्ठे इति
पूर्वलिखितपाद्मविरोधाच्च  ॥  २।६२।१७  ॥   

  

नदीनां वेगेन समुद्रसलिलमिवेत्युत्प्रेक्षामात्रं न तु तस्य तेन
वृद्धिरित्याहुः । परे तु महत्समुद्रसलिलं वेगेन चन्द्रोदयवृद्धिवेगे
नदीनां हृदि तटद्वयान्तरे यथा वर्धत इत्यर्थः । समुद्रगामिनदीनां
चन्द्रोदयकालिकसमुद्रवृद्धया वृद्धेः कियद्दूरमद्याप्युपलम्भादित्याहुः  ॥ 
२।६२।१८  ॥   

  

शुभं वचो ऽतिदुःखिताया अपि पत्यनुनयपरत्वाद्वचसः शुभत्वम्  ॥ 
२।६२।१९,२० ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे द्विषष्टितमः सर्गः  ॥  २।६२  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/05-dasharatha-mRtyuH/062_kausalyAkRtadasharathasAntvanam.md">
<details><summary><h3>द्राविडपाठः ...{Loading}...</h3></summary>



  
एवं तु क्रुद्धया राजा राममात्रा सशोकया।  
श्रावितः परुषं वाक्यं चिन्तयामास दुःखितः ॥ 2.62.1 ॥   
चिन्तयित्वा स च नृपो मुमोह व्याकुलेन्द्रियः।  
अथ दीर्घेण कालेन सञ्ज्ञामाप परन्तपः ॥ 2.62.2 ॥   
स सञ्ज्ञामुपलभ्यैव दीर्घमुष्णञ्च निश्वसन्।  
कौसल्यां पार्श्वतो दृष्ट्वा पुनश्चिन्तामुपागमत् ॥ 2.62.3 ॥   
तस्य चिन्तयमानस्य प्रत्यभात् कर्म दुष्कृतम्।  
यदनेन कृतं पूर्वमज्ञानाच्छब्दवेधिना ॥ 2.62.4 ॥   
अमनास्तेन शोकेन रामशोकेन च प्रभुः।  
द्वाभ्यामपि महाराजः शोकाभ्यामन्वतप्यत ॥ 2.62.5 ॥   
दह्यमानः स शोकाभ्यां कौसल्यामाह भूपतिः।  
वेपमानोऽञ्जलिं कृत्वा प्रसादार्थमवाङ्मुखः ॥ 2.62.6 ॥   
प्रसादये त्वां कौसल्ये रचितोऽयं मयाञ्जलिः।  
वत्सला चानृशंसा च त्वं हि नित्यं परेष्वपि ॥ 2.62.7 ॥   
भर्त्ता तु खलु नारीणां गुणवान्निर्गुणोपि वा।  
धर्मं विमृशमानानां प्रत्यक्षं देवि दैवतम् ॥ 2.62.8 ॥   
सा त्वं धर्मपरा नित्यं दृष्टलोकपरावरा।  
नार्हसे विप्रियं वक्तुं दुःखितापि सुदुःखितम् ॥ 2.62.9 ॥   
तद्वाक्यं करुणं राज्ञः श्रुत्वा दीनस्य भाषितम्।  
कौसल्या व्यसृजद्बाष्पं प्रणालीव नवोदकम् ॥ 2.62.10 ॥   
सा मूर्ध्नि बध्वा रुदती राज्ञः पद्ममिवाञ्जलिम्।  
सम्भ्रमादब्रवीत् त्रस्ता त्वरमाणाक्षरं वचः ॥ 2.62.11 ॥   
प्रसीद शिरसा याचे भूमौ निपतितास्मि ते।  
याचितास्मि हता देव हन्तव्याहं नहि त्वया ॥ 2.62.12 ॥   
उभयोर्लोकयोर्वीर पत्या या सम्प्रसाद्यते।  
ऐहिकामुष्मिकसुखभागिनी न भवतीत्यर्थः** ॥ 2.62.13 ॥   
जानामि धर्मं धर्मज्ञ त्वां जाने सत्यवादिनम्।  
पुत्रशोकार्तया तत्तु मया किमपि भाषितम् ॥ 2.62.14 ॥   
शोको नाशयते धैर्यं शोको नाशयते श्रुतम्।  
शोको नाशयते सर्वं नास्ति शोकसमो रिपुः ॥ 2.62.15 ॥   
शक्य आपतितः सोढुं प्रहारो रिपुहस्ततः।  
सोढुमापतितः शोकः सुसूक्ष्मोपि न शक्यते ॥ 2.62.16 ॥   
वनवासाय रामस्य पञ्चरात्रोऽद्य गण्यते।  
यः शोकहतहर्षायाः पञ्चवर्षोपमो मम ॥ 2.62.17 ॥   
तं हि चिन्तयमानायाः शोकोऽयं हृदि वर्द्धते।  
नदीनामिव वेगेन समुद्रसलिलं महत् ॥ 2.62.18 ॥   
एवं हि कथयन्त्यास्तु कौसल्यायाः शुभं वचः।  
मन्दरश्मिरभूत् सूर्यो रजनी चाभ्यवर्तत ॥ 2.62.19 ॥   
तथा प्रसादितो वाक्यैर्देव्या कौसल्यया नृपः।  
शोकेन च समाक्रान्तो निद्राया वशमेयिवान् ॥ 2.62.20 ॥   

</details>
</div>
