+++
title = "३३"

+++

.

**हरविजयम्**

***त्रयस्त्रिंसः सर्गः।***

दैत्याधिपः श्रुततदुक्तवचःप्रपञ्च-  
सासूयमानसतयाथ सितस्मितश्रीः।  
प्रस्तावमन्तिकसदो भृगुनन्दनस्य  
वक्तुं दिदेश मधुरोद्धृतया भ्रुवैवः ॥ 33.1 ॥  
अभ्युन्मषत्कनकशृङ्कलचक्रवाल-  
रश्मिच्छटापटलविच्छुरितां दधानः।  
कालीं कलिन्दतनयामिव देहकान्ति-  
मुल्लासिकालियफणामणिरागभिन्नाम् ॥ 33.2 ॥ (युगलकम्)  
तच्चोदितः स दशनप्रभया सुरारी-  
नद्रीन्मृगाङ्क इव चन्द्रिकया विलिम्पन्।  
दूतं शशाङ्कशकलाभरणस्य वाक्य-  
मित्थं विमृष्य शनकैरुशना बभाषे ॥ 33.3 ॥  
आसन्नवर्तिदनुजेनद्रशरीरकान्ति-  
कल्माषिता तनुरदृश्यत तस्य गौरी।  
स्वच्छात्मतास्फुटतरव्रतपीतकुक्षि-  
भागस्थधूमपटलेव सभातलस्थैः ॥ 33.4 ॥  
दुर्वारवीर्यकरदीकृतविष्टपस्य  
सा यस्य पश्यति मुखं चरणाश्रया श्रीः  
नूनं नतिप्रवणदुर्जयलोकपाल-  
पालीकिरीटमणिदर्पणमण्डलीषु ॥ 33.5 ॥  
आभाति यस्य नमिताखिलदिग्लताग्र-  
चन्द्रातपामलयशः स्तबकोज्जवलश्रीः।  
शौर्यद्रुमो भुवनकाननसीम्न्यराति-  
सीमन्तिनीजनजटादृढमूलबन्धः ॥ 33.6 ॥  
प्रेङ्खत्करालकिरणप्रकरा च यस्य  
हस्तारविन्दघटिता करवालवल्ली।  
बद्धप्रतिष्ठनदराजसुताकराब्ज-  
लोभात्पतद्भ्रमरपङ्क्तिरिवाबभासे ॥ 33.7 ॥  
संभ्रम्य यं प्रणमतां मणिपादपीठ-  
निर्घर्षणादिव ललाटतटस्थलीभ्यः।  
दैत्यद्रुहां गुरुणि सत्यपि नाभिमान-  
बीजेऽभ्युदैयत पुनर्भ्रुकुटीलताभिः ॥ 33.8 ॥  
श्यामीभवत्यनुदिनं रिपुमण्डलस्य  
यस्याहवे विरचितो निशितासिपाणेः।  
आक्रान्तदिग्वलयसैनिकचक्रवाल-  
निर्धूतभूतलपरागहतेव कीर्तिः ॥ 33.9 ॥  
येन व्यलोकिषत संयति वृत्रशत्रु-  
लीलानिरस्तकुलिशाग्निशिखा विलग्नाः।  
बाहुद्रुमेषु रुचिराङ्गदपद्माराग-  
रत्नप्रभाभ्रमविसंभ्रममाहवेषु ॥ 33.10 ॥  
हेलाविनिर्जितहरेर्न पुरोऽभिधातु-  
मस्यास्ति तेऽत्र गणखेट खटुङ्क शङ्का।  
इत्थं निसर्गतरलप्रमथप्लवङ्ग-  
संसर्गदुर्ललिततासुवचं वचः किम् ॥ 33.11 ॥ (सप्तभिः कुलकम्)  
प्राग्दर्शितासुरविनाशविभीषिकेण  
माधुर्यसंभृतिविशे,जुषा च पश्चात्।  
संदेशदानवचसा शबलेन तेऽत्र  
चेतः कृतं किमपि नः प्रतिपत्तिमूढम् ॥ 33.12 ॥  
दुर्लङ्घ्यसारगहनासु रणाटवीषु  
स्थाणाविवाशु विवशं विनिपत्य यस्मिन्।  
चक्रेऽभ्युपेयुषि विवर्तनभाजि भङ्गं  
शार्ङ्गायुधो विघटमानमनोरथोऽभुत् ॥ 33.13 ॥  
अन्यः स एष भुजवज्रदृढाभिघात-  
निष्पिष्टशात्रवकुलाचलचक्रवालः।  
येनोज्झिता युधि दयामृदुनातिनम्रा  
याथार्थ्यामापुरमराः प्रथितस्य नाम्नः ॥ 33.14 ॥  
अस्यारिवंशदहनानुगुणप्रताप-  
च्छायैकदेशलवलेशमपूरयिष्यत्।  
धामाधिपो जगति यद्यभविष्यदेष  
न त्वष्टुटङ्कविनिकुट्टनघट्टितौजाः ॥ 33.15 ॥  
वक्त्रं यथा स्मितविकासिकपोलभित्ति  
धत्ते न वक्ति च यथा स्फुटमेष किंचित्।  
मन्ये भविष्यति तथा सुरचक्रवाल-  
दावानलः स्फुरितहेतिशिखासहस्रः ॥ 33.16 ॥  
दूरेऽस्तु तावदथवैव सुरेन्द्रलक्ष्मी-  
मस्यानुगेष्वपि महत्सु हरिर्न लब्धा।  
पत्त्रैरपि क्षितिरुहः प्रतिबद्धवृत्ति-  
रासादयत्यवनिमुष्णकरातपः किम् ॥ 33.17 ॥  
अध्यासितां पुरमिमामसुरोन्नतेन  
संबिभ्रतः प्रथितमानपरिग्रहत्वम्।  
न ह्रेपयन्ति दनुसूनुभटान्प्रगल्भ-  
मेते किमर्ककिरणा अपि लङ्घयन्तः ॥ 33.18 ॥  
छायाविभङ्गकलुषः क्रियते यदिन्दु-  
रुष्णत्विषानुदिवसं प्रतिकारशून्यः।  
निर्दह्यते जलनिधिर्वडवाग्निना च  
तज्जाड्यजृम्भितमवैमि तयोर्विगर्ह्यम् ॥ 33.19 ॥  
कामं भवन्ति शतसो जगतीह कुल्या-  
स्तुल्यानुभावबलता कुत एव तेषाम्।  
आलिङ्ग्यते तदतिरिक्तगुणोदयश्री-  
र्यत्संपदा तदपि वाच्यपदं जडानाम् ॥ 33.20 ॥  
कालक्रमादधिगतोदयमेकतोऽपि  
बीजाङ्कुरात्सपदि यातमधोमुकत्वम्।  
वल्लीकुलाय किमसूयति मूलजाल-  
मूर्धावकाशरचितस्थितये तरूणाम् ॥ 33.21 ॥  
पातालमन्दिरतले किमिवात्र कृत्य-  
मनयैर्व्यतीतगणनैः फणिनां शिरोभिः।  
स्लाघ्यं तदेकमपि शेषफणासहस्र-  
मुर्वीं बिभर्ति यदशेषगिरीन्द्रगुर्वीम् ॥ 33.22 ॥  
विष्पन्दशीतरुचिनिर्ज्ञरवारिधौत-  
दिक्काः सहस्रगणना ननु सन्ति शैलाः।  
क्ष्मापीठधारणसहाः कतिचित्तु नून्-  
मव्याहतस्तितिकुलव्यपदेशयोग्याः ॥ 33.23 ॥  
दैत्याधिपः स्मितमुखो विससर्ज सोर्ज-  
मावर्जितोऽति दयया युधि जीवतो यान्।  
रूढत्रया वद रसातलतालुवास-  
मर्हन्ति ते किममराः कमथासुरेन्द्राः ॥ 33.24 ॥  
इत्यूचुषि त्रिदशवैरिगुरावमर्ष-  
गर्भं विधूनितशिरास्त्रिपुरारिदूतः।  
तुङ्गाभिमानगिरिनिर्झरझांकृतेन  
वाक्येन पूरितसभागृहमित्यवोचत् ॥ 33.25 ॥  
किं कथ्यते बलवती भवितव्यातात्र  
शोच्यं सभातलमिदं दनुजाधिपस्य।  
यस्यासि वत्सरसहस्रनिपीतगाढ-  
धूमान्धकारितमतिर्गुरुतामुपास्थाः ॥ 33.26 ॥  
मा भूत्परस्परविरोधिसुरासुरौघ-  
संमर्ददुःस्थितमिदं जगदप्यशेषम्।  
उक्तं मयेति यदनुज्झितकृत्यवस्तु  
तद्वालिशेन भवतापरथा गृहीतम् ॥ 33.27 ॥  
सर्वत्र वस्तु वितथप्रतिभासमेव  
निःसंशयं भवति विप्लवमन्ददृष्टेः।  
मन्दाकिनीसलिलमिन्दुमरीचिगौर-  
मुत्प्रेक्ष्यते क्षतजमित्यनिशं पिशाचैः ॥ 33.28 ॥  
अभ्युद्वहन्धवलतामपि शीतरश्मि-  
शोभाधरामहितपक्षगतः सुरारेः।  
अत्यन्तवक्रहृदयो रणरागमेव  
शंसन्विराजसि न शङ्क इव त्वमित्थम् ॥ 33.29 ॥  
निन्द्यानपि स्तुवत एव गुणानुभाव-  
वन्ध्यानधिक्षिपत एव विमूढवृत्तेः।  
दुःस्वामिनस्तनुभृतामतिदैन्यभाजं  
भावानुवृत्तिरसिकामनुजीवितां धिक् ॥ 33.30 ॥  
संप्रत्यमी बुधजनस्य न चित्तवृत्ति-  
माह्लादयन्ति भवतोऽभिहतप्रकाशाः।  
अद्यापि कुक्षिकुहरास्पदपीतधूम-  
श्यामीकृता इव भृगूद्वह वाचि वर्णाः ॥ 33.31 ॥  
अन्तर्दधत्कलुषतामपि जिह्मवृत्ति-  
राविष्करोति गुणमेव बहिः प्रकामम्।  
कुक्षिप्रविष्टविषसंहतिरुत्तमाङ्ग-  
रत्नप्रकाशमिव गूढपदो विमूढः ॥ 33.32 ॥  
व्यक्तं समाश्रयवशादिह तत्स्वरूप-  
शून्योऽपि तत्प्रकृतितां भजते जनोऽयम्।  
श्वासानिलः सरलतामुपयाति वेणौ  
शङ्खेदरे कुटिलता पुनरस्य सिद्धा ॥ 33.33 ॥  
यस्याततायिहृदयानि नदन्विभेद  
निःश्वासवातमुखरीकृतरन्ध्रमार्गः।  
संक्रान्तकुक्षिकुहरास्पदसप्तसिन्धु-  
संघट्टघोरतरघोष इवाशु शङ्खः ॥ 33.34 ॥  
प्रेङ्खत्कराङ्गुलिशिखाग्रनिवृत्तिवेग-  
वाताहता जलभृतः ककुभां मुखेषु।  
चक्रस्य यस्य किरणैश्छुरिताः कराल-  
धारानिकृत्तदिनखण्डरुचो निपेतुः । 33.35 ॥  
लीला हरेरभृत यस्य कठोरकोप-  
हुंकारपावकशिखा वदनात्स्खलन्ती।  
निःश्वासधूतहृदयास्पदागूढनाभि-  
पद्मोच्छ्वसत्कपिशकेसरधूलिलीलाम् ॥ 33.36 ॥  
यस्य स्थितं करहतस्तनपृष्टसीम-  
सीमन्तिनीरुदितशब्दकृतानुबन्धैः।  
अद्यापि पल्लवितपूरितपाञ्चजन्य-  
शङ्खस्वनैरिव महासुरगेहगर्भैः ॥ 33.37 ॥  
तस्याधिपाणि सुरयौवतवक्त्रपद्म-  
विस्पष्टहासघटनाचतुरार्कबिम्बम्।  
द्रष्टासि कैटभरिपोरसुरेन्द्रकण्ठ-  
पीठेषु चक्रमचिरात्परिवर्तमानम् ॥ 33.38 ॥ (पञ्चभिः कुलकम्)  
नाप्नोति यस्य युधि दानवहेतिघात-  
मूर्च्छान्धकारपटलं हृदयेऽवकाशम्।  
ग्रासीकृतोरगसहस्रफणप्रतिष्ठ-  
माणिक्यरश्मिभिरिव प्रविलुप्यमानम् ॥ 33.39 ॥  
उच्छ्वासिकाञ्चनपतत्त्रसमीरवेग-  
विस्रंसितं नभसि शीतमरीचिवबिम्बम्।  
येनाण्डखण्ड इति निर्दुधुवेऽङ्गलग्न-  
माकम्पितात्रिभुवनं भ्रमताहवेषु ॥ 33.40 ॥  
अद्यापि पक्षपवनो भ्रमतीह यस्य  
पातालवर्त्मनि जवेन विचेरुषः प्राक्।  
वैधव्यविक्लवबूजङ्गवधूसहस्र-  
सास्रानुबन्धगुरुनिःश्विसितापदेशात् ॥ 33.41 ॥  
प्रत्यग्रसौरभभराकुलितद्विरेफ-  
मालाहठाहृतसुदारसशीकरार्द्राः।  
बिभ्रत्सुधौतकलधौतपतत्त्रपङ्क्ती-  
र्ज्वालावलीरिव सधूमशिखाः कृशानुः ॥ 33.42 ॥  
तार्क्ष्यो युधि स्वकरलूनपतत्त्रमुक्ति-  
संमानितस्पुरदमोघनिपातवज्रः।  
नीलभ्रकच्छविमुषः कुसृतिप्रगल्भा-  
नेकःक्षणात्स दलयिष्यति भोगिनो वः ॥ 32.43 ॥ (पञ्चमिः कुलकम्)  
निःशेषलोकपरिवर्तविनोददक्ष-  
दक्षारिरूक्षतरसा गणसेनयैते।  
यास्यन्ति कामपि दसामसुरा विरुग्णाः  
संहारमारुतपर्म्परयेव शैलाः ॥ 32.44 ॥  
दिक्स्यन्दिनीषु सुरवारणदानपङ्क-  
श्यामीकृतातपजलासु विपन्नपक्षाः।  
मत्ता महासकुरझषाः परिदृष्टकण्ठ-  
च्छेदा भवन्ति न चिरेण समुच्छ्वसन्तः ॥ 32.45 ॥  
तिष्ठन्तु तावदथ वाखिलसकप्तलोक-  
संचारचातुरजुषः प्रमथाधिनाथा-।  
दोर्दण्डयन्त्रपरिवर्तितरत्नसानुः  
पातालवासमहमेव करोमि किं वः ॥ 32.46 ॥  
इति कथयति रूक्षालापगर्भं गणेन्द्रे  
दितितनयपतीनां क्रोदसंरम्भहेतोः।  
करतलहतरत्नस्तम्भपङ्क्तिः सभा सा-  
वमरगिरितटीवोद्धूतकल्पद्रुमासीत् ॥ 32.47 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे रीजानकश्रीरत्नाकरस्य कृतौ रत्नाङ्के हरविजये महाकाव्ये भार्गवनिर्भर्त्सनं नाम त्रयस्त्रिंशः सर्गः ॥
