+++
title = "०४५ तमसातीरगमनम्"
title_english = "045 Rama requests the citizens to return to Ayodhya"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-045-Thamasa_Theera_Gamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/04-chitrakUTa-prAptiH/045_tamasAtIragamanam.md">
<details><summary><h3>IITK ...{Loading}...</h3></summary>

Rama reaches the banks of Tamasa river.



#### श्लोकः
##### मूलम्
अनुरक्ता महात्मानं रामं सत्यपराक्रमम्।  
अनुजग्मुः प्रयान्तं तं वनवासाय मानवाः॥2.45.1॥

##### शब्दार्थः
अनुरक्ताः devoted, मानवाः men, वनवासाय to dwell in the forest, प्रयान्तम् setting out, महात्मानम् great, सत्यपराक्रमम् to one whose truth is his power, तं रामम् that Rama, अनुजग्मुः followed him.

##### आङ्ग्लानुवादः
When the highsouled Rama whose strength was his sense of truth set out for the forest, the faithful people followed him.



#### श्लोकः
##### मूलम्
निवर्तितेऽपि च बलात्सुहृद्वर्गे च राजनि।  
नैव ते संन्यवर्तन्त रामस्यानुगता रथम्॥2.45.2॥

##### शब्दार्थः
सुहृद्वर्गे when hosts of friends, राजनि च and when the king, बलात् forcibly, निवर्तितेऽपि च  
though sent back, रामस्य Rama's, रथम् chariot, अनुगताः followers, ते those people, नैव     संन्यवर्तन्त did not return.

##### आङ्ग्लानुवादः
The king and the hosts of friends were forcibly sent back but they did not return. They continued to follow the chariot of Rama.



#### श्लोकः
##### मूलम्
अयोध्यानिलयानां हि पुरुषाणां महायशाः।  
बभूव गुणसम्पन्नः पूर्णचन्द्र इव प्रियः॥2.45.3॥

##### शब्दार्थः
महायशाः illustrious, गुणसम्पन्नः endowed with virtue of every kind, अयोध्यानिलयानाम् dwelling in Ayodhya, पुरुषाणाम् for men, पूर्णचन्द्र इव like the full Moon, प्रियः बभूव हि became dear.

##### आङ्ग्लानुवादः
The illustrious and virtuous Rama was as dear to the inhabitants of Ayodhya as the  
full Moon.



#### श्लोकः
##### मूलम्
स याच्यमानः काकुत्स्थः स्वाभिः प्रकृतिभिस्तदा।  
कुर्वाणः पितरं सत्यं वनमेवान्वपद्यत॥2.45.4॥

##### शब्दार्थः
सः that, काकुत्स्थः descendant of the Kakutsthas (Rama), तदा then, स्वाभिः his own, प्रकृतिभिः by the subjects, याच्यमानः although pleaded, पितरम् father's, सत्यम् as truthful, कुर्वाणः doing, वनमेव to the forest, अन्वपद्यत proceeded.

##### आङ्ग्लानुवादः
Although entreated by his subjects (not to go) Rama proceeded to the forest  to make his father's vow come true.



#### श्लोकः
##### मूलम्
अवेक्षमाणः सस्नेहं चक्षुषा प्रपिबन्निव।  
उवाच रामः स्नेहेन ताः प्रजाः स्वाः प्रजा इव॥2.45.5॥

##### शब्दार्थः
रामः Rama, चक्षुषा with eyes, प्रपिबन्निव as if drinking, ताः those, प्रजाः people, स्वाः his own, प्रजाः इव like children, सस्नेहम् (स्नेहेन) with affection, अवेक्षमाणः seeing, उवाच said.

##### आङ्ग्लानुवादः
Looking at the people with love as if they were his own children and as though  
drinking them with his glances, Rama appealed to themः



#### श्लोकः
##### मूलम्
या प्रीतिर्बहुमानश्च मय्ययोध्यानिवासिनाम्।  
मत्प्रियार्थं विशेषेण भरते सा निवेश्यताम्॥2.45.6॥

##### शब्दार्थः
अयोध्यानिवासिनाम् of residents of Ayodhya, मयि in me, या प्रीतिः which love, बहुमानश्च also respect, सा that one, विशेषेण specially, मत्प्रियार्थं for endearing me, भरते in Bharata, निवेश्यताम् be placed on Bharata.

##### आङ्ग्लानुवादः
O citizens of Ayodhya may the love and respect you have shown to please me be bestowed specially on Bharata



#### श्लोकः
##### मूलम्
स हि कल्याणचारित्रः कैकेय्यानन्दवर्धनः।  
करिष्यति यथावद्वः प्रियाणि च हितानि च॥2.45.7॥

##### शब्दार्थः
कल्याणचारित्रः one having auspicious character, कैकेय्यानन्दवर्धनः enhancer of  Kaikeyi's delight, सः that Bharata, यथावत् appropriate, वः to you, प्रियाणि agreeable, हितानि च beneficial acts also, करिष्यति हि will do.

##### आङ्ग्लानुवादः
Bharata, enhancer of the delight of Kaikeyi, possesses an auspicious character. He will do for you everything appropriate, agreeable and beneficial.



#### श्लोकः
##### मूलम्
ज्ञानवृद्धो वयोबालो मृदुर्वीर्यगुणान्वितः।  
अनुरूपः स वो भर्ता भविष्यति भयापहः॥2.45.8॥

##### शब्दार्थः
ज्ञानवृद्धः old in wisdom, वयोबालः young in age, मृदुः gentle, वीर्यगुणान्वितः endowed with valour and virtues, सः he, वः to you, अनुरूपः worthy one, भयापहः eliminating fears, भर्ता भविष्यति will be protector.

##### आङ्ग्लानुवादः
Though tender in age Bharata is mature in intellect. Gentle, valiant and virtuous, he will dispel all your fears and act as a true protector.



#### श्लोकः
##### मूलम्
स हि राजगुणैर्युक्तो युवराजः समीक्षितः।  
अपि चापि मया शिष्टैः कार्यं वो भर्तृशासनम्॥2.45.9॥

##### शब्दार्थः
राजगुणैः royal qualities, युक्तः endowed with, सः that, युवराजः as heirapparent, समीक्षितः is recognised, अपि च also, मया by me, शिष्टैः by others, वः to  you, भर्तृशासनम् king's order, कार्यम् should be obeyed.

##### आङ्ग्लानुवादः
Endowed with kingly qualities, he is recognised as heirapparent. Therefore, as I did, all of  you should obey the order of the king.



#### श्लोकः
##### मूलम्
न च सन्तप्येद्यथा चासौ वनवासं गते मयि।  
महाराजस्तथा कार्यो मम प्रियचिकीर्षया॥2.45.10॥

##### शब्दार्थः
मयि when I, वनवासम् to the forest, गते had left, असौ महाराजः this king, यथा as, न च सन्तप्येत्  does not grieve, तथा in that way, मम to me, प्रिय चिकीर्षया with a desire to please, कार्यः fit to be done.

##### आङ्ग्लानुवादः
If you desire to please me, act in such a way that the king does not grieve after I have gone to the forest.



#### श्लोकः
##### मूलम्
यथा यथा दाशरथि र्धर्म एवास्थितोऽभवत्।  
तथा तथा प्रकृतयो रामं पतिमकामयन्॥2.45.11॥

##### शब्दार्थः
दाशरथिः Dasaratha's son, Rama, यथा यथा such as, धर्मे एव in righteousness only, आस्थितः अभवत् became committed, तथा तथा in the same way, प्रकृतयः subjects, रामम्  Rama, पतिम् as king, अकामयन् desired.

##### आङ्ग्लानुवादः
The more the son of Dasaratha (Rama) committed to righteousness, the more the subjects desired that he should be their king.



#### श्लोकः
##### मूलम्
बाष्पेण पिहितं दीनं रामः सौमित्रिणा सह।  
चकर्षेव गुणैर्बद्ध्वा जनं पुरनिवासिनम्॥2.45.12॥

##### शब्दार्थः
सौमित्रिणा सह accompanied by the son of Sumitra (Lakshmana), रामः Rama, बाष्पेण with tears, पिहितम् concealed, दीनम् piteous, पुरनिवासिनम् citydwellers, जनम् people, गुणैः with his virtues, बद्ध्वा इव as if bound by, चकर्ष attracted.

##### आङ्ग्लानुवादः
Rama along with Lakshmana attracted the citydwellers who, choked with tears, were looking miserable. It appeared they were bound with his virtues.



#### श्लोकः
##### मूलम्
ते द्विजास्त्रिविधं वृद्धा ज्ञानेन वयसौजसा।  
वयः प्रकम्पशिरसो दूरादूचुरिदं वचः॥2.45.13॥

##### शब्दार्थः
ज्ञानेन in wisdom, वयसा in age, ओजसा in spiritual energy, त्रिविधम् in all the three ways, वृद्धाः aged, ते द्विजाः those brahmins, वयः प्रकम्पशिरसः shaking due to old age, दूरात् from a distance, इदम् these, वचः words, ऊचुः spoke.

##### आङ्ग्लानुवादः
Those brahmins who were senior (to him) on three counts like age, wisdom and spirtuality spoke to him from a distance with their heads shaking with ageः



#### श्लोकः
##### मूलम्
वहन्तो जवना रामं भो भो जात्यास्तुरङ्गमाः।  
निवर्तध्वं न गन्तव्यं हिता भवत भर्तरि॥2.45.14॥

##### शब्दार्थः
रामम् Rama, वहन्तः conveying, जवनाः swift, जात्याः of noble breed, भो भो तुरङ्गमाः O horses, निवर्तध्वम् turn back, न गन्तव्यम् do not proceed, भर्तरि in your master (Rama), हिताः  भवत be good.

##### आङ्ग्लानुवादः
O horses of noble breed, turn back Do not carry your master swiftyly any farther. Do good to him.



#### श्लोकः
##### मूलम्
कर्णवन्ति हि भूतानि विशेषेण तुरङ्गमाः।  
यूयं तस्मान्निवर्तध्वं याचनां प्रतिवेदिताः॥2.45.15॥

##### शब्दार्थः
भूतानि animals, कर्णवन्ति हि have keen sense of hearing, तुरङ्गमाः horses, विशेषेण especially, तस्मात् therefore, याचनाम् entreaty, प्रतिवेदिताः having known, यूयम् you, निवर्तध्वम् turn back.

##### आङ्ग्लानुवादः
All animals, especially horses have a keen sense of hearing. Therefore, having listened to our entreaty, turn back.



#### श्लोकः
##### मूलम्
धर्मतः स विशुद्धात्मा वीरः शुभदृढव्रतः।  
उपवाह्यस्तु वो भर्ता नापवाह्यः पुराद्वनम्॥2.45.16॥

##### शब्दार्थः
धर्मतः righteous, विशुद्धात्मा a purified soul, वीरः brave, शुभदृढव्रतः auspicious and firm in resolve, सः वः भर्ता your master, उपवाह्यः should be carried back, पुरात् from the city, वनम्  
to the forest, न अपवाह्यः should not carry.

##### आङ्ग्लानुवादः
Your master has a purity of heart. He is righteous, virtuous, brave and firm in resolve, carry him backward and not forward from the city into the forest.



#### श्लोकः
##### मूलम्
एवमार्तप्रलापांस्तान् वृद्धान् प्रलपतो द्विजान्।  
अवेक्ष्य सहसा रामो रथादवततार ह॥2.45.17॥

##### शब्दार्थः
एवम् in this manner, आर्तप्रलापान् pitiful lamentations, प्रलपतः muttering, वृद्धान् aged, तान्द्विजान् those brahmins, अवेक्ष्य having seen, रामः Rama, सहसा immediately, रथात् from the chariot, अवततार ह alighted.

##### आङ्ग्लानुवादः
Having seen the aged brahmins muttering pitiful lamentations in this manner, Rama immediately alighted from the chariot.



#### श्लोकः
##### मूलम्
पद्भ्यामेव जगामाथ ससीतस् सहलक्ष्मणः।  
सन्निकृष्टपदन्यासो रामो वनपरायणः॥2.45.18॥

##### शब्दार्थः
अथ then, स सीतः along with Sita, सहलक्ष्मणः and Lakshmana, रामः Rama, वनपरायणः  
(moving) towards the forest, सन्निकृष्टपदन्यासः with a slow pace, पद्भ्याम् एव on foot alone, जगाम went.

##### आङ्ग्लानुवादः
Then Rama along with Sita and Lakshmana began walking on foot with slow steps towards the forest.



#### श्लोकः
##### मूलम्
द्विजातींस्तु पदातींस्तान् रामश्चारित्रवत्सलः।  
न शशाक घृणाचक्षुः परिमोक्तुं रथेन सः॥2.45.19॥

##### शब्दार्थः
चारित्रवत्सलः fond of probity, घृणाचक्षुः compassionate eyes, सः रामः that Rama, पदातीन् those walking on foot, तान् द्विजातीन् those brahmins, रथेन with the chariot, परिमोक्तुम् to leave them, न शशाक was not possible.

##### आङ्ग्लानुवादः
Rama a man of probity and compassion could not ride off in his chariot while those brahmins were trudging far behind.



#### श्लोकः
##### मूलम्
गच्छन्तमेव तं दृष्ट्वा रामं सम्भ्रान्तचेतसः।  
ऊचुः परमसन्तप्ता रामं वाक्यमिदं द्विजाः॥2.45.20॥

##### शब्दार्थः
द्विजाः brahmins, गच्छन्तमेव thus going, तं रामम् that Rama, दृष्ट्वा having seen, सम्भ्रान्तचेतसः with agitated mind, परमसन्तप्ताः deeply distressed, इदं वाक्यम् these words, ऊचुः said.

##### आङ्ग्लानुवादः
Having seen Rama thus going towards the forest, those brahmins, highly agitated and distressed, said to himः



#### श्लोकः
##### मूलम्
ब्राह्मण्यं सर्वमेतत्त्वां ब्रह्मण्यमनुगच्छति।  
द्विजस्कन्धाधिरूढास्त्वामग्नयोऽप्यनुयान्त्यमी॥2.45.21॥

##### शब्दार्थः
सर्वम् all, एतत् these, ब्राह्मण्यम् order of brahmins, ब्रह्मण्यम् seeking good of the brahmins, त्वाम् you, अनुगच्छति is following, अमी these, अग्नयः अपि sacred fires also, द्विजस्कन्धाधिरूढाः mounting on the shoulders of brahmins, त्वाम् you, अनुयान्ति following.

##### आङ्ग्लानुवादः
This entire order of brahmins with the sacrificial fires on their hsoulders is following you, their wellwisher.



#### श्लोकः
##### मूलम्
वाजपेयसमुत्थानि छत्राण्येतानि पश्य नः।  
पृष्ठतोऽनुप्रयातानि मेघानिव जलात्यये॥2.45.22॥

##### शब्दार्थः
वाजपेयसमुत्थानि acquired while performing Vajapeya sacrifice, नः पृष्ठतः behind us, अनुप्रयातानि are coming, एतानि these, छत्राणि umbrellas, जलात्यये at the end of the rainy season, मेघानिव like clouds, पश्य please see.

##### आङ्ग्लानुवादः
See these umbrellas acquired by us while performing Vajapeya sacrifice are following you like the clouds at the end of the rainy season.



#### श्लोकः
##### मूलम्
अनवाप्तातपत्रस्य रश्मिसन्तापितस्य ते।  
एभिश्छायां करिष्यामः स्वैश्छत्रैर्वाजपेयिकैः॥2.45.23॥

##### शब्दार्थः
अनवाप्तातपत्रस्य for one without an umbrella, रश्मिसन्तापितस्य of a man scorched with the rays of the Sun, ते to you, वाजपेयिकैः acquired during Vajapeya sacrifice, स्वैः by your own, छत्रैः with umbrellas, छायाम् shade, करिष्यामः will extend.

##### आङ्ग्लानुवादः
You do not have a royal umbrella and you are scorched by the rays of the Sun. We will offer you shade with the umbrellas acquired during Vajapeya sacrifice.



#### श्लोकः
##### मूलम्
या हि नः सततं बुद्धिर्वेदमन्त्रानुसारिणी।  
त्वत्कृते सा कृता वत्स वनवासानुसारिणी॥2.45.24॥

##### शब्दार्थः
वत्स dear child, नः our, या बुद्धिः mind, सततं always, वेदमन्त्रानुसारिणी follows Vedic hymns that one, त्वत्कृते for your sake, वनवासानुसारिणी one seeking the forest life, कृता is made.

##### आङ्ग्लानुवादः
O dear child, our minds always pursue the study of vedic hymns. For your sake now they are made to follow the life in the forest.



#### श्लोकः
##### मूलम्
हृदयेष्वेव तिष्ठन्ति वेदा ये नः परं धनम्।  
वत्स्यन्त्यपि गृहेष्वेव दाराश्चारित्ररक्षिताः॥2.45.25॥

##### शब्दार्थः
नः our, परं धनम् greatest wealth, ये those, वेदाः the Vedas, हृदयेष्वेव in our hearts, तिष्ठन्ति are remaining, दारा अपि our wives also, चारित्ररक्षिताः protected by fidelity, गृहेष्वेव at home, वत्स्यन्ति shall stay.

##### आङ्ग्लानुवादः
The Vedas are our greatest wealth and they reside in our hearts. Our wives, protected by their fidelity, shall stay at home.



#### श्लोकः
##### मूलम्
न पुनर्निश्चयः कार्यस्त्वद्गतौ सुकृता मतिः।  
त्वयि धर्मव्यपेक्षे तु किं स्याद्धर्मपथे स्थितम्॥2.45.26॥

##### शब्दार्थः
पुनः again (another), निश्चयः decision, न कार्यः should not be taken, त्वद्गतौ on your journey, मतिः mind, सुकृता is well set, त्वयि in you, धर्मव्यपेक्षे reluctant to follow 'dharma', धर्मपथे in the path of righteousness, किम् what?, स्थितं स्यात् is left now?

##### आङ्ग्लानुवादः
We are not going to revoke our decision. We have made up our minds to follow you (into the forest). If you have no regard for this decision, then who will adhere to the path of righteousness?



#### श्लोकः
##### मूलम्
याचितो नो निवर्तस्व हंसशुक्लशिरोरुहैः।  
शिरोभिर्निभृताचार महीपतनपांसुलैः॥2.45.27॥

##### शब्दार्थः
निभृताचार ever firm in duty, महीपतनपांसुलैः soiled with the dust fallen on the ground, हंसशुक्लशिरोरुहैः having hairs white like the (plumes of a) swan, नः our, शिरोभिः with our  heads, याचितः beg of you, निवर्तस्व you may return.

##### आङ्ग्लानुवादः
O Rama, you are firm in your duty.We beseech you, our heads bowed with swanwhite hair and soiled with dust, to return to Ayodhya.



#### श्लोकः
##### मूलम्
बहूनां वितता यज्ञा द्विजानां य इहागताः।  
तेषां समाप्तिरायत्ता तव वत्स निवर्तने॥2.45.28॥

##### शब्दार्थः
ये who, इह here, आगताः have arrived, बहूनाम् many, द्विजानाम् brahmins, यज्ञाः sacrifices, वितताः commenced, वत्स O dear child, तेषाम् their, समाप्तिः consummation, तव your, निवर्तने returning, आयत्ता is dependent.

##### आङ्ग्लानुवादः
Many of those brahmins who arrived here have commenced their sacrifices. O dear child, their consummation depends on your return.



#### श्लोकः
##### मूलम्
भक्तिमन्ति हि भूतानि जङ्गमाजङ्गमानि च।  
याचमानेषु राम त्वं भक्तिं भक्तेषु दर्शय॥2.45.29॥

##### शब्दार्थः
राम Rama, जङ्गमाजङ्गमानि movable and immovable, भूतानि living beings, भक्तिमन्ति हि are  devoted to you, त्वम् you, याचमानेषु supplicants, भक्तेषु in devotees, भक्तिम् devotion, दर्शय show.

##### आङ्ग्लानुवादः
O Rama, all these living beings, movable and immovable, are devoted to you and are entreating you with devotion to return. Show consideration to those supplicants.



#### श्लोकः
##### मूलम्
अनुगन्तुमशक्ता स्त्वां मूलैरुद्धतवेगिनः।  
उन्नता वायुवेगेन विक्रोशन्तीव पादपाः॥2.45.30॥

##### शब्दार्थः
मूलैः with their roots, उद्धतवेगिनः crushed with their speed, पादपाः trees, त्वाम् you, अनुगन्तुम्  to follow, अशक्ताः unable, वायुवेगेन with the speed of wind, उन्नताः uplifted, विक्रोशन्तीव weeping like.

##### आङ्ग्लानुवादः
Although the trees uplifted by the speed of the wind, intend to follow you, their movement is stalled by their roots. Unable, they appear to be weeping.



#### श्लोकः
##### मूलम्
निश्चेष्टाहारसञ्चारा वृक्षैकस्थानविष्ठिताः।  
पक्षिणोऽपि प्रयाचन्ते सर्वभूतानुकम्पिनम्॥2.45.31॥

##### शब्दार्थः
पक्षिणोऽपि even the birds, निश्चेष्टाहारसञ्चाराः without foraging for food and wanderings,  वृक्षैकस्थानविष्ठिताः perched on the trees at one place, सर्वभूतानुकम्पिनम् one compassionate to all creatures, प्रयाचन्ते are imploring.

##### आङ्ग्लानुवादः
Even the birds instead of foraging for food are sitting motionless on the trees at one place. They are imploring you, you who are compassionate to all creatures, to return to Ayodhya.



#### श्लोकः
##### मूलम्
एवं विक्रोशतां तेषां द्विजातीनां निवर्तने।  
ददृशे तमसा तत्र वारयन्तीव राघवम्॥2.45.32॥

##### शब्दार्थः
एवम् in this way, निवर्तने seeking his return, तेषां द्विजातीनाम् those brahmins, विक्रोशताम्  crying, तत्र there, तमसा Tamasa river, राघवम् Rama, वारयन्तीव as if preventing, ददृशे appeared.

##### आङ्ग्लानुवादः
While those brahmins were thus crying out, river Tamasa came into view as if seeking  Rama to turn back to Ayodhya.



#### श्लोकः
##### मूलम्
ततः सुमन्त्रोऽपि रथाद्विमुच्य  
श्रान्तान्हयान्सम्परिवर्त्य शीघ्रम्।  
पीतोदकांस्तोयपरिप्लुताङ्गा  
नचारयद्वै तमसाविदूरे॥2.45.33॥

##### शब्दार्थः
ततः then, सुमन्त्रोऽपि Sumantra also, श्रान्तान् fatigued, हयान् horses, रथात् from the chariot, विमुच्य having unyoked, शीघ्रम् quickly, सम्परिवर्त्य allowing them to roll and relax, पीतोदकान्  making them drink water, तोयपरिप्लुताङ्गान् bathing them in water, तमसाविदूरे not far from river Tamasa, अचारयत् made them graze.

##### आङ्ग्लानुवादः
Then Sumantra also unyoked the fatigued horses from the chariot and quickly allowed  them to roll and relax on the ground. Having made the horses drink and dip  
in water, he released them for grazing not far from Tamasa river.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे पञ्चचत्वारिंशस्सर्गः॥  
Thus ends the fortyfifth sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/04-chitrakUTa-prAptiH/045_tamasAtIragamanam.md">
<details><summary><h3>भूषणम् ...{Loading}...</h3></summary>



अनुरक्ता महात्मानं रामं सत्यपराक्रमम् ।  

अनुजग्मुः प्रयान्तं तं वनवासाय मानवाः  ॥  २।४५।१  ॥   

एवं सुमित्रया कौसल्याश्वासनपर्यन्तं कथासङ्घट्टनं परिसमाप्य सम्प्रति
रामगमनवृत्तान्तं प्रस्तौति--अनुरक्ता इत्यादि  ॥  २।४५।१  ॥   

  

निवर्तिते ऽपि च बलात् सुहृद्वर्गे च राजनि ।  

नैव ते संन्यवर्तन्त रामस्यानुगता रथम्  ॥  २।४५।२  ॥   

अयोध्यानिलयानां हि पुरुषाणां महा यशाः ।  

बभूव गुणसम्पन्नः पूर्णचन्द्र इव प्रियः  ॥  २।४५।३  ॥   

निवर्तित इति । सुहृद्वर्गे राजसुहृद्भूतावरोधवर्गे । राजनि च सचिवसहिते
राजनि च । ते पौरजनाः  ॥  २।४५।२३  ॥   

  

स याच्यमानः काकुत्स्थः स्वाभिः प्रकृतिभिस्तदा ।  

कुर्वाणः पितरं सत्यं वनमेवान्वपद्यत  ॥  २।४५।४  ॥   

स इति । याच्यमानः निवर्तस्वनिवर्त्तस्वेति प्रार्थ्यमानः । सत्यं
सत्यप्रतिज्ञम्  ॥  २।४५।४  ॥   

  

अवेक्षमाणः सस्नेहं चक्षुषा प्रपिबन्निव ।  

उवाच रामः स्नेहेन ताः प्रजाः स्वाः प्रजा इव  ॥  २।४५।५  ॥   

अवेक्षमाण इति । स्वाः प्रजा इव स्वान्यपत्यानीव  ॥  २।४५।५  ॥   

  

या प्रीतिर्बहुमानश्च मय्ययोध्यानिवासिनाम् ।  

मत्प्रियार्थं विशेषेण भरते सा निवेश्यताम्  ॥  २।४५।६  ॥   

स हि कल्याणचारित्रः कैकेय्यानन्दवर्द्धनः ।  

करिष्यति यथावद्वः प्रियाणि च हितानि च  ॥  २।४५।७  ॥   

ज्ञानवृद्धो वयोबालो मृदुर्वीर्यगुणान्वितः ।  

अनुरूपः स वो भर्त्ता भविष्यति भयापहः  ॥  २।४५।८  ॥   

स्वेन पितृवचनपरिपालनस्यावश्यकर्त्तव्यत्वात् प्रजानुरागेण ताभ्यो
हितमुपदिशति--या प्रीतिरित्यादिना  ॥  २।४५।६८  ॥   

  

स हि राजगुणैर्युक्तो युवराजः समीक्षितः ।  

अपि चापि मया शिष्टैः कार्यं वो भर्तृशासनम्  ॥  २।४५।९  ॥   

स हीति । हि यस्मात् कारणात् भरतो वः युष्माकं युवराजः समीक्षितः, राज्ञेति
शेषः । अतो मया शिष्टैरवशिष्टैः लक्ष्मणशत्रुघ्नादिभिः सर्वैरपि भर्तृशासनं
कार्यम् । अपि चेति वक्तव्यान्तरसमुच्चये  ॥  २।४५।९  ॥   

  

न च तप्येद्यथा चासौ वनवासं गते मयि ।  

महाराजस्तथा कार्यो मम प्रियचिकीर्षया  ॥  २।४५।१०  ॥   

नेति । मयि वनं गते सति असौ महाराजः यथा न सन्तप्येत् मम प्रियचिकीर्षया
तथा कार्यः  ॥  २।४५।१०  ॥   

  

यथायथा दाशरथिर्धर्म एव स्थितो ऽभवत् ।  

तथातथा प्रकृतयो रामं पतिमकामयन्  ॥  २।४५।११  ॥   

यथेति । धर्मे पितृवचनपरिपालनरूपे धर्मे । तथातथा प्रकृतयो रामं पतिमकामयन्
आदौ राजा ज्येष्ठं भवन्तमेव अस्मद्रक्षणार्थं युवराजत्वेन कल्पितवान् ।
अयमर्थो भवता अस्माभिश्च कर्त्तव्य इति राममेव पुनःपुनः
पतिमकामयन्तेत्यर्थः  ॥  २।४५।११  ॥   

  

बाष्पेण पिहितं दीनं रामः सौमित्रिणा सह ।  

चकर्षेव गुणैर्बद्ध्वा जनं पुरनिवासिनम्  ॥  २।४५।१२  ॥   

बाष्पेणेति । सौमित्रिणा सहेत्यनेन रामस्येव लक्ष्मणस्यापि
गुणपौष्कल्यमस्तीति द्योत्यते । गुणैरेव गुणैः पाशैरिति श्लिष्टरूपकम्  ॥ 
२।४५।१२  ॥   

  

ते द्विजास्त्रिविधं वृद्धा ज्ञानेन वयसौजसा ।  

वयःप्रकम्पशिरसो दूरादूचुरिदं वचः  ॥  २।४५।१३  ॥   

वहन्तो जवना रामं भो भो जात्या स्तुरङ्गमाः ।  

निवर्त्तध्वं न गन्तव्यं हिता भवत भर्त्तरि  ॥  २।४५।१४  ॥   

त इति । त्रिविधमिति क्रियाविशेषणम् । ओजसा तपोबलेन । वयसा प्रकम्पं चञ्चलं
शिरो येषां ते तथा  ॥  २।४५।१३१४  ॥   

  

कर्णवन्ति हि भूतानि विशेषेण तुरङ्गमाः ।  

यूयं तस्मान्निवर्त्तध्वं याचनां प्रतिवेदिताः  ॥  २।४५।१५  ॥   

कर्णवन्तीति । याचनां प्रतिवेदिताः प्रार्थनां ज्ञापिताः । अस्माभिरिति
शेषः ।  ॥  २।४५।१५  ॥   

  

धर्मतः स विशुद्धात्मा वीरः शुभदृढव्रतः ।  

उपवाह्यस्तु वो भर्त्ता नापवाह्यः पुराद्वनम्  ॥  २।४५।१६  ॥   

धर्म इति । उपवाह्यः पुरसमीपे वाह्यः  ॥  २।४५।१६  ॥   

  

एवमार्तप्रलापांस्तान् वृद्धान् प्रलपतो द्विजान् ।  

अवेक्ष्य सहसा रामो रथादवततार ह  ॥  २।४५।१७  ॥   

एवमिति । आर्तप्रलापान् प्रलपतः आर्तवाक्यानि प्रयुञ्जानानित्यर्थः  ॥ 
२।४५।१७  ॥   

  

पद्भ्यामेव जगामाथ ससीतः सहलक्ष्मणः ।  

सन्निकृष्टपदन्यासो रामो वनपरायणः  ॥  २।४५।१८  ॥   

पद्भ्यामिति । सन्निकृष्टपदन्यासः पद्भ्यां जगामेति ब्राह्मण
वाक्यश्रवणानन्तरं रथगमने दोषो भवतीति प्रतिनिवृत्त्य ब्राह्मणाश्वासने
व्रतभङ्गो भवतीति धिया रथादवतीर्य तदागमनपर्यन्तं मन्दं मन्दं जगामेत्यर्थः
 ॥  २।४५।१८  ॥   

  

द्विजातींस्तु पदातींस्तान् रामश्चारित्रवत्सलः ।  

न शशाक घृणाचक्षुः परिमोक्तुं रथेन सः  ॥  २।४५।१९  ॥   

रथादवतीर्य किमर्थं पादगमनं कृतवानित्याशङ्क्याह--द्विजातीनिति । रथेन
द्विजातीन् परिमोक्तुं न शशाक रथेनोपलक्षितः सन् सावरोधं
दशरथमिवाञ्जल्यादिना द्विजातीन् निवर्त्तयितुं न शशाकेत्यर्थः । घृणाचक्षुः
दयार्द्रचक्षुरित्यर्थः  ॥  २।४५।१९  ॥   

  

गच्छन्तमेव तं दृष्ट्वा रामं सम्भ्रान्तचेतसः ।  

ऊचुः परमसन्तप्ता रामं वाक्यमिदं द्विजाः  ॥  २।४५।२०  ॥   

गच्छन्तमिति । गच्छन्तमेव बहुशो निवृत्ति हेतुप्रदर्शनेपि पितृवचनचिकीर्षया
गच्छन्तमेवेत्यर्थः  ॥  २।४५।२०  ॥   

  

ब्राह्मण्यं कृत्स्नमेतत्त्वां ब्रह्मण्यमनुगच्छति ।  

द्विजस्कन्धाधिरूढास्त्वामग्नयोप्यनुयान्त्यमी  ॥  २।४५।२१  ॥   

दुःखप्रलापादिनाप्यनिवृत्तं रामं सह वनगमनलक्षणं महाभारमारोप्य
निवर्तयितुमुद्युञ्जते--ब्राह्मण्यमित्यादिना । ब्राह्मण्यं ब्राह्मणसमूहः
"ब्राह्मणमाणववाडवाद्यत्" इति यत्प्रत्ययः । ब्रह्मसु ब्राह्मणेषु साधुः
ब्रह्मण्यः तम् । अग्नयः अरण्यारोपिताः, केवलानां
द्विजस्कन्धाधिरूढत्वासम्भवात्  ॥  २।४५।२१  ॥   

  

वाजपेयसमुत्थानि छत्राण्येतानि पश्य नः ।  

पृष्ठतो ऽनुप्रयातानि मेघानिव जलात्यये  ॥  २।४५।२२  ॥   

वाजपेयेति । वाजपेयसमुत्थानि वाजपेथानुष्ठानसम्भृतानि । जलात्यये शरदि  ॥ 
२।४५।२२  ॥   

  

अनवाप्तातपत्रस्य रश्मिसन्तापितस्य ते ।  

एभिश्छायां करिष्यामः स्वैश्छत्रैर्वाजपेयिकैः  ॥  २।४५।२३  ॥   

अनवाप्तेति । वाजपेयिकैः वाजपेयप्राप्तैः । "यावज्जीवं न कञ्चन
प्रत्यवरोहेत् बृहस्पतिसवेन वा प्रत्यवरोहणीयेन यजेत श्वेतच्छत्री भवतीति
विज्ञायते" इति वाजपेययाजिनां श्वेतच्छत्रधारणविधानादिति भावः  ॥  २।४५।२३
 ॥   

  

या हि नः सततं बुद्धिर्वेदमन्त्रानुसारिणी ।  

त्वत्कृते सा कृता वत्स वनवासानुसारिणी  ॥  २।४५।२४  ॥   

अस्माकं बुद्धिरेतावन्तं कालं निश्चिन्ततया मन्त्रविषयाभूत् । इदानीं
त्वत्कृतवनवासविषयाभूदिति रामे महान्तं भारमारोपयन्ति--या हीत्यादिना  ॥ 
२।४५।२४  ॥   

  

हृदयेष्वेव तिष्ठन्ति वेदा ये नः परं धनम् ।  

वत्स्यन्त्यपि गृहेष्वेव दाराश्चारित्ररक्षिताः  ॥  २।४५।२५  ॥   

ब्राह्मणानां धनभूतं वेदं परित्यज्य सहधर्मचारिदारसंरक्षणमप्यकृत्वा
कथमस्माभिः सह गम्यत इत्याकाङ्क्षायामाह--हृदयेष्विति । नः परं धनम्
उत्कृष्टधनभूता ये वेदास्ते हृदयेष्वेव तिष्ठन्ति, अनुच्चारणे तेषां न कापि
हानिरिति भावः । चारित्रेण पातिव्रत्येन रक्षिता दाराश्च गृहेष्वेव
तिष्ठन्ति । चारित्राणामेव तद्रक्षकत्वान्नास्मद्रक्ष्यास्त इति भावः  ॥ 
२।४५।२५  ॥   

  

न पुनर्निश्चयः कार्यस्त्वद्गतौ सुकृता मतिः ।  

त्वयि धर्मव्यपेक्षे तु किं स्याद्धर्ममपेक्षितुम्  ॥  २।४५।२६  ॥   

अद्य मत्प्रार्थनया निवर्त्तध्वमित्यत्राह--नेति । त्वद्गतौ
त्वन्निवर्त्तनरूपगतौ । मतिः सुकृता सुष्ठु कृता । निश्चयः वनगमननिश्चयः ।
पुनर्न कार्यः, त्वयेति शेषः । त्वयि धर्मव्यपेक्षे
पितृवचनपरिपालनरूपधर्मसापेक्षे सति । अस्माभिः धर्ममपेक्षितुं पालयितुं किं
निमित्तं स्यात्, त्वयि वनं गते ऽस्माभिर्धर्म एव त्यक्तव्य इति भावः ।
यद्वा त्वयि धर्मपरायणे त्वयि तु धर्मव्यपेक्षे सति
ब्राह्मणप्रार्थनाकरणरूपधर्मनिरपेक्षे सति किंभूतं धर्ममपेक्षितुं स्यात् न
किमपीत्यर्थः  ॥  २।४५।२६  ॥   

  

याचितो नो निवर्तस्व हंसशुक्लशिरोरुहैः ।  

शिरोभिर्निभृताचार महीपतनपांसुलैः  ॥  २।४५।२७  ॥   

ज्ञान वयस्तपोवृद्धा अपि द्विजा विश्लेषासहिष्णुतया प्रणामेनापि
निवर्त्तयितुमुद्युञ्जते--याचित इति । हे निभृताचार निश्चलधर्मानुष्ठान
हंसशुक्लशिरोरुहैः पलितकेशैः । महीपतनपांसुलैः कृतसाष्टाङ्गप्रणामैः । नः
अस्माकम् शिरोभिर्याचितो निवर्त्तस्व । वृद्धब्राह्मणानां
क्षत्रियकुमारप्रणामः परत्वबुद्ध्या  ॥  २।४५।२७  ॥   

  

बहूनां वितता यज्ञा द्विजानां य इहागताः ।  

तेषां समाप्तिरायत्ता तव वत्स निवर्त्तने  ॥  २।४५।२८  ॥   

बहूनामिति । ये द्विजा इहागतास्तेषां ये यज्ञाः वितताः विस्तृताः,
सम्भृतसम्भारा इति यावत् । तेषां यज्ञानां समाप्तिस्तव निवर्त्तने आयत्ता,
त्वन्निवर्त्तनाधीनेत्यर्थः । एवं न कृतञ्चेत्सर्वे यज्ञास्त्वयैव
विघ्निताः स्युरिति भावः  ॥  २।४५।२८  ॥   

  

भक्तिमन्ति हि भूतानि जङ्गमाजङ्गमानि च ।  

याचमानेषु राम त्वं भक्तिं भक्तेषु दर्शय  ॥  २।४५।२९  ॥   

न केवलं वयमेव, तिर्यक्स्थावराण्यपि त्वन्निवृत्तिमपेक्षन्त
इत्याह--भक्तिमन्तीति । भक्तिं स्नेहम् । दर्शय सफलयेत्यर्थः  ॥  २।४५।२९
 ॥   

  

अनुगन्तुमशक्तास्त्वां मूलैरुद्धतवेगिनः ।  

उन्नता वायुवेगेन विक्रोशन्तीव पादपाः  ॥  २।४५।३०  ॥   

अनुगन्तुमिति । मूलैः पादस्थानीयैस्त्वामनुगन्तुमशक्ताः । उद्धतवेगिनः
प्रतिहतवेगिनः । वायुवेगेन उन्नताः ऊर्ध्वबाहव इव स्थिता इति भावः । पादपाः
विक्रोशन्तीव, क्रन्दन्तीव वायुवेगोत्थशब्दैरिति भावः । उद्धतवेगिभिरित्यपि
पाठः  ॥  २।४५।३०  ॥   

  

निश्चेष्टाहारसञ्चारा वृक्षैकस्थानविष्ठिताः ।  

पक्षिणो ऽपि प्रयाचन्ते सर्वभूतानुकम्पिनम्  ॥  २।४५।३१  ॥   

निश्चेष्टेति । चेष्टा चलनादिकम् आहारः सञ्चाराश्च येभ्यो निर्गतास्ते
तथोक्ताः । प्रयाचन्ते प्रार्थयन्ते, निवृत्तिमिति शेषः । एवं
तिर्यक्स्थावराणामपि खेदो रामस्य सर्वशरीरित्वात् शरीरिणो वैपरीत्ये हि
शरीरव्यथा दृष्टा  ॥  २।४५।३१  ॥   

  

एवं विक्रोशतां तेषां द्विजातीनां निवर्त्तने ।  

ददृशे तमसा तत्र वारयन्तीव राघवम्  ॥  २।४५।३२  ॥   

एवमिति । निवर्तने विषये । यद्वा द्विजातीनामिति सम्बन्धसामान्ये षष्ठी ।
द्विजातिभिः प्रार्थ्यमानरामनिवर्त्तन  

इत्यर्थः  ॥  २।४५।३२  ॥   

  

ततः सुमन्त्रो ऽपि रथाद्विमुच्य श्रान्तान् हयान् सम्परिवर्त्त्य शीघ्रम्
।  

पीतोदकांस्तोयपरिप्लुताङ्गानचारयद्वै तमसाविदूरे  ॥  २।४५।३३  ॥   

तत इति । संपरिवर्त्त्य अध्यश्रमनिवृत्त्यर्थं परिवेष्टनं कारयित्वा
अचारयत् भक्षितयवसानकरोत्  ॥  २।४५।३३  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
पञ्चचत्वारिंशः सर्गः  ॥  ४५  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने पञ्चचत्वारिंशः सर्गः  ॥  ४५  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/04-chitrakUTa-prAptiH/045_tamasAtIragamanam.md">
<details><summary><h3>शिरोमणी ...{Loading}...</h3></summary>



नगरवासवृत्तं वर्णयन्नाह-- अनुरक्ता इति । वनवासाय प्रयान्तं तं
राममनुरक्ताः तद्विषयकातिप्रीतिमन्तः मानवाः अयोध्यावासिजनाः अनुजग्मुः  ॥ 
२।४५।१  ॥   

  

निवर्तिते इति । सुहृद्धर्मेण अनुव्रजने सुहृद्भिराचरणीयो धर्मः तेन
"यमिच्छेत्पुनरायान्तं नैव दूरमनुव्रजेत्" इत्याद्युक्तिरूपेणेत्यर्थः ।
राजनि निवर्तिते सति रामस्य रथमनुगतास्तेनैव सन्न्यवर्तन्त तेन तेषां
तत्सहगमनेच्छा सूचिता  ॥  २।४५।२  ॥   

  

अयोध्येति । गुणसम्पन्नो यो रामः येषां अयोध्यानिलयानामयोध्यावासिनां
पूर्णचन्द्र इव प्रियो बभूव स काकुत्स्थः ताभिः प्रकृतिभिर्याच्यमानः
सहगमनाय प्रार्थ्यमान एव पितरं सत्यं कुर्वाणः सन् वनमन्वपद्यत अगच्छत् ।
श्लोकद्वयमेकान्वयि  ॥  २।४५।३,४  ॥   

  

अवेक्षमाण इति । स्वाः स्वकीयाः प्रजाः पुत्रानिव ताः याचमानाः प्रजाः राम
उवाच  ॥  २।४५।५  ॥   

  

तद्वचनमेवाह-- येत्यादिभिः । अयोध्यावासिनां भवतामपि या यादृशी प्रीतिः
स्नेहः यो बहुमानः अतिसत्कारश्च सा स च मत्प्रियार्थं
मन्निष्ठप्रीतिवृद्ध्यर्थं भरते विधीयतां क्रियताम् एतेन भरतो मदतिप्रिय
इति व्यञ्जितम्  ॥  २।४५।६  ॥   

  

स इति । कल्याणचारित्रः सर्वकल्याणकारकाचरणविशिष्टः स भरतः वो युष्माकं
प्रियाणि प्रीतिनिष्पादकानि हितानि वृद्धिकारककार्याणि यथावत्करिष्यति  ॥ 
२।४५।७  ॥   

  

तत्पालनयोग्यतां बोधयन्नाह-- ज्ञानेति । ज्ञानवृद्धः अतिज्ञानवान्
मृदुवीर्यगुणान्वितः मृदुः अतिकोमलचित्तः वीर्यगुणैः
अतिपराक्रमवात्सल्यादिभिरन्वितो युक्तः स एव स इति कर्मधारयः, मृदुशब्दस्य
धर्मपरत्वे तु त्रयाणां द्वन्द्वे कृते तत्पुरुषः अत एव अनुरूपः पालनयोग्यः
अत एव भयापहः प्रजाभयनाशनयोग्यः वयोबालः वयसा बालः स भरतः वो युष्माकं
भर्ता भविष्यति  ॥  २।४५।८  ॥   

  

स इति । मया शिष्टैः शिक्षितैः राजगुणैर्युक्तः स भरतः युवराजः
प्रजापालकत्वेन युवराजसदृशः समीक्षितो निश्चितः पित्रादिभिरिति शेषः । अतः
भर्तृशासनं राजाज्ञा वो युष्माकं कार्यम्  ॥  २।४५।९  ॥   

  

नेति । महाराजो दशरथः यथा न सन्तप्येत्तथा कार्यः अनुकूलाचरणेन तोषणीय
इत्यर्थः  ॥  २।४५।१०  ॥   

  

यथेति । दाशरथिः रामः यथा यथा येन येन प्रकारेण धर्ममाश्रितः
ग्राहितवाँस्तथातथा तेन तेन प्रकारेण धर्ममाश्रितः आश्रयणकर्त्र्यः
प्रकृतयः प्रजाः पतिं राममकामयन्नशोभयन्नाश्रितः शब्दावृत्त्या उभयान्वयी
पूर्वत्रान्तर्भावितणिजर्थः श्रिञः कर्तरि निष्ठा परत्र कर्तरि क्विप्  ॥ 
२।४५।११  ॥   

  

बाष्पेणेति । दीनं निश्चितरामवियोगजनितदुःखाक्रान्तमत एव बाष्पेण अश्रुणा
पिहितं व्याप्तं गुणैः रघुनाथनिष्ठातिसौशील्यादिभिर्बद्धं स्वाधीनीकृतं
पुरवासिनं जनं गुणैः रज्जुभिः बद्धमिव रामश्चकर्ष । अत्रापि गुणबद्धशब्दौ
शब्दावृत्त्योभयान्वयिनौ  ॥  २।४५।१२  ॥   

  

ते इति । ज्ञानादिभिस्त्रिभिः त्रिविधं यथा स्यात्तथा वृद्धाः ये अत एव
वयःप्रकम्पशिरसः अतिवयोहेतुकप्रकम्पविशिष्टशिरोविशिष्टाः ये द्विजाः ते
दूरादिदं वचः ऊचुः । दूरादित्यनेन तत्समीपगमनासामर्थ्यं तेषां सूचितम्  ॥ 
२।४५।१३  ॥   

  

तद्वचनमेवाह-- वहन्त इति । जात्याः उत्तमजातिप्रसूताः अत एव जवनाः
अतिगमनशीलाः भो भो तुरङ्गमाः मन्तव्यं मननयोग्यं रामं वहन्तो यूयं भर्तरि
रामे हिताः प्रियवहनकर्तारः भवन न निवर्तध्वं गन्तव्यदेशमप्राप्य भवद्भिर्न
निवर्तितव्यमित्यर्थः । "गन्तव्यम्" इति पाठे अनुगमनार्हमित्यर्थः  ॥ 
२।४५।१४  ॥   

  

ननु पशुत्वादस्माभिः कथं तव सम्भाषणमित्यत आहुः-- कर्णवन्तीति । भूतानि
प्राणिनः कर्णवन्ति सन्तीति शेषः । तत्र तुरङ्गमाः अश्वाः विशेषेण
कर्णवन्तः अतो याचनां प्रतिवेदिताः मत्प्रार्थनाविषयकज्ञानवन्तो यूयं
तस्मात्स्वविचारितवनमार्गमध्यनिवर्तनान्निवर्तध्वं वनप्रापणमन्तरा न
निवर्तितव्यमित्यर्थः  ॥  २।४५।१५  ॥   

  

तदेव भङ्ग्यन्तरेणाह-- धर्मत इति । विशुद्धात्मा वो युष्माकं भर्ता अत एव
नापवाह्यः विरुद्धवहनानर्हः स रामः पुराद्वनं धर्मतः सुखप्रापकत्वेन
उपवाह्यः प्रापणीयः  ॥  २।४५।१६  ॥   

  

एवमिति । आर्तप्रलापान्दुःखसूचकशब्दान्प्रलपतः कथयतो
द्विजान्ब्राह्मणानवेक्ष्य रथादवततार । एतेन रामस्य मर्यादापालकत्वं
व्यक्तम्  ॥  २।४५।१७  ॥   

  

पद्भ्यामिति । सन्निकृष्टपदन्यासः सन्निकृष्टो ब्राह्मणसङ्गमनेच्छया
अल्पीभूतः पदन्यासो यस्य स रामः पद्भ्यामेव जगाम  ॥  २।४५।१८  ॥   

  

रथादवतरणे प्रयोजनं वदन्नाह-- द्विजातीनिति । चारित्रवत्सलः
वात्सल्यसूचकाचरणविशिष्टः घृणाचक्षुः दयासूचकदृष्टिमान् रथेन सहितः स रामः
पदातीन्द्विजातीन्परिमोक्तुं निवर्तयितुं न शशाक । तेन रामस्याधर्मभीरुत्वं
सूचितम्  ॥  २।४५।१९  ॥   

  

गच्छन्तमिति । रामं सर्वाभिरामदातारम् एवं रथादिरहितत्वेन गच्छन्तं तं रामं
दृष्ट्वा सम्भ्रान्तमानसाः सम्भ्रान्ते रामकर्तृकादरे मानसं येषां ते
परमसन्तप्ताः निश्चितरामवियोगजनितसन्तापं प्राप्ताः द्विजाः इदं वाक्यमूचुः
 ॥  २।४५।२०  ॥   

  

तद्वचनमेवाह-- ब्राह्मण्यमिति । कृत्स्नं निखिलमेतद्ब्राह्मण्यं
ब्राह्मणसमूहः "ब्राह्मणमाणववाडवाद्यत्" इति यत् । ब्रह्मण्यम्
ब्राह्मणहितं त्वामनुगच्छति अत एव द्विजस्कन्धादिरूढाः ब्राह्मणस्कन्धेषु
स्थिताः अमी अरणीपात्रादिद्वारका अग्नयस्त्वामनुयान्ति  ॥  २।४५।२१  ॥   

  

वाजपेयेति । वाजपेयसमुत्थानि वाजपेये वाजपेययागे समुत्थानि लब्धानि पृष्ठतो
ऽनुप्रयातानि जलात्यये शरदि मेघानिव एतानि नो ऽस्माकं छत्राणि पश्य
वाजपेयिनां राजवच्छत्रधारणं श्रुतौ प्रसिद्धम्  ॥  २।४५।२२  ॥   

  

छत्रदर्शने प्रयोजनं वदन्नाह-- अनवाप्तेति । न अवाप्तं प्राप्तमातपत्रं
छत्रं येन तस्य अत एव रश्मिसन्तापितस्य ते वाजपेयकैः वाजपेये उपलब्धैः एभिः
स्वैः स्वकीयैश्छत्रैः छायां करिष्यामः "यावज्जीवं कञ्चन
प्रत्यारोहेद्बृहस्पतिसवेन वा वजेत्प्रत्यवरोहिणीयेन यजेत् श्वेतच्छत्री
भवतीति विज्ञायते" इति वाजपेययाजिनां श्वेतच्छत्रधारणविधानम्  ॥  २।४५।२३
 ॥   

  

येति । नो ऽस्माकं या बुद्धिः वेदमन्त्रानुसारिणी मन्त्राभ्यासनिरतेत्यर्थः
सा बुद्धिस्त्वत्कृते त्वदर्थं वनवासानुसारिणी कृता । एतेन वयमपि सहैव
नेव्या इति सूचितम्  ॥  २।४५।२४  ॥   

  

ननु धनदारान्विहाय कथं भवतां सह गमनमित्यत आहुः-- हृदयेष्विति । ये वेदाः
नः परमुत्कृष्टं धनं ते हृदयेष्वेव अवतिष्ठन्ते चारित्ररक्षिताः
स्वाचरणकर्तृकरक्षाविशिष्टा दारा अपि गृहे वत्स्यन्ति । एतेन सहगमने न
काप्यनुपपत्तिरिति सूचितम्  ॥  २।४५।२५  ॥   

  

ननु बहूनामसम्मतत्वान्मद्गमनमेव सन्दिग्धमित्यत आहुः-- पुनरिति । गतौ
त्वत्कर्तृकगमने त्वद्गमनविरोध्यन्यः निश्चयः पुनर्न कार्यः कैश्चिदिति
शेषः । इति मतिर्निश्चयः सुकृता अस्माभिरिति शेशः । अयं त्वच्छब्दः
सर्वादिपठितोन्यपर्यायः । तत्र हेतुमाह-- त्वयि धर्मव्यपेक्षे
धर्मापेक्षारहिते सति धर्मपथे धर्ममार्गे स्थितं किं वस्तु स्यान्न
किमपीत्यर्थः  ॥  २।४५।२६  ॥   

  

याचित इति । हंसशुक्लशिरोरुहैः हंसशुक्लसदृशशुक्लविशिष्टकेशविशिष्टैः
शिरोभिरुपलक्षितैः महीपतनपांसुलैः प्रणामार्थं महीपतनेन धूलीधूसरैः
अमात्यादिभिर्याचितो ऽपि त्वं नो निवर्तस्व  

निभृताचारेति सम्बोधनं तदर्थस्तु निभृतो नितरां पोषितः आचारः सज्जनमार्गो
येनेति  ॥  २।४५।२७  ॥   

  

बहूनामिति । हे वत्स ये इहागतास्तेषां बहूनां द्विजानां ये वितताः विस्तृता
यज्ञास्तेषां समाप्तिः निवर्तने वनवासान्निवृत्तिसमये आयत्ता
अस्माभिर्निश्चितेत्यर्थः । पूर्वस्तेषांशब्दो यच्छब्दमहिम्ना उत्तरत्र ये
इति तच्छब्दमहिम्ना चाध्याहृतः  ॥  २।४५।२८  ॥   

  

वनगमने प्रयोजनान्तरं वदन्त आहुः-- भक्तिमन्तीति । जङ्गमाजङ्गमानि चराचराणि
ते भक्तिमन्ति सन्तीति शेषः । अतो याचमानेषु तेषु भक्तेषु विद्यमानां
भक्तिं त्वं दर्शय स्वगमनेन प्रकटय तेन "भक्तिरेवैनं गमयति" इत्यादि
श्रुतिसार्थक्यं कुर्विति प्रार्थना सूचिता  ॥  २।४५।२९  ॥   

  

ननु भक्ताः स्वयमेवागत्य मद्दर्शनं करिष्यन्तीति किं मद्गमनेनेत्यत आहुः--
अनुगन्तुमिति । वायुवेगेन करणेन मूलेन सह उद्धतवेगिनः अतिप्रकम्पविशिष्टाः
इत्यर्थः । पादपा इव उद्धतवेगिनः अतिवृद्धा इत्यर्थः । अत एव
त्वामनुगन्तुमशक्ताः उन्नताः उदि परमात्मनि त्वयि नताः महान्तः त्वां
विक्रोशन्ति आह्वयन्ति त्वदागमनं वाञ्छन्तीत्यर्थः । त्वामित्युभयान्वयि ।
एतेन त्वयैव गन्तव्यमिति सूचितम्  ॥  २।४५।३०  ॥   

  

तद्वने तिर्यग्योनीनामपि तव दर्शनाकाङ्क्षेति बोधयन्त आहुः-- निश्चेष्टेति
। निश्चेष्टाहारसञ्चाराः वृद्धत्वादिना निर्गता श्चेष्टा बहुवाव्यापाराः
आहारसञ्चाराः आहारार्थं सञ्चरणं येषां ते अत एव वृक्षैकस्थाननिश्चिताः
एकवृक्षस्थितिविषयकनिश्चयवन्तः पक्षिणः सम्पातिप्रभृतयो ऽपि
सर्वभूतानुकम्पनं त्वां प्रयाचन्ते द्रष्टुमिच्छन्तीत्यर्थः  ॥  २।४५।३१
 ॥   

  

एवमिति । एवमनेन प्रकारेण विक्रोशतां तेषां द्विजातीनां निवर्तने इव स्थिता
राघवं रामं वारयन्ती वरमिच्छन्ती तमसा तत्र तस्मिन्समये ददृशे कर्मणि लिट्
। वारशब्दः स्वार्थिकाणन्तः  ॥  २।४५।३२  ॥   

  

तत इति । ततस्तमसादर्शनानन्तरं श्रान्तान्हयान्रथाद्विमुच्य परिवर्त्य
श्रमनिवर्तकपरिभ्रमणं कारयित्वा
पीतोदकान्पीतजलांस्तोयपरिप्लुताङ्गान्कृतस्नानान्हयांस्तमसाविदूरे तमसाया
निकटे अचारयत्  ॥  २।४५।३३  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
पञ्चचत्वारिंशः सर्गः  ॥  २।४५  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/04-chitrakUTa-prAptiH/045_tamasAtIragamanam.md">
<details><summary><h3>तिलकम् ...{Loading}...</h3></summary>



इदानीं दूरमनुगच्छत्पौरजननिवर्तनमाह अन्विति । वनवासाय प्रयान्तमित्यन्वयः
 ॥  २।४५।१  ॥   

  

सुहृद्धर्मेण "यमिच्छेत्पुनरायातं नैव दूरमनुव्रजेत्" इत्युक्तिरूपेण ते
ऽनुरक्ताः पौराः  ॥  २।४५।२  ॥   

  

तदनिवृत्तौ हेतुमाह अयोध्येति  ॥  २।४५।३  ॥   

  

याच्यमानः प्रतिनिवृत्तिमिति शेषः । ताभिः प्रकृतिभिरनुरक्ततमप्रजाभिः
सत्यं सत्यवन्तम्  ॥  २।४५।४  ॥   

  

स्वाः प्रजा इव स्वपुत्रानिव  ॥  २।४५।५  ॥   

  

अयोध्यानिवासिनाम् युष्माकमिति शेषः  ॥  २।४५।६  ॥   

  

प्रियाण्यैहलौकिकसुखजनकानि हितानि परलोकसुखजनकानि  ॥  २।४५।७  ॥   

  

वयसा बालोपि ज्ञानवृद्धः वीर्यगुणान्वितो ऽपि मृदुः  ॥  २।४५।८  ॥   

  

समीक्षितो राज्ञा निश्चितः मया शिष्टैः मत्तो ऽधिकैरिति यावत्, ईदृशै
राजगुणैर्युक्तः हि यतः अपि चाप्यस्मादपि हेतोः भरते प्रीतिर्विधीयतां यतो
वो युष्माकं भर्तृशासनं राजाज्ञा कार्यावश्यकार्या भवति  ॥  २।४५।९  ॥   

  

तथा कार्यो ऽनुकूलाचरणेन सदा समावासनीयः  ॥  २।४५।१०  ॥   

  

धर्मं राजवाक्यपरिपालनरूपम् अकामयंश्चित्ते स्वीकृतवन्तः
अत्यन्तधर्मशालित्वात्  ॥  २।४५।११  ॥   

  

बाष्पेण पिहितं पिहितनेत्रं रज्जुरूपैः स्वगुणैर्बद्धं पुरनिवासिनं
सोमित्रिसहितो रामश्चकर्षेव उत्प्रेक्षालङ्कारः गुणैरित्यंशे शोकः  ॥ 
२।४५।१२  ॥   

  

ओजसा तपोबलेन एवं त्रिविधं यथा तथा वृद्धास्तेषां मध्ये वयःप्रकम्पशिरसो  

वयस आधिक्यात्कम्पयुक्तशिरसो ऽतिवृद्धत्वादनुधावनाशक्त्या दूरादिदमूचुः ।
क्वचित्तु "प्रभुग्नशिरसः"  

इति पाठः  ॥  २।४५।१३  ॥   

  

किमूचुस्तदाह वहन्त इति । रथेन प्रापयन्त इत्यर्थः जात्या उत्तमजातीयाः
भर्तरि रामविषये हिता भवत वनं मा नयतेति यावत् । ब्राह्मणयाच्ञामतिक्रम्य
युष्मद्गमनं भर्तुरहितमिति भावः  ॥  २।४५।१४  ॥   

  

विशेषेण यूयं कर्णवन्त इत्यनुकर्षतस्तस्माद्बधिरवन्न गन्तव्यम्, अपि तु
याचनामस्मदीयां प्रतिवेदिता ज्ञातवन्तो निवर्तध्वम्  ॥  २।४५।१५  ॥   

  

उपवाह्यः पुरसमीपं प्रापणीयः वो युष्माकम्, न तु पुरादपनीय वनं वाह्यः
प्रापणीयः  ॥  २।४५।१६  ॥   

  

आर्तप्रलापानार्तवाक्यानि प्रलपतः कथयतः  ॥  २।४५।१७  ॥   

  

द्विजानां सङ्गमार्थं संनिकृष्टपदन्यासो भूत्वा वनपरायण एव शनैर्जगाम । नतु
निवृत्तो नापि स्थितः रथेन गमने ब्राह्मणक्लेशेन दोषः प्रतिनिवृत्य
ब्राह्मणाश्वासने व्रतभङ्गो भवतीति धिया पद्भ्यां मन्दगमनो ऽभूत्
यावद्वृद्धसंनिधानमिति भावः  ॥  २।४५।१८  ॥   

  

रथेन परिमोक्तुं न शशाक अत्यन्तं रथवेगालम्बनेन निवर्तयितुं न शशाकेत्यर्थः
। तत्र घृणाचक्षुष्ट्वं हेतुः घृणा दया तत्सूचकचक्षुष्मानित्यर्थः  ॥ 
२।४५।१९  ॥   

  

गच्छन्तमेव स्वप्रार्थनानन्तरमपि न स्थितं नापि निवृत्तमित्यर्थः  ॥ 
२।४५।२०  ॥   

  

ब्राह्मण्यं ब्राह्मणसमूहः ब्रह्मण्यं ब्रह्महितम् द्विजस्कन्धाधिरूढाः
पात्रारणिद्वारेणेति शेषः  ॥  २।४५।२१  ॥   

  

वाजपेयसमुत्थानि वाजपेययाजिनो राजवच्छत्रादिसंबन्धस्य श्रुतावुक्तेः
मेघानिव जलात्यये शारदमेघवत्पाण्डुराणिच्छत्राणीत्यर्थः  ॥  २।४५।२२  ॥   

  

अनवाप्तातपत्रस्याप्राप्तस्वेतच्छत्रस्य वाजपेयकैर्वाजपेययागप्राप्तैः  ॥ 
२।४५।२३ ॥   

  

वेदमन्त्रानुसारिणि तदभ्यासानुसरणशीला त्वत्कृते त्वन्निमित्तं
वनवासानुसारिणी वेदाभ्यासादि परित्यज्य वनवासोन्मुखीकृतेत्यर्थः  ॥  २।४५।२४
 ॥   

  

अस्माकं त्वया सह वनानुगमने न काप्यनुपपत्तिरित्याहुः हृदयेष्विति । ये नो
ऽस्माकं परं धनं वेदाः ते ऽस्माकं हृदय एवावतिष्ठन्ते चारित्रं
पातिव्रत्यम्  ॥  २।४५।२५  ॥   

  

पुनरिति । यद्यपि त्वद्गतौ त्वदनुगमने ऽस्माकं मतिः सुकृता निश्चिता अतः
पुनर्वनगमननिश्चयो ऽस्माकं न कार्यो ऽस्ति कृतत्वादेव तथापि किंचिद्ब्रूम
इति शेषः । त्वयि धर्मव्यपेक्षे ब्राह्मणवचनरूपधर्मनिरपेक्षे सति किंभूतं
धर्मपथे स्थितं स्यात्, न किमपि सर्वे धर्ममार्गं व्यतिक्रमेषुः  ॥  २।४५।२६
 ॥   

  

तस्मादस्माभिर्हंसशुक्लशिरोरुहैः पलितकेशैः शिरोभिः साष्टाङ्गप्रणामेन
महीपतनपांसुलैर्महीपतनेन पांसुलै रजोव्याप्तैर्देहैश्च याचितस्त्वं
निभृताचार निश्चलधर्मानुष्ठान निवर्तस्व । अत्र ब्राह्मणैर्नमस्कारः
क्षत्रियस्य कथमिति न शङ्क्यं तत्त्वज्ञतया भगवदवतारत्वदृष्ट्या
नमस्कारेणादोषात्, यद्वा राज्ञो विष्ण्वंशत्वेन न तौ न दोष इत्याहुः  ॥ 
२।४५।२७  ॥   

  

एवमपि गच्छन्तमेव दृष्ट्वाहुः बहूनामिति । ये द्विजा इहागतास्तेषां बहूनां
यज्ञा इह काले वितताः सन्ति तेषां समाप्तिस्त्वन्निवर्तनायत्ता अनिवृत्तौ
सर्वयज्ञविघ्नकर्तृत्वं त्वय्योपत्स्यतीति भावः  ॥  २।४५।२८  ॥   

  

न केवलमस्मत्प्रार्थनैव अपि तु सर्वभूतप्रार्थनापीत्याहुः भक्तीति ।
जङ्गमाजङ्गमानि सर्वाण्यपि भूतानि भक्तिमन्ति स्नेहवन्ति तेषु
त्वन्निवृत्तिं याचमानेषु भक्तेषु त्वमपि भक्तिं स्नेहं प्रदर्शय  

निवृत्त्येति शेषः  ॥  २।४५।२९  ॥   

  

तेषां याच्ञाप्रकारमाह मूलैः स्थावरत्वादुदत्यन्तं हतवेगा
अतस्त्वामनुगन्तुमशक्ता उन्नता उच्छ्रिताः पादपा वायुवेगेन
वायुवेगजशाखाचलनशब्दैर्विक्रोशन्तीव त्वन्निवर्तनायेति शेषः  ॥  २।४५।३०
 ॥   

  

चेष्टा गात्रचलनादिरूपा आहारार्थसञ्चारश्च तेभ्यो निर्गतास्तद्रहिताः
वृक्षरूपैकस्थान एव निश्चिता निश्चयेन स्थिताः, न त्वाहारायापि
भुवमवतीर्णाः एवं मरणपर्यन्तव्यापारेण त्वां याचन्ते निवृत्तिमिति शेषः  ॥ 
२।४५।३१  ॥   

  

निवर्तने निवर्तननिमित्तं विक्रोशतां तेषामनुग्रहाय मार्गे
तिर्यक्प्रवाहत्वाद्राघवं वारयन्तीव तमसा ददृशे दृष्टा  ॥  २।४५।३२  ॥   

  

संपरिवर्त्यं श्रमापनुत्तये कृतविलुण्ठनान्विधाय
तोयपरिप्लुताङ्गान्स्नापितांस्तमसाया अविदूरे ऽचारयद्भक्षिततृणानकारयत्  ॥ 
२।४५।३३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे पञ्चचत्वारिंशः सर्गः  ॥  २।४५  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/04-chitrakUTa-prAptiH/045_tamasAtIragamanam.md">
<details><summary><h3>द्राविडपाठः ...{Loading}...</h3></summary>



  
अनुरक्ता महात्मानं रामं सत्यपराक्रमम्।  
अनुजग्मुः प्रयान्तं तं वनवासाय मानवाः ॥ 2.45.1 ॥   
निवर्तितेऽपि च बलात् सुहृद्वर्गे च राजनि।  
नैव ते सन्न्यवर्तन्त रामस्यानुगता रथम् ॥ 2.45.2 ॥   
अयोध्यानिलयानां हि पुरुषाणां महा यशाः।  
बभूव गुणसम्पन्नः पूर्णचन्द्र इव प्रियः ॥ 2.45.3 ॥   
स याच्यमानः काकुत्स्थः स्वाभिः प्रकृतिभिस्तदा।  
कुर्वाणः पितरं सत्यं वनमेवान्वपद्यत ॥ 2.45.4 ॥   
अवेक्षमाणः सस्नेहं चक्षुषा प्रपिबन्निव।  
उवाच रामः स्नेहेन ताः प्रजाः स्वाः प्रजा इव ॥ 2.45.5 ॥   
या प्रीतिर्बहुमानश्च मय्ययोध्यानिवासिनाम्।  
मत्प्रियार्थं विशेषेण भरते सा निवेश्यताम् ॥ 2.45.6 ॥   
स हि कल्याणचारित्रः कैकेय्यानन्दवर्द्धनः।  
करिष्यति यथावद्वः प्रियाणि च हितानि च ॥ 2.45.7 ॥   
ज्ञानवृद्धो वयोबालो मृदुर्वीर्यगुणान्वितः।  
अनुरूपः स वो भर्त्ता भविष्यति भयापहः ॥ 2.45.8 ॥   
स हि राजगुणैर्युक्तो युवराजः समीक्षितः।  
अपि चापि मया शिष्टैः कार्यं वो भर्तृशासनम् ॥ 2.45.9 ॥   
न च तप्येद्यथा चासौ वनवासं गते मयि।  
महाराजस्तथा कार्यो मम प्रियचिकीर्षया ॥ 2.45.10 ॥   
यथायथा दाशरथिर्धर्म एव स्थितोऽभवत्।  
तथातथा प्रकृतयो रामं पतिमकामयन् ॥ 2.45.11 ॥   
बाष्पेण पिहितं दीनं रामः सौमित्रिणा सह।  
चकर्षेव गुणैर्बद्ध्वा जनं पुरनिवासिनम् ॥ 2.45.12 ॥   
ते द्विजास्त्रिविधं वृद्धा ज्ञानेन वयसौजसा।  
वयःप्रकम्पशिरसो दूरादूचुरिदं वचः ॥ 2.45.13 ॥   
वहन्तो जवना रामं भो भो जात्या स्तुरङ्गमाः।  
निवर्त्तध्वं न गन्तव्यं हिता भवत भर्त्तरि ॥ 2.45.14 ॥   
कर्णवन्ति हि भूतानि विशेषेण तुरङ्गमाः।  
यूयं तस्मान्निवर्त्तध्वं याचनां प्रतिवेदिताः ॥ 2.45.15 ॥   
धर्मतः स विशुद्धात्मा वीरः शुभदृढव्रतः।  
उपवाह्यस्तु वो भर्त्ता नापवाह्यः पुराद्वनम् ॥ 2.45.16 ॥   
एवमार्तप्रलापांस्तान् वृद्धान् प्रलपतो द्विजान्।  
अवेक्ष्य सहसा रामो रथादवततार ह ॥ 2.45.17 ॥   
पद्भ्यामेव जगामाथ ससीतः सहलक्ष्मणः।  
सन्निकृष्टपदन्यासो रामो वनपरायणः ॥ 2.45.18 ॥   
द्विजातींस्तु पदातींस्तान् रामश्चारित्रवत्सलः।  
न शशाक घृणाचक्षुः परिमोक्तुं रथेन सः ॥ 2.45.19 ॥   
गच्छन्तमेव तं दृष्ट्वा रामं सम्भ्रान्तचेतसः।  
ऊचुः परमसन्तप्ता रामं वाक्यमिदं द्विजाः ॥ 2.45.20 ॥   
ब्राह्मण्यं कृत्स्नमेतत्त्वां ब्रह्मण्यमनुगच्छति।  
द्विजस्कन्धाधिरूढास्त्वामग्नयोप्यनुयान्त्यमी ॥ 2.45.21 ॥   
वाजपेयसमुत्थानि छत्राण्येतानि पश्य नः।  
पृष्ठतोऽनुप्रयातानि मेघानिव जलात्यये ॥ 2.45.22 ॥   
अनवाप्तातपत्रस्य रश्मिसन्तापितस्य ते।  
एभिश्छायां करिष्यामः स्वैश्छत्रैर्वाजपेयिकैः ॥ 2.45.23 ॥   
या हि नः सततं बुद्धिर्वेदमन्त्रानुसारिणी।  
त्वत्कृते सा कृता वत्स वनवासानुसारिणी ॥ 2.45.24 ॥   
हृदयेष्वेव तिष्ठन्ति वेदा ये नः परं धनम्।  
वत्स्यन्त्यपि गृहेष्वेव दाराश्चारित्ररक्षिताः ॥ 2.45.25 ॥   
न पुनर्निश्चयः कार्यस्त्वद्गतौ सुकृता मतिः।  
त्वयि धर्मव्यपेक्षे तु किं स्याद्धर्ममपेक्षितुम् ॥ 2.45.26 ॥   
याचितो नो निवर्तस्व हंसशुक्लशिरोरुहैः।  
शिरोभिर्निभृताचार महीपतनपांसुलैः ॥ 2.45.27 ॥   
बहूनां वितता यज्ञा द्विजानां य इहागताः।  
तेषां समाप्तिरायत्ता तव वत्स निवर्त्तने ॥ 2.45.28 ॥   
भक्तिमन्ति हि भूतानि जङ्गमाजङ्गमानि च।  
याचमानेषु राम त्वं भक्तिं भक्तेषु दर्शय ॥ 2.45.29 ॥   
अनुगन्तुमशक्तास्त्वां मूलैरुद्धतवेगिनः।  
उन्नता वायुवेगेन विक्रोशन्तीव पादपाः ॥ 2.45.30 ॥   
निश्चेष्टाहारसञ्चारा वृक्षैकस्थानविष्ठिताः।  
पक्षिणोऽपि प्रयाचन्ते सर्वभूतानुकम्पिनम् ॥ 2.45.31 ॥   
एवं विक्रोशतां तेषां द्विजातीनां निवर्त्तने।  
ददृशे तमसा तत्र वारयन्तीव राघवम् ॥ 2.45.32 ॥   
ततः सुमन्त्रोऽपि रथाद्विमुच्य श्रान्तान् हयान् सम्परिवर्त्त्य शीघ्रम्।  
पीतोदकांस्तोयपरिप्लुताङ्गानचारयद्वै तमसाविदूरे ॥ 2.45.33 ॥   

</details>
</div>
