---
title: ०९६

---
ऋषय ऊचुः॥  
कथं देवो महादेवो विश्वसंहारकारकः॥  
शरभाख्यं महाघोरं विकृतं रूपमास्थितः॥ ९६.१ ॥  
  
किङ्किं धैर्यं कृतं तेन ब्रूहि सर्वलमशेषतः॥  
सूत उवाच॥  
एवमभ्यर्थितो देवैर्मतिं चक्रे कृपालयः॥ ९६.२ ॥  
  
यत्तेजस्तु नृसिंहाख्यं संहर्त्तु परमेश्वरः॥  
तदर्थं स्मृतवान् रुद्रोवीरभद्रं महाबलम्॥ ९६.३ ॥  
  
आत्मनो भैरवं रूपं महाप्रलयकारकम्॥  
आजगाम पुरा सद्यो गणानामग्रतो हसन्॥ ९६.४ ॥  
  
साट्टहासैर्गणवरैरुत्पतद्भिरितस्ततः॥  
नृसिंहरूपैरत्युग्रैः कोटिभिः परिवारितः॥ ९६.५ ॥  
  
तावद्बिरभितो वीरैर्नृत्यद्भिश्च मुदान्वितैः॥  
क्रीडद्भिश्च महाधीरैर्ब्रह्माद्यैः कुन्दुकैरिव॥ ९६.६ ॥  
  
अदृष्टपूर्वैरन्यैश्च वेष्टितो वीरवन्दितः॥  
कल्पान्तज्वलनज्वालो विलसल्लोचनत्रयः॥ ९६.७ ॥  
  
आत्तशस्त्रो जटाजूटे ज्वलद्बालेन्दुमण्डितः॥  
बालेन्दुद्वितयाकारतीक्ष्णदंष्ट्राङ्कुरद्वयः॥ ९६.८ ॥  
  
आखण्डलधनुःखण्डसन्निभभ्रूलतायुतः॥  
महाप्रचण्डहुङ्कारबधिरीकृतदिङ्मुखः॥ ९६.९ ॥  
  
नीलमेघाञ्जनाकारभीषणश्मश्रुरद्भुतः॥  
वादखण्डमखण्डाभ्यां भ्रामयंस्त्रिशिखं मुहुः॥ ९६.१० ॥  
  
वीरभद्रोपि भगवान् वीरशक्तिविजृम्भितः॥  
स्वयं विज्ञापयामास किमत्र स्मृतिकारणम्॥ ९६.११ ॥  
  
आज्ञापय जगत्स्वामिन् प्रसादः क्रियतां मयि॥  
श्रीभगवानुवाच॥  
अकाले भयमुत्पन्नं देवानामपि भैरव॥ ९६.१२ ॥  
  
ज्वलितः स नृसिंहाग्निः शमयैनं दुरासदम्॥  
सान्त्वयन् बोधयादौ तं तेन किं नोपशाम्यति॥ ९६.१३ ॥  
  
ततो मत्परमं भावं भैरवं सम्प्रदर्शय॥  
सूक्ष्मं सूक्ष्मेण संहृत्य स्थूलं स्थूलेन तेजसा॥ ९६.१४ ॥  
  
वक्त्रमानय कृत्तिं च वीरभद्र ममाज्ञया॥  
इत्यादिष्टो गणाध्यक्षः प्रशान्तवपुरास्थितः॥ ९६.१५ ॥  
  
जगाम रंहसा तत्र यत्रास्ते नरकेसरी॥  
ततस्तं बोधयामास वीरभद्रो हरो हरिम्॥ ९६.१६ ॥  
  
उवाच वाक्यमीशानः पितापुत्रमिवौरसम्॥  
श्रीवीरभद्र उवाच॥  
जगत्सुखाय भगवन्नवतीर्णोसि माधव॥ ९६.१७ ॥  
  
स्थित्यर्थेन च युक्तेसिपरेण परमेष्ठिना॥  
जन्तुचक्रं भगवता रक्षितं मत्स्यरूपिणा॥ ९६.१८ ॥  
  
पुच्छेनैव समाबध्य भ्रमन्नेकार्णवे पुरा॥  
बिभर्षि कूर्मरूपेण वाराहेणोद्धृता मही॥ ९६.१९ ॥  
  
अनेन हरिरूपेण हिरण्यकशिपुर्हतः॥  
वामनेन बलिर्बद्धस्त्वया विक्रमता पुनः॥ ९६.२० ॥  
  
त्वमेव सर्वभूतानां प्रभावः प्रभुरव्ययः॥  
यदायदा हि लोकस्य दुःखं किञ्चित्प्रजायते॥ ९६.२१ ॥  
  
तदातदावतीर्णस्त्वं करिष्यसि निरामयम्॥  
नाधिकस्त्वत्समोप्यस्तिहरे शिवपरायण॥ ९६.२२ ॥  
  
त्वया धर्माश्च वेदाश्च शुभे मार्गे प्रतिष्ठिताः॥  
यदर्थमवतारोयं निहतः सोपि केशव॥ ९६.२३ ॥  
  
अत्यन्तघोरं भगवन्नरसिंह वपुस्तव॥  
उपसंहर विश्वात्मंस्त्वमेव मम सन्निधौ॥ ९६.२४ ॥  
  
सूत उवाच॥  
इत्युक्तो वीरभद्रेण नृसिंहः शान्तया गिरा॥  
ततोधिकं महाघोरं कोपं प्रज्वालयद्धरिः॥ ९६.२५ ॥  
  
श्रीनृसिंह उवाच॥  
आगतोसि यतस्तत्र गच्छ त्वं मा हितं वद॥  
इदानीं संहरिष्यामि जगदेतच्चराचरम्॥ ९६.२६ ॥  
  
संहर्त्तुर्न हि संहारः स्वतो वा परतोपि वा॥  
शासितं मम सर्वत्र शास्ता कोपि न विद्यते॥ ९६.२७ ॥  
  
मत्प्रसादेन सकलं समर्यादं प्रवर्तते॥  
अहं हि सर्वशक्तीनां प्रवर्तकनिवर्त्तकः॥ ९६.२८ ॥  
  
यद्यद्विभूतिमत्सत्त्वं श्रीमदूर्जितमेव वा ॥  
तत्तद्विद्धि गणाध्यक्ष मम तेजोविजृम्भितम्॥ ९६.२९ ॥  
  
देवतापरमार्थज्ञा ममैव परमं विदुः॥  
मदंशाः शक्तिसम्पन्ना ब्रह्मशक्रादयः सुराः॥ ९६.३० ॥  
  
मन्नाभिपङ्कजाज्जातः पुरा ब्रह्मा चतुर्मुखः॥  
तल्ललाटसमुत्पन्नो भगवान्वृषभध्वजः॥ ९६.३१ ॥  
  
रजसाधिष्ठितः स्रष्टा रुद्रस्तामस उच्यते॥  
अहं नियन्ता सर्वस्य मत्परं नास्ति दैवतम्॥ ९६.३२ ॥  
  
विश्वाधिकः स्वतन्त्रश्च कर्ता हर्ताखिलेश्वरः॥  
इदं तु मत्परं तेजः कः पुनः श्रोतुमिच्छति॥ ९६.३३ ॥  
  
अतो मां शरणं प्राप्य गच्छ त्वं विगतज्वरः॥  
अवेहि परमं भावमिदं भूतमहेश्वरः॥ ९६.३४ ॥  
  
कालेस्म्यहं कालविनाशहेतुर्लोकान् समाहर्त्तुमहं प्रवृत्तः॥  
मृत्योर्मृत्युं विद्धि मां वीरभद्र जीवन्त्येते मत्प्रसादेन देवाः॥ ९६.३५ ॥  
  
सूत उवाच॥  
साहङ्कारमिदं श्रुत्वा हरेरमितविक्रमः॥  
विहस्योवाच सावज्ञं ततो विस्फुरिताधरः॥ ९६.३६ ॥  
  
श्रीवीरभद्र उवाच॥  
किं न जानासि विश्वेशं संहर्तारं पिनाकिनम्॥  
असद्वादो विवादश्च विनाशस्त्वयि केवलः॥ ९६.३७ ॥  
  
तवान्योन्यावताराणि कानि शेषाणि साम्प्रतम्॥  
कृतानियेन केनापि कथाशेषो भविष्यति॥ ९६.३८ ॥  
  
दोषं त्वं पश्य एतत्त्वमवस्थामीदृशीं गतः॥  
तेन संहारदक्षेण क्षणात्सङ्क्षयमेष्यसि॥ ९६.३९ ॥  
  
प्रकृतिस्त्वं पुमान् रुद्रस्त्वयि वीर्यं समाहितम्॥  
त्वन्नाभिपङ्कजाज्जातः पञ्चवक्त्रः पितामहः॥ ९६.४० ॥  
  
सृष्ट्यर्थेन जगत्पूर्वं शङ्करं नीललोहितम्॥  
ललाटे चिन्तयामास तपस्युग्रे व्यवस्थितः॥ ९६.४१ ॥  
  
तल्ललाटादभूच्छम्भोः सृष्ट्यर्थं तन्न दूषणम्॥  
अंशोहं देवदेवस्य महाभैरवरूपिणः॥ ९६.४२ ॥  
  
त्वत्संहारे नियुक्तोस्मि विनयेन बलेन च॥  
एवं रक्षो विदार्यैव त्वं शक्तिकलया युतः॥ ९६.४३ ॥  
  
अहङ्कारावलेपेन गर्जसि त्वमतन्द्रितः॥  
उपकारो ह्यसाधूनामपकाराय केवलम्॥ ९६.४४ ॥  
  
यदि सिंह महेशानं स्वपुनर्भूत मन्यसे॥  
न त्वं स्रष्टा न संहर्ता न स्वतन्त्रो हि कुत्रचित्॥ ९६.४५ ॥  
  
कुलालचक्रवच्छक्त्या प्रेरितोसि पिनाकिना॥  
अद्यापि तव निक्षिप्तं कपालं कूर्मरूपिणः॥ ९६.४६ ॥  
  
हरहारलतामध्ये मुग्ध कस्मान्न बुध्यसे॥  
विस्मृतं किं तदंशेन दंष्ट्रोत्पातनपीडितः॥ ९६.४७ ॥  
  
वाराहविग्रहस्तेऽद्य साक्रोशं तारकारिणा॥  
दग्धोसि यस्य शूलाग्रे विष्वक्सेनच्छलाद्भवान्॥ ९६.४८ ॥  
  
दक्षयज्ञे शिरश्छिन्नं मया ते यज्ञरूपिणः॥  
अद्यापि तव पुत्रस्य ब्रह्मणः पञ्चमंशिरः॥ ९६.४९ ॥  
  
छिन्नं तमेनाभिसन्धं तदंशं तस्य तद्वलम्॥  
निर्जितस्त्वं दधीचेन सङ्ग्रामे समरुद्गणः॥ ९६.५० ॥  
  
कण्डूयमाने शिरसि कथं तद्विस्मृतं त्वया॥  
चक्रं विक्रमतो यस्य चक्रपाणे तव प्रियम्॥ ९६.५१ ॥  
  
कुतः प्राप्तं कृतं केन त्वया तदपि विस्मृतम्॥  
ते मया सकला लोका गृहीतास्त्वं पयोनिधौ॥ ९६.५२ ॥  
  
निद्रापरवशः शेषे स कथं सात्त्विको भवान्॥  
त्वदादिस्तम्बपर्यन्तं रुद्रशक्तिविजृम्भितम्॥ ९६.५३ ॥  
  
शक्तिमानभितस्त्वं च ह्यनलस्त्वं च मोहितः॥  
तत्तेजसोपि महात्म्यं युवां द्रष्टुं न हि क्षमौ॥ ९६.५४ ॥  
  
स्थूला ये हि प्रपश्यन्ति तद्विष्णोः परमं पदम्॥  
द्यावापृथिव्या इन्द्राग्नियमस्य वरुणस्य च॥ ९६.५५ ॥  
  
ध्वान्तोदरे शशाङ्कस्य जनित्वा परमेश्वरः॥  
कालोसि त्वं महाकालः कालकालो महेश्वरः॥ ९६.५६ ॥  
  
अतस्त्वमुग्रकलया मृत्योर्मृत्युर्भविष्यसि॥  
स्थिरधन्वा क्षयो वीरो वीरो विश्वाधिकः प्रभुः॥ ९६.५७ ॥  
  
उपहस्ता ज्वरं भीमो मृगपक्षिहिरण्मयः॥  
शास्ताशेषस्य जगतो न त्वं नैवचतुर्मुखः॥ ९६.५८ ॥  
  
इत्थं सर्वं समालोक्य संहारात्मानमात्मना॥  
नो चेदिदानीं क्रोधस्य महाभैरवरूपिणः॥ ९६.५९ ॥  
  
वज्राशनिरिव स्थाणोस्त्वेवं मृत्युः पतिष्यति॥  
सूत उवाच॥  
इत्युक्तो वीरभद्रेण नृसिंहः क्रोधविह्वलः॥ ९६.६० ॥  
  
ननाद तनुवेगेन तं गृहीतुं प्रचक्रमे॥  
अत्रान्तरे महाघोरं विपक्षभयकारणम्॥ ९६.६१ ॥  
  
गगनव्यापि दुर्धर्षशैववतेजः समुद्भवम्॥  
वीरभद्रस्य तद्रूपं तत्क्षणादेव दृश्यते॥ ९६.६२ ॥  
  
न तद्धिरण्मयं सौम्यं न सौरं नाग्निसम्भवम्॥  
न तडिच्चन्द्रसदृशमनौपम्यं महेश्वरम्॥ ९६ ६३ ॥  
  
तदा तेजांसि सर्वाणि तस्मिन् लीनानि शाङ्करे॥  
ततोव्यक्तो महातेजा व्यक्ते सम्भवतस्ततः॥ ९६.६४ ॥  
  
रुद्रसाधारणं चैव चिह्नित विकृताकृति॥  
ततः संहारूपेण सुव्यक्तः परमेश्वरः॥ ९६.६५ ॥  
  
पश्यतां सर्वदेवानां जयशब्दादिमङ्गलैः॥  
सहस्रबाहुर्जटिलश्चन्द्रार्धकृतशेखरः॥ ९६.६६ ॥  
  
स मृगार्धशरीरेण पक्षाभ्यां चञ्चुना द्विजाः॥  
अतितीक्ष्णमहादंष्ट्रो वज्रतुल्यनखायुधः॥ ९६.६७ ॥  
  
कण्ठे कालो महाबाहुश्चतुष्पाद्वह्निसम्भवः॥  
युगान्तोद्यतजीमूतभीमगम्भीरनिःस्वनः॥ ९६.६८ ॥  
  
समं कुपितवृत्ताग्निव्यावृत्तनयनत्रयः॥  
स्पष्टदंष्ट्रोधरोष्ठश्च हुङ्कारेण युतो हरः॥ ९६.६९ ॥  
  
हरिस्तद्दर्शनादेव विनष्टबलविक्रमः॥  
बिभ्रदौर्म्यं सहस्रांशोरधः खद्योतविभ्रमम्॥ ९६.७० ॥  
  
अथ विभ्रम्य पक्षाभ्यां नाभिपादेभ्युदारयन्॥  
पादावाबध्य पुच्छेन बाहुभ्यां बाहुमण्डलम्॥ ९६.७१ ॥  
  
भिन्दन्नुरसि बाहुभ्यां निजग्राह हरो हरिम्॥  
ततो जगाम गगनं देवैः सह महर्षिभिः॥ ९६.७२ ॥  
  
सहसैव भयाद्विष्णुं विहगश्च यथोरगम्॥  
उत्क्षिप्योत्क्षिप्य सङ्गृह्य निपात्य च निपात्य च॥ ९६.७३ ॥  
  
उड्डीयोड्डीय भगवान् पक्षाघातविमोहितम्॥  
हरिं हरन्तं वृषभं विश्वेशानं तमीश्वरम्॥ ९६.७४ ॥  
  
अनुयान्ति सुराः सर्वे नमोवाक्येन तुष्टुवुः॥  
नीयमानः परवशो दीनवक्त्रः कृताञ्जलिः॥ ९६.७५ ॥  
  
तुष्टाव परमेशानं हरिस्तं ललिताक्षरैः॥  
श्रीनृसिंह उवाच॥  
नमोरुद्राय शर्वाय महाग्रासाय विष्णवे॥ ९६.७६ ॥  
  
नम उग्राय भीमाय नमः क्रोधाय मन्यवे॥  
नमो भवाय शर्वाय शङ्कराय शिवाय ते॥ ९६.७७ ॥  
  
कालकालाय कालाय महाकालाय मृत्यवे॥  
वीराय वीरभद्राय क्षयद्वीराय शूलिने॥ ९६.७८ ॥  
  
महादेवाय महते पशूनां पतये नमः॥  
एकाय नीलकण्ठाय श्रीकण्ठाय पिनाकिने॥ ९६.७९ ॥  
  
नमोनन्ताय सूक्ष्माय नमस्ते मृत्युमन्यवे॥  
पराय परमेशाय परात्परतराय ते॥ ९६.८० ॥  
  
परात्पराय विश्वाय नमस्ते विश्वमूर्त्तये॥  
नमो विष्णुकलत्राय विष्णुक्षेत्राय भानवे॥ ९६.८१ ॥  
  
कैवर्ताय किराताय महाव्याधाय शाश्वते॥  
भैरवाय शरण्याय महाबैरवरूपिणे॥ ९६.८२ ॥  
  
नमो नृसिंहसंहर्त्रे कामकालपुरारये॥  
महापाशौघसंहर्त्रे विष्णुमायान्तकारिणे॥ ९६.८३ ॥  
  
त्र्यम्बकाय त्र्यक्षराय शिपिविष्टाय मीढुषे॥  
मृत्युञ्जयाय शर्वाय सर्वज्ञाय मखारये॥ ९६.८४ ॥  
  
मखेशाय वरेण्याय नमस्ते वह्निरूपिणे॥  
महाघ्राणाय जिह्वाय प्राणापानप्रवर्त्तिने॥ ९६.८५ ॥  
  
त्रिगुणाय त्रिशूलाय गुणातीताय योगिने॥  
संसाराय प्रवाहाय महायन्त्रप्रवर्तिने॥ ९६.८६ ॥  
  
नमश्चन्द्राग्निसूर्याय मुक्तिवैचित्र्यहेतवे॥  
वरदायावताराय सर्वकारणहेतवे॥ ९६.८७ ॥  
  
कपालिने करालाय पतये पुण्यकीर्त्तये॥  
अमोघायाग्निनेत्राय लकुलीशाय शम्भवे॥ ९६.८८ ॥  
  
भिषक्तमाय मुण्डाय दण्डिने योगरूपिणे॥  
मेघवाहाय देवाय पार्वतीपतये नमः॥ ९६.८९ ॥  
  
अव्यक्ताय विशोकाय स्थिराय स्थिरधन्विने॥  
स्थाणवे कृत्तिवासाय नमः पञ्चार्थहेतवे॥ ९६.९० ॥  
  
वरदायैकपादाय नमश्चन्द्रार्धमौलिने॥  
नमस्तेऽध्वरराजाय वयसां पतये नमः॥ ९६.९१ ॥  
  
योगीश्वराय नित्याय सत्याय परमेष्ठिने॥  
सर्वात्मने नमस्तुभ्यं नमः सर्वेश्वराय ते॥ ९६.९२ ॥  
  
एकद्वित्रिचतुः पञ्चकृत्वस्तेऽस्तु नमोनमः॥  
दशकृत्वस्तु साहस्रकृत्वस्ते च नमोनमः॥ ९६.९३ ॥  
  
नमोपरिमितं कृत्वानन्तकृत्वो नमोनमः॥  
नमोनमो नमो भूयः पुनर्भूयो नमोनमः॥ ९६.९४ ॥  
  
सूत उवाच॥  
नाम्नामष्टशतेनैवं स्तुत्वामृतमयेन तु॥  
पुनस्तु पार्थयामास नृसिंहः शरभेश्वरम्॥ ९६.९५ ॥  
  
यदायदा ममाज्ञानमत्यहङ्कारदूषितम्॥  
तदातदापनेतव्यं त्वयैव परमेश्वरः॥ ९६.९६ ॥  
  
एवं विज्ञापयन्प्रीतः शङ्करं नरकेसरी॥  
नन्वशक्तो भवान् विष्णो जीवितान्तं पराजितः॥ ९६.९७ ॥  
  
तद्वक्त्रशेषमात्रान्तं कृत्वा सर्वस्य विग्रहम्॥  
शुक्तिशित्यं तदा मङ्गं वीरभद्रः क्षणात्ततः॥ ९६.९८ ॥  
  
देवा ऊचुः॥  
अथ ब्रह्मादयः सर्वे वीरभद्रत्वया दृशा॥  
जीविताः स्मो वयं देवाः पर्जन्येनेव पादपाः॥ ९६.९९ ॥  
  
यस्य भीषा दहत्याग्निरुदेति च रविः स्वयम्॥  
वातो वाति च सोसित्वं मृत्युर्धावति पञ्चमः॥ ९६.१०० ॥  
  
यदव्यक्तं परं व्योम कलातीतं सदाशिवम्॥  
भगवंस्त्वामेव भवं वदन्ति ब्रह्मवादिनः॥ ९६.१०१ ॥  
  
के वयमेव धातुक्ये वेदने परमेश्वरः॥  
न विद्धि परमं धाम रूपलावण्यवर्णने॥ ९६.१०२ ॥  
  
उपसर्गेषु सर्वेषु त्रायस्वास्मान् गणाधिप॥  
एकादशात्मन् भगवान्वर्तते रूपवान् हरः॥ ९६.१०३ ॥  
  
ईदृशान् तेऽवताराणि दृष्ट्वा शिव बहूंस्तमः॥  
कदाचित्सन्दिहेन्नास्मांस्त्वच्चिन्तास्तमया तथा॥ ९६.१०४ ॥  
  
गुञ्जागिरिवरतटामितरूपाणि सर्वशः॥  
अभ्यसंहर गम्यं ते न नीतव्यं परापरा॥ ९६.१०५ ॥  
  
द्वे तनू तव रुद्रस्य वेदज्ञा ब्राह्मणा विदुः॥  
घोराप्यन्या शिवाप्यन्या ते प्रत्येकमनेकधा॥ ९६.१०६ ॥  
  
इहास्मान्पाहि भगवन्नित्याहतमहाबलः॥  
भवता हि जगत्सर्वं व्याप्तं स्वेनैव तेजसा॥ ९६.१०७ ॥  
  
ब्रह्मविष्ण्वीन्द्रचन्द्रादि वयं च प्रमुखाः सुराः॥  
सुरासुराः सम्प्रसूतास्त्वत्तः सर्वे महेश्वर॥ ९६.१०८ ॥  
  
ब्रह्मा च इन्द्रो विष्णुश्च यमाद्या न सुरासुरान्॥  
ततो निगृह्य च हरिं सिंह इत्युपचेतसम्॥ ९६.१०९ ॥  
  
यतो बिभर्षि सकलं विभज्य तनुमष्टधा॥  
अतोस्मान्पाहि भगवन्सुरादानैरभीप्सितैः॥ ९६.११० ॥  
  
उवाच तान् सुरान्देवो महर्षिश्च पुरातनान्॥  
यथा जलं जलं क्षिप्तं क्षीरं क्षीरे घृतं घृते॥ ९६.१११ ॥  
  
एक एव तदा विष्णुः शिवलीनो न चान्यथा॥  
एष एव नृसिंहात्मा सदर्पश्च महाबलः॥ ९६.११२ ॥  
  
जगत्संहारकारेण प्रवृत्तो नरकेसरी॥  
याजनीयो नमस्तस्मै मद्भक्तिसिद्धिकाङ्क्षिभिः॥ ९६.११३ ॥  
  
एतावदुक्त्वा भगवान्वीरभद्रो महाबलः॥  
अपश्यन् सर्वभूतानां तत्रैवान्तरधीयत॥ ९६.११४ ॥  
  
नृसिंहकृत्तिवसनस्तदाप्रभृति शङ्करः॥  
वक्त्रं तन्मुण्डमालायां नायकत्वेन कल्पितम्॥ ९६.११५ ॥  
  
ततो देवा निरातङ्काः कीर्तयन्तः कथामिमाम्॥  
विस्मयोत्फुल्लनयना जम्मुः सर्वे यथागतम्॥ ९६.११६ ॥  
  
य इदं परमाख्यानं पुण्यं वेदैः समन्वितम्॥  
पठित्वा श्रृणुते चैव सर्वदुःखविनाशनम्॥ ९६.११७ ॥  
  
धन्यं यशस्यमायुष्मारोग्यं पुष्टिवर्धनम्॥  
सर्वविघ्नप्रशमनं सर्वव्याधिविनाशनम्॥ ९६.११८ ॥  
  
अपमृत्युप्रशमनं महाशान्तिकरं शुभम्॥  
अरिचक्रप्रशमनं सर्वाधिप्रविनाशनम्॥ ९६.११९ ॥  
  
ततो दुःस्वप्नशमनं सर्वभूतनिवारणम्॥  
विषग्रहक्षयकरं पुत्रपौत्रादिवर्धनम्॥ ९६.१२० ॥  
  
योगसिद्धिप्रदं सम्यक्‌ शिवज्ञानप्रकाशकम्॥  
शेषलोकस्य सोपानं वाञ्छितार्थैकसाधनम्॥ ९६.१२१ ॥  
  
विष्णुमायानिरसनं देवतापरमार्थदम्॥  
वाञ्छसिद्धिप्रदं चैव ऋद्धिप्रज्ञादिसाधनम्॥ ९६.१२२ ॥  
  
इदं तु शरभाकारं परं रूपं पिनाकिनः॥  
प्रकाशीतव्यं भक्तेषु चिरेषुद्यमितेषु च॥ ९६.१२३ ॥  
  
तैरेव पठितव्यं च श्रोतव्यं च शिवात्मभिः॥  
शिवोत्सवेषु सर्वेषु चतुर्दश्यष्टमीषु च॥ ९६.१२४ ॥  
  
पठेत्प्रतिष्ठाकालेषु शिवसन्निधिकारणम्॥  
चोरव्याघ्राहिसिंहान्तकृतो राजभयेषु च॥ ९६.१२५ ॥  
  
अत्रान्योत्पातभूकम्पदावाग्निपांसुवृष्टिषु॥  
उल्कापाते महावाते विना वृष्ट्यातिवृष्टिषु॥ ९६.१२६ ॥  
  
अतस्तत्र पठेद्विद्वाञ्छिवभक्तो दृढव्रतः॥  
यः पठेच्छृणुयाद्वापि स्तवं सर्वमनुत्तमम्॥ ९६.१२७ ॥  
  
स रुद्रत्वं समासाद्य रुद्रस्यानुचरो भवेत्॥ ९६.१२८ ॥  
  
इति श्रीलिङ्गमहापुराणे पूर्वभागे शरभप्रादुर्भावो नाम षण्णवतितमोऽध्यायः॥ ९६ ॥