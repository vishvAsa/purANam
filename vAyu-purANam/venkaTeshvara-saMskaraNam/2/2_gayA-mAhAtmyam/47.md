---
title: ०४७

---
        ।.नारद उवाच॥  
कथं व्यक्तस्वरूपेण स्थितश्चादिगदाधरः।  
कथं व्यक्तस्वरूपेण व्यक्ताव्यक्तात्मना स्थितः ॥ ४७.१ ॥  
  
कथं गदा समुत्पन्ना यथा ह्यादिगदाधरः।  
गदालोलं कथं चासीत् सर्व्वपापक्षयङ्करम् ॥ ४७.२ ॥  
  
           सनत्कुमार उवाच॥  
गदो नामासुरो ह्यासीद्वज्राद्वज्रतरो दृढः।  
तपसा दारुणेनासौ ब्रह्मलब्धवरः पुरा।  
प्रार्थितो ब्रह्मणे प्रादात्स्वशरीरास्थि दुस्त्यजम् ॥ ४७.३ ॥  
  
ब्रह्मोक्तो विश्वकर्म्मापि गदां चक्रेऽद्बुतां तदा।  
तदस्थि वज्रनिष्पेषैः कुन्दैः स्वर्गे ह्यधारयत् ॥ ४७.४ ॥  
  
अथ कालेन महाता मनौ स्वायम्भुवे क्वचित।  
हेती रक्षो ब्रह्मपुत्रः तपस्तेपे सुदारुणम् ॥ ४७.५ ॥  
  
दिव्यवर्षसहस्राणां शतं वायुमभक्षयत्।  
उन्मुखश्चोर्द्ध्वबाहुश्च पादाङ्गुष्ठभरेण ह ॥ ४७.६ ॥  
  
एकेनातिष्टदव्यग्रः शीर्णपर्णानिलाशनः।  
ब्रह्मादींस्तपसा तुष्टान्वरं वव्रे वरप्रदान् ॥ ४७.७ ॥  
  
देवैर्दैत्यैश्च शस्त्रैर्विविधैर्मनुजादिभिः।  
कृष्णेशानादिचक्राद्यैरवध्यः स्यां महाबलः ॥ ४७.८ ॥  
  
तथेत्युक्त्वान्तर्हितास्ते हेतिर्देवानथाजयत्।  
इन्द्रत्वमकरोद्धेतिर्भीता ब्रह्महरादयः ॥ ४७.९ ॥  
  
हरिं ते शरणं जग्मुरूचुर्हेतिं जहीति तान् ।  
ऊचे हरिरवध्योऽयं हेतिर्देवासुरैः सुराः ॥ ४७.१० ॥  
  
महास्त्रं मे प्रयच्छध्वं हेतिं हन्मि हि येन तम्।  
इत्युक्तास्ते ततो देवा गदां तां हरये ददुः ॥ ४७.११ ॥  
  
दधार तां गदामादौ देवैरुक्तो गदाधरः ।  
गदया हेतिमाहत्य देवैः स त्रिदिवं ययौ ॥ ४७.१२ ॥  
  
गदामादाववष्टभ्य गयासुरशिरःशिलाम्।  
निश्चलार्थं स्थितो यस्मात्तस्मादादिगदाधरः ॥ ४७.१३ ॥  
  
शिलापर्वतरूपेण व्यक्त आदिगदाधरः ।  
शिलासौ मुण्डपृष्ठाद्रिः प्रभासो नामपर्व्वतः ॥ ४७.१४ ॥  
  
उद्यन्तो गीतनादश्च भस्मकूटो गिरिर्म्महान्।  
गृध्र कूटः प्रेतकूटश्चादिपालोऽरविन्दकः ॥ ४७.१५ ॥  
  
पञ्चलोकः सप्तलोको वैकुण्ठो लोहदण्डकः ।  
क्रौञ्चपादोऽक्षयवटः फल्गुतीर्थं मधुश्रवाः ॥ ४७.१६ ॥  
  
दधिकुल्या मधुकुल्या देविका च महानदी।  
वैतरण्यादिरूपेण व्यक्त आदिगदाधरः ॥ ४७.१७ ॥  
  
विष्णोः पदं रुद्रपदं ब्रह्मणः पदमुत्तमम्।  
काश्यपस्य पदं दिव्यं द्वौ हस्तौ यत्र निर्गतौ ॥ ४७.१८ ॥  
  
पञ्चाग्नीनां पदान्यत्र इन्द्रागस्त्यपदे परे।  
रवेश्च कार्त्तिकेयस्य क्रौञ्चमातङ्गयोरपि ॥ ४७.१९ ॥  
  
मुख्यलिङ्गानि सर्व्वाणि व्यक्ताव्यक्तात्मना स्थितः।  
आद्यो गदाधरश्चैव व्यक्तः श्रीमान् गदाधरः ॥ ४७.२० ॥  
  
गायत्री चैव सावित्री सन्ध्या चैव सरस्वती ।  
गयादित्यश्चोत्तरार्को दक्षिणार्कोऽपि नैमिषः ॥ ४७.२१ ॥  
  
श्वेतार्को गणनाथश्च वसवोऽष्टौ मुनीश्वराः।  
रुद्राश्चैकादशैवाथ तथा सप्तर्षयोऽपरे ॥ ४७.२२ ॥  
  
सोमनाथश्च सिद्धेशः कपर्द्दीशो विनायकः।  
नारायणो महालक्ष्मीर्ब्रह्मा श्रीपुरुषोत्तमः ॥ ४७.२३ ॥  
  
मार्कण्डेयेशः कौटीशो ह्यङ्गिरेशः पितामहः।  
जनार्दनो मङ्गला च पुण्डरीकाक्ष उत्तमः ॥ ४७.२४ ॥  
  
इत्यादिव्यक्तरूपेण स्थितश्चादिगदाधरः।  
हेतिर्यो राक्षसस्तस्मिन्हते विष्णुः पुरं गतः ॥ ४७.२५ ॥  
  
ब्रह्मणा सह रुद्राद्यैः कारिते निश्चलेऽसुरे ।  
तुष्टावाद्यगदापाणिं वेधा हर्षेण निर्वृतः ॥ ४७.२६ ॥  
  
           ब्रह्मोवाच॥  
गदाधरं व्यपगतकालकल्मषं गयागतं विदितगुणं गुणातिगम्।  
गुहागतं गिरिवरगौरगेहगं गणार्च्चितं वरदमहं नमामि ॥ ४७.२७ ॥  
  
अहःश्रियं त्रिदशगणादिसुश्रियं भवश्रियं दितिभवदारणश्रियम्।  
कलिश्रियं कलिमलमर्दनश्रियं गदाधरं नौमि तमाश्रितश्रियम् । ४७.२८ ॥  
  
दृढादॄढं परिवृढगाढसंस्तुतं कामाद्भुतं सुदृढमरूढिरूढिगम्।  
तमाढ्यगं दृढदुरिताद्यढौकितं स्वढौकृतं दृढतरगोत्रसूक्तिभम् ॥ ४७.२९ ॥  
  
विदेहकं करणकलाविवर्जितं विजन्मकं दिवकरवेदिभूषितम्।  
गदाधरं ध्वनिमुखवर्जितं परं नमाम्यहं सतत मनादिमीश्वरं हरिम् ॥ ४७.३० ॥  
  
मनोऽतिगं मतिगतिवर्जितं परं सदाद्वयं स्तुतिशिरसि संस्तुतं बुधैः।  
चिदात्मकं कलिगतकारणातिगं गदाधरं हृदयगतं नमामि तम् ॥ ४७.३१ ॥  
  
            सनत्कुमार उवाच॥  
देवैः सार्द्धं ब्रह्मणैवं स्तुतश्चादिगदाधरः ।  
ऊचे वरं वृणीष्व त्वं वरं ब्रह्मा तमब्रवीत् ॥ ४७.३२ ॥  
  
शिलायां देवरूपिण्यां न तिष्ठामस्त्वया विना।  
स्थास्यामोऽत्र त्वया सार्द्धं नित्यं व्यक्तादिरूपिणा ॥ ४७.३३ ॥  
  
एवमस्तु श्रिया सार्द्धं स्थितश्चादिगदाधरः।  
लोकानां रक्षणार्थाय जगतां मुक्तिहेतवे।  
सुव्यक्तः पुण्डरीकाक्षो जनार्दन इति श्रुतः ॥ ४७.३४ ॥  
  
वेदैरगम्या या मूर्त्तिरादिभूता सनातनी।  
सुव्यक्ता श्वेतकल्पे सा भविष्यति तथा पुनः।  
वाराहकल्पे ह्यव्यक्ता व्यक्तिमप्यगमत्पुरा ॥ ४७.३५ ॥  
  
सन्तारणाय लोकानां देवानां रक्षणाय च।  
गयाशिरसि सुव्यक्तो भविष्यति न संशयः ॥ ४७.३६ ॥  
  
ये द्रक्ष्यन्ति सदा भक्त्या देवमादिगदाधरम्।  
कुष्ठरोगादिनिर्म्मुक्ता यास्यन्ति हरिमन्दिरम् ॥ ४७.३७ ॥  
  
ये द्रक्ष्यन्ति सदा भक्त्या देवमादिगदाधरम्।  
ते प्राप्स्यन्ति धनं धान्यमायुरारोग्यमेव च ॥ ४७.३८ ॥  
  
कलत्रपुत्रपौत्रादिगुणकीर्त्तिसुखानि च।  
श्रद्धया ये नमस्यन्ति राज्यं ब्रह्मपुरं तथा।  
भुक्त्वा व्रजेयुः सततं पुण्यपुञ्जफलं नराः ॥ ४७.३९ ॥  
  
गन्धदानेन गन्धाढ्यः सौभाग्यं पुष्पदानतः।  
धूपदानेन राज्याप्तिर्दीपाद्दीप्तिर्भविष्यति ॥ ४७.४० ॥  
  
ध्वजदानात्पापहानिर्यात्राकृद्ब्रह्मलोकभाक्।  
श्राद्धपिण्डप्रदो यस्तु विष्णुं नेष्यति वै पितॄन् ॥ ४७.४१ ॥  
  
श्रद्धया ये नमस्यन्ति सतोत्रेणादिगदाधरम्।  
स्तोष्यन्ति च समभ्यर्च्य पितॄन्नेष्यन्ति माधवम्।  
शिवोऽपि परया प्रीत्या तुष्टावादिगदाधरम् ॥ ४७.४२ ॥  
  
         ॥शिव उवाच॥  
अव्यक्तरूपो यो देवो मुण्डपृष्ठादिरूपतः ।  
फल्गुतीर्थादिरूपेण नमाम्यादिगदाधरम् ॥ ४७.४३ ॥  
  
व्यक्ताव्यक्तस्वरूपेण पदरूपेण संस्थितः।  
मुखलिङ्गादिरूपेण नमाम्यादिगदाधरम् ॥ ४७.४४ ॥  
  
अव्यक्तरूपो यो देवो जनार्दनस्वरूपतः।  
मुण्डपृष्ठे स्वयं जातो नामाम्यादिगदा धरम् ॥ ४७.४५ ॥  
  
शिलायां देवरूपिण्यां स्थितं ब्रह्मादिभिः सुरैः।  
पूजितं सत्कृतं देवैस्तं नमामि गदाधरम् ॥ ४७.४६ ॥  
  
यं च दृष्ट्वा ततः स्पृष्ट्वा पूजयित्वा प्रणम्य च ।  
श्राद्धादौ ब्रह्मलोकाप्तिर्नमाम्यादिगदाधरम् ॥ ४७.४७ ॥  
  
महदादेश्च जगतो व्यक्तस्यैकं हि कारणम्।  
अव्यक्तज्ञानरूपं तं नमाम्यादिगदाधरम् ॥ ४७.४८ ॥  
  
देहेन्द्रियमनोबुद्धिप्राणाहङ्कारवर्जितम्।  
जाग्रत्स्वप्नविनिर्मुक्तं नमाम्यादिगदाधरम् ॥ ४७.४९ ॥  
  
नित्यानित्यविनिर्मुक्तं सत्यमानन्दमव्ययम्।  
तुरीयं ज्योतिरात्मानं नमाम्यादिगदाधरम् ॥ ४७.५० ॥  
  
           ॥सनत्कुमार उवाच॥  
एवं स्तुतो महेशेन प्रीतो ह्यादिगदाधरः।  
स्थितो देवः शिलायां स ब्रह्माद्यैर्दैवतैः सह ॥ ४७.५१ ॥  
  
संस्थितं मुण्डपृष्ठाद्रौ देवमादिगदाधरम्।  
स्तुवन्ति पूजयन्तीह ब्रह्मलोकं प्रयान्तु ते ॥ ४७.५२ ॥  
  
धर्मार्थी प्राप्नुयाद्धर्ममर्थार्थी चार्थमाप्नुयात् ।  
कामानवाप्नुयात्कामी मोक्षार्थी मोक्षमाप्नुयात् ॥ ४७.५३ ॥  
  
वन्ध्या च लभते पुत्रं वेदवेदाङ्गपारगम्।  
राजा विजयमाप्नोति शूद्रश्च सुखमाप्नुयात् ॥ ४७.५४ ॥  
  
पुत्रार्थी लभते पुत्रानभ्यर्च्यादिगदाधरम्।  
मनसा प्रार्थितं सर्वं पूजाद्यैः प्राप्नुयाद्धरेः ॥ ४७.५५ ॥  
  
इति श्रीवायुपुराणे वायुप्रोक्ते गयामाहात्म्यं नाम सप्तचत्वारिंशोऽध्यायः ॥ ४७ ॥*