+++
title = "९०"

+++

नवतितमोऽध्यायः ९०  

ऋषिरुवाच  
निशुम्भं निहतं दृष्ट्वा भ्रातरं प्राणसम्मितम्  ।  
हन्यमानं बलं चैव शुम्भः क्रुद्धोऽब्रवीद्वचः  ॥ ९०.१ ॥  
बलावलेपाद्दुष्टे त्वं मा दुर्गे गर्वमावह  ।  
अन्यासां बलमाश्रित्य युध्यसे यातिमानिनी  ॥ ९०.२ ॥  

श्रीदेव्युवाच  

एकैवाहं जगत्यत्र द्वितीया का ममापरा  ।  
पश्यैता दुष्ट मय्येव विशन्त्यो मद्विभूतयः  ॥ ९०.३ ॥  

ऋषिरुवाच  

ततः समस्तास्ता देव्यो ब्रह्माणीप्रमुखा लयम्  ।  
तस्या देव्यास्तनौ जग्मुरेकावासीत्तदाम्बिका  ॥ ९०.४ ॥  

श्रीदेव्युवाच  

अहं विभूत्या बहुभिरिह रूपैर्यदास्थिता  ।  
सत्संहृतं मयैकैव तिष्ठाम्याजौ स्थिरो भव  ॥ ९०.५ ॥  

ऋषिरुवाच  

ततः प्रववृते युद्धं देव्याः शुम्भस्य चोभयोः  ।  
पश्यतां सर्वदेवानामसुराणां च दारुणम्  ॥ ९०.६ ॥  
शरवर्षैः शितैः शस्त्रैस्तथा चास्त्रैः सुदारुणैः  ।  
तयोर्युद्धमभूद्भूयः सर्वलोकभयङ्करम्  ॥ ९०.७ ॥  
दिव्यान्यस्त्राणि शतशो मुमुचे यान्यथाम्बिका  ।  
बभञ्ज तानि दैत्येन्द्रस्तत्प्रतीघातकर्तृभिः  ॥ ९०.८ ॥  
मुक्तानि तेन चास्त्राणि दिव्यानि परमेश्वरी  ।  
बभञ्ज लीलयैवोग्रहुङ्कारोच्चारणादिभिः  ॥ ९०.९ ॥  
ततः शरशतैर्देवीमाच्छादयत सोऽसुरः  ।  
सा च तत्कुपिता देवी धनुश्चिच्छेद चेषुभिः  ॥ ९०.१० ॥  
छिन्ने धनुषि दैत्येन्द्रस्तथा शक्तिमथाददे  ।  
चिच्छेद देवी चक्रेण तामप्यस्य करे स्थिताम्  ॥ ९०.११ ॥  
ततः खड्गमुपादाय शतचन्द्रं च भानुमत् ।  
अभ्यधावत्तदा देवीं दैत्यानामधिपेश्वरः  ॥ ९०.१२ ॥  
तस्यापतत एवाशु खड्गं चिच्छेद चण्डिका  ।  
धनुर्मुक्तैः शितैर्बाणैश्चर्म चार्ककरामलम्  ॥ ९०.१३ ॥  
अश्वांश्च पातयामास रथं सारथिना सह  ।  
हताश्वः स तदा दैत्यश्छिन्नधान्वा विसारथिः  ।  
जग्राह मुद्गरं घोरमम्बिकानिधनोद्यतः  ॥ ९०.१४ ॥  
चिच्छेदापततस्तस्य मुद्गरं निशितैः शरैः  ।  
तथापि सोऽभ्यधावत्तां मुष्टिमुद्यम्य वेगवान्  ॥ ९०.१५ ॥  
स मुष्टिं पातयामास हृदये दैत्यपुङ्गवः  ।  
देव्यास्तं चापि सा देवी तलेनोरस्यताडयत् ॥ ९०.१६ ॥  
तलप्रहाराभिहतो निपपात महीतले  ।  
स दैत्यराजः सहसा पुनरेव तथोत्थितः  ॥ ९०.१७ ॥  
उत्पत्य च प्रगृह्योच्चैर्देवीं गगनमास्थितः  ।  
तत्रापि सा निराधारा युयुधे तेन चण्डिका  ॥ ९०.१८ ॥  
नियुद्धं खे तदा दैत्यश्चण्डिका च परस्परम्  ।  
चक्रतुः प्रथमं सिद्धमुनिविस्मयकारकम्  ॥ ९०.१९ ॥  
ततो नियुद्धं सुचिरं कृत्वा तेनाम्बिका सह  ।  
उत्पात्य भ्रामयामास चिक्षेप धरणीतले  ॥ ९०.२० ॥  
स क्षिप्तो धरणीं प्राप्य मुष्टिमुद्यम्य वेगितः  ।  
अभ्यधावत दुष्टात्मा चण्डिकानिधनेच्छया  ॥ ९०.२१ ॥  
तमायान्तं ततो देवी सर्वदैत्यजनेश्वरम्  ।  
जगत्यां पातयामास भित्त्वा शूलेन वक्षसि  ॥ ९०.२२ ॥  
स गतासुः पपातोर्व्यां देवीशूलाग्रविक्षतः  ।  
चालयन् सकलां पृथ्वीं साब्धिद्वीपां सपर्वताम्  ॥ ९०.२३ ॥  
ततः प्रसन्नमखिलं हते तस्मिन् दुरात्मनि  ।  
जगत्स्वास्थ्यमतीवाप निर्मलं चाभवन्नभः  ॥ ९०.२४ ॥  
उत्पातमेघाः सोल्का ये प्रागासंस्ते शमं ययुः  ।  
सरितो मार्गवाहिन्यस्तथासंस्तत्र पातिते  ॥ ९०.२५ ॥  
ततो देवगणाः सर्वे हर्षनिर्भमानसाः  ।  
बभूवुर्निहते तस्मिन् गन्धर्वा ललितं जगुः  ॥ ९०.२६ ॥  
अवादयंस्तथैवान्ये ननृतुश्चाप्सरोगणाः  ।  
ववुः पुण्यास्तथा वाताः सुप्रभोऽभूद्दिवाकरः  ॥ ९०.२७ ॥  
जज्वलुश्चाग्नयः शान्ताः शान्ता दिग्जनितस्वनाः  ।  

इति श्रीमार्कण्डेयपुराणे सावर्णिके मन्वन्तरे देवीमाहात्म्ये शुम्भवधोनाम नवतितमोऽध्यायः  
