---
title: ०३६

---
॥सूत उवाच॥  
तेषां चतुर्णां वक्ष्यामि शैलेन्द्राणां यथाक्रमम्।  
अनुबन्धानि रम्याणि सर्वकालर्त्तुकानि च ॥ ३६.१ ॥  
  
सारिकाभिर्मयूरैश्च चकोरैश्च मदोत्कटैः।  
शुकैश्च भृङ्गराजैश्च चित्रकैश्च समन्ततः ॥ ३६.२ ॥  
  
जीवञ्जीवकनादैश्च हेमकानाञ्च नादितैः।  
मत्तकोकिलनादैश्च वल्गूनाञ्च निनादितैः ॥ ३६.३ ॥  
  
सुग्रीवकाञ्चनरवैः कलविङ्करुतैस्तथा।  
कूजितान्तरशब्दैश्च सुरम्याणि च सर्वशः ॥ ३६.४ ॥  
  
मदात्कटैर्मधुरैश्च भ्रमरैश्च महालसैः।  
उपगीतवनान्तानि किन्नरैश्च व्कचित् व्कचित् ॥ ३६.५ ॥  
  
पुष्पवृष्टिं विमुञ्चन्ति मन्दमारुतकम्पिताः।  
तरवो यत्र दृश्यन्ते चारुपल्लवशोभिताः ॥ ३६.६ ॥  
  
स्तबकैर्मञ्जरीभिश्च ताम्रैः किसलयैस्तथा।  
मन्दवातवशाल्लोलैर्दोलयद्भिर्युतानि च ॥ ३६.७ ॥  
  
नानाधातुविचित्रैश्च कान्तरूपैः शिलाशतैः।  
शल्लैः व्कचिद्द्विजश्रेष्ठा विन्यस्तैः शोभितानि च ॥ ३६.८ ॥  
  
देवदानवगन्धर्वैर्यक्षराक्षसपन्नगैः।  
सिद्धाप्सरोगणैश्चैव सेवितानि ततस्ततः ॥ ३६.९ ॥  
  
मनोहराणि चत्वारि देवाक्रीडनकान्यथ।  
चतुर्दिशमुदाराणि नाम्ना श्रृणुत तानि मे ॥ ३६.१० ॥  
  
पूर्वञ्चैत्ररथं नाम दक्षिणं नन्दनं वनम्।  
वैभ्राजं पश्चिमं विद्यादुत्तरं सवितुर्वनम् ॥ ३६.११ ॥  
  
महावनेषु चैतेषु निविष्टानि यथाक्रमम्।  
अनुबन्धानि रम्याणि विहङ्गैः कूजितानि च ॥ ३६.१२ ॥  
  
वनैर्विस्तीर्णतीर्थानि महापुण्यावनानि च।  
महानागाधिवासानि सेवितानि महात्मभिः ॥ ३६.१३ ॥  
  
सुरसामललोयानि शिवानि सुसुखानि च।  
सिद्धदेवासुरवरैरुपस्पृष्टजलानि च ॥ ३६.१४ ॥  
  
छत्रप्रमाणैर्विकचैर्महागन्धैर्मनोहरैः।  
पुण्डरीकैर्महापत्रैरुत्पलैः शोभितानि च।  
महासरांसि चत्वारि तानि वक्ष्यामि नामतः ॥ ३६.१५ ॥  
  
अरुणोदं सरः पूर्वं दक्षिणं मानसं स्मृतम्।  
सितोदं पश्चिमसरो महाभद्रन्तथोत्तरम् ॥ ३६.१६ ॥  
  
अरुणोदञ्च पूर्वेण ये च शैलास्ततः स्मृताः।  
तान् कीर्त्यमानांस्तत्त्वेन श्रृणुध्वं विस्तरान्मम ॥ ३६.१७ ॥  
  
शीतान्तश्च कुमुञ्जश्च सुवीरश्चाचलोत्तमः।  
विकङ्को मणिशीलश्च वृषभश्चाचलोत्तमः ॥ ३६.१८ ॥  
महानीलोऽथ रुचकः सबिन्दुर्मन्दरस्तथा।  
वेणुमांश्च सुमेधश्च निषधो देवपर्वतः ॥ ३६.१९ ॥  
  
इत्येते पर्वतवरा अन्ये च गिरयस्तथा।  
पूर्वेण मन्दरस्यैते सिद्धवासा उदाहृताः ॥ ३६.२० ॥  
सरसो मानसस्येह दक्षिणा ये महाचलाः।  
ये कीर्तिता मया ते वै नामतस्तान्निबोधत ॥ ३६.२१ ॥  
  
शैलस्त्रिशिखरश्चापि शिशिरश्चाचलोत्तमः।  
कलिङ्गश्च पतङ्गश्च रुचकश्चैव सानुमान् ॥ ३६.२२ ॥  
  
ताम्राभश्च विशाखश्च तथा श्वेतोदरो गिरिः।  
समूलो विषधारश्च रत्नधारश्च पर्वतः ॥ ३६.२३ ॥  
  
एकश्रृङ्गो महामूलो गजशैलः पिशाचकः।  
पञ्चशैलोऽथ कैलासो हिमवंश्चाचलोत्तमः ॥ ३६.२४ ॥  
  
इत्येते देवचरिता ह्युत्कृष्टाः पर्वतोत्तमाः।  
दिग्भागो दक्षिणे प्रोक्ता मेरोरमरवर्च्चसः ॥ ३६.२५ ॥  
  
अपरेण सितोदस्य सरसो द्विजसत्तमाः।  
उत्तमा ये महाशैलास्तान् प्रवक्ष्ये यथाक्रमम् ॥ ३६.२६ ॥  
  
सुवक्षाः शिखिशैलश्च कालो वैढूर्यपर्वतः।  
कपिलः पिङ्गलो रुद्रः सुरसश्च महाचलः ॥ ३६.२७ ॥  
  
कुमुदो मधुमांश्चैव अञ्जनीमुकुटस्तथा।  
कृष्णश्च पाण्डरश्चैव सहस्रशिखरश्चह ॥ ३६.२८ ॥  
  
पारियात्रश्च शैलेन्द्रस्त्रिश्रृङ्गश्चाचलोत्तमः।  
इत्येते पर्वतवरा दिग्भागे पश्चिमे स्मृताः ॥ ३६.२९ ॥  
  
महाभद्रस्य सरस उत्तरेणापि श्रीमतः।  
ये मया पूर्वतः प्रोक्तास्तान्वदिष्ये यथाक्रमम् ॥ ३६.३० ॥  
  
शङ्कुकूटो महाशैलो वृषभो हंसपर्वतः।  
नागश्च कपिलश्चैव इन्द्रशैलश्च सानुमान् ॥ ३६.३१ ॥  
  
नीलः कनक श्रृङ्गश्च शतश्रृङ्गश्च पर्वतः।  
पुष्पको मेघशैलश्च विराजश्चाचलोत्तमः।  
जारुधिश्चैव शैलेन्द्र इत्येते उत्तराः स्मृताः ॥ ३६.३२ ॥  
  
एतेषां शैलमुख्यानामन्तरेषु यथाक्रमम्।  
स्थल्योऽह्यन्तरद्रोण्यश्च सरांसि च निबोधत ॥ ३६.३३ ॥  
  
इति श्रीमहापुराणे वायुप्रोक्ते भुवनविन्यासो नाम षट्‌त्रिंशोऽध्यायः ॥ ३६ ॥