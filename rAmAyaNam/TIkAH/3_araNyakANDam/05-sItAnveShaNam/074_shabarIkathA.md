+++
title = "०७४ शबरीकथा"
title_english = "074 Shabari gets salvation"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-074-Shabari_Swargathihi.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/074_shabarIkathA.md">
<details><summary><h3>IITK ...{Loading}...</h3></summary>

Rama and Lakshmana visit the hermitage of Sabari-- Sabari's
hospitalitythey go round the forest and hermitage of sage Matanga--
Sabari casts her body into the fire and ascends to heaven.



#### श्लोकः
##### मूलम्
तौ कबन्धेन तं मार्गं पम्पाया दर्शितं वने।  
प्रतस्थतुर्दिशं गृह्य प्रतीचीं नृवरात्मजौ॥3.74.1॥

##### शब्दार्थः
तौ both, नृवरात्मजौ the two princes, वने in the forest, प्रतीचीं दिशम् western direction showed by, गृह्य took, कबन्धेन by Kabandha, दर्शितं shown by, तम् him, पम्पायाः Pampa's, मार्गम् way, प्रतस्थतुः both set out.

##### आङ्ग्लानुवादः
The two princes set forth in the western direction towards Pampa shown by Kabandha.



#### श्लोकः
##### मूलम्
तौ शैलेष्वाचितानेकान् क्षौद्रकल्पफलान्द्रुमान्।  
वीक्षन्तौ जग्मतुर्द्रष्टुं सुग्रीवं रामलक्ष्मणौ॥3.74.2॥

##### शब्दार्थः
तौ रामलक्ष्मणौ Rama and Lakshmana, शैलेषु in the mountain, आचितान् loaded with, क्षौद्रकल्पफलान् honey like fruits, द्रुमान् trees, वीक्षन्तौ seeing, सुग्रीवम् Sugriva, द्रष्टुम् to see, जग्मतुः both went.

##### आङ्ग्लानुवादः
Observing the trees loaded with honeysweet fruits on the mountain, Rama and Lakshmana   went to see Sugriva.



#### श्लोकः
##### मूलम्
कृत्वा च शैलपृष्ठे तु तौ वासं रामलक्ष्मणौ।  
पम्पायाः पश्चिमं तीरं राघवावुपतस्थतुः॥3.74.3॥

##### शब्दार्थः
राघवौ Rama, तौ रामलक्ष्मणौ both Rama and Lakshmana, शैलपृष्ठे on the slope of the mountain, वासम् stay, कृत्वा made, पम्पायाः Pampa's, पश्चिमं तीरम् western bank, उपतस्थतुः  
started on that path.

##### आङ्ग्लानुवादः
Rama and Lakshmana halted on the slope of the mountain and then departed for the western bank of Pampa.



#### श्लोकः
##### मूलम्
तौ पुष्करिण्याः पम्पायास्तीरमासाद्य पश्चिमम्।  
अपश्यतां ततस्तत्र शबर्या रम्यमाश्रमम्॥3.74.4॥

##### शब्दार्थः
ततः then, तौ both, पम्पायाः Pampa, पुष्करिण्याः of the tank, पश्चिमम् western, तीरम्  bank, आसाद्य reached, तत्र there, शबर्याः of Sabari, रम्यम् delightful, आश्रमम् hermitage, अपश्यताम् observed.

##### आङ्ग्लानुवादः
Both reached the west bank of lake Pampa and saw the delightful hermitage of Sabari.



#### श्लोकः
##### मूलम्
तौ तमाश्रममासाद्य द्रुमैर्बहुभीरावृतम्।  
सुरम्यमभिवीक्षन्तौ शबरीमभ्युपेयतुः॥3.74.5॥

##### शब्दार्थः
तौ they both, तम् that, आश्रमम् hermitge, आसाद्य after reaching, बहुभिः with many, द्रुमैः with many trees, आवृतम् surrounded, सुरम्यम् very beautiful, अभिवीक्षन्तौ both looking at, शबरीम् Sabari's, अभ्युपेयतुः went towards.

##### आङ्ग्लानुवादः
Both reached the beautiful hermitage full of many kinds of trees. There they saw Sabari, and went towards her.



#### श्लोकः
##### मूलम्
तौ च दृष्ट्वा तदा सिद्धा समुत्थाय कृताञ्जलिः।  
रामस्य पादौ जग्राह लक्ष्मणस्य च धीमतः॥3.74.6॥

##### शब्दार्थः
तदा then, सिद्धा an accomplished ascetic, तौ both, दृष्ट्वा after seeing, कृताञ्जलिः joined palms and offered obeisance, समुत्थाय having got up, रामस्य Rama's, धीमतः sagacious, लक्ष्मणस्य च and Lakshmana's, पादौ feet, जग्राह held.

##### आङ्ग्लानुवादः
On seeing them both, Sabari, an accomplished ascetic, got up with folded hands and  
touched the feet of the sagacious Rama and Lakshmana.



#### श्लोकः
##### मूलम्
पाद्यमाचमनीयं च सर्वं प्रादाद्यथाविधि।  
तामुवाच ततो रामश्श्रमणीं संशितव्रताम्॥3.74.7॥

##### शब्दार्थः
पाद्यम् water to wash feet, आचमनीयं च and water to sip, सर्वम् all, यथाविधि as per tradition, प्रादात् she offered, ततः then, संशितव्रताम्  doing penance, ताम् of yours, श्रमणीम् austere woman, रामः Rama, उवाच saidः

##### आङ्ग्लानुवादः
She offered them water to wash their feet and water to sip as per tradition. Then Rama spoke to Sabari who used to perform austere penanceः



#### श्लोकः
##### मूलम्
कच्चित्ते निर्जिता विघ्नाः कच्चित्ते वर्धते तपः।  
कच्चित्ते नियतः क्रोध आहारश्च तपोधने॥3.74.8॥

##### शब्दार्थः
तपोधने  endowed with the wealth of penance(the ascetic), ते your, विघ्नाः obstacles, निर्जिताः कच्चित् hope you have overcome, ते your, तपः penance, वर्धते कच्चित्  progressing indeed, ते your, क्रोधः anger, आहारश्च desire for food, नियतः कच्चित् is controlled indeed?

##### आङ्ग्लानुवादः
O ascetic   hope you have overcome your obstacles to penance, you have controlled your anger and your desire for food. Is your austerity in progress.



#### श्लोकः
##### मूलम्
कच्चित्ते नियमाः प्राप्ताः कच्चित्ते मनसः सुखम्।  
कच्चित्ते गुरुशुश्रूषा सफला चारुभाषिणि॥3.74.9॥

##### शब्दार्थः
चारुभाषिणि sweettongued, ते you, नियमाः selfcontrol, प्राप्ताः कच्चित् have you attained , ते your, मनसः mind, सुखं कच्चित् attained peace, ते your, गुरुशुश्रूषा serving the preceptor, सफला कच्चित् has yielded results?

##### आङ्ग्लानुवादः
O Sweettongued Sabari, have you achieved selfcontrol? Has your mind attained peace ? Have your services to the preceptor yielded results?



#### श्लोकः
##### मूलम्
रामेण तापसी पृष्टा सा सिद्धा सिद्धसम्मता।  
शशंस शबरी वृद्धा रामाय प्रत्युपस्थिता॥3.74.10॥

##### शब्दार्थः
रामेण by Rama, पृष्टा enquired, सिद्धा an accomplished ascetic, सिद्धसम्मता a lady adored and accepted by siddhas, तापसी ascetic, वृद्धा old woman, सा शबरी that Sabari, प्रत्युपस्थिता standing in front, रामाय to Rama, शशंस she spoke.

##### आङ्ग्लानुवादः
When Rama asked Sabari who was an old, accomplished ascetic adored by siddhas, she stood in front and replied ः



#### श्लोकः
##### मूलम्
अद्य प्राप्ता तपस्सिद्धिस्तव संदर्शनान्मया।  
अद्य मे सफलं तप्तं गुरवश्च सुपूजिताः॥3.74.11॥

##### शब्दार्थः
अद्य now, तव your, संदर्शनात् by seeing you, मया by me, तपस्सिद्धिः fulfilment of my penance, प्राप्ता is attained, अद्य now, मे my, तप्तम् penance, सफलम् successful, गुरवश्च preceptors, सुपूजिताः have been honoured.

##### आङ्ग्लानुवादः
On seeing you now my penance has attained fulfilment, my services to my preceptors have borne fruit.



#### श्लोकः
##### मूलम्
अद्य मे सफलं जन्म स्वर्गश्चैव भविष्यति।  
त्वयि देववरे राम पूजिते पुरुषर्षभ॥3.74.12॥

##### शब्दार्थः
पुरुषर्षभ best  of men, देववरे best among  gods, त्वयि when you, पूजिते worshipped, अद्य now, मे my, जन्म birth, सफलम् fruitful, स्वर्गश्चैव even heaven, भविष्यति is certain.

##### आङ्ग्लानुवादः
O best of men, O highest of the gods my birth has become fruitful today with your worship, (you have made) even attainment of heaven quite certain.



#### श्लोकः
##### मूलम्
चक्षुषा तव सौम्येन पूतास्मि रघुनन्दन।  
गमिष्याम्यक्षयान्लोकांस्त्वत्प्रसादादरिन्दम॥3.74.13॥

##### शब्दार्थः
रघुनन्दन O delight of the Raghus, तव your, सौम्येन by your handsome, चक्षुषा looks, पूता  sanctified, अस्मि I am, अरिन्दम O subduer of enemies, त्वत्प्रसादात् by your grace, अक्षयान् imperishable, लोकान् worlds, गमिष्यामि I will reach.

##### आङ्ग्लानुवादः
O delight of the Raghus, your handsome look has sanctified me, O subduer of enemies, by your grace I will reach the inmperishable worlds.



#### श्लोकः
##### मूलम्
चित्रकूटं त्वयि प्राप्ते विमानैरतुलप्रभैः।  
इतस्ते दिवमारूढा यानहं पर्यचारिषम्॥3.74.14॥

##### शब्दार्थः
अहम् I, यान् those men, पर्यचारिषम् I have served, ते they, त्वयि when you, चित्रकूटम् Chitrakutam, प्राप्ते arrived, अतुलप्रभैः with incomparable radiance, विमानैः with aerial chariots, इतः from here, दिवम् to heaven, आरूढाः I will reach.

##### आङ्ग्लानुवादः
The men I served have ascended heaven on aerial chariots of incomparable radiance the moment you touched Chitrakuta.



#### श्लोकः
##### मूलम्
तैश्चाहमुक्ता धर्मज्ञैर्महाभागैर्महर्षिभिः।  
आगमिष्यति ते रामस्सुपुण्यमिममाश्रमम्॥3.74.15॥  
स ते प्रतिग्रहीतव्यस्सौमित्रिसहितोतिथिः।  
तं च दृष्ट्वा वरान्लोकानक्षयांस्त्वं गमिष्यसि॥3.74.16॥

##### शब्दार्थः
धर्मज्ञैः by knowers of rigteousness, महाभागैः by the honourable, तैः महर्षिभिः by those great seers, अहम् I, उक्ता have been told, रामः Rama, ते your, सुपुण्यम् very sacred, इमम् आश्रमम् this hermitage, अगमिष्यति will come, सौमित्रिसहितः along with Saumitri, सः he, ते for you, अतिथिः guest, प्रतिग्रहीतव्यः receive with due reverence, तम् him, दृष्ट्वा after seeing, त्वम् you, वरान् great, अक्षयान् inexhaustible, लोकान् worlds, गमिष्यसि you will go,

##### आङ्ग्लानुवादः
Those great honourable sages who knew the ways of dharma saidः 'Rama would visit this sacred hermitage along with Lakshmana. He would be your guest. Receive him  
with due honour. And you would attain the great, inexhaustible worlds when you see him.'



#### श्लोकः
##### मूलम्
मया तु विविधं वन्यं सञ्चितं पुरुषर्षभ।  
तवार्थे पुरुषव्याघ्र पम्पायास्तीरसम्भवम्॥3.74.17॥

##### शब्दार्थः
पुरुषव्याघ्र O best among men, (रघुनन्दन delight of the Raghus), मया by me, तव अर्थे for your sake, पम्पायाः Pampa's, तीरसम्भवम् grown on the bank, विविधम् many kinds, वन्यम्   forestfood, सञ्चितम् collected.

##### आङ्ग्लानुवादः
O best among men I have collected and kept for your sake different kinds of forestfood grown on the bank of Pampa.



#### श्लोकः
##### मूलम्
एवमुक्तस्स धर्मात्मा शबर्या शबरीमिदम्।  
राघवः प्राह विज्ञाने तां नित्यमबहिष्कृताम्॥3.74.18॥

##### शब्दार्थः
शबर्या by Sabari, एवम् in that way, उक्तः addressed, धर्मात्मा righteous, सः राघवः that Rama, नित्यम् always, विज्ञाने in knowledge, अबहिष्क्रताम् not kept away, तां शबरीम् that Sabari, प्राह he said.

##### आङ्ग्लानुवादः
Entreated by her in that manner, the righteous Rama spoke to Sabari who was established in true knowledgeः



#### श्लोकः
##### मूलम्
दनोस्सकाशात्तत्त्वेन प्रभावं ते महात्मनः।  
श्रुतं प्रत्यक्षमिच्छामि सन्द्रष्टुं यदि मन्यसे॥3.74.19॥

##### शब्दार्थः
महात्मनः by the great self, दनोः सकाशात् from Danu, श्रुतम् heard, ते your, प्रभावम् power, मन्यसे यदि if you think so, प्रत्यक्षम् directly, (सं)द्रष्टुम् to see, इच्छामि I desire.

##### आङ्ग्लानुवादः
I have heard from great Danu about your power. If you agree, I would like to see this power in person.



#### श्लोकः
##### मूलम्
एतत्तु वचनं श्रुत्ता रामवक्त्राद्विनिस्सृतम्।  
शबरी दर्शयामास तावुभौ तद्वनं महत्॥3.74.20॥

##### शब्दार्थः
शबरी Sabari, रामवक्त्रात् from Rama's mouth, विनिस्सृतम् released, एतत् this, वचनम् word, श्रुत्वा on hearing, तौ उभौ both of them, महत् great, तत् that, वनम् garden, दर्शयामास started showing.

##### आङ्ग्लानुवादः
At these words from the mouth of Rama, Sabari took them both round the great garden.



#### श्लोकः
##### मूलम्
पश्य मेघघनप्रख्यं मृगपक्षिसमाकुलम्।  
मतङ्गवनमित्येव विश्रुतं रघुनन्दन॥।3.74.21॥

##### शब्दार्थः
रघुनन्दन O delight of the Raghus, मेघघनप्रख्यम् looking like the dense cloud, मृगपक्षिसमाकुलम् filled with animals and birds, मतङ्गवनमित्येव known as Matanga garden, विश्रुतम् popular, पश्य see.

##### आङ्ग्लानुवादः
O delight of the Raghus see this garden looking like the dense cloud. Full of animals and birds, it is popularly known as Matanga garden.



#### श्लोकः
##### मूलम्
इह ते भावितात्मानो गुरवो मे महावने।  
जुहवाञ्चक्रिरे तीर्थं मन्त्रवन्मन्त्रपूजितम्॥3.74.22॥

##### शब्दार्थः
महावने in this great garden, भावितात्मानः who perceived the supreme spirit, ते they, मे गुरुवः my preceptors, इह here, मन्त्रवत् by the power of mantras, मन्त्रपूजितम् invoked by mantras, तीर्थम् waters, जुहवाञ्चक्रिरे  performed  sacrifice.

##### आङ्ग्लानुवादः
My precepters, who had perceived the Supreme Spirit made sacrificial offerings in this great garden, invoked gods through the power of mantras. They brought water and offered oblations to the sacrificial fire.



#### श्लोकः
##### मूलम्
इयं प्रत्यक्थ्सली वेदिर्यत्र ते मे सुसत्कृताः।  
पुष्पोपहारं कुर्वन्ति श्रमादुद्वेपिभिः करैः॥3.74.23॥

##### शब्दार्थः
मे my, सुसत्कृताः revered ones, ते they, यत्र where, श्रमात्  exhausted, उद्वेपिभिः करैः did with trembling hands, पुष्पोवहारम् offering flowers for worship, कुर्वन्ति make, प्रत्यक्थ्सली वेदिः altar knows as Pratyaksthali, इयम् this is.

##### आङ्ग्लानुवादः
This is the altar named Pratyaksthali where the saints aged and exhausted( by performing chandrayana) whom I worshipped made offerings of flowers with trembling hands.



#### श्लोकः
##### मूलम्
तेषां तपःप्रभावेण पश्याद्यापि रघूद्वह।  
द्योतयन्ति दिशस्सर्वाश्श्रिया वेद्योऽतुलप्रभाः॥3.74.24॥

##### शब्दार्थः
रघूद्वह O Rama, तेषाम् their, तपःप्रभावेण by the power of their penance, अतुलप्रभाः matchless brilliance, वेद्यः altars, श्रिया with glow, अद्यापि even today, सर्वाः all, दिशः directions, द्योतयन्ति filling with light, पश्य see.

##### आङ्ग्लानुवादः
O Rama see, even now they illuminate the sacrificial altars with the power of their penance. They shed light in all directions with a matchless brilliance.



#### श्लोकः
##### मूलम्
अशक्नुवद्भिस्तैर्गन्तुमुपवासश्रमालसैः।  
चिन्तितेऽभ्यागतान्पश्य सहितान्सप्तसागरान्॥3.74.25॥

##### शब्दार्थः
उपवासश्रमालसैः weariness due to fasting, गन्तुम् to move about, अशक्नुवद्भिः having no energy, तैः by them, चिन्तिते by mere thought, अभ्यागतान् came towards, सहितान् all together, सप्तसागरान् all the seven seas, पश्य see.

##### आङ्ग्लानुवादः
Look at the seven seas, which have reached here at their mere thought as they could not reach them due to fatigue from fasting.



#### श्लोकः
##### मूलम्
कृताभिषेकैस्तैर्न्यस्ता वल्कलाः पादपेष्विह।  
अद्यापि नावशुष्यन्ति प्रदेशे रघुनन्दन॥3.74.26॥

##### शब्दार्थः
रघुनन्दन delight of the Raghus, इह here, कृताभिषेकैः  after bathing, तैः by them, प्रदेशे place, पादपेषु on the trees, न्यस्ताः laid to dry, वल्कलाः bark clothes, अद्यापि even now, न अवशुष्यन्ति do not get dry still.

##### आङ्ग्लानुवादः
O delight of the Raghus  look at the bark robes spread on the trees to dry after their bathing which are still wet.



#### श्लोकः
##### मूलम्
देवकार्याणि कुर्वद्भिर्यानीमानि कृतानि वै।  
पुष्पैःकुवलयैस्सार्धं म्लानत्वं नोपयान्तिवै॥3.74.27॥

##### शब्दार्थः
देवकार्याणि for the worship of gods, कुर्वद्भिः they offered, कुवलयैःसार्धम् along with lotuses  and others, पुष्पैः with flowers, यानि all those, कृतानि arranged, इमानि all these, म्लानत्वम् wilted, नोपयान्ति वै do not attain.

##### आङ्ग्लानुवादः
The flowers including lotuses offered by the sages while worshipping gods have not yet wilted.



#### श्लोकः
##### मूलम्
कृत्स्नं वनमिदं दृष्टं श्रोतव्यं च श्रुतं त्वया।  
तदिच्छाम्यभ्यनुज्ञाता त्यक्तुमेतत्कलेबरम्॥3.74.28॥

##### शब्दार्थः
त्वया by you, कृत्स्नम् entirely, इदं वनम् this garden, दृष्टम् is seen, श्रोतव्यम् to be heard, श्रुतं च it is heard, तत् that, अभ्यनुज्ञाता with your permission, एतत् this, कलेबरम् body, त्यक्तुम् to give up, इच्छामि I desire to.

##### आङ्ग्लानुवादः
You have seen the entire garden and have listened what is to be heard. With your permission I would like to give up this body.



#### श्लोकः
##### मूलम्
तेषामिच्छाम्यहं गन्तुं समीपं भावितात्मनाम्।  
मुनीनामाश्रमो येषामहं च परिचारिणी॥3.74.29॥

##### शब्दार्थः
आश्रमः hermitage, येषां मुनीनाम् of  those seers (to whom this hermitage belongs), अहं च I, परिचारिणी I am a servant, भावितात्मनाम् realisers of supreme spirit, तेषाम् their, समीपम् near, गन्तुम् to go, इच्छामि I desire.

##### आङ्ग्लानुवादः
I wish to reach those realisers of the Supreme Spirit whom I served and to whom this hermitage belonged.



#### श्लोकः
##### मूलम्
धर्मिष्ठं तु वचश्श्रुत्वा राघवस्सहलक्ष्मणः।  
प्रहर्षमतुलं लेभे आश्चर्यमिति तत्त्वतः॥3.74.30॥

##### शब्दार्थः
सहलक्ष्मणः along with Lakshmana, राघवः Rama, धर्मिष्ठम् dedicated to dharma, वचः words, श्रुत्वा hearing, तत्त्वतः truly, आश्चर्यम् wonderful, इति thus, अतुलम् incomparable, प्रहर्षम् happiness, लेभे attained.

##### आङ्ग्लानुवादः
Rama and Lakshmana on hearing the pious words of Savari joyfully exclaimed, This is really wonderful.



#### श्लोकः
##### मूलम्
तामुवाच ततो रामश्श्रमणीं संशितव्रताम्।  
अर्चितोऽहं त्वया भक्त्या गच्छकामं यथासुखम्॥3.74.31॥

##### शब्दार्थः
ततः then, रामः Rama,संशितव्रताम् determined in her vow, श्रमणीम् female ascetic, उवाच said, अहम् I, त्वया by you, भक्त्या devotion, अर्चितः worshipped, कामम् verily indeed, यथासुखम् with pleasure, गच्छ you may go.

##### आङ्ग्लानुवादः
Looking at Sabari who was steadfast in her vow, Rama said, O ascetic, you have worshipped me with devotion. You may go wherever you like (to the world you desire)



#### श्लोकः
##### मूलम्
इत्युक्ता जटिला वृद्धा चीरकृष्णाजिनाम्बरा।  
तस्मिन्मुहूर्ते शबरी देहं जीर्णं जिहासती॥3.74.32॥  
अनुज्ञाता तु रामेण हुत्वात्मानं हुताशने।  
ज्वलत्पावकसङ्काशा स्वर्गमेव जगाम सा॥3.74.33॥

##### शब्दार्थः
इति this, उक्ता was said, जटिला a woman of matted locks, वृद्धा old, चीरकृष्णाजिनाम्बरा woman wearing tattered bark clothes and deer skin, शबरी Sabari, जीर्णम् emaciated, देहम् body, तस्मिन् मूहूर्ते at that moment, जिहासती desiring to give up, रामेण by Rama, अनुज्ञाता permitted, आत्मानम् herself, हुताशने in fire, हुत्वा after offering, ज्वलत्पावकसङ्काशा body glittering like fire, स्वर्गमेव to heaven, जगाम went.

##### आङ्ग्लानुवादः
With matted locks, tattered bark clothes and deer skin, Sabari consigned her old and emaciated body to the fire at that moment, with the permission of Rama and ascended to heaven, her body glowing like fire.



#### श्लोकः
##### मूलम्
दिव्याभरणसंयुक्ता दिव्यमाल्यानुलेपना।  
दिव्याम्बरधरा तत्र बभूव प्रियदर्शना॥3.74.34॥  
विराजयन्ती तं देशं विद्युत्सौदामिनी यथा।

##### शब्दार्थः
दिव्याभरणसंयुक्ता adorned with wonderful ornaments, दिव्यमाल्यानुलेपना wearing beautiful garlands and anointed with fragrant unguents, दिव्याम्बरधरा robed in most wonderful clothes, विद्युत् सौदामनी यथा like a streak of lightning, तं देशम् that place, विराजयन्ती illuminating, तत्र there, प्रियदर्शना pleasing appearance, बभूव appeared.

##### आङ्ग्लानुवादः
Adorned with wonderful ornaments and beautiful garlands, anointed with fragrant unguents, robed in most beautiful clothes, she appeared like a streak of lightning, her body shining bright and her face contented.



#### श्लोकः
##### मूलम्
यत्र ते सुकृतात्मानो विहरन्ति महर्षयः॥3.74.35॥  
तत्पुण्यं शबरी स्थानं जगामात्मसमाधिना।

##### शब्दार्थः
शबरी Sabari, आत्मसमाधिना her meditation, सुकृतात्मानः who did good deeds, ते महर्षयः the great sages, यत्र where, विहरन्ति  moved, तत् that, पुण्यम् sacred, स्थानम् holy place, जगाम went.

##### आङ्ग्लानुवादः
By virtue of her selfmeditation, Sabari went to that sacred world where the holy sages lived because of their good deeds.  
इत्यार्ष श्रीमद्रामायणे वाल्मीकीय आदिकाव्ये अरण्यकाण्डे चतुस्सप्ततितमस्सर्गः॥  
Thus ends the seventyfourth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/074_shabarIkathA.md">
<details><summary><h3>भूषणम् ...{Loading}...</h3></summary>



तौ कबन्धेन तं मार्गं पम्पाया दर्शितं वने ।  

प्रतस्थतुर्दिशं गृह्य प्रतीचीं नृवरात्मजौ  ॥  ३।७४।१  ॥   

एवमेतावत्पर्यन्तं भगवत्कैङ्कर्यतत्फले दर्शिते ।
अथाचार्याभिमाननिष्ठातत्फले दर्शयति चतुःसप्ततितमे तावित्यादि । प्रतीचीं
दिशं गृह्य गृहीत्वा कबन्धेन दर्शितं पम्पाया मार्गमुद्दिश्य प्रतस्थतुः
प्रतस्थाते  ॥  ३।७४।१  ॥   

  

तौ शैलेष्वाचितानेकान् क्षौद्रकल्पफलान् द्रुमान् ।  

वीक्षन्तौ जग्मतुर्द्रष्टुं सुग्रीवं रामलक्ष्मणौ  ॥  ३।७४।२  ॥   

शैलेष्वाचितान् प्ररूढान् अनेकांश्च क्षौद्रकल्पफलान् मधुतुल्यफलयुक्तान्
वीक्षन्तौ वीक्षमाणौ  ॥  ३।७४।२  ॥   

  

कृत्वा च शैलपृष्ठे तु तौ वासं रामलक्ष्मणौ ।  

पम्पायाः पश्चिमं तीरं राघवावुपतस्थस्तुः  ॥  ३।७४।३  ॥   

कृत्वा चेति । वासं तस्यां रात्र्यामिति शेषः । उपतस्थतुः उपतस्थाते,
प्रापतुरित्यर्थः । रात्र्यन्त इति शेषः  ॥  ३।७४।३  ॥   

  

तौ पुष्करिण्याः पम्पायास्तीरमासाद्य पश्चिमम् ।  

अपश्यतां ततस्तत्र शबर्या रम्यमाश्रमम्  ॥  ३।७४।४  ॥   

तौ पुष्करिण्या इति । स्पष्टम्  ॥  ३।७४।४  ॥   

  

तौ तमाश्रममासाद्य द्रुमैर्बहुभिरावृतम् ।  

सुरम्यमभिवीक्षन्तौ शबरीमभ्युपेयतुः  ॥  ३।७४।५  ॥   

ताविति । आश्रममासाद्य तमभिवीक्षन्तौ अभिवीक्षमाणौ  ॥  ३।७४।५  ॥   

  

तौ च दृष्ट्वा तदा सिद्धा समुत्थाय कृताञ्चलिः ।  

रामस्य पादौ जग्राह लक्ष्मणस्य च धीमतः ।  

पाद्यमाचमनीयं च सर्वं प्रादाद्यथाविधि  ॥  ३।७४।६  ॥   

तौ चेति सार्धश्लोक एकान्वयः । सिद्धा सिद्धयोगा  ॥  ३।७४।६  ॥   

  

तामुवाच ततो रामः श्रमणीं संशितव्रताम् ।  

कच्चित्ते निर्जिता विघ्नाः कच्चिते वर्धते तपः  ॥  ३।७४।७  ॥   

कच्चित्ते नियतः क्रोध आहारश्च तपोधने ।  

कच्चित्ते नियमाः प्राप्ताः कच्चित्ते मनसः सुखम्  ॥  ३।७४।८  ॥   

कच्चिते गुरुशुश्रूषा सफला चारुभाषिणि  ॥  ३।७४।९  ॥   

विघ्नाः तपोविघ्नाः कामादयः । नियतः निगृहीतः । आहारश्चेत्यत्रापि नियत
इत्यनुषज्यते । "तपो नानशनात्परम्" इति श्रुतेः । नियमाः व्रतानि । मनसः
सुखं मनस्सन्तोषः । चारुभाषिणीति साध्वीसम्बोधनप्रकारः । इति तामुवाचेति
सम्बन्धः  ॥  ३।७४।७९  ॥   

  

रामेण तापसी पृष्टा सा सिद्धा सिद्धसम्मता ।  

शशंस शबरी वृद्धा रामाय प्रत्युपस्थिता  ॥  ३।७४।१०  ॥   

रामेणेति । रामाय प्रत्युपस्थितेति तादर्थ्ये चतुर्थी  ॥  ३।७४।१०  ॥   

  

अद्य प्राप्ता तपःसिद्धिस्तव सन्दर्शनान्मया ।  

अद्य मे सफलं तप्तं गुरवश्च सुपूजिताः । ३।७४।११  ॥   

तपः सिद्धिः तपःपरिपाकः । तप्तं तपः  ॥  ३।७४।११  ॥   

  

अद्य मे सफलं जन्म स्वर्गश्चैव भविष्यति ।  

त्वयि देववरे राम पूजिते पुरुषर्षभ  ॥  ३।७४।१२  ॥   

अद्य म इति । अद्येत्यस्यार्थं विवृणोति त्वयीति । देववरे विष्णौ । अनेन
शबर्याः परमार्थज्ञानं वृत्तमिति सूच्यते  ॥  ३।७४।१२  ॥   

  

चक्षुषा तव सौम्येन पूता ऽस्मि रघुनन्दन ।  

गमिष्याम्यक्षयान् लोकांस्त्वत्प्रसादादरिन्दम  ॥  ३।७४।१३  ॥   

एवमुपचारवादानुक्त्वा स्वप्रयोजनमाह चक्षुषेति । ते सौम्येन चुक्षुषा
निर्हेतुककटाक्षेण पूता ऽस्मि अनेन पूर्वाघविनाश उक्तः । अरिन्दमेत्यनेन
उत्तराघाश्लेष उच्यते । त्वत्प्रसादात् "धातुः प्रसादान्महिमानमात्मनः"
इत्युक्तत्वादाचार्यप्रसादोपबृंहितात्त्वत्प्रसादात् । अक्षयान् लोकान्
गमिष्यामि पुनरावृत्तिरहितं परमपदं प्राप्स्यामीत्यर्थः  ॥  ३।७४।१३  ॥   

  

चित्रकूटं त्वयि प्राप्ते विमानैरतुलप्रभैः ।  

इतस्ते दिवमारूढा यानहं पर्यचारिषम्  ॥  ३।७४।१४  ॥   

तर्हि त्वदाचार्यैरेव सह किमर्थं न गता ऽसीत्यत्राह चित्रकूटमिति । ते
मतङ्गशिष्या मदाचार्याः  ॥  ३।७४।१४  ॥   

  

तैश्चाहमुक्ता धर्मज्ञैर्महाभागैर्महर्षिभिः ।  

आगमिष्यति ते रामः सुपुण्यमिममाश्रमम्  ॥  ३।७४।१५  ॥   

स ते प्रतिग्रहीतव्यः सौमित्रिसहितो ऽतिथिः ।  

तं च दृष्ट्वा वरान् लोकानक्षयांस्त्वं गमिष्यसि  ॥  ३।७४।१६  ॥   

तैरिति । धर्मज्ञैः
योगरूपभागवत्प्राप्त्युपायाभावेप्याचार्यप्रसादकृतभगवत्प्रसादात्
सद्गतिमियं प्राप्स्यतीत्येतद्धर्मज्ञैः महाभागैः
भविष्यत्तद्वृत्तान्तज्ञानोचितभाग्यवद्भिः ।
सुपुण्यमित्यागमनार्हत्वमुच्यते । स इति । प्रतिग्रहीतव्यः आतिथ्यकरणेन
सत्करणीयः । दृष्ट्वा तेन दर्शनेन निमित्तेन अक्षयान् लोकान् गमिष्यसि ।
वरानिति कैवल्यव्यावृत्तिः । गमिष्यसीति तैरहमुक्तेत्यन्वयः । अनेन
आचार्यशुश्रूषणं भगवत्प्रसादद्वारा मोक्षहेतुरित्युक्तं भवति  ॥  ३।७४।१५,१६
 ॥   

  

मया तु विविधं वन्यं सञ्चितं पुरुषर्षभ ।  

तवार्थे पुरुषव्याघ्र पम्पायास्तीरसम्भवम्  ॥  ३।७४।१७  ॥   

आचार्योक्तिश्रद्धामात्मनः सूचयति मया त्विति । तीरसम्भवं विविधं वन्यं
सञ्चितम् । वन्यशब्देन फलमूलादिकमुच्यते । विविधमित्यनेन फलमूलादिभेद
उच्यते । सञ्चितमित्यनेन रामस्य चित्रकूटागमनात् प्रभृति सम्पादितत्वम्
आदरेण गुप्तत्वं च तत्तत्फलजातीयमाधुर्यं परीक्ष्य स्थापितमिति सम्प्रदायः
 ॥  ३।७४।१७  ॥   

  

एवमुक्तः स धर्मात्मा शबर्या शबरीमिदम् ।  

राघवः प्राह विज्ञाने तां नित्यमबहिष्कृताम्  ॥  ३।७४।१८  ॥   

विज्ञाने विषये । अबहिष्कृताम् अन्तरङ्गभूताम् । जात्या
हीनामप्याचार्यप्रसादलब्धब्रह्मज्ञानामिति भगवताप्यादरणीयत्वोक्तिः  ॥ 
३।७४।१८  ॥   

  

दनोः सकाशात्तत्त्वेन प्रभावं ते महात्मनः ।  

श्रुतं प्रत्यक्षमिच्छामि सन्द्रष्टुं यदि मन्यसे  ॥  ३।७४।१९  ॥   

दनोः सकाशात् दनुत इत्यर्थः । पञ्चम्यर्थे सकाशशब्दं प्रयुञ्जते । तत्वेन
याथार्थ्येन । ते महात्मनः त्वत्सम्बन्धिनो महात्मनः मतङ्गस्येत्यर्थः ।
महात्मनामिति पाठे त्वदाचार्याणामित्यर्थः । श्रुतं प्रभावं प्रत्यक्षं
सन्द्रष्टुमिच्छामि । यदि मन्यसे दर्शयितुमिति शेषः  ॥  ३।७४।१९  ॥   

  

एतत्तु वचनं श्रुत्वा रामवक्त्राद्विनिःसृतम् ।  

शबरी दर्शयामास तावुभौ तद्वनं महत्  ॥  ३।७४।२०  ॥   

एवत्त्विति । विनिस्सृतं निर्गतम्  ॥  ३।७४।२०  ॥   

  

पश्य मेघघनप्रख्यं मृगपक्षिसमाकुलम् ।  

मतङ्गवनमित्येव विश्रुतं रघुनन्दन  ॥  ३।७४।२१  ॥   

मेघघनप्रख्यं घनमेघसदृसं विश्रुतं वनमिति शेषः  ॥  ३।७४।२१  ॥   

  

इह ते भावितात्मानो गुरवो मे महाद्युते ।  

जुहवाञ्चक्रिरे तीर्थं मन्त्रवन्मन्त्रपूजितम्  ॥  ३।७४।२२  ॥   

भावितात्मानः चिन्तितात्मानः ते प्रसिद्धाः मे गुरवः ।
मन्त्रवन्मन्त्रपूजितं मन्त्रवतां मन्त्रैः पूजितं तीर्थं
गङ्गादिपुण्यसलिलम् । इह प्रदेशे जुहवाञ्चक्रिरे आहूतवन्तः । महाद्युते
इत्यनेन मुनिप्रभावश्रवणे सन्तोषवत्त्वं व्यज्यते  ॥  ३।७४।२२  ॥   

  

इयं प्रत्यक्स्थली वेदिर्यत्र ते मे सुसत्कृताः ।  

पुष्पोपहारं कुर्वन्ति श्रमादुद्वेपिभिः करैः  ॥  ३।७४।२३  ॥   

प्रत्यक्स्थली प्रत्यक्प्रदशे स्थलीभूता । प्राक्प्रदेशे
पश्चिमाभिमुखविष्णुस्थानत्वेन प्रत्यङ्निम्नेत्यर्थः । वेदिः
देवपूजास्थानम् । इयम् अवलोक्यतामिति शेषः । यत्र वेद्यां मे मया
सुसत्कृतास्ते गुरवः श्रमात् वृद्धताकृतया पुष्पधारणाशक्त्या उद्वेपिभिः
उत्कम्पिभिः करैः पुष्पोपहारं पुष्पैरर्चनं कुर्वन्ति अकुर्वन् । अत्र
वेदिरिति जात्येकवचनम् । उत्तरश्लोके बहुवचनप्रयोगात् बहूनां
बहुवेदिसम्भवाच्च  ॥  ३।७४।२३  ॥   

  

तेषां तपःप्रभावेन पश्याद्यापि रघूद्वह ।  

द्योतयन्ति दिशः सर्वाः श्रिया वेद्यो ऽतुलप्रभाः  ॥  ३।७४।२४  ॥   

तेषाम् अस्मदाचार्याणाम् । प्रभावेन अतुलप्रभाः इमाः वेद्यः अद्यापि
तेषामसन्निधाने ऽपि सर्वा दिशः द्योतयन्ति प्रकाशयन्ति । अनेन आचार्याभिमतो
देशस्तदसन्निधानेप्युद्देश्य इत्युक्तम्  ॥  ३।७४।२४  ॥   

  

अशक्नुवद्भिस्तैर्गन्तुमुपवासश्रमालसैः ।  

चिन्तिते ऽभ्यागतान् पश्य सहितान् सप्त सागरान्  ॥  ३।७४।२५  ॥   

पुनर्वैभवान्तरमाह अशक्नुवद्भिरिति । उपवासश्रमेण अलसैः मन्दैः अत एव सप्त
सागरान् गन्तुमशक्नुवद्भिः मे गुरुभिः चिन्तिते चिन्तितमात्रे अभ्यागतान्
अभिमुखमागतान् सप्त सागरान् पश्य  ॥  ३।७४।२५  ॥   

  

कृताभिषेकैस्तैर्न्यस्ता वल्कलाः पादपेष्विह ।  

अद्यापि नावशुष्यन्ति प्रदेशे रघुनन्दन  ॥  ३।७४।२६  ॥   

अद्भुतान्तरमाह कृतेति । इह प्रदेशे सागरप्रदेशे कृताभिषेकैः कृतस्नानैः
तैर्गुरुभिः पादपेषु न्यस्ताः आर्द्रवल्कलाः अद्यापि नावशुष्यन्ति न शुष्का
भवन्ति । तदङ्गसम्पर्कवैभवादिति भावः  ॥  ३।७४।२६  ॥   

  

देवकार्याणि कुर्वद्भिर्यानीमानि कृतानि वै ।  

पुष्पैः कुवलयैः सार्धं म्लानत्वं नोपयान्ति वै  ॥  ३।७४।२७  ॥   

देवकार्याणि देवार्चनानि कुर्वद्भिः तैः कुवलयैः सह पुष्पैः पुष्पान्तरैः
यानीमानि माल्यानि कृतानि तानि म्लानत्वं नोपयान्ति भक्त्यतिशयेन
समर्पितत्वादिति भावः । एतावता ग्रन्थसन्दर्भेण "गुरुं प्रकाशयेद्धीमान्"
इत्युक्तरीत्या आचार्यवैभवप्रकटनं कर्तव्यमिति सूचितम्  ॥  ३।७४।२७  ॥   

  

कृत्स्नं वनमिदं दृष्टं श्रोतव्यं च श्रुतं त्वया ।  

तदिच्छाम्यभ्यनुज्ञाता त्यक्तुमेतत् कलेवरम्  ॥  ३।७४।२८  ॥   

उपलसंहरति कृत्स्नमिति । अभ्यनुज्ञाता त्वयेति शेषः  ॥  ३।७४।२८  ॥   

  

तेषामिच्छाम्यहं गन्तुं समीपं भावितात्मनाम् ।  

मुनीनामाश्रमो येषामहं च परिचारिणी  ॥  ३।७४।२९  ॥   

त्यक्त्वा किं करिष्यसीत्यत्राह तेषामिति । समीपं पादमूलं गमिष्यामि यानहं
पर्यचारिषमित्यन्यत्रोक्तेः । आश्रमः अयमिति शेषः । येषामाश्रमो ऽयं
येषामहं च परिचारिणी तेषां समीपं गन्तुमिच्छामीति सम्बन्धः  ॥  ३।७४।२९  ॥   

  

धर्मिष्ठं तु वचः श्रुत्वा राघवः सहलक्ष्मणः ।  

प्रहर्षमतुलं लेभे आश्चर्यमिति तत्त्वतः  ॥  ३।७४।३०  ॥   

धर्मिष्ठमिति । वचः आचार्यवैभवप्रदर्शनादिरूपम् । तत्त्वतः मायां विना
आश्चर्यमिति मत्वा  ॥  ३।७४।३०  ॥   

  

तामुवाच ततो रामः श्रमणीं संशितव्रताम् ।  

अर्चितो ऽहं त्वया भक्त्या गच्छ कामं यथासुखम्  ॥  ३।७४।३१  ॥   

अथ शबरीमनोरथं पूरयति तामिति । संशितव्रताम् आचार्यपरिचर्यानिष्ठामित्यर्थः
। अर्चितः तव गुरुवृत्तिसन्दर्शनेनैवेति शेषः । भक्त्या वन्यसम्पादनमात्रेण
वा, अयमेवार्थः सङ्क्षेपे "शबर्या पूजितः सम्यक्" इत्युक्तः । कामं
काम्यमानं लोकम्  ॥  ३।७४।३१  ॥   

  

इत्युक्ता जटिला वृद्धा चीरकृष्णाजिनाम्बरा ।  

तस्मिन्मुहूर्ते शबरी देहं जीर्णं जिहासती  ॥  ३।७४।३२  ॥   

अनुज्ञाता तु रामेण हुत्वात्मानं हुताशने ।  

ज्वलत्पावसङ्काशा स्वर्गमेव जागम सा  ॥  ३।७४।३३  ॥   

इतीति । श्लोकद्वयमेकान्वयम् । जिहासती हातुमिच्छन्ती । स्वर्गमेवेत्यवधानं
द्योतयति  ॥  ३।७४।३२,३३  ॥   

  

दिव्याभरणसंयुक्ता दिव्यमाल्यानुलेपना ।  

दिव्याम्बरधरा तत्र बभूव प्रियदर्शना ।  

विराजयन्ती तं देशं विद्युत्सौदामिनी यथा  ॥  ३।७४।३४  ॥   

दिव्येति सार्धश्लोकः । तत्र स्वर्गगमनारम्भे विद्युत् विशेषेण द्योतमाना
सौदामिनी तडित्  ॥  ३।७४।३४  ॥   

  

यत्र ते सुकृतात्मानो विहरन्ति महर्षयः ।  

तत्पुण्यं शबरीस्थानं जगमात्मसमाधिना  ॥  ३।७४।३५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
चतुःसप्ततितमः सर्गः  ॥  ७४  ॥   

ते गुरवः सुकृतात्मानः सुकृतधैर्यवन्तः । आत्मसमाधिना आत्मविषययोगेन ।
एतत्सर्गवृत्तान्तेन मतङ्गशिष्योपदिष्टसमाधिका शबरी गुर्वनुज्ञया
रामागमनपर्यन्तं स्थित्वा ततो रामानुज्ञया स्वसमाधिबलेन स्वगुरुगतं
स्वर्गविशेषं प्राप्तेत्यवगम्यते । स्त्रिया अपि विदुरादेरिव योगाधिकारः
सम्भवति तदङ्गयज्ञादिकर्मस्थाने गुरुशुश्रूषा । स्वर्गश्च आदौ
अक्षयानित्युक्त्या पुनरावृत्तिरहितं परमपदमित्यवगम्यते । "एवमेवामुत्र
पुण्यचितो लोकः क्षीयते" इति श्रुत्या केवलस्वर्गस्य क्षयित्वावगमात् ।
अस्मिन् सर्गे सार्धपञ्चत्रिंशच्छ्लोकाः  ॥  ३।७४।३५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चतुःसप्ततितमः सर्गः  ॥  ७४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/074_shabarIkathA.md">
<details><summary><h3>शिरोमणी ...{Loading}...</h3></summary>



कबन्धगमनानन्तरकालिकं रामवृत्तान्तमाह--तावित्यादिभिः । कबन्धेन दर्शितं
पम्पायाः तं मार्गं प्रतीचीं दिशं गृह्य गृहीत्वा तौ रामलक्ष्मणौ आतस्थतुः
 ॥  ३।७४।१  ॥   

  

ताविति । शैलेषु पर्वतावयवेषु आचितानेकान् आचितान् व्याप्तान् अनेकान्
बहून् क्षौद्रपुष्पफलद्रुमान् क्षौद्रैर्मधुमिः पुष्पैः फलैश्च विशिष्टान्
तरून् वीक्षन्तौ रामलक्ष्मणौ सुग्रीवं द्रष्टुं जग्मतुः  ॥  ३।७४।२  ॥   

  

कृत्वेति । तौ रामलक्ष्मणौ शैलपृष्ठे वासं कृत्वैव पम्पायाः पश्चिममेव
तीरमुपतस्थतुः  ॥  ३।७४।३  ॥   

  

ताविति । तौ रामलक्ष्मणौ पुष्करिण्याः पम्पायाः पश्चिमं तीरमासाद्य तत्र
शबर्याः आश्रमम् अपश्यताम्  ॥  ३।७४।४  ॥   

  

ताविति । तौ बहुभिर्द्रुमैः आवृतं सुरम्यं तं शबरीसंबन्धिनमाश्रमम् आसाद्य
वीक्षन्तौ इतस्ततः शबरीमन्वेषयन्तौ अभ्युपेयतुः  ॥  ३।७४।५  ॥   

  

तौ इति । सिद्धा तपःसिद्धिं प्राप्ता शबरी तौ रामलक्ष्मणौ दृष्ट्वा
कृताञ्जलिः सती उत्थाय पादौ जग्राह पाद्यादिकं च प्रादात् । सार्धश्लोक
एकान्वयी  ॥  ३।७४।६  ॥   

  

तामिति । ततः शबरीदत्तपाद्यादिस्वीकारानन्तरं श्रमणीं तपस्विनीं शबरीं राम
उवाच । अर्धं पृथक्  ॥  ३।७४।७  ॥   

  

तद्वचनाकारमाह--कच्चिदित्यादिभिः । ते त्वया विघ्नाः निर्जिताः कच्चिदिति
प्रश्ने । कोपो नियतः निवर्चितः आहारो नियतो नियमितः शब्दावृत्त्या
उभयान्वयी  ॥  ३।७४।८  ॥   

  

कच्चिदिति । नियमाः योगाङ्गीभूतनियमादयः सफलाः फलसहिताः  ॥  ३।७४।९  ॥   

  

रामेणेति । रामेण पृष्टा प्रत्यवस्थिता तत्संमुखं स्थिता तापसी शबरी रामाय
शशंस  ॥  ३।७४।१०  ॥   

  

तद्वचनाकारमाह--अद्येति । तव संदर्शनात् अद्य तपःसिद्धिः
कृछ्रचान्द्रायणादिनिष्पत्तिः प्राप्ता अत एव मे जन्म सफलम् अत एव गुरवः
सुपूजिताः  ॥  ३।७४।११  ॥   

  

अद्येति । हे पुरुषर्षभ देववरे ब्रह्मादिभ्यो ऽपि श्रेष्ठे त्वयि सुपूजिते
सति तप्तं विचारः सफलम् अत एव स्वर्गो ऽपि भविष्यति  ॥  ३।७४।१२  ॥   

  

चक्षुषेति । हे रघुनन्दन तव सौम्येन चक्षुषा ऽवलोकनेन अहं पूतास्मि अत एव
त्वत्प्रसादात्त्वत्प्रसन्नतां प्राप्य अक्षयान् ध्वंसाप्रतियोगिनः लोकान्
गमिष्यामि  ॥  ३।७४।१३  ॥   

  

चित्रकूटमिति । यान् ऋषीनहं पर्यचारिषम् असेविषि ते ऋषयः त्वयि चित्रकूटं
प्राप्ते सति अतुलप्रभैः अनुपमप्रभाविशिष्टैः विमानैः इतः दिवमारूढाः  ॥ 
३।७४।१४  ॥   

  

स्वस्थितौ निमित्तमाह--तैरिति । सौमित्रिसहितो रामः इमं ते आश्रममागमिष्यति
अतः स रामो ऽतिथिः ते त्वया प्रतिग्रहीतव्यः सत्कारपूर्वं निवेशनीयः तं
रामं दृष्ट्वा वरान् उत्तमान् लोकान् त्वं गमिष्यसि इति तैर्दिवमारोहद्भिः
महर्षिभिरहमुक्ता । श्लोकद्वयमेकान्वयि  ॥  ३।७४।१५१६  ॥   

  

एवमिति । तदा स्वर्गगमनसमये महाभागैः महर्षिभिः यतो ऽहमेवमुक्ता अतः मया
तवार्थे पम्पायास्तीरसंभवं विविधं वन्यं फलमूलादि संचितम् । सार्धश्लोक
एकान्वयी  ॥  ३।७४।१७  ॥   

  

एवमिति । शबर्या एवमुक्तो राघवः विज्ञाने अतिदुर्लभपरमात्मज्ञाने ऽपि
अबहिष्कृतां तद्विषयकज्ञानवतीमित्यर्थः, तां शबरीम् इदं प्राह  ॥  ३।७४।१८
 ॥   

  

तद्वचनाकारमाह--दनोरिति । दनोः कबन्धात् श्रुतं ते त्वत्संबन्धिनां
महात्मनां प्रत्यक्षं महात्मजनप्रसिद्धं प्रभावं साक्षात्संद्रष्टुमिच्छामि
यदि मन्यसे इच्छसि  ॥  ३।७४।१९  ॥   

  

एतदिति । रामवक्रविनिःसृतमेतद्वचनं श्रुत्वा उभौ रामलक्ष्मणौ तद्वनं
दर्शयामास  ॥  ३।७४।२०  ॥   

  

दर्शनप्रकारमाह--पश्येति । मेघघनप्रख्यं निबिडमेघसदृशं मतङ्गवनमिति नाम्ना
विश्रुतं प्रसिद्धम् एव इदं वनं पश्य  ॥  ३।७४।२१  ॥   

  

इहेति । भावितात्मानः परिशीलितपरमात्मानः ते प्रसिद्धाः मे गुरवः इह
अस्मिन्प्रदेशे मन्त्रवन्मन्त्रपूजितं मन्त्रवतां मन्त्रवतां
मन्त्रवेदितृ़णामित्यर्थः, मन्त्रैः पूजितम् आह्लानमन्त्रैरभिमन्त्रितं
तीर्थं गङ्गादि जुहवाञ्चक्रिरे आददिरे आनिन्युरित्यर्थः, तीर्थमध्वरं
जुहवाञ्चक्रिरे चक्रुरित्यर्थो वा  ॥  ३।७४।२२  ॥   

  

इयमिति । यत्र यस्यां मे मया सुसत्कृताः ते मतङ्गशिष्याः श्रमात्
अत्यनुष्ठितकृछ्रचान्द्रायणादिजनितखेदात् उद्वेपिभिः कम्पयुक्तैः करैः
पुष्पोपहारं कुर्वन्ति  ॥  ३।७४।२३  ॥   

  

तेषामिति । हे रघूत्तम तेषामस्मद्गुरूणां तपःप्रभावेण श्रिया स्वशोभया
सर्वाः दिशः अद्यापि द्योतयन्ती वेदी त्वं पश्य । वाक्यार्थस्य
दृशिक्रियायां कर्मत्वेनान्वयात्तद्वाचकस्य प्रातिपदिकत्वाभावात् न
द्वितीया ऽद्योतयन्ति दिशः सर्वाः श्रिया वेद्यो ऽतुलप्रभाःऽ इति भूषणपाठः
 ॥  ३।७४।२४  ॥   

  

अशक्नुवद्भिरिति । उपवासश्रमालसैः
शास्त्रविहितापवासजनितश्रमहेतुकालसविशिष्टैः अत एव गन्तुमशक्नुवद्भिस्तैः
मदाचार्यैः चिन्तितेन चिन्तया गतान्समेतान् संघीभूतान्सप्त सागरान् त्वं
पश्य  ॥  ३।७५।२५  ॥   

  

कृतेति । हे रघुनन्दन पादपेषु वृक्षेषु कृताभिषेकैः कृतस्नानैः न्यस्ताः
संस्थापिताः वल्कला अद्यापि न विशुष्यन्ति  ॥  ३।७४।२६  ॥   

  

देवेति । देवकार्याणि कुर्वद्भिः अस्मदाचार्यैः कुवलयैः कुड्मलैः सार्धं
पुष्पैः यानि इमानि कृतानि रचितानि मालाजातानि तानि म्लानत्वं नैव यान्ति
 ॥  ३।७४।२७  ॥   

  

कृत्स्नमिति । इदं वनं त्वया दृष्टं श्रोतव्यं महात्मानो यशः श्रुतं च
तत्तस्माद्धेतोः अभ्यनुज्ञाता आचार्यैः रामाग्रे त्वया तनुत्यागः कर्तव्यः
इत्याज्ञापिता अहम् एतत्कलेवरं त्यक्ष्यामि  ॥  ३।७४।२८  ॥   

  

तनुं त्यक्त्वा किं करिष्यसीत्यत आह--तेषामिति । तेषाम् आश्रमः अयमिति
शेषः, अहं परिचारिणी च तेषां भावितात्मनां परिशीलितपरमात्मनां मुनीनां
समीपं गन्तुमहामेच्छमि  ॥  ३।७४।२९  ॥   

  

धर्मिष्ठमिति । धर्मिष्ठम् अत्यन्तं धर्मसंयुक्तं वचः शबरीवचनं श्रुत्वा
प्रहर्षं लेभे आश्चर्यमित्यब्रवीच्च  ॥  ३।७४।३०  ॥   

  

तामिति । शंशितव्रतान् अतितीक्ष्णव्रतशीलां शबरीं हे भद्रे त्वया अहं
अर्चितः अतो यथाकामं गच्छ इति राम उवाच  ॥  ३।७४।३१  ॥   

  

इतीति । इत्येवं रामेण उक्ता जटिला जटावती चीरकृष्णजिनाम्बरा चीरं खण्डपटः
तत्सहितं कृष्णाजिनम् अम्बरं यस्याः अनुज्ञाता रामाज्ञया त्वया
समागन्तव्यम् इति पूर्वं स्वाचार्यैराज्ञपिता शबरी आत्मानं स्वदेहं हुताशने
हुत्वा संस्थाप्य ज्वलत्पावकसंकाशा प्रज्वलितवह्निसदृशी सती स्वर्गमेव जगाम
। सार्धश्लोक एकान्वयी  ॥  ३।७४।३२  ॥   

  

दिव्येति । दिव्याभरणसंयुक्ता दिव्यभूषणैर्भूषिता दिव्यमाल्यानुलेपना
दिव्ये माल्यानुलेपने पुष्पचन्दने यस्याः सा दिव्याम्बरधरा शबरी
प्रियदर्शना बभूव  ॥  ३।७४।३३  ॥   

  

विराजयन्तीति । सौदामिनी सुदामाभिधपर्वते प्रकाशमाना विद्युदिव तं देशं
विराजयन्ती प्रकाशयन्ती शबरी यत्र यस्मिन् स्थाने सुकृतात्मानः महर्षयः ते
शबरीगुरवः विहरन्ति तत् पुण्यस्थानम् आत्मसमाधिना स्वचित्तैकाग्र्येण जगाम
। सार्धश्लोक एकान्वयी  ॥  ३।७४।३४३५  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
चतुःसप्ततितमः सर्गः  ॥  ३।७४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/074_shabarIkathA.md">
<details><summary><h3>तिलकम् ...{Loading}...</h3></summary>



यः कबन्धेन कथितस्तं मार्गं गृहीत्वा पम्पामुद्दिश्य प्रतीचीं दिशमातस्थतुः
प्रतस्थतुः  ॥  ३।७४।१  ॥   

  

आचितानेकान्विद्यमानाननेकान् माधुर्येण क्षौद्रं मधु तत्तुल्यपुष्पफलान्  ॥ 
३।७४।२  ॥   

  

उपतस्थतुः प्रापतुः  ॥  ३।७४।३,४  ॥   

  

तं शबर्याश्रमम्  ॥  ३।७४।५  ॥   

  

सिद्धा सिद्ध्योगा  ॥  ३।७४।६,७  ॥   

  

विघ्नास्तपोविघ्नाः कामादयः कोपो नियतो निगृहीतः आहारश्च नियत इत्यनुकर्षः
 ॥  ३।७४।८,९  ॥   

  

प्रत्यवस्थिता अभिमुखं स्थिता  ॥  ३।७४।१०  ॥   

  

अद्य प्राप्ता तपःसिद्धरित्यादिः शबर्या उपचारवत्परमार्थदशावादः  ॥  ३।७४।११
 ॥   

  

स्वर्गो ब्रह्मलोकः । देववरे सर्वान्तरात्मनि  ॥  ३।७४।१२  ॥   

  

अक्षयाँल्लोकानपुनरावृत्तिकान्ब्रह्मलोकान्  ॥  ३।७४।१३  ॥   

  

चित्रकूटमिति । तदासक्तिवैभवामात्रादित्यर्थः । इतो ऽस्मादाश्रमात्  ॥ 
३।७४।१४  ॥   

  

आगमिष्यति अनुग्रहायेति शेषः  ॥  ३।७४।१५  ॥   

  

ते त्वया तं दृष्ट्वा ऽस्मत्सेवाफलभूतं तद्दर्शनं प्राप्य ।
अक्षयाँल्लोकान्ब्रह्मलोकम् अवयवाभिप्रायेण गुणाभिप्रायेण वा बहुवचनम्  ॥ 
३।७४।१६  ॥   

  

एवमुक्ताहं यतः, अतो मया स्वदर्थं वन्यं सम्यक्परोक्ष्य माधुर्ययुतं
संचितमित्यर्थः । तदुक्तं पाद्मेशबरी प्रस्तुस्य--ऽ प्रत्युद्गम्य
प्रणम्याथ निवेश्य कुशविष्टरे । पादप्रक्षालनं कृत्वा तत्तोयं पापनाशनम्  ॥ 
शिरसा धार्य पीत्वा च वन्यैः पुष्पैरथार्चयत् । फलानि च सुपक्वानि मूलानि
मधुराणि च  ॥  स्वयमास्वाद्य माधुर्यं परीक्ष्य परिभक्ष्य च ।
पश्चान्निवेदयामास राघवाभ्यां दृढव्रता  ॥  फलान्यास्वाद्य
काकुत्स्थस्तलस्यै मुक्तिं परां ददौऽ इति  ॥  ३।७४।१७,१८  ॥   

  

विज्ञाने आगतानागतज्ञाने अबहिष्कृतां तादृशज्ञानवतीमित्यर्थ इति तीर्थः ।
विज्ञाने ब्रह्मविद्यायां मैत्रेय्यादिवदबहिष्कृतां
तत्राप्यधिकारिणीमित्यर्थ इति कतकः । विशिष्टं ज्ञानं येषां तेषां संबन्धो
यस्यास्तत्संबोधनं हे विज्ञाने इति संबोध्य । तां नित्यमबहिष्कृतां
भोजनादिव्यवहारादिति शेषः । तद्दत्तमाहाराद्यङ्गीकृत्येति च शेष इत्यन्ये ।
किमाह तदाह--दनोरिति । ते महात्मनां त्वदाचार्याणां दनोः सकाशाच्छ्रुतं
प्रत्यक्षं कर्तुमिच्छामीति शेषः । संद्रष्टुं यदि मन्यसे संदर्शयितुं
योग्यं यदि मन्यस इत्यर्थः  ॥  ३।७४।१९,२०  ॥   

  

मेघो वर्पुको यो घनस्तद्वन्नीलम् ऽमिह सेचनेऽ बाहुलकाद्धत्वम्  ॥  ३।७४।२१
 ॥   

  

मतङ्गवनं तत्तपोमहिम्ना विश्रुतं प्रसिद्धं ते प्रसिद्धाः । मन्त्रपूजितं
मन्त्रस्य गायत्र्या जपेन पूजितमतिशुद्धं नीडं देहपञ्जरम् । ऽतीर्थम्ऽ इति
पाठे ऽपि स एवार्थः । मन्त्रवत्तद्धोममन्त्रवत् जुहवांचक्रिरे हुतवन्तः ।
यद्वा तीर्थमध्वरं जुहवाञ्चक्रिरे हुतवन्तः । यद्वा तीर्थमध्वरं
जुहवाञ्चकिरे कृतवन्त इत्यर्थः  ॥  ३।७४।२२  ॥   

  

प्रत्यक्स्थली तन्नाम्नी वेदी यत्र यस्यां सुसत्कृतात्यन्तं पूज्या मे
मत्संबन्धिनस्ते गुरवः श्रमादुद्वेपिभिः कम्पवद्भिर्वृद्धतरत्वात्करैः
पुष्पोपहारं देवताभ्यः कर्वन्ति  ॥  ३।७४।२३  ॥   

  

तेषां मदाचार्याणां प्रभावेणेयं वेदिस्तत्पूजाकाल इवाद्यापि सर्वा दिशो
द्योतयन्त्यतुलप्रभा दृश्यते पश्य  ॥  ३।७४।२४  ॥   

  

आश्चर्यान्तरं दर्शयति--अशक्नुवद्भिरिति । सागरादितीर्थं
गन्तुमशक्नुवद्भिरित्यर्थः । तत्र हेतुः--उपवासश्रमालसैः
कृच्छ्रादिशास्त्रीयोपवासैर्जनितेन श्रमेणालसैः ईदृशैस्तैश्चिन्तितेन तेषां
ध्यानेन तदभिषेकतीर्थे आगतान्सप्त सागरान्समेतान्पश्य  ॥  ३।७४।२५  ॥   

  

आश्चर्यान्तरमाह--कृताभिषेकैरिति । न विशुष्यन्ति
तीर्थवैभवात्तत्तपोवैभवाच्चेति भावः  ॥  ३।७४।२६  ॥   

  

आश्चर्यान्तरमाह--देवेति । कृतानि दत्तान्यतिमृदुकुवलयसहितानि पुष्पाणि
नाद्यापि म्लानत्वं यान्ति तत्तपःप्रभावादिति शेषः  ॥  ३।७४।२७  ॥   

  

उपसंहरति--कृत्स्नामिति । दृष्टं त्वया मया दर्शितं श्रुतं त्वया मया
श्रावितं अभ्यनुज्ञाता त्वयेति शेषः । तत्तस्मादेतत्कलेवरं
त्यक्ष्यामीतीच्छामि  ॥  ३।७४।२८  ॥   

  

येषां मुनीनामयमाश्रमो येषां चाहंपरिचारिणी तेषां भावितात्मनां
सदानुसंहितपरमात्मनां मुनीनां समीपं गन्तुमहमिच्छामीति चाब्रवीत्  ॥ 
३।७४।२९  ॥   

  

श्रुतार्थमुद्दिश्येति शेषः  ॥  ३।७४।३०  ॥   

  

संशितव्रतां तीक्ष्णव्रताम्  ॥  ३।७४।३१  ॥   

  

आत्मानं हुताशने हुत्वा स्वाचार्योपदिष्टमार्गेणेत्यर्थः  ॥  ३।७४।३२  ॥   

  

स्वर्गं ब्रह्मलोकमेव  ॥  ३।७४।३३,३४  ॥   

  

यत्र ब्रह्मलोके तत्पुण्यस्थानं शबर्यात्मसमाधिना जगाम
ब्रह्मसमाधिनेत्यर्थः  ॥  ३।७४।३५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे चतुःसप्ततितमः सर्गः  ॥  ३।७४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/074_shabarIkathA.md">
<details><summary><h3>द्राविडपाठः ...{Loading}...</h3></summary>


तौ कबन्धेन तं मार्गं पम्पाया दर्शितं वने।  
प्रतस्थतुर्दिशं गृह्य प्रतीचीं नृवरात्मजौ ॥ 3.74.1 ॥   
तौ शैलेष्वाचितानेकान् क्षौद्रकल्पफलान् द्रुमान्।  
वीक्षन्तौ जग्मतुर्द्रष्टुं सुग्रीवं रामलक्ष्मणौ ॥ 3.74.2 ॥   
कृत्वा च शैलपृष्ठे तु तौ वासं रामलक्ष्मणौ।  
पम्पायाः पश्चिमं तीरं राघवावुपतस्थस्तुः ॥ 3.74.3 ॥   
तौ पुष्करिण्याः पम्पायास्तीरमासाद्य पश्चिमम्।  
अपश्यतां ततस्तत्र शबर्या रम्यमाश्रमम् ॥ 3.74.4 ॥   
तौ तमाश्रममासाद्य द्रुमैर्बहुभिरावृतम्।  
सुरम्यमभिवीक्षन्तौ शबरीमभ्युपेयतुः ॥ 3.74.5 ॥   
रामस्य पादौ जग्राह लक्ष्मणस्य च धीमतः।  
पाद्यमाचमनीयं च सर्वं प्रादाद्यथाविधि ॥ 3.74.6 ॥   
तामुवाच ततो रामः श्रमणीं संशितव्रताम्।  
कच्चित्ते निर्जिता विघ्नाः कच्चिते वर्धते तपः ॥ 3.74.7 ॥   
कच्चित्ते नियतः क्रोध आहारश्च तपोधने।  
कच्चित्ते नियमाः प्राप्ताः कच्चित्ते मनसः सुखम् ॥ 3.74.8 ॥   
कच्चिते गुरुशुश्रूषा सफला चारुभाषिणि ॥ 3.74.9 ॥   
रामेण तापसी पृष्टा सा सिद्धा सिद्धसम्मता।  
शशंस शबरी वृद्धा रामाय प्रत्युपस्थिता ॥ 3.74.10 ॥   
अद्य प्राप्ता तपःसिद्धिस्तव सन्दर्शनान्मया।  
अद्य मे सफलं तप्तं गुरवश्च सुपूजिताः ॥ 3.74.11 ॥   
अद्य मे सफलं जन्म स्वर्गश्चैव भविष्यति।  
त्वयि देववरे राम पूजिते पुरुषर्षभ ॥ 3.74.12 ॥   
चक्षुषा तव सौम्येन पूताऽस्मि रघुनन्दन।  
गमिष्याम्यक्षयान् लोकांस्त्वत्प्रसादादरिन्दम ॥ 3.74.13 ॥   
चित्रकूटं त्वयि प्राप्ते विमानैरतुलप्रभैः।  
इतस्ते दिवमारूढा यानहं पर्यचारिषम् ॥ 3.74.14 ॥   
तैश्चाहमुक्ता धर्मज्ञैर्महाभागैर्महर्षिभिः।  
आगमिष्यति ते रामः सुपुण्यमिममाश्रमम् ॥ 3.74.15 ॥   
स ते प्रतिग्रहीतव्यः सौमित्रिसहितोऽतिथिः।  
तं च दृष्ट्वा वरान् लोकानक्षयांस्त्वं गमिष्यसि ॥ 3.74.16 ॥   
मया तु विविधं वन्यं सञ्चितं पुरुषर्षभ।  
तवार्थे पुरुषव्याघ्र पम्पायास्तीरसम्भवम् ॥ 3.74.17 ॥   
एवमुक्तः स धर्मात्मा शबर्या शबरीमिदम्।  
राघवः प्राह विज्ञाने तां नित्यमबहिष्कृताम् ॥ 3.74.18 ॥   
दनोः सकाशात्तत्त्वेन प्रभावं ते महात्मनः।  
श्रुतं प्रत्यक्षमिच्छामि सन्द्रष्टुं यदि मन्यसे ॥ 3.74.19 ॥   
एतत्तु वचनं श्रुत्वा रामवक्त्राद्विनिःसृतम्।  
शबरी दर्शयामास तावुभौ तद्वनं महत् ॥ 3.74.20 ॥   
पश्य मेघघनप्रख्यं मृगपक्षिसमाकुलम्।  
मतङ्गवनमित्येव विश्रुतं रघुनन्दन ॥ 3.74.21 ॥   
इह ते भावितात्मानो गुरवो मे महाद्युते।  
जुहवाञ्चक्रिरे तीर्थं मन्त्रवन्मन्त्रपूजितम् ॥ 3.74.22 ॥   
इयं प्रत्यक्स्थली वेदिर्यत्र ते मे सुसत्कृताः।  
पुष्पोपहारं कुर्वन्ति श्रमादुद्वेपिभिः करैः ॥ 3.74.23 ॥   
तेषां तपःप्रभावेन पश्याद्यापि रघूद्वह।  
द्योतयन्ति दिशः सर्वाः श्रिया वेद्योऽतुलप्रभाः ॥ 3.74.24 ॥   
अशक्नुवद्भिस्तैर्गन्तुमुपवासश्रमालसैः।  
चिन्तितेऽभ्यागतान् पश्य सहितान् सप्त सागरान् ॥ 3.74.25 ॥   
कृताभिषेकैस्तैर्न्यस्ता वल्कलाः पादपेष्विह।  
अद्यापि नावशुष्यन्ति प्रदेशे रघुनन्दन ॥ 3.74.26 ॥   
देवकार्याणि कुर्वद्भिर्यानीमानि कृतानि वै।  
पुष्पैः कुवलयैः सार्धं म्लानत्वं नोपयान्ति वै ॥ 3.74.27 ॥   
कृत्स्नं वनमिदं दृष्टं श्रोतव्यं च श्रुतं त्वया।  
तदिच्छाम्यभ्यनुज्ञाता त्यक्तुमेतत् कलेवरम् ॥ 3.74.28 ॥   
तेषामिच्छाम्यहं गन्तुं समीपं भावितात्मनाम्।  
मुनीनामाश्रमो येषामहं च परिचारिणी ॥ 3.74.29 ॥   
धर्मिष्ठं तु वचः श्रुत्वा राघवः सहलक्ष्मणः।  
प्रहर्षमतुलं लेभे आश्चर्यमिति तत्त्वतः ॥ 3.74.30 ॥   
तामुवाच ततो रामः श्रमणीं संशितव्रताम्।  
अर्चितोऽहं त्वया भक्त्या गच्छ कामं यथासुखम् ॥ 3.74.31 ॥   
इत्युक्ता जटिला वृद्धा चीरकृष्णाजिनाम्बरा।  
तस्मिन्मुहूर्ते शबरी देहं जीर्णं जिहासती ॥ 3.74.32 ॥   
अनुज्ञाता तु रामेण हुत्वात्मानं हुताशने।  
ज्वलत्पावसङ्काशा स्वर्गमेव जागम सा ॥ 3.74.33 ॥   
दिव्याम्बरधरा तत्र बभूव प्रियदर्शना।  
विराजयन्ती तं देशं विद्युत्सौदामिनी यथा ॥ 3.74.34 ॥   
यत्र ते सुकृतात्मानो विहरन्ति महर्षयः।  
तत्पुण्यं शबरीस्थानं जगमात्मसमाधिना ॥ 3.74.35 ॥   

</details>
</div>
