+++
title = "२४"

+++

चतुर्विशोऽध्यायः  

जड उवाच  

कृताहारं महात्मनामधिपं पवनाशिनाम्  ।  
उपासाञ्चक्रिरे पुत्रौ भूपालतनयस्तथा  ॥ २४.१ ॥  
कथाभिरनुरूपाभिः स महात्मा भुजङ्गमः  ।  
प्रीतिं सञ्जनयामास पुत्रसख्युरुवाच च  ॥ २४.२ ॥  
तव भद्र ! सुखं ब्रूहि गेहमभ्यागतस्य यत् ।  
कर्तव्यमुत्सृजाशङ्कां पितरीव सुतो मयि  ॥ २४.३ ॥  
रजतं वा सुवर्णं वा वस्त्रं वाहनमासनम्  ।  
यद्वाभिमतमत्यर्थं दुर्लभं तद्वृणुष्व माम्  ॥ २४.४ ॥  

कुवलयाश्व उवाच  

तव प्रसादाद्भगवन् ! सुवर्णादि गृहे मम  ।  
पितुरस्ति ममाद्यापिन किञ्चित्कार्यमीदृशम्  ॥ २४.५ ॥  
ताते वर्षसहस्राणि शासतीमां वसुन्धराम्  ।  
तथैव त्वयि पातालं न मे याञ्चोन्मुकं मनः  ॥ २४.६ ॥  
ते स्वर्ग्याश्च सुपुण्याश्च येषां पितरि जीवति  ।  
तृणकोटिसमं वित्तं तारुण्याद्वित्तकोटिषु  ॥ २४.७ ॥  
मित्राणि तुल्यशिष्टानि तद्वद्देहमनामयम्  ।  
जनिता ध्रियते वित्तं यौवनं किन्नु नास्ति मे  ॥ २४.८ ॥  
असत्यर्थे नृणां याञ्चाप्रवणं जायते मनः  ।  
सत्यशेषे कथं याञ्चां मम जिह्वा करिष्यति  ॥ २४.९ ॥  
यैर्न चिन्त्यं धनं किञ्चिन्मम गेहेऽस्ति नास्ति वा  ।  
पितृबाहुतरुच्छायां संश्रिताः सुखिनो हि ते  ॥ २४.१० ॥  
ये तु बाल्यात्प्रभृत्येव विना पित्रा कुटुम्बिनः  ।  
ते सुखास्वादविभ्रंशान्मन्ये धात्रैव वञ्चिताः  ॥ २४.११ ॥  
तद्वयं त्वत्प्रसादेन धनरत्नादिसञ्चयान्  ।  
पितृमुक्तान् प्रयच्छामः कामतो नित्यमर्थिनाम्  ॥ २४.१२ ॥  
तत्सर्वमिह सम्प्राप्तं यदङ्घ्रियुगलं तव  ।  
मच्चूडामणिना स्पृष्टं यच्चाङ्गस्पर्शमाप्तवान्  ॥ २४.१३ ॥  

जड उवाच  
इत्येवं प्रसृतं वाक्यमुक्तः पन्नगसत्तमः  ।  
प्राह राजसुतं प्रीत्या पुत्रयोरुपकारिणम्  ॥ २४.१४ ॥  

नाग उवाच  

यदि रत्नसुवर्णादि मत्तोऽवाप्तुं न ते मनः  ।  
यदन्यन्मनसः प्रीत्यै तद्ब्रूहि त्वं ददाम्यहम्  ॥ २४.१५ ॥  

कुवलयाश्व उवाच  

भगवंस्त्वत्प्रसादेन प्रार्थितस्य गृहे मम  ।  
सर्वमस्ति विशेषेण सम्प्राप्तं तव दर्शनात् ॥ २४.१६ ॥  
कृतकृत्योऽस्मि चैतेन सफलं जीवितञ्च मे  ।  
यदङ्गसंश्लेषमितस्तव देवस्य मानुषः  ॥ २४.१७ ॥  
ममोत्तमाङ्गे त्वत्पादरजसा यदिहास्पदम्  ।  
कृतं तेनैव न प्राप्तं किं मया पन्नगेश्वर  ॥ २४.१८ ॥  
यदि त्ववश्यं दातव्यो वरो मम यथेप्सितः  ।  
तत्पुण्यकर्मसंस्कारो हृदयान्मा व्यपैतु मे  ॥ २४.१९ ॥  
सुवर्णमणिरत्नादि वाहनं गृहमासनम्  ।  
स्त्रियोऽन्नपानं पुत्राश्च चारुमाल्यानुलेपन्  ॥ २४.२० ॥  
एते च विविधाः कामा गीतवाद्यादिकञ्च यत् ।  
सर्वमेतन्मम मतं फलं पुण्यवनस्पतेः  ॥ २४.२१ ॥  
तस्मान्नरेण तन्मुलः कार्यो यत्नः कृतात्मना  ।  
कर्तव्यः पुण्यसक्तानां न किञ्चिद्भुवि दुर्लभम्  ॥ २४.२२ ॥  

अश्वतर उवाच  

एवं भविष्यति प्राज्ञ ! तव धर्माश्रिता मतिः  ।  
सत्यञ्चैतत्फलं सर्वं धर्मस्योक्तं यथा त्वया  ॥ २४.२३ ॥  
तथाप्यवश्यं मद्गेहमागतेन त्वयाधुना  ।  
ग्राह्यं यन्मानुषे लोके दुष्प्राप्तं भवतो मतम्  ॥ २४.२४ ॥  

जड उवाच  

तस्यैतद्वचनं श्रुत्वा स तदा नृपनन्दनः  ।  
मुकावलोकनञ्चक्रे पन्नगेश्वरपुत्रयोः  ॥ २४.२५ ॥  
ततस्तौ प्रणिपत्योभौ राजपुत्रस्य यन्मतम्  ।  
तत्पितुः सकलं वीरौ कथयामासतुः स्फुटम्  ॥ २४.२६ ॥  
पुत्रापूचतुः  

ततोऽस्य पत्नी दयिता श्रुत्वेमं विनिपातितम्  ।  
अत्यजद्दयितान् प्राणान् विप्रलब्धा दुरात्मना  ॥ २४.२७ ॥  
केनापि कृतवैरेण दानवेन कुबुद्धिना  ।  
गन्धर्वराजस्य सुता नाम्ना ख्याता मदालसा  ॥ २४.२८ ॥  
कुतज्ञोऽयं ततस्तात ! प्रतिज्ञां कृतवानिमाम्  ।  
नान्या भार्या भवित्रीति वर्जयित्वा मदालसाम्  ॥ २४.२९ ॥  
द्रष्टुं तां चारुसर्वाङ्गीमयं वीर ! ऋतध्वजः  ।  
तात ! वाञ्छति यद्येतत्क्रियते तत्कृतं भवेत् ॥ २४.३० ॥  

अश्वतर उवाच  

भूतैर्वियोगिनो योगस्तादृशैरेव तादृशः  ।  
कथमेतद्विना स्वप्नं मायां वा शम्बरोदिताम्  ॥ २४.३१ ॥  

जड उवाच  

प्रणिपत्य भुजङ्गेशं पुत्रः शत्रुजितस्ततः  ।  
प्रत्युवाच महात्मानं प्रेमलज्जासमन्वितः  ॥ २४.३२ ॥  
मायामयीमप्यधुना मम तात ! मदालसाम्  ।  
यदि दर्शयते मन्ये परं कृतमनुग्रहम्  ॥ २४.३३ ॥  

अश्वतर उवाच  

तस्मात्पश्येह वत्स ! त्वं मायाञ्चेद्द्रष्टुमिच्छसि  ।  
अनुग्राह्यो भवान् गेहं बालोऽप्यभ्यागतो गुरुः  ॥ २४.३४ ॥  

जड उवाच  

आनयामास नागेन्द्रो गृहगुप्तां मदालसाम्  ।  
तेषां सम्मोहनार्थाय ज्जल्प च ततः स्फुटम्  ॥ २४.३५ ॥  
दर्शयामास च तदा राजपुत्राय तां शुभाम्  ।  
सेयं न वेति ते भार्या राजपुत्र ! मदालसा  ॥ २४.३६ ॥  

जड उवाच  

स दृष्ट्वा तां तदा तन्वीं तत्क्षणात्विगतत्रपः  ।  
प्रियेति तामभिमुखं ययौ वाचमुदीरयन्  ।  
निवारयामास च तं नागः सोऽश्वतरस्त्वरन्  ॥ २४.३७ ॥  

अश्वतर उवाच  

मायेयं पुत्र ! मा स्प्राक्षीः प्रागेव कथितं तव  ।  
अन्तर्धानमुपैत्याशु माया संस्पर्शनादिभिः  ॥ २४.३८ ॥  
ततः पपात मेदिन्यां स तु मूर्च्छापरिप्लुतः  ।  
हा प्रियेति वदन् सोऽथ चिन्तयामास भामिनीम्  ॥ २४.३९ ॥  
अहो स्नेहोऽस्य नृपतेर्ममोपर्यचलं मनः  ।  
येनायं पातनोऽरीणां विना शस्त्रेण पातितः  ॥ २४.४० ॥  
मायेति दर्शिता तेन मिथ्या मायेति यत्स्फुटम्  ।  
वाय्वम्बुतेजसां भुमेराकाशस्य च चेष्टया  ॥ २४.४१ ॥  

जड उवाच  

ततः कुवलयाश्वं तं समाश्वास्य भुजङ्गमः  ।  
कथयामास तत्सर्वं मृतसञ्जीवनादिकम्  ॥ २४.४२ ॥  
ततः प्रहृष्टः प्रतिलभ्य कान्तां  
प्रणम्य नागं निजगाम सोऽथ  ।  
सुशोभमानः स्वपुरं तमश्वम्  
आरुह्य सञ्चिन्तितमभ्युपतेम्  ॥ २४.४३ ॥  

इति श्रीमार्कण्डेयपुराणे मदालसाप्राप्तिर्नाम चतुर्विशोऽध्यायः  
