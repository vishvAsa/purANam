---
title: ०२६ जलवर्षणम्
unicode_script: devanagari

---


अध्यायः 026
*स्तुत्या तुष्टेन इन्द्रेण कृतं जलवर्षणम् ॥ 1 ॥
सौतिरुवाच। 	001  
एवं स्तुतस्तदा कद्र्वा भगवान्हरिवाहनः ।	001a  
नीलजीमूतसंघातैः सर्वमम्बरमावृणोत् ॥	001b  
मेघानाज्ञापयामास वर्षध्वममृतं शुभम् ।	002a  
ते मेघा मुमुचुस्तोयं प्रभूतं विद्युदुज्ज्वलाः ॥	002b  
परस्परमिवात्यर्थं गर्जन्तः सततं दिवि ।	003a  
संवर्तितमिवाकाशं जलदैः सुमहाद्भुतैः ॥	003b  
सृजद्भिरतुलं तोयमजस्रं सुमहारवैः ।	004a  
संप्रनृत्तमिवाकाशं धारोर्मिभिरनेकशः ॥	004b  
मेघस्तनितनिर्घोषौर्विद्युत्पवनकम्पितैः ।	005a  
तैर्मेघैः सततासारं वर्षद्भिरनिशं तदा ॥	005b  
नष्टचन्द्रार्ककिरणमम्बरं समपद्यत ।	006a  
नागानामुत्तमो हर्षस्तथा वर्षति वासवे ॥	006b  
आपूर्यत मही चापि सलिलेन समन्ततः ।	007a  
रसातलमनुप्राप्तं शीतलं विमलं जलम् ।	007b  
तदा भूरभवच्छन्ना जलोर्मिभिरनेकशः ।	008a  
रामणीयकमागच्छन्मात्रा सह भुजंगमाः ॥ ॥	008b  
इति श्रीमन्महाभारते आदिपर्वणि पौलोमपर्वणि षड्विंशोऽध्यायः ॥ 26 ॥
*1-26-3 संवर्तः कल्पान्तः संजातोस्मिन्निति संवर्तितम् ॥ 1-26-8 रामणीयकं रमणकसंज्ञं द्वीपम् ॥ ष़ड्विंशोऽध्यायः ॥ 26 ॥