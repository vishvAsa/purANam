+++
title = "४९"

+++

.

**हरविजयम्।**

***एकोनपञ्चाशः सर्गः।***

तीक्षणैः शिलीमुखनखैरथ संप्रहार-  
कण्डूविनोदनमरातिजनस्य तूर्णम्।  
कुर्वन्तमन्तकपुरीपृथुसालचाप-  
चक्रोऽभयुङ्क्त मयमाहवमूर्ध्नि शौरिः ॥ 49.1 ॥  
वक्त्रारविन्दनिमितं करगाढरूदध-  
पार्श्वद्वयं युधि बभार स पाञ्चजन्यम्।  
वैरिञ्चमण्डमिव निःश्वसितानिलोर्ध्व-  
पर्यस्यमानमुदरान्तरतो विनिर्यत् ॥ 49.2 ॥  
आबद्धकङ्कटकपाणिनिरुद्धपार्श्व-  
भागः सुगन्धिवदनानिलपूर्णरन्ध्रः।  
तेनानिमीलितविलोचनपक्ष्मबन्ध-  
माध्मायि संयुगरसादथ पाञ्चजन्यः ॥ 49.3 ॥  
सेनाभिरस्य विजितस्तनयित्नुघोष-  
मस्ताततायि युधितस्तनुषीभिरुच्चैः।  
मस्ताततायि युधितस्तनुषीभिरुच्चैः।  
स्रस्तांशुमण्डलविहस्तगभस्तिमालि-  
विस्तारिणीभिरवतस्तरिरे दशाशाः ॥ 49.4 ॥  
अक्ष्मायि तस्य शिथिलीकृतनागनाथ-  
विस्तारिभोगनिबिडं भरखर्वितं सत्।  
क्ष्मामण्डलं जलधिलङ्घिततीरलेख-  
माजह्रुषीभिरभितः ककुभश्चूभिः ॥ 49.5 ॥  
तार्क्ष्योऽथ चञ्चुपुटदष्टचभुजंगमूर्ति-  
राकाशमुड्डिडयिषुस्तरसा धरित्र्याः।  
पृष्ठेन विग्रहभरं मधुसूदनस्य  
जग्राह दानवचमूसरिदुष्णरश्मेः ॥ 49.6 ॥  
उद्गच्छता गगनवर्त्म जवेन तेन  
दूरावगाढदृढभिन्नरसातलाग्राः।  
आकृष्टिमुक्तवसुधाः क्षमविघ्नखेद-  
मुद्दध्रिरे नखरसंहतयः कथंचित् ॥ 49.7 ॥  
तत्पक्षभागरचितास्पदनागनाथ-  
भास्वत्फणामणिवितानपरीयमाणम्।  
संध्यातपारुणिततारकचक्रवाल-  
कल्माषतामिव जगाम तदान्तरिक्षम् ॥ 49.8 ॥  
ज्याकृष्टिमण्डलितकर्कशदण्डचण्ड-  
कोदण्डमण्डलतया रणकाननोर्व्याम्।  
शौरेर्जितोर्जितरिपुस्त्रिदशैर्व्यलोकि  
बद्दालवाल इव कोमलकीर्तिवल्ल्याः ॥ 49.9 ॥  
सेना जुधूनयिषतो द्विषताममुष्य  
दोर्दण्कडमण्डलितकार्मुकमध्यमूक्तैः।  
काण्डैरकाण्डनिबिडोड्डमरप्रचण्ड-  
नैशान्धकारविधुरा विदधे धरित्री ॥ 49.10 ॥  
तच्चापनिर्धुतविरुग्णशिरस्त्रबनध-  
पुङ्खावशेषविनिमग्नशरैः शिरोभिः।  
नाकद्रुहां द्रुतमभाजि रणाजिरोर्व्यां  
लीलावनद्धनवपत्त्रपिशाचिकाश्रीः ॥ 49.11 ॥  
पक्षानिलावधुतनाकसरित्तरङ्ग-  
भह्गच्छटामलितनामनिविष्टकर्णैः । (?)  
तेनाशु जिह्मगतिभैरपजुह्नुवेऽर्क-  
तेजो विकास्यथ दशस्वपि दिक्षु बाणैः ॥ 49.12 ॥  
अन्योन्यपृष्ठपरिरक्षितचापचक्र-  
निर्मुक्तशाततरशल्यशराभिघातैः।  
सैन्यैरजिग्रहदसावसुराधिपस्य  
दिक्चक्रवालमसकृत्प्रलयप्रचण्डैः ॥ 49.13 ॥  
क्रीडत्कृतान्तभटमुष्टिदुरोदरैक-  
लीलावराटकगणैः समराङ्गणोर्व्याम्।  
शुभ्रैरशीशरदसौ शरदार्यमाण-  
सेनामतङ्गजशिरश्च्युतमौक्तिकौघाः ॥ 49.14 ॥  
अभ्यर्णमृत्युकृतसंनिधिपाशपाणि-  
निःशङ्कहुंकृतिभयंकरकिंकराङ्कम्।  
आयोधनं सुररिपोः प्रसरत्पतत्त्र-  
मास्तानमण्डपमिवाभवदन्तकस्य ॥ 49.15 ॥  
तस्योत्पतत्त्रमरुतः क्षणमम्बराग्र-  
संचारिणो मुखरतां दधथः पृषत्काः।  
दैत्याधिपक्षतजशोणमुखा बभूवु-  
र्मन्दाकिनीतटनिकेतनराजहंसाः ॥ 49.16 ॥  
शौरेर्निशाततरशल्यशतैररति-  
सेनाशिरांसि युधि चिच्छिदिवद्भिरारात्।  
दिक्चक्रमौयततरां तरसा वहद्भि-  
रन्योन्यमाहवमुखेषु शिलीमुखैघैः ॥ 49.17 ॥  
संकूणितेक्षममुखैः प्रविभागदृश्य-  
नाडीनिरोकगलितक्षतजाक्तकण्ठैः।  
आश्यामिकाग्रदशनैस्तदपास्तबाण-  
कृत्तैरलोठि युधि दैत्यचमूतुर्ङ्गैः ॥ 49.18 ॥  
उत्क्षिप्तमूलकुटिलभ्रुविजृम्भमाण-  
रोषारुणां यदभवत्सुभटस्य वक्त्रम्।  
वैलक्ष्यतो नु परिपाण्डुरतामवाप  
तत्कृत्तकण्ठगलितक्षतजप्रवाहम् ॥ 49.19 ॥  
त्रैलोक्यमर्चिचयिपो धवलैर्यशोबि-  
रानञ्जुषः समरचञ्चुरतां मुरारेः।  
बाणाः प्रसस्रुरभितः कमलासनाण्ड-  
वल्मीककूटविकटोदरदन्दशूकाः ॥ 49.20 ॥  
तच्चापचक्रनिपतन्निशितार्धचन्द्र-  
निर्लूनितेन्दुकरगौरलसत्पताकाः।  
विच्चिन्नकीर्तय इवावनता न रेजु-  
रायोधनेषु भटकूबरिकेतुदण्डाः ॥ 49.21 ॥  
देदीप्यमानवपुषा दलितान्धकार-  
कूटा निवृत्तपुनरागतयो विशुद्धाः।  
तेनाभवन्वलयिनोन्नतकार्मुकेण  
मुक्ताः शरास्तरणिम्णडलभेददक्षाः ॥ 49.22 ॥  
तस्तम्भिरे प्रतिदिशं तरसा विमान-  
वीथ्योऽभ्युपेत्य रणवर्त्मदिदृक्षमाणाः।  
तन्मार्गणैः सभयकौतुकनाकिभीरु-  
मुक्ताहितास्पदनिशान्तगवाक्षमार्गाः ॥ 49.23 ॥  
आदध्मिरे प्रतिरवप्रतिपन्नदैर्घ्यैः  
शैलाधिराजकुहराण्यभितस्तदानीम्।  
तच्चापचक्रविवरानघघातपात-  
निर्यातशातशरसंभृततारनादैः ॥ 49.24 ॥  
माणित्कष्मिषतसोड्झिचनातषत्क-(?)  
चापाकृतीष्वसनमुक्तशरौघभिन्नाः।  
शार्ङ्गायुधः सपदि नानुबबन्ध दैत्य-  
सेना दिशः समिति शिश्रियुषीर्भयार्ताः ॥ 49.25 ॥  
तस्याशु विव्रणयिषो द्विषतां वपूंषि  
कर्णान्तकृष्टिवलयीकृतचापमुक्ताः।  
सारावमेत्य तरसा तनुपुङ्खपक्ष-  
पातावधूतजलदा विशिखा निपेतुः ॥ 49.26 ॥  
तस्याहवातिरभसादधिशिश्रिवांसि  
सैन्यानि निर्जयदशाविधूरत्वमारात्।  
नाभ्यूहिरे निशितशल्यशिलीमुखौघ-  
घोरानधकारविदुरानथ दिग्विभागान् ॥ 49.27 ॥  
उत्खातनन्दकविकृत्तविपक्षकण्ठ-  
नाडीनिरोकगलितेन निराकुलात्मा।  
विष्वकससंभ्रमपरिप्लवमानसैन्य-  
मापिप्लवत्क्षितितलं क्षतिजेन शौरिः ॥ 49.28 ॥  
शौरेरमन्दमुदडीयत पक्षपात-  
वाताभिघातविधुताभ्रपलाशखण्डम्।  
संख्ये शिलीमुखगणेन विमुक्तसंख्य-  
मानिन्युषा तु गगनोत्पलमाकुलत्वम् ॥ 49.29 ॥  
तेन न्यवारिषत भिन्नघनाघनौघ-  
सौदामनीक्षणपरीतकृशानुशल्यैः।  
दैत्याधिराजपृतनाः कृतनाकिलोक-  
कम्पैः शनैरशनिशाततरैः शरौघैः ॥ 49.30 ॥  
प्रत्यग्रपांसुपरुषाः प्रतिपन्नदिक्क-  
मुद्भूतपत्त्रपटला वियदुत्पतन्त्यः।  
भ्रेमुस्तरां भयकृतो भुवनावसान-  
वात्या इव प्रतिदिशं सुरदैत्यसैनाः ॥ 49.31 ॥  
प्रेङ्खद्दवानलपरीतविटङ्ककूट-  
विनध्याचलावयवविभ्रममूहिवद्भिः।  
पिङ्गोर्ध्वकेशनिवहैर्नवनीलभाभिः  
सङ्ग्रामवर्त्म तदयायत यातुधानैः ॥ 49.32 ॥  
सङ्ग्रामसीम्नि पतितः सुभटप्रहार-  
मूर्छाकुलः सपदि रात्रिमटो मुमूर्षुः।  
खङ्गावकृत्तनिपतत्करिकर्णताल-  
वृन्तानिलेन समवीज्यत यातुधान्या ॥ 49.33 ॥  
निस्त्रिंशगातविनिकृत्तभटोत्तमाङ्ग-  
पीनांसचक्ररचितास्पदपीनजह्घाः।  
चक्रुः कृतान्तपुरुषा इव तत्र भीति-  
मावृत्य सैनिकजनस्य रणे कबन्धाः ॥ 49.34 ॥  
सङ्ग्रामसीम्नि करवालविलूनवीर-  
सेनामतङ्गजसहस्रकरप्रकाण्डैः।  
तार्क्ष्यीयतुण्डपरिखण्डितभोगिभोग-  
पातालतालुललितत्विषिरन्वरोधि (?) ॥ 49.35 ॥  
कम्पानुबन्धिहृदयं प्रतिपन्नशोष-  
बिम्बाधरं सुभटदर्शनतोऽत्र नार्याः।  
पुष्पायुधाङ्कललितं वलिताङ्गभङ्ग-  
निःसङ्गमन्थरविजृम्भिकमाविरासीत् ॥ 49.36 ॥  
रोचिष्णुरत्ननिकुरुम्बविषङ्गपिङ्ग-  
कीलालकङ्कटितवीचिभुजास्तदानीम्।  
अम्बोधयो दितिजनायकचक्रवाल-  
मायोधयन्प्रहरणीकृतनक्रचक्राः ॥ 49.37 ॥  
संवीतलोहकवचाभिरिवोदभार-  
संभारनीलरुचिभिर्हरिचापभाग्भिः।  
अभ्यागमाय सतडित्करवालिकाभि-  
रभ्यायये जलदजालवरूथिनीभिः ॥ 49.38  
तीक्ष्णार्धचन्द्रशरदारितमाहवाग्र-  
लक्ष्मीपयोधरभरं करिकुम्भयुग्म्म।  
उत्तुङ्गपीवरमलिप्ततरामभीक-  
क्लृप्तार्द्रशोणरुचिशोणितकुङ्कुमेन ॥ 49.39 ॥  
रोमाञ्चपीनतनुता च सकम्पता च  
दार्ढ्यानुबन्धि च सखीष्वपि लोठनत्वम्।  
स्वेदोदबिन्दुनिकरश्च समन्मथाया  
दृष्टे भभूव सुभटे सुरलोकनार्याः ॥ 49.40 ॥  
सङ्ग्रामभूः स्फुरितखड्गतरङ्गभङ्ग-  
वल्गन्निरर्गलतयोद्धतवाहिनीका।  
आपाण्डुकेतुवसनामलनिर्झराङ्क-  
विस्तारिकूबरिकुलाचलमण्डलासीत् ॥ 49.41 ॥  
चैतन्यमाप्य मुखरानकतूर्यशङ्ख-  
शब्देन दिक्षु सपदि व्रजता विकासम्।  
उत्तिष्ठति स्म विषदष्ट इव प्रहार-  
मूर्छाकुलः प्रपतितः सुभटो रणोर्व्याम् ॥ 49.42 ॥  
ज्योत्स्नावदातरुचिरूर्जितगर्जिताभि-  
रावर्जितः क्षयघनाघनमण्डलीभिः।  
स्रस्तः क्षितौ च करिकुम्भविभेदमुक्त-  
मुक्ताफलश्रियमवात्करकणौघः ॥ 49.43 ॥  
मेघावलीभिरभितोऽप्यपिनेहुषीभिः  
संवर्धिताभिरिव तोयमलीमसत्वात्।  
व्यापारिताः पृथुलपीलुशिरःस्थलीषु  
विद्युत्कृपाणलतिकास्तरसा निपेतुः ॥ 49.44 ॥  
फूत्कारमुक्तशिखिचूर्णतयाथ ताम्र-  
दंष्ट्राविडम्बितससंध्यशशाङ्कलेखैः।  
वक्त्रैर्घनाघनघटाघनघोरघोष-  
संघट्टमट्टहसितं दनुजैर्निरासे ॥ 49.45 ॥  
योधं नृसिंहनखकोटिनिशातशल्य-  
नाराचभिन्नरुधिरोक्षितदेहयन्त्रम्।  
संहारभास्करसहस्रदुरीक्षमूर्ति-  
मारान्निरीक्षितुमपि व्यथिता न शेकुः ॥ 49.46 ॥  
तावद्वियोगभयविह्वलचक्रवाक-  
संघातकातरतरेक्षमपातपीतः।  
क्षीणेऽह्नि पुण्य इव नाकतलात्पतिष्य-  
न्भास्वानुपाम्बुनिधि कीर्णकरो ललम्बे ॥ 49.47 ॥  
अस्ताचलव्यवहितो विरलान्धकार-  
च्छायानुविद्धमभितो धृतसौकुमार्यम्।  
आकृष्टदीर्धदिवसं करजालमर्कः  
स्पष्टाभिलक्ष्यकिणलेखमिवोद्बबर्ह ॥ 49.48 ॥  
देवोऽपि शीतकिरणाभरणस्तदानी-  
मालोक्य वत्सरसहस्रमथ व्यतीतम्।  
संध्यासमाधिविनिविष्टमना जजाप  
किंचिन्निमीलितविलोचनमात्मतत्त्वम् ॥ 49.49 ॥  
विस्रस्तसान्द्रकिरणो विकटास्तशैल-  
कूटावलम्बि विदधे सहसोष्णरश्मिः।  
बिम्बं विलम्बमनुपेत्य चकार चोर्ध्वं  
संध्यासमाधिमवधूय हरोऽनुकारम् ॥ 49.50 ॥  
तस्मिन्प्रनृत्यति ददीयविलोचनाग्नि-  
ज्वालाशिखाहतमिवाहिमरश्मिबिम्बम्।  
निर्वापणार्थमिव दाहदशोदयस्य  
प्रोच्चैः पराचि न चिराज्जलधौ ममज्ज ॥ 49.51 ॥  
शोभां बभार दिनभङ्गविगाढरग-  
रक्ताम्बरं स्मररिपावथ ताण्डवस्थे।  
तद्बाहुयन्त्रपरिधूर्णितनागकृत्ति-  
विष्यन्दिसान्द्ररुधिराङ्कमिवान्तरिक्षम् ॥ 49.52 ॥  
निर्दग्धदुर्मतिदशे समयानिलेन  
नीते प्रदीप इव निर्वृतिमर्कबिम्बे।  
आविर्बभूव घमकज्जलजालकल्प-  
मन्धंतमः पटलमाविलयंस्त्रिलोकीम् ॥ 49.53 ॥  
आलिङ्गितो जलनिधेरथ रत्नकम्बु-  
शोभाधरातनुतरङ्गभुजावलीभिः।  
लेखाङ्गनाभिरुदयाचलमारुरुक्षु-  
रुत्तिष्ठति स्म शयनादिव शीतरश्मिः ॥ 49.54 ॥  
ज्योत्स्नाङ्कुरावलिरिवाविरभूद्द्युवल्ल्या  
रेजेऽग्रपल्लव इवातनुसांध्यरागः।  
पुस्फोर पुष्पनिकुरुम्ब इव ग्रहौघः  
पीनत्वमाप फलबन्ध इवामृतांशुः ॥ 49.55 ॥  
दधतेव रसातलान्तलग्नं सपदि क्षालितशेषमूर्मिभङ्गैः।  
स्फुटलक्ष्मनिभेन पङ्कजालं शशिनौदैयत तोयराशिमध्यात् ॥ 49.56 ॥  
अभ्युत्थिते शशभृति क्रमभिन्नपीन-  
नैशान्धकारमवलोक्य परस्परं ते।  
आस्फालितस्फुरितदीधितिरत्नदण्ड-  
चापाः पुनर्ययुधिरे सुरदैत्ययोदाः ॥ 49.57 ॥  
इति निशितकृपाणप्रासनाराचचक्र  
व्रणितविबुधसेनासंकटचे दैत्यलोके।  
प्रसृतरुधिरसिन्धुक्षोभनिर्भिन्नरत्न-  
द्रुमसरणिनितम्बा मेरुभित्तिस्तदाभूत् ॥ 49.58 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये सुरासुरविमर्दो नामैकोनपञ्चाशः सर्गः।  
