+++
title = "०५३ रावणनिन्दा"
title_english = "053 Seetha denounces Ravana s misdeeds"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-053-Ravana_Nindaa.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/053_rAvaNanindA.md">
<details><summary><h3>IITK ...{Loading}...</h3></summary>

Sita reproaches Ravana--pleads, threatens Ravana with dire consequences.



#### श्लोकः
##### मूलम्
खमुत्पतन्तं तं दृष्ट्वा मैथिली जनकात्मजा।  
दुःखिता परमोद्विग्ना भये महति वर्तिनी॥3.53.1॥

##### शब्दार्थः
जनकात्मजा Janaka's daughter, मैथिली Maithili, खम् into the sky, उत्पतन्तम् while flying, तम् Ravana, दृष्ट्वा seeing, परमोद्विग्ना agitated greatly, महति intense, भये fear, वर्तिनी became, दुःखिता miserable.

##### आङ्ग्लानुवादः
Sita, daughter of Janaka, princess of Mithila felt miserable, looking at Ravana taking off and got very  much agitated out of fear.



#### श्लोकः
##### मूलम्
रोषरोदनताम्राक्षी भीमाक्षं राक्षसाधिपम्।  
रुदन्ती करुणं सीता ह्रियमाणेदमब्रवीत्॥3.53.2॥

##### शब्दार्थः
ह्रियमाणा while being carried away, सीता Sita, करुणम् piteously, रुदन्ती weeping, रोषरोदनताम्राक्षी eyes reddened due to crying out of anger and grief, भीमाक्षम् with frightening  eyes, राक्षसाधिपम् to Ravana, the lord of demons, इदम् these (words), अब्रवीत् said.

##### आङ्ग्लानुवादः
While being carried away, Sita wept piteously and her eyes went red with tears of anger and grief. Looking at the frightening eyes of the king of the demons, she said these words ः



#### श्लोकः
##### मूलम्
न व्यपत्रपसे नीच कर्मणानेन रावण।  
ज्ञात्वा विरहितां यन्मां चोरयित्वा पलायसे॥3.53.3॥

##### शब्दार्थः
नीच O mean, रावण Ravana, विरहिताम् when I am separated, माम् me, चोरयित्वा having  stolen, पलायसे  run away, इति यत् like this, अनेन by this, कर्मणा by action, न व्यपत्रपसे are  
you not ashamed?

##### आङ्ग्लानुवादः
O mean Ravana, are you not ashamed of kidnapping me when I was separated (from my husband)?



#### श्लोकः
##### मूलम्
त्वयैव नूनं दुष्टात्मन् भीरुणा हर्तुमिच्छता।  
ममापवाहितो भर्ता मृगरूपेण मायया॥3.53.4॥

##### शब्दार्थः
दुष्टात्मन् O wicked fellow, हर्तुम् to abduct, इच्छता desiring, भीरुणा by a timid one, त्वयैव  yourself, मम my, भर्ता husband, मायया with deceit, मृगरूपेण in the form of deer, अपवाहितः led to a distance.

##### आङ्ग्लानुवादः
O wicked fellow, with an intention to abduct me you enticed my husband to a distance deceitfully in the form of a deer.



#### श्लोकः
##### मूलम्
यो हि मामुद्यतस्त्रातुं सोऽप्ययं विनिपातितः।  
गृध्रराजः पुराणोऽसौ श्वशुरस्य सखा मम॥3.53.5॥

##### शब्दार्थः
यः who, गृध्रराजः king of vultures, माम् me, त्रातुम् to protect, उद्यतः tried, मम my, श्वशुरस्य of fatherinlaw, पुराणः old, सखा friend, अयम् he, असौ अपि he too, विनिपातितः is fallen.

##### आङ्ग्लानुवादः
This Jatayu, an old friend of my fatherinlaw tried to protect me but he too has fallen a prey.



#### श्लोकः
##### मूलम्
परमं खलु ते वीर्यं दृश्यते राक्षसाधम।  
विश्राव्य नामधेयं हि युद्धे नास्मि जिता त्वया॥3.53.6॥

##### शब्दार्थः
राक्षसाधमः O lowly demon, ते विर्यम्  bravery, परमम् very great, दृश्यते खलु is seen indeed, नामधेयम् your name, विश्राव्य after announcing, त्वया by your, युद्धे war, जिता won, नास्मि हि I am not.

##### आङ्ग्लानुवादः
O lowly demon, you have, indeed, shown your heroism  (in killing this old vulture).  
You have not won me in a battle declared by you.



#### श्लोकः
##### मूलम्
ईदृशं गर्हितं कर्म कथं कृत्वा न लज्जसे।  
स्त्रियाश्च हरणं नीच रहिते च परस्य च॥3.53.7॥

##### शब्दार्थः
नीच O lowly fellow, रहिते when alone, परस्य च other's, स्त्रियाः woman's, हरणम् abduction, ईदृशम् this way, गर्हितम् despised, कर्म deed, कृत्वा after doing, कथम् how is it, न लज्जसे  are you not ashamed

##### आङ्ग्लानुवादः
O lowly fellow how is it that you are not ashamed of commiting such a despicable act  abducting another's wife when she is alone ?



#### श्लोकः
##### मूलम्
कथयिष्यन्ति लोकेषु पुरुषाः कर्म कुत्सितम्।  
सुनृशंसमधर्मिष्ठं तव शौण्डीर्यमानिनः॥3.53.8॥

##### शब्दार्थः
शौण्डीर्यमानिनः considering yourself to be brave, तव yourself, सुनृशंसम् this very cruel act, अधर्मिष्ठम् unrighteous, कुत्सितम् despised by others, कर्म action, लोकेषु in the worlds, पुरुषाः people, कथयिष्यन्ति will talk about.

##### आङ्ग्लानुवादः
You consider yourself to be brave after committing such a cruel, despicable and unrighteous act for which people of the world will condemn you.



#### श्लोकः
##### मूलम्
धिक्ते शौर्यं च सत्त्वं च यत्त्वं कथितवांस्तदा।  
कुलाक्रोशकरं लोके धिक्ते चारित्रमीदृशम्॥3.53.9॥

##### शब्दार्थः
strength, धिक् fie, लोके in the world, कुलाक्रोशकरम् that which would bring calumny to the family, ते to you, ईदृशम् such, चारित्रम् behaviour, धिक् I condemn.

##### आङ्ग्लानुवादः
Fie upon your heroism and strength about which you boasted. Fie upon your character that would bring calumny to the race and the world. I condemn such behaviour of yours.



#### श्लोकः
##### मूलम्
किं कर्तुं शक्यमेवं हि यज्जवेनैव धावसि।  
मुहूर्तमपि तिष्ठस्व न जीवन्प्रतियास्यसि॥3.53.10॥

##### शब्दार्थः
किम् what, कर्तुम् to do, शक्यम् is possible, यत् since, एवम् in this way, जवेनैव  so swiftly, धावसि you are running, मुहूर्तमपि for a moment also, तिष्ठस्व you stay, जीवन् with life, न प्रतियास्यसि you will not.

##### आङ्ग्लानुवादः
Tarry a little, you will not go back with life. What can be done now since you are running away so swiftly?



#### श्लोकः
##### मूलम्
न हि चक्षुष्पथं प्राप्य तयोः पार्थिवपुत्रयोः।  
ससैन्योऽपि समर्थस्त्वं मुहूर्तमपि जीवितुम्॥3.53.11॥

##### शब्दार्थः
तयोः of both of them, पार्थिवपुत्रयोः of the two princes, चक्षुष्पथम् within the range of their sight, प्राप्य on reaching, त्वम् you, ससैन्योऽपि even with your army, मुहूर्तमपि for a moment, जीवितुम् to live, न समर्थः हि not possible.

##### आङ्ग्लानुवादः
If you come within sight of these two princes, it will not be possible for you to live for a moment even if you are with your entire army.



#### श्लोकः
##### मूलम्
न त्वं तयोश्शरस्पर्शं सोढुं शक्तः कथञ्चन।  
वने प्रज्वलितस्येव स्पर्शमग्नेर्विहंगमः॥3.53.12॥

##### शब्दार्थः
वने in the forest, प्रज्वलितस्य of burning, अग्नेः fire, स्पर्शम् touch, विहङ्गमः इव like bird, त्वम् you, तयोः of both of them, शरस्पर्शम् touch of arrows, सोढुम् to endure, कथञ्चन anyhow, न शक्तः it is not possible for you.

##### आङ्ग्लानुवादः
Just as a bird cannot bear the touch of forest fire, you will not be able to endure the mere touch of arrows of the two heroes indeed.



#### श्लोकः
##### मूलम्
साधु कुर्वाऽऽत्मनः पथ्यं साधु मां मुञ्च रावण।  
मत्प्रधर्षणरुष्टो हि भ्रात्रा सह पतिर्मम॥3.53.13॥  
विधास्यति विनाशाय त्वं मां यदि न मुञ्चसि।

##### शब्दार्थः
रावण Ravana, साधु it is only proper, आत्मनः your, पथ्यम् good for your wellbeing, कुरु you may do, माम् me, साधु be good, मुञ्च you may release, त्वम् you, माम् me, न मुञ्चसि you do not leave, यदि what, मत्प्रधर्षणरुष्टः enraged for the assaulting me, मम पतिः my husband, भ्रात्रा सह along with his brother, विनाशाय for destruction, विधास्यति he will arrange.

##### आङ्ग्लानुवादः
O Ravana be good and do whatever is beneficial to you. It is proper for you to release me. If you do not, enraged over my assault, my husband along with his brother, will bring about your destruction.



#### श्लोकः
##### मूलम्
येन त्वं व्यवसायेन बलान्मां हर्तुमिच्छसि॥3.53.14॥  
व्यवसायस्स ते नीच भविष्यति निरर्थकः।

##### शब्दार्थः
नीच O mean fellow, त्वम् you, येन by which, व्यवसायेन  effort, माम् me, बलात् by force, हर्तुम् to abduct, इच्छसि desire, ते your, सः that, व्यवसायः determination, निरर्थकः fruitless, भविष्यति will become.

##### आङ्ग्लानुवादः
O vile creature, the effort you are making to abduct me forcibly will be fruitless.



#### श्लोकः
##### मूलम्
न ह्यहं तमपश्यन्ती भर्तारं विबुधोपमम्॥3.53.15॥  
उत्सहे शत्रुवशगा प्राणान्धारयितुं चिरम्।

##### शब्दार्थः
अहम् I am, विबुधोपमम् godlike, भर्तारम् husband, तम् him, अपश्यन्ती without seeing him, शत्रुवशगा at the mercy of an enemy, चिरम् long, प्राणान् life, धरयितुम् to hold on, न उत्सहे हि I am not enthused.

##### आङ्ग्लानुवादः
I will not be eager to hold on to my life for long to live at the mercy of the enemy without being able to see my godlike husband.



#### श्लोकः
##### मूलम्
न नूनं चात्मनः पथ्यं श्रेयो वा समवेक्षसे॥3.53.16॥  
मृत्युकाले यथा मर्त्यो विपरीतानि सेवते।

##### शब्दार्थः
मर्त्यः a mortal, मृत्युकाले at the time of death, यथा as, विपरीतानि very differently, सेवते he will resort to, आत्मनः your own, पथ्यम् whatever is beneficial to you, श्रेयो वा your welfare, न समवेक्षसे you are not able to foresee.

##### आङ्ग्लानुवादः
At the time of death, mortals behave very differently. They act contrary to their own welfare. Likewise you are not able to foresee what is beneficial and good for you.



#### श्लोकः
##### मूलम्
मुमूर्षूणां हि सर्वेषां यत्पथ्यं तन्न रोचते॥3.53.17॥  
पश्याम्यद्य हि कण्ठेत्वां कालपाशावपाशितम्।

##### शब्दार्थः
मुमूर्षूणाम्  who want to die, सर्वेषाम्  all of them, यत् what, पथ्यम् is salutary, तत् that, न रोचते not like, अद्य now, त्वाम् you, कण्ठे in your neck, कालपाशावपाशितम् noose of death wound round, पश्यामि हि I see.

##### आङ्ग्लानुवादः
Those who wish to die, do not like anything salutary. I see the noose of death wound round your neck now.



#### श्लोकः
##### मूलम्
यथा चास्मिन्भयस्थाने न बिभेषि दशानन॥3.53.18॥  
व्यक्तं हिरण्मयान् हि त्वं सम्पश्यसि महीरुहान्।

##### शब्दार्थः
दशानन tenheaded Ravana, त्वम् you, अस्मिन् in this, भयस्थाने cause of fear, यथा even so, न बिभेषि you are not scared, हिरण्मयान् golden, महीरुहान् trees, सम्पश्यसि you see, व्यक्तम्  evident.

##### आङ्ग्लानुवादः
O tenheaded Ravana, since you do not fear the source of fear, evidently you see golden trees. (a symptom of death).



#### श्लोकः
##### मूलम्
नदीं वैतरणीं घोरां रुधिरौघनिवाहिनीम्॥3.53.19॥  
असिपत्रवनं चैव भीमं पश्यसि रावण।

##### शब्दार्थः
रावण Ravana, रुधिरौघनिवाहिनीम् river carrying torrents of blood flowing, घोराम् dreadful, वैतरणीं नदीम् river Vaitarani, भीमम् frightening, असिपत्रवनं चैव forest of trees with swords as leaves, पश्यसि see.

##### आङ्ग्लानुवादः
O Ravana, you see the dreadful river Vaitarani with torrents of blood flowing and frightening forest of trees with swords as leaves.



#### श्लोकः
##### मूलम्
तप्तकाञ्चनपुष्पां च वैडूर्यप्रवरच्छदाम्॥3.53.20॥  
द्रक्ष्यसे शाल्मलीं तीक्ष्णामायसैः कण्टकैश्चिताम्।

##### शब्दार्थः
तप्ककाञ्चनपुष्पाम् with bright golden flowers, वैडूर्यप्रवरच्छदाम् with barks of excellent Vaidurya stones like bark, आयसैः with iron, कण्टकैः thorns, चिताम् logged, तीक्ष्णाम् sharp, शाल्मलीम् salmali (silkcotton) tree, द्रक्ष्यसे you see.

##### आङ्ग्लानुवादः
You will see a log of salmali tree with bright golden flowers and excellent vaidurya stone with pointed iron thorns.



#### श्लोकः
##### मूलम्
न हि त्वमीदृशं कृत्वा तस्यालीकं महात्मनः॥3.53.21॥  
धरितुं शक्ष्यसि चिरं विषं पीत्वेव निर्घृणः।

##### शब्दार्थः
निर्घृणः pitiless, त्वम् you, महात्मनः of the noble, तस्य his, ईदृशम् such, अलीकम् deceiving, कृत्वा after doing, विषम् poison, पीत्वेव as if after drinking, चिरम् for long, धरितुम् to survive, न शक्ष्यसि not possible.

##### आङ्ग्लानुवादः
You are pitiless. You will not be able to survive for long after deceiving such noble Rama just as man cannot survive after drinking poison.



#### श्लोकः
##### मूलम्
बद्धस्त्वं कालपाशेन दुर्निवारेण रावण॥3.53.22॥  
क्वगतो लप्स्यसे शर्म भर्तुर्मम महात्मनः।

##### शब्दार्थः
रावण Ravana, त्वम् you, दुर्निवारेण by the inevitable, कालपाशेन noose of death, बद्धः bound, मम my, भर्तुः husband's, महात्मनः great Rama, क्व where can you, गतः go, शर्म peace, लप्स्यसे will you get.

##### आङ्ग्लानुवादः
O Ravana you are bound by the inevitable noose of death. Where shall you get away from great Rama, my husband to obtain peace.



#### श्लोकः
##### मूलम्
निमेषान्तरमात्रेण विना भ्रात्रा महावने॥3.53.23॥  
राक्षसा निहता येन सहस्राणि चतुर्दश।  
स कथं राघवो वीरस्सर्वास्त्रकुशलो बली॥3.53.24॥  
न त्वां हन्याच्छरैस्तीक्ष्णैरिष्टभार्यापहारिणम्।

##### शब्दार्थः
येन by whom, महावने in this great forest, भ्रात्रा विना without the help of his brother, निमेषान्तरमात्रेण in a short while, चतुर्दश सहस्राणि fourteen thousand, राक्षसाः demons, निहताः were killed, वीरः warrior, सर्वास्त्रकुशली wellversed in the use of all kinds of weapons, बली strong man, सः that, राघवः Rama, इष्टभार्यापहारिणम्  who has stolen his beloved wife, त्वाम् you, तीक्ष्णैः with sharp, शरैः arrows, कथम् how, न हन्यात् will he not kill?

##### आङ्ग्लानुवादः
Rama has killed fourteen thousand demons alone without his brother within a moment. He is a strong warrior and wellversed in the use of all kinds of weapons. You have stolen his loving wife. How can he live without killing you.



#### श्लोकः
##### मूलम्
तच्चान्यच्च परुषं वैदेही रावणाङ्कगा॥3.53.25॥  
भयशोकसमाविष्टा करुणं विललाप ह।

##### शब्दार्थः
रावणाङ्कगा a lady under Ravana's grip, वैदेही Vaidehi (Sita), भयशोकसमाविष्टा full of fear and sorrow, एतत् च these words, अन्यच्च and other words, परुषम् harsh, करुणम् piteously,  विललाप ह wept.

##### आङ्ग्लानुवादः
Sita, daughter of Videha, full of sorrow and fear under Ravana's grip uttered these partly harsh and partly piteous wordsweeping.



#### श्लोकः
##### मूलम्
तथा भृशार्तां बहुचैव भाषिणीं विलापपूर्वं करुणं च भामिनीम्।  
जहार पापः करुणं विचेष्टतीं नृपात्मजामागतगात्रवेपथुम्॥3.53.26॥

##### शब्दार्थः
तथा likewise, भृशार्ताम् greatly terrified, विलापपूर्वम् weeping, करुणं च piteously, बहुचैव in many ways, भाषिणीम्  talking, करुणम् mournfully, विचेष्टतीम् struggling, नृपात्मजाम् princess, आगतगात्रवेपथुम्  whose  body started shivering, भामिनीम् to the beautiful lady, पापः sinner Ravana, जहार carried off.

##### आङ्ग्लानुवादः
Sinful Ravana carried away the beautiful princess trembling with great fear, struggling helplessly, crying pathetically and pleading in many mournful ways.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे त्रिपञ्चाशस्सर्गः॥  
Thus ends the fiftythird sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/053_rAvaNanindA.md">
<details><summary><h3>भूषणम् ...{Loading}...</h3></summary>



खमुत्पतन्तं तं दृष्ट्वा मैथिली जनकात्मजा ।  

दुःखिता परमोद्विग्ना भये महति वर्तिनी  ॥  ३।५३।१  ॥   

अथ सीता रावणस्य चौर्यवृत्त्यादिकं बहुशो निन्दति खमित्यादिना । दुःखिता
बभूवेति शेषः । परमोद्विग्ना कम्पिता । "ओविजी भयचलनयोः" इत्यस्मान्निष्ठा
। वर्तिनी वर्तामाना  ॥  ३।५३।१  ॥   

  

रोषरोदनताम्राक्षी भीमाक्षं राक्षसाधिपम् ।  

रुदन्ती करुणं सीता ह्रियमाणेदमब्रवीत्  ॥  ३।५३।२  ॥   

रोषवद्रोदनमपि रक्तिमहेतुः  ॥  ३।५३।२  ॥   

  

न व्यपत्रपसे नीच कर्मणा ऽनेन रावण ।  

ज्ञात्वा विरहितां यन्मां चोरयित्वा पलायसे  ॥  ३।५३।३  ॥   

नेति । नीचेति सम्बोधनम् । न व्यपत्रपसे न लज्जसे । विरहिताम्,
रामलक्ष्मणाभ्यामिति शेषः  ॥  ३।५३।३  ॥   

  

त्वयैव नूनं दुष्टात्मन् भीरुणा हर्तुमिच्छता ।  

ममापवाहितो भर्ता मृगरूपेण मायया  ॥  ३।५३।४  ॥   

त्वयैवेति । हर्तुं मामिति शेषः । अपवाहितः अपनीतः । मृगरूपेण मायया
मायारुपमृगेणेत्यर्थः  ॥  ३।५३।४  ॥   

  

यो हि मामुद्यतस्त्रातुं सो ऽप्ययं विनिपातितः ।  

गृध्रराजः पुराणो ऽसौ श्वशुरस्य सखा मम  ॥  ३।५३।५  ॥   

य इति । पुराणो वृद्ध इति व्यङ्ग्योक्तिः । अतिवृद्धं हत्वा शूरो ऽहमिति
मन्यस इति भावः  ॥  ३।५३।५  ॥   

  

परमं खलु ते वीर्यं दृश्यते राक्षसाधम ।  

विश्राव्य नामधेयं हि युद्धे नास्मि जिता त्वया  ॥  ३।५३।६  ॥   

परममिति सोल्लुण्ठनं वचनम्, अतिनीचमित्यर्थः । तत्र हेतुमाह विश्राव्येति ।
हि यस्मात् स्वनामधेयं विश्राव्य अहं रावणो ऽस्मीति स्वनाम प्रख्याप्य
युद्धेनास्म्यहं जितेति व्यतिरेकोक्तिः । यद्वा ते परमम् अवीर्यं क्लीबत्वं
हि यस्माद्युद्धे न जिता ऽस्मि  ॥  ३।५३।६  ॥   

  

ईदृशं गर्हितं कर्म कथं कृत्वा न लज्जसे ।  

स्त्रियाश्च हरणं नीच रहिते तु परस्य च  ॥  ३।५३।७  ॥   

रहिते स्वामिरहितप्रदेशे । परस्य स्त्रियाः हरणरूपमीदृशं गर्हितं निन्दितं
कर्म कृत्वा कथं न लज्जसे  ॥  ३।५३।७  ॥   

  

कथयिष्यन्ति लोकेषु पुरुषाः कर्म कुत्सितम् ।  

सुनृशंसमधर्मिष्ठं तव शौण्डीर्यमानिनः  ॥  ३।५३।८  ॥   

शौण्डीर्यमानिनः तव कर्म कुत्सितं सुनृशंसम् अधर्मिष्ठं च
कथयिष्यन्तीत्यन्वयः  ॥  ३।५३।८  ॥   

  

धिक् ते शौर्यं च सत्त्वं च यत्त्वं कथितवांस्तदा ।  

कुलाक्रोशकरं लोके धिक् ते चारित्रमीदृशम्  ॥  ३।५३।९  ॥   

धिगिति । तदा हरणकाले । यच्छौर्यं सत्त्वं बलं कथितवानसि तद्धिक् ।
"उद्वहेयं भुजाभ्यां तु मेदिनीमम्बरे स्थितः ।" इत्यादि
त्वदुक्तमनृतप्रलपनमित्यर्थः । कुलाक्रोशकरं कुलनिन्दाकरम्  ॥  ३।५३।९  ॥   

  

किं कर्तुं शक्यमेवं हि यज्जवेनैव धावसि ।  

मुहूर्तमपि तिष्ठस्व न जीवन् प्रतियास्यसि  ॥  ३।५३।१०  ॥   

यत् यदा एवं जवेनैव धावसि तदा रामेण त्वयि किं कर्तुं शक्यम् । तर्हि कदा
शक्यमित्यत आह मुहूर्तमिति । मुहूर्तमपि मुहूर्तमेव तिष्ठस्व तिष्ठ तदा
जीवन् सन् न प्रतियास्यसि मृतो भविष्यसीत्यर्थः  ॥  ३।५३।१०  ॥   

  

न हि चक्षिष्पथं प्राप्य तयोः पार्थिवपुत्रयोः ।  

ससैन्यो ऽपि समर्थस्त्वं मुहूर्तमपि जीवितुम्  ॥  ३।५३।११  ॥   

उक्तमुपपादयति न हीति  ॥  ३।५३।११  ॥   

  

न त्वं तयोः शरस्पर्शं सोढुं शक्तः कथञ्चन ।  

वने प्रज्वलितस्येव स्पर्शमग्नेर्विहङ्गमः ।  

साधु कृत्वा ऽ ऽत्मनः पथ्यं साधु मां मुञ्च रावण  ॥  ३।५३।१२  ॥   

दर्शनप्राप्तिमात्रेण कथं जीवितुमशक्यत्वं तत्राह न त्वमिति । अथ
कर्तव्यमुपदिशति साध्विति । अर्धश्लोकः एकान्वयः । आमत्नः पथ्यं हितं साधु
कृत्वा विचार्य । कृतिर्हि नानार्थो धातुवृत्तिकृतोक्तः, यथा उरसि कृत्वा
मनसि कत्वेति । मां साधु सम्यक् आर्जवपूर्वकं मुञ्च  ॥  ३।५३।१२  ॥   

  

मत्प्रधर्षणरुष्टो हि भ्रात्रा सह पतिर्मम ।  

विधास्यति विनाशाय त्वं मां यदि न मुञ्चसि  ॥  ३।५३।१३  ॥   

अमोचने बाधकमाह मदिति । त्वं मां यदि न मुञ्चसि तदा मम पतिः मत्प्रधर्षणेन
मत्परिभावेन रुष्टः सन् भ्रात्रा सह त्वद्विनाशाय यत्नं विधास्यति  ॥ 
३।५३।१३  ॥   

  

येन त्वं व्यवसायेन बलान्मां हर्तुमिच्छसि ।  

व्यवसायः स ते नीच भविष्यति निरर्थकः  ॥  ३।५३।१४  ॥   

अहमपि सफलयत्नो भविष्यामीत्याशङ्क्याह येनेति । व्यवसायेन
भोगव्यवसायेनेत्यग्राम्योक्तिः  ॥  ३।५३।१४  ॥   

  

न ह्यहं तमपश्यन्ती भर्तारं विबुधोपमम् ।  

उत्सहे शत्रुवशगा प्राणान् धारयितुं चिरम्  ॥  ३।५३।१५  ॥   

नैरर्थक्यमेवाह न हीति । इदानीं कथं धारयसीत्यत्र परिहारश्चिरमिति  ॥ 
३।५३।१५  ॥   

  

न नूनं चात्मनः श्रेयः पथ्यं वा समवेक्षसे ।  

मत्युकाले यथा मर्त्यो विपरीतानि सेवते  ॥  ३।५३।१६  ॥   

किञ्च त्वमात्मनः श्रेयः प्रियं पथ्यं हितं वा न समवेक्षसे न पर्यालोचयसि ।
किन्तु मृत्युकाले मर्त्यो यथा विपरीतानि सेवते तथा त्वमपि विपरीतानि सेवस
इत्यर्थः  ॥  ३।५३।१६  ॥   

  

मुमूर्षूणां हि सर्वेषां यत्पथ्यं तन्न रोचते ।  

पश्याम्यद्य हि कण्ठे त्वां कालपाशावपाशितम्  ॥  ३।५३।१७  ॥   

त्वां कण्ठे कालपाशावपाशितं काल पाशेन बद्धं पश्यामि  ॥  ३।५३।१७  ॥   

  

यथा चास्मिन् भयस्थाने न बिभेति दशानन ।  

व्यक्तं हिरण्मयान् हि त्वं सम्पश्यसि महीरुहान्  ॥  ३।५३।१८  ॥   

यथेति । किञ्च येन प्रकारेण न बिभेषि तेन प्रकारेण महीरुहान् हिरण्मयान्
सम्पश्यसीति मन्य इति योजना  ॥  ३।५३।१८  ॥   

  

नदीं वैतरणीं घोरां रिधिरौघनिवासिनीम् ।  

असिपत्त्रवनं चैव भीमं पश्यसि रावण  ॥  ३।५३।१९  ॥   

नदीमिति । रुधिरौघैः सह निवहति प्रवहतीति तथा । असिपत्त्रवनम्
असिमयपत्त्रयुक्तवनमिति नरकविशेषस्य नाम । पश्यसीति वर्तमानसामीप्ये
वर्तमाननिर्देशः  ॥  ३।५३।१९  ॥   

  

तप्तकाञ्चनपुष्पां च वैडूर्यप्रवरच्छदाम् ।  

द्रक्ष्यसे शाल्मलीं तीक्ष्णामायसैः कण्टकैश्चिताम्  ॥  ३।५३।२०  ॥   

पारदारिकस्यासाधारणनरकानुभवं दर्शयतिस तप्तेति । तप्तानि सद्यो
ऽग्निष्टप्तानि काञ्चनमयानि पुष्पाणि यस्या स्ताम् । स्वर्णस्य
तप्तवेतीवैष्ण्यं भवति । वैडूर्यप्रवराः वैडूर्यमणिश्रेष्ठमयाः छदाः
पर्णानि यस्यास्ताम् । अत्रापि तप्तेति विशेषणं बोध्यम् । शाल्मलीं
पादारिकालिङ्ग्यत्वेन यमलोकोत्पन्नां शाल्मलीवृक्षाकारस्थीणाम् ।
द्रक्ष्यसे द्रक्ष्यसि, आलिङ्गितुमिति शेषः  ॥  ३।५३।२०  ॥   

  

न हि त्वमीदृशं कृत्वा तस्यालीकं महात्मनः ।  

धरितुं शक्यसि चिरं विषं पीत्वेव निर्घृणः  ॥  ३।५३।२१  ॥   

भवत्वेवं कालान्तरे, सद्यो लब्धं हि सुखमित्यत्राह न हीति । तस्य
अलीकमप्रियं कृत्वा "अलीकं त्वप्रिये ऽनृते" इत्यमरः । धरितुं जीवितुम्  ॥ 
३।५३।२१  ॥   

  

बद्धस्त्वं कालपाशेन दुर्निवारेण रावण ।  

क्व गतो लप्स्यसे शर्म भर्तुर्मम महात्मनः  ॥  ३।५३।२२  ॥   

त्वामादाय देशान्तरं गमिष्यामि तदा न मे रामभयं तत्राह बद्ध इति ।
भर्तुरिति हेतौ प़ञ्चमी । तस्माद्धेतोः क्व गतः सन् शर्म लप्स्यसे न
क्वचिपीत्यर्थः  ॥  ३।५३।२२  ॥   

  

निमेषान्तरमात्रेण विना भ्रात्रा महावने ।  

राक्षसा निहता येन सहस्राणि चतुर्दश  ॥  ३।५३।२३  ॥   

स कथं राघवो वीरः सर्वास्त्रकुशलो बली ।  

न त्वां हन्याच्छरैस्तीक्ष्णैरिष्टभार्यापहारिणम्  ॥  ३।५३।२४  ॥   

कथं तस्य तादृशी शक्तिरित्यत्राह द्वाभ्याम् निमेषेति । निमेषान्तरमात्रेण
निमेषावकाशमात्रेण । भ्रात्रा विना एकाकिनेत्यर्थः  ॥  ३।५३।२३,२४  ॥   

  

एतच्चान्यच्च परुषं वैदेही रावणाङ्कगा ।  

भयशोकसमाविष्टा करुणं विललाप ह  ॥  ३।५३।२५  ॥   

एतच्चान्यच्च वचनं करुणं परुषं च यथा भवति तथा विललाप परिदेवनमकरोत्  ॥ 
३।५३।२५  ॥   

  

तथा भृशार्तां बहु चैव भाषिणीं विलापपूर्वं करुणं च भामिनीम् ।  

जहार पापः करुणं विवेष्टतीं नृपात्मजामागतगात्रवेपथुम्  ॥  ३।५३।२६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे त्रिपञ्चाशः
सर्गः  ॥  ५३  ॥   

सीतोक्तं सर्वं पापिष्ठस्य तस्य समुद्रघोषतुल्यमासीदित्याह तथेति । तथेति
वाचामगोचरत्वोक्तिः । विलापपूर्वं करुणं च यथा तथा भाषिणीं करुणं यथा तथा
विवेष्टन्तीं विवेष्टमानाम् । आगतगात्रवेपथुम् उत्पन्नशरीरकम्पाम्  ॥ 
३।५३।२६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रिपञ्चाशः सर्गः  ॥  ५३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/053_rAvaNanindA.md">
<details><summary><h3>शिरोमणी ...{Loading}...</h3></summary>



सीतावृत्तान्तमाह--खमित्यादिभिः । खरकाशमुत्पतन्तं भीमाक्षं राक्षसाधिपं तं
रावणं दृष्ट्वा महति वर्तिनी अत एव दुःखिता प्राप्तखेदा अत एव परमोद्विग्ना
अत्युद्विग्नचित्ता अत एव रोषरोदनताम्राक्षी रोषरोदनेन
रावणविषयककोपहेतुकाश्रुविमोकेन ताम्रे अरुणे अक्षिणी यस्य सा ह्रियमाणा
सीता करुणं रुदती सती तं रावणमब्रवीत् । श्लोकद्वयमेकान्वयि  ॥  ३।५३१२  ॥   

  

तद्वचनाकारमाहनेत्यादिभिः । हे नीच विरहितां वरामलक्ष्मणाभ्यो विहीनां मां
चोरयित्वा यस्त्वं पलायसे स त्वम् अनेन अपहरणरूपेण कर्मणा न व्यपत्रपसे
जिहेषि  ॥  ३।५३।३  ॥   

  

त्वयेति । हे दुष्टात्मन् भीरुणा त्वयैव मम भर्ता मृगरूपेण राक्षसविशेषेण
अपवाहितः  ॥  ३।५३।४  ॥   

  

य इति । मम श्वशुरस्य पुराणो वृद्धः सखा यो मां त्रातुम् उद्यतो गृध्रराजः
सो ऽप्ययं विनिपातितः । एतेन स्वरक्षकाभावयुक्तः सीतायाः पश्चात्तापः
सूचितः । पुराणो हत इत्यनेनाहं बलवानिति गर्वस्त्वया न कार्य इति ध्वनितम्
 ॥  ३।५३।५  ॥   

  

परममिति । हे राक्षसाधम नामधेयं विश्राव्य श्रावयित्वा युद्धे
रामलक्ष्मणसंग्रामे त्वया न जिता ऽस्मि अतस्ते वीर्यं पराक्रमः परमं
दृश्यते, एतेन त्वं चोर एव न पराक्रमवान् इति सूचितम्  ॥  ३।५३।६  ॥   

  

ईदृशामिति । रहिते पत्यादिशून्यदेशे परस्य स्त्रियाः आहरणम् ईदृशम् इदं
गर्हितं कर्म कृत्वा कथं न लज्जसे  ॥  ३।५३।७  ॥   

  

कथयिष्यन्तीति । सुनृशंसम् अतिक्रूरम् अधर्मिष्ठम् अत्यधर्मं
शौण्डीर्यमानिनः अहं शूर इति गर्ववतस्तव कर्म पुरुषाः कुत्सितं कथयिष्यन्ति
अतः कुलाक्रोशकरं पुलस्त्यवंशनिन्दासंपादकम् ईदृशं ते चारित्रम् आचरितं
धिक् अत एव तदा अपहरणात् पूर्वकाले त्वया कथितं यत् शौर्यं स्वशूरता
सत्त्वं स्वबलं च तत् धिक् । श्लोकद्वयमेकान्वयि  ॥  ३।५२।८९  ॥   

  

ननु क्वा ऽस्ति राम इत्यत आह--किमियत् यस्माद्धेतोः जवेन वेगेनैव त्वं
धावसि अतः मया किं कर्तुं शक्यं दूरस्थं रामं कथं प्रदर्शयेयमित्यर्थः ।
ननु किं तद्दर्शनेनेत्यत आह--त्वं मुहूर्तमपि तिष्ठ मुहूर्तमात्रेणा ऽ
ऽगमिष्यतीत्यर्थः, ततः जीवँस्त्वं न प्रतियास्यसि  ॥  ३।५३।१०  ॥   

  

तदेव भङ्ग्यन्तरेणाह--नहीति । तयोः रामलक्ष्मणयोः चक्षुष्पथं प्राप्य
ससैन्यस्त्वं मुहूर्तमपि जीवितुं न समर्थः  ॥  ३।५३।११  ॥   

  

नेति । तयोः रामलक्ष्मणयोः शरस्पर्शं सोढुं वने प्रज्वलितस्याग्नेः स्पर्शं
विहङ्गम इव कथञ्चनापि न शक्तः समर्थो ऽसीति शेषः  ॥  ३।५३।१२  ॥   

  

साध्विति । हे रावण यदि त्वं मां न मुञ्चसि तर्हि मत्प्रधर्षणसंक्रुद्धः
मदपहरणहेतुकसंप्राप्तकोपो मम पतिः भ्रात्रा सह विनाशाय त्वद्विध्वंसाय
विधास्यति उपायमिति शेषः । अतः आत्मनः पथ्यं हितं साधु कृत्वा
संचिन्त्येत्यर्थः, साधु यथा स्यात्तथा मां मुञ्च । सार्धश्लोक एकान्वयी  ॥ 
३।५३।१३  ॥   

  

येनेति । येन रामो मद्वशं प्राप्स्यतीत्येतद्विषयकेन व्यवसायेन मां हर्तुं
त्वमिच्छसि स ते व्यवसायः निरर्थकः निष्प्रयोजनो भविष्यति हि यतः
भर्तारमपश्यन्ती शत्रुवशगा ऽहं प्राणान् ते जीवनं चिरं धारयितुं नोत्सहे
एतेन तूर्णमेव रामस्त्वां हनिष्यतीति सूचितम् । अर्धचतुष्टयमेकान्वयि  ॥ 
३।५३।१४१५  ॥   

  

नेति । आत्मनः श्रेयः कल्याणसाधकं पथ्यं परिणामतः सुखप्रदं मम वचः त्वं न
समवेक्षसे शृणोषि एतेन परमात्मेच्छायाः प्राबल्यं सूचितम् । अर्धं पृथक्  ॥ 
३।५३।१६  ॥   

  

मृत्युकाल इति । मृत्युकाले मरणसमये सन्निहिते सति सर्वेषां मुमूर्षूणां
यत्पथ्यं तन्न रोचते अत एव मर्त्यो विपरीतानि यथा यथावत् सेवते एतेन तव
मृत्युः समीपं प्राप्त इति ध्वनितम्  ॥  ५३।१७  ॥   

  

पश्यामीति । कण्ठे कालपाशवपाशितं कालपाशबद्धं त्वामिह अस्मिन् समये पश्यामि
अत एव भयस्थाने भीतिभवने अस्मिन् अपहरणे त्वं न बिभेषि  ॥  ३।५३।१८  ॥   

  

व्यक्तमिति । त्वं महीरुहान् हिरण्मयान् पश्यसि रुधिरौघविवाहिनीमत एव घोरां
वैतरणीं च पश्यसि व्यक्तं तव मरणसूचकाचरणेन स्फुटम् अत एव खड्गपत्रवनं
पश्यसि तप्तकाञ्चनपुष्पां तप्तचामीकरपुष्पविशिष्टां वैदूर्यप्रवराः
परिच्छदाः पत्राणि यस्याः ताम् आयसैः लोहमयैः कण्टकैः चितां व्याप्ताम् अत
एव तीक्ष्णां शाल्मलीं वृक्षविशेषं च द्रक्ष्यसे एतेन मृत्युस्ते समागत इति
सूचितम् । सार्धश्लोकद्वयमेकान्वयि  ॥  ३।५३।१९२०  ॥   

  

तत्र हेतुमाह--नहीति । महात्मनस्तस्य रामस्य ईदृशमलीकमपराधं कृत्वा विषं
पीत्वेव धरितुं धर्तुं प्राणानिति शेषः, नैव शक्ष्यसि  ॥  ३।५३।२१  ॥   

  

बद्ध इति । महात्मनो मम भर्तुरपराधं कृत्वेति शेषः क्व गतः सन् शर्म
कल्याणं लप्स्यसे प्राप्स्यसि न क्वापीत्यर्थः अत दुर्निवारेण कालपाशेन
त्वं बद्धो ऽसि  ॥  ३।५३।२२  ॥   

  

तदेव द्रढयन्नाह--निमेषेति । भ्रातरं विना एकाकिनेत्यर्थः, येनाहवे
संग्रामे चतुर्दश सहस्राणि राक्षसाः निमेषान्तरमात्रेण निहताः स वीरो राघवः
इष्टभार्यापहारिणं त्वां तीक्ष्णैः शरैः कथं न हन्यात् हन्यादेवेत्यर्थः ।
अर्धचतुष्टयमेकान्वयि  ॥  ३।५३।२३२४  ॥   

  

एतदिति । रावणाङ्कगा रावणस्याङ्कगतिं सामर्थ्यमित्यर्थः, गच्छति जानाति सा
वैदेही एतदन्यच्च परुषमुक्त्वा भयशोकसमाविष्टा सती करुणं विललाप  ॥  ३।५३।२५
 ॥   

  

तदेति । भृशार्तामतिदुःखिताम् अत एव विलापपूर्वं करुणं यथा भवति तथा
बहुभाषिणीम् अत एव विचेष्टतीम् अनेकविधचेष्टावतीम् अत एव आगतरौद्रवेपथुं
भामिनीं तरुणीं नृपात्मजां पापो रावणो जहार  ॥  ३।५३।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
त्रिपञ्चाशत्तमः सर्गः  ॥  ३।५३  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/053_rAvaNanindA.md">
<details><summary><h3>तिलकम् ...{Loading}...</h3></summary>



अथ सीतया क्रियमाणपारुष्य एव तां हरति स्मेत्याहखमिति । वर्तिनीत्यसुप्यपि
णिनिरार्षः  ॥  ३।५३।१  ॥   

  

रोषरोदनाभ्यां हेतुभ्यां ताम्राक्षी  ॥  ३।५३।२  ॥   

  

विरहिताम् रामलक्ष्मणाभ्यामिति शेषः । अनेन कर्मणा चौर्येण  ॥  ३।५३।३  ॥   

  

अपवाहितो ऽन्यत्र नायितः । मायया मृगरूपेण मारीचेनेति शेषः  ॥  ३।५३।४  ॥   

  

पुराणो वृद्धः अत एवास्य निपातनम्, न तु त्वद्वीर्यहेतुकमिति भावः  ॥ 
३।५३।५  ॥   

  

परमं खल्विति व्यङ्ग्योक्तिः  ॥  ३।५३।६  ॥   

  

स्त्रिया हरणमेव गर्हितम् राक्षसादिविवाहानां शास्त्रे गर्हितत्वात्तत्राणि
परस्य विवाहितायास्तत्रापि रहिते पतिरहिते काले देशे चेत्यतिनिन्द्यं ते
कर्मेति भावः  ॥  ३।५३।७  ॥   

  

शौटीर्यमानिनः शूरमानिनः । तादृशस्येदृशी लोके निन्दा मरणादप्यधिकेति भावः
 ॥  ३।५३।८  ॥   

  

सत्त्वं शारीरं बलम् । तदा ऽपहरणपूर्वकाले । कुलाक्रोशः कुलनिन्दा ।
चारित्रमाचारः  ॥  ३।५३।९  ॥   

  

हि यत एवंरूपेण हृत्वा धावसि, अतः किं कर्तुं शक्यम् । मुहूर्तमपि तिष्ठ
त्वं यदि शूर इति शेषः । अवस्थितौ किं स्यात्तदाहनेति  ॥  ३।५३।१०  ॥   

  

तदेवोपपादयतिनहीति  ॥  ३।५३।११,१२  ॥   

  

साधु आत्मनः पथ्यं कृत्वा विचार्येत्यर्थः । ऽसाधु कुर्वात्मनःऽ इति
पाठान्तरम् । साधु मां मुञ्च शीघ्रं मां मुञ्च यावन्मे भर्ता नायातीत्यर्थः
 ॥  ३।५३।१३  ॥   

  

विनाशाय विधास्यति यत्नमिति शेषः । येन व्यवसायेन स्त्रीभोगव्यवसायेन  ॥ 
३।५३।१४  ॥   

  

तन्नैरर्थक्यमेवाहनहीति  ॥  ३।५३।१५  ॥   

  

श्रेयस्तत्कालसुखावहं पथ्यं वा परिणामसुखावहं वा न समवेक्षसे न विचारयसि ।
यथा मर्त्यो मृत्युकाले विपरीतानि सेवते तथा त्वमपीति भावः  ॥  ३।५३।१६१८
 ॥   

  

हिरण्मयवृक्षदर्शनं मृत्युचिह्नम् । वैतरण्यादियातनास्थानं पश्यसीति
वर्तमानसामीप्ये लट्  ॥  ३।५३।१९,२०  ॥   

  

शाल्मली यातनावृक्षः  ॥  ३।५३।२१  ॥   

  

धारितुं धर्तुम् जीवितमिति शेषः  ॥  ३।५३।२२  ॥   

  

मम भर्तुरपराधं कृत्वेति शेषः । भ्रातरं विना एकाकिनेति यावत्  ॥  ३।५३।२३२५
 ॥   

  

आगतगात्रवेपथुः भारातिशयात्  ॥  ३।५३।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे त्रिपञ्चाशः सर्गः  ॥  ३।५३  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/053_rAvaNanindA.md">
<details><summary><h3>द्राविडपाठः ...{Loading}...</h3></summary>


खमुत्पतन्तं तं दृष्ट्वा मैथिली जनकात्मजा।  
दुःखिता परमोद्विग्ना भये महति वर्तिनी ॥ 3.53.1 ॥   
रोषरोदनताम्राक्षी भीमाक्षं राक्षसाधिपम्।  
रुदन्ती करुणं सीता ह्रियमाणेदमब्रवीत् ॥ 3.53.2 ॥   
न व्यपत्रपसे नीच कर्मणाऽनेन रावण।  
ज्ञात्वा विरहितां यन्मां चोरयित्वा पलायसे ॥ 3.53.3 ॥   
त्वयैव नूनं दुष्टात्मन् भीरुणा हर्तुमिच्छता।  
ममापवाहितो भर्ता मृगरूपेण मायया ॥ 3.53.4 ॥   
यो हि मामुद्यतस्त्रातुं सोऽप्ययं विनिपातितः।  
गृध्रराजः पुराणोऽसौ श्वशुरस्य सखा मम ॥ 3.53.5 ॥   
परमं खलु ते वीर्यं दृश्यते राक्षसाधम।  
विश्राव्य नामधेयं हि युद्धे नास्मि जिता त्वया ॥ 3.53.6 ॥   
ईदृशं गर्हितं कर्म कथं कृत्वा न लज्जसे।  
स्त्रियाश्च हरणं नीच रहिते तु परस्य च ॥ 3.53.7 ॥   
कथयिष्यन्ति लोकेषु पुरुषाः कर्म कुत्सितम्।  
सुनृशंसमधर्मिष्ठं तव शौण्डीर्यमानिनः ॥ 3.53.8 ॥   
धिक् ते शौर्यं च सत्त्वं च यत्त्वं कथितवांस्तदा।  
कुलाक्रोशकरं लोके धिक् ते चारित्रमीदृशम् ॥ 3.53.9 ॥   
किं कर्तुं शक्यमेवं हि यज्जवेनैव धावसि।  
मुहूर्तमपि तिष्ठस्व न जीवन् प्रतियास्यसि ॥ 3.53.10 ॥   
न हि चक्षिष्पथं प्राप्य तयोः पार्थिवपुत्रयोः।  
ससैन्योऽपि समर्थस्त्वं मुहूर्तमपि जीवितुम् ॥ 3.53.11 ॥   
वने प्रज्वलितस्येव स्पर्शमग्नेर्विहङ्गमः।  
साधु कृत्वाऽऽत्मनः पथ्यं साधु मां मुञ्च रावण ॥ 3.53.12 ॥   
मत्प्रधर्षणरुष्टो हि भ्रात्रा सह पतिर्मम।  
विधास्यति विनाशाय त्वं मां यदि न मुञ्चसि ॥ 3.53.13 ॥   
येन त्वं व्यवसायेन बलान्मां हर्तुमिच्छसि।  
व्यवसायः स ते नीच भविष्यति निरर्थकः ॥ 3.53.14 ॥   
न ह्यहं तमपश्यन्ती भर्तारं विबुधोपमम्।  
उत्सहे शत्रुवशगा प्राणान् धारयितुं चिरम् ॥ 3.53.15 ॥   
न नूनं चात्मनः श्रेयः पथ्यं वा समवेक्षसे।  
मत्युकाले यथा मर्त्यो विपरीतानि सेवते ॥ 3.53.16 ॥   
मुमूर्षूणां हि सर्वेषां यत्पथ्यं तन्न रोचते।  
पश्याम्यद्य हि कण्ठे त्वां कालपाशावपाशितम् ॥ 3.53.17 ॥   
यथा चास्मिन् भयस्थाने न बिभेति दशानन।  
व्यक्तं हिरण्मयान् हि त्वं सम्पश्यसि महीरुहान् ॥ 3.53.18 ॥   
नदीं वैतरणीं घोरां रिधिरौघनिवासिनीम्।  
असिपत्त्रवनं चैव भीमं पश्यसि रावण ॥ 3.53.19 ॥   
तप्तकाञ्चनपुष्पां च वैडूर्यप्रवरच्छदाम्।  
द्रक्ष्यसे शाल्मलीं तीक्ष्णामायसैः कण्टकैश्चिताम् ॥ 3.53.20 ॥   
न हि त्वमीदृशं कृत्वा तस्यालीकं महात्मनः।  
धरितुं शक्यसि चिरं विषं पीत्वेव निर्घृणः ॥ 3.53.21 ॥   
बद्धस्त्वं कालपाशेन दुर्निवारेण रावण।  
क्व गतो लप्स्यसे शर्म भर्तुर्मम महात्मनः ॥ 3.53.22 ॥   
निमेषान्तरमात्रेण विना भ्रात्रा महावने।  
राक्षसा निहता येन सहस्राणि चतुर्दश ॥ 3.53.23 ॥   
स कथं राघवो वीरः सर्वास्त्रकुशलो बली।  
न त्वां हन्याच्छरैस्तीक्ष्णैरिष्टभार्यापहारिणम् ॥ 3.53.24 ॥   
एतच्चान्यच्च परुषं वैदेही रावणाङ्कगा।  
भयशोकसमाविष्टा करुणं विललाप ह ॥ 3.53.25 ॥   
तथा भृशार्तां बहु चैव भाषिणीं विलापपूर्वं करुणं च भामिनीम्।  
जहार पापः करुणं विवेष्टतीं नृपात्मजामागतगात्रवेपथुम् ॥ 3.53.26 ॥   

</details>
</div>
