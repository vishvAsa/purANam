---
title: ००७

---
             ॥सूत उवाच॥  
अत ऊर्द्ध्वं प्रवक्ष्यामि दनुपुत्रान्निबोधत।  
अभवन् दनुपुत्रास्तु वंशे ख्याता महासुराः ॥ ७.१ ॥  
  
विप्रचित्तिप्रधानास्ते शतं तीव्रपराक्रमाः।  
सर्वे लब्धवराश्चैव सुतप्ततपसस्तथा ॥ ७.२ ॥  
  
सत्यसन्धाः पराक्रान्ताः क्रूरा मायाविनश्च ते ।  
महाबला अयज्वानो ह्यब्रह्मण्याश्च दानवाः ।  
कीर्त्त्यमानान्मया सर्वान् प्राधान्येन निबोधत ॥ ७.३ ॥  
  
द्विमूर्द्धा शङ्कुवर्णश्च तथा शङ्कुनिरामयः।  
शङ्कुकर्णो महाविश्वो गवेष्ठिर्दुन्दुभिस्तथा ॥ ७.४ ॥  
  
अजामुखोऽथ भगवान् शिलो वामनसस्तथा।  
मरीचिरक्षकश्चैव महागार्ग्योऽङ्गिरावृतः ॥ ७.५ ॥  
  
विक्षोभ्यश्च सुकेतुश्च सुवीर्यः सुहृदस्तथा।  
इन्द्रजिद्विश्वजिच्चैव तथासुर विमर्द्दनः ॥ ७.६ ॥  
  
एकचक्रः सुबाहुश्च तारकश्च महाबलः।  
वैश्वानरः पुलोमा च प्रवीणोऽथ महाशिराः ॥ ७.७ ॥  
  
स्वर्भानुर्वृषपर्वा च मुण्डकश्च महासुरः।  
धृतराष्ट्रश्च सूर्यश्च चन्द्र इन्द्रश्च तापिनः ॥ ७.८ ॥  
  
सूक्ष्मश्चैव निचन्द्रश्च ऊर्णनाभो महागिरिः।  
असिलोमा सुकेशश्च सदश्च बलको दश ॥ ७.९ ॥  
  
तथा गगनमूर्द्धा च कुम्भनाभा महोदरः।  
प्रमोदाहश्च कुपथो हयग्रीवश्च वीर्यवान् ॥ ७.१० ॥  
  
असुरश्च विरुपाक्षः सुपथोऽथ महासुरः।  
अजो हिरण्मयश्चैव शतमायुश्च शम्बरः ॥ ७.११ ॥  
  
शरभः शलभश्चैव सूर्याचन्द्रमसावुभौ।  
असुराणां सुरावेतौ सुराणां साम्प्रताविमौ ॥ ७.१२ ॥  
  
इति पुत्रा दनोर्वंशाः प्रधानाः परिकीर्तिताः।  
तेषामपरिसङ्ख्येयं पुत्रपौत्राद्यनन्तकम् ॥ ७.१३ ॥  
  
इत्येते त्वसुराः प्रोक्ता दैतेया दानवाश्च ये।  
स्वर्भानुस्तु स्मृतो दैत्यो ह्यनुभानुर्दनोः सुतः।  
इमे तु वंशानुगता दनोः पुत्रास्तु ये स्मृताः ॥ ७.१४ ॥  
  
एकाक्ष ऋषभोऽरिष्टः प्रबन्धनरकावपि।  
इन्द्रबाधनकेशी च मेरुः शम्बोऽथ धेनुकः ॥ ७.१५ ॥  
  
गवेष्ठिश्च गवाक्षश्च तालकेतुश्च वीर्यवान्।  
एते मनुष्यधर्मास्तु दनोः पुत्रा मया स्मृताः ॥ ७.१६ ॥  
  
दैत्यदानवसंहर्षे जाता भीमपराक्रमाः।  
सिंहिकायामथोत्पन्ना विप्रचित्तिसुतास्त्विमे ॥ ७.१७ ॥  
  
सैंहिकेया इति ख्याताश्चतुर्द्दश महासुराः।  
शतगालश्च बलवान्न्यासः शाम्बस्तथैव च । ७.१८ ॥  
  
अनुलोमः शुचिश्चैव वातापिश्च सितांशुकः।  
हरः कल्पः कालनाभो भौमश्च नरकस्तथा ॥ ७.१९ ॥  
  
राहुर्ज्यष्ठस्तु तेषां वै चन्द्रसूर्यप्रमर्दनः।  
इत्येते सिंहिकापुत्रा देवैरपि दुरासदाः ॥ ७.२० ॥  
  
दारुणाभिजनाः क्रूराः सर्वे ब्रह्मद्विषश्च ते।  
दशान्यानि सहस्राणि सैंहिकेयो गणः स्मृतः ॥ ७.२१ ॥  
  
निहतो जामदग्न्येन भार्गवेण बलीयसा।  
स्वर्भानोस्तु प्रभा कन्या पुलोम्नोऽथ शची तथा ॥ ७.२२ ॥  
  
उपदानवी यमस्यापि शर्मिष्ठा वार्ष पर्वणी।  
पुलोमा कालिका चैव वैश्वानरसुते उभे ॥ ७.२३ ॥  
  
प्रभाया नहुषः पुत्रो जयन्तश्च शचीसुतः।  
पुरुञ्जज्ञेऽथ शर्मिष्ठा दुष्मन्तमुपदानवी ॥ ७.२४ ॥  
  
वैश्वानरसुते ह्येते पुलोमा कालिका उभे ।  
उभे ह्यपि तु ते कन्ये मारीचस्य परिग्रहे । ७.२५ ॥  
  
ताभ्यां पुत्रसहस्राणि षष्टिर्दानवपुङ्गवाः।  
चतुर्दश तथान्यानि हिरण्यपुरवासिनाम् ॥ ७.२६ ॥  
  
पौलोमाः कालकेयाश्च दानवाः सुमहाबलाः।  
अवध्या दानवानां ते निहताः सव्यसाचिना ॥ ७.२७ ॥  
  
मयस्य जाता ये पुत्राः सर्वे वीरपराक्रमाः।  
मायावी दुन्दुभिश्चैव वृषश्च महिषस्तथा ॥ ७.२८ ॥  
  
बालिको वज्रकर्णश्च कन्या मन्दोदरी तथा।  
दैत्यानां दानवानाञ्च सर्ग एष प्रकीर्त्तितः ॥ ७.२९ ॥  
  
दनायुषायाः पुत्रास्तु स्मृताः पञ्च महाबलाः।  
अरूरुर्बालिजम्भौ च विरक्षश्च विषस्तथा ॥ ७.३० ॥  
  
अरुरो स्तनयः क्रूरो धुन्धुर्नाम महासुरः।  
निहतः कुवलाश्वेन उत्तङ्कवचनात् किल ॥ ७.३१ ॥  
  
बलेः पुत्रौ महावीर्यौ तेजसाप्रतिमावुभौ।  
कुम्भिलश्चक्रवर्मा च स कर्णः पूर्वजन्मनि ॥ ७.३२ ॥  
  
विरक्षस्यापि पुत्रौ द्वौ कालकश्च वरश्च तौ।  
विषस्य त्वभवन् पुत्राश्चत्वारः क्रूरकर्मणः।  
श्राद्धहा यज्ञहा चैव ब्रह्महा पशुहा तथा ॥ ७.३३ ॥  
  
क्रान्ता दनायुषापुत्रा वृत्रस्यापि निबोधत।  
जज्ञिरे श्वसनाद्धोराद्वृत्रस्येन्द्रेण युध्यतः ॥ ७.३४ ॥  
  
भर्त्तारो मनसा ख्याता राक्षसाः सुमहाबलाः ।  
शतं तानि सहस्राणि महेन्द्रानुचराः स्मृताः ॥ ७.३५ ॥  
  
सर्वे ब्रह्मविदः सौम्या धार्मिकाः सूक्ष्ममूर्त्तयः।  
प्रजास्वन्तर्गताः सर्वे निवसन्ति सुधार्मिकाः ॥ ७.३६ ॥  
  
दैत्यानां दानवानाञ्च सर्ग एष प्रकीर्त्तितः।  
प्रवाह्यजनयत् पुत्रान् यज्ञे वै गायनोत्तमान् ॥ ७.३७ ॥  
  
सत्त्वनः सत्वात्मकश्चैव कलापश्चैव वीर्यवान् ।  
कृतवीर्यो ब्रह्मचारी सुपाण्डुश्चैव सप्तमः ॥ ७.३८ ॥  
  
पनश्चैव तरण्यश्च सुचन्द्रो दशमस्तथा।  
इत्येते देवगन्धर्वा विज्ञेयाः परिकीर्त्तिताः ॥ ७.३९ ॥  
  
इति श्रीमहापुराणे वायुप्रोक्ते कश्यपीयप्रजासर्गो नाम सप्तमोऽध्यायः ॥ ७ ॥ *