+++
title = "०१ ०१ समुद्रोल्लङ्घनम्"

+++


१. ततो रावणनीतायाः सीतायाः शत्रुकर्षणः ।  
२. इयेष पदमन्वेष्टुं चारणाचरिते पथि ॥  
३. दुष्करं निष्प्रतिद्वन्द्वं चिकीर्षन् कर्म वानरः ।  
४. समुदग्रशिरोग्रीवो गवां पतिरिवाबभौ ॥  
५. अथ वैडूर्यवर्णेषु शाद्वलेषु महाबलः ।  
६. धीरः सलिलकल्पेषु विचचार यथासुखम् ॥  
७. द्विजान् वित्रासयन् धीमानुरसा पादपान् हरन् ।  
८. मृगान्श्च सुबहून् निघ्नन् प्रवृद्ध इव केसरी ॥  
९. स तस्य गिरिवर्यस्य तले नागवरायुते ।  
१०. तिष्ठन् कपिवरस्तत्र ह्रदे नाग इवाबभौ ॥  
११. स सूर्याय महेन्द्राय पवनाय स्वयम्भुवे ।  
१२. भूतेभ्यश्चाञ्जलिं कृत्वा चकार गमने मतिम् ॥  
१३. प्लवगप्रवरैर्दृष्टः प्लवने कृतनिश्चयः ।  
१४. ववृधे रामवृद्ध्यर्थं समुद्र इव पर्वसु ॥  
१५. निष्प्रमाणशरीरः सन् लिलङ्घयिषुरर्णवम् ।  
१६. बाहुभ्यां पीडयामास चरणाभ्यां च पर्वतम् ॥  
१७. स चचालाचलश्चाशु मुहूर्तं कपिपीडितः ।  
१८. तरूणां पुष्पिताग्राणां सर्वं पुष्पमशातयत् ॥  
१९. तेन चोत्तमवीर्येण पीड्यमानः स पर्वतः ।  
२०. सलिलं संप्रसुस्राव मदं मत्त इव द्विपः ॥  
२१. रीतीर्निर्वर्तयामास काञ्चनाञ्जनराजतीः ॥  
२२. गिरिणा पीड्यमानेन पीड्यमानानि सर्वतः ।  
२३. गुहाविष्टानि भूतानि विनेदुर्विकृतैः स्वरैः ॥  
२४. स महान् सत्त्वसन्नादः शैलपीडानिमित्तजः ।  
२५. पृथिवीं पूरयामास दिशश्चोपवनानि च ॥  
२६. शिरोभिर्पृथुभिर्नागा व्यक्तस्वस्तिकलक्षणैः ।  
२७. वमन्तः पावकं घोरं ददम्शुर्दशनैः शिलाः ॥  
२८. तास्तदा सविषैर्दष्टाः कुपितैस्तैः महाशिलाः ।  
२९. जज्वलुः पावकोद्दीप्ता बिभिदुश्च सहस्रधा ॥  
३०. यानि त्वौषधजालानि तस्मिन् जातानि पर्वते ।  
३१. विषघ्नान्यपि नागानां न शेकुः शमितुं विषम् ॥  
३२. भिद्यतेऽयं गिरिर्धूर्तैः इति मत्वा तपस्विनः ।  
३३. त्रस्ता विद्याधरास्तस्मात् उत्पेतुः स्त्रीगणैः सह ॥  
३४. हारनूपुरकेयूरपारिहार्यधराः स्त्रियः ।  
३५. विस्मिताः सस्मिताः तस्थुः आकाशे रमणैः सह ॥  
३६. शुश्रुवुश्च तदा शब्दं ऋषीणां भावितात्मनाम् ।  
३७. एष पर्वतसङ्काशो हनूमान् मारुतात्मजः ।  
३८. रामार्थं वानरार्थं च चिकीर्षन् कर्म दुष्करम् ।  
३९. समुद्रस्य परं पारं दुष्प्रापं प्राप्तुमिच्छति ॥  
४०. दुधुवे च स रोमाणि चकम्पे चानलोपमः ।  
४१. ननाद च महानादं सुमहानिव तोयदः ॥  
४२. आनुपूर्व्या च वृत्तं तल्लाङ्गूलं रोमभिश्चितम् ।  
४३. उत्पतिष्यन् विचिक्षेप पक्षिराज इवोरगम् ॥  
४४. तस्य लाङ्गूलमाविद्धमतिवेगस्य पृष्ठतः ।  
४५. ददृशे गरुडेनेव ह्रियमाणो इवोरगः ॥  
४६. बाहू संस्तम्भयामास महापरिघसन्निभौ ।  
४७. ससाद च कपिः कट्यां चरणौ सञ्चुकोच च ॥  
४८. संहृत्य च भुजौ श्रीमान् तथैव च शिरोधराम् ।  
४९. तेजः सत्त्वं तथा वीर्यमाविवेश स वीर्यवान् ॥  
५०. मार्गमालोकयन् दूरात् ऊर्ध्वप्रणिहितेक्षणः ।  
५१. रुरोध हृदये प्राणान् आकाशमवलोकयन् ॥  
५२. पद्भ्यां द्र्ढमवस्थानं कृत्वा कर्णौ निकुच्य च ।  
५३. वानरान् वानरश्रेष्ठः इदं वचनमब्रवीत् ॥  
५४. यथा राघवनिर्मुक्तः शरः श्वसनविक्रमः ।  
५५. गच्छेत् तद्वत् गमिष्यामि लङ्कां रावणपालिताम् ॥  
५६. न हि द्रक्ष्यामि यदि तां लङ्कायां जनकात्मजाम् ।  
५७. अनेनैव हि वेगेन गमिष्यामि सुरालयम् ॥  
५८. यदि वा त्रिदिवे सीतां न द्रक्ष्यामि कृतश्रमः ।  
५९. बद्ध्वा राक्षसराजानमानयिष्यामि रावणम् ॥  
६०. सर्वथा कृतकार्योऽहं एष्यामि सहसीतया ।  
६१. एवमुक्त्वा तु हनुमान् वानरान् वानरोत्तमः ।  
६२. उत्पपाताथ वेगेन वेगवान् अविचारयन् ॥  
६३. स मत्तकोयष्टिभकान् पादपान् पुष्पशालिनः ।  
६४. उद्वहन्नूरुवेगेन जगाम विमलेऽम्बरे ॥  
६५. ऊरुवेगोत्थिता वृक्षा मुहूर्तं कपिमन्वयुः ।  
६६. प्रस्थितं दीर्घमध्वानं स्वबन्धुमिव बान्धवाः ॥  
६७. स नानाकुसुमैः कीर्णः कपिः साङ्कुरकोरकैः ।  
६८. शुशुभे मेघसङ्काशः खद्योतैरिव पर्वतः ॥  
६९. तस्य वेगसमुद्‍धूतैः पुष्पैस्तोयमदृश्यत ।  
७०. ताराभिरिव रामाभिः उदिताभिरिवाम्बरम् ॥  
७१. तस्याम्बरगतौ बाहू ददृशाते प्रसारितौ ।  
७२. पर्वताग्रात् विनिष्क्रान्तौ पञ्चास्याविव पन्नगौ ॥  
७३. पिबन्निव बभौ चापि सोर्मिजालं महार्णवम् ।  
७४. पिपासुरिव चाकाशं ददृशे स महाकपिः ॥  
७५. तस्य विद्युत्प्रभाकारे वायुमार्गानुसारिणः ।  
७६. नयने विप्रकाशेते पर्वतस्थाविवानलौ ॥  
७७. मुखं नासिकया तस्य ताम्रया ताम्रमाबभौ ।  
७८. सन्ध्यया समभिस्पृष्टं यथा स्यात् सूर्यमण्डलम् ॥  
७९. लाङ्गूलं च समाविद्धं प्लवमानस्य शोभते ।  
८०. अम्बरे वायुपुत्रस्य शक्रध्वज इवोच्छ्रितम् ॥  
८१. लाङ्गूलचक्रो हनुमान् शुक्लदम्ष्‍ट्रोऽनिलात्मजः ।  
८२. व्यरोचत महाप्राज्ञः परिवेषीव भास्करः ॥  
८३. स्फिग्देशेनातिताम्रेण रराज स महाकपिः ।  
८४. महता दारितेनेव गिरिर्गैरिकधातुना ॥  
८५. तस्य वानरसिंहस्य प्लवमानस्य सागरम् ।  
८६. कक्षान्तरगतो वायुः जीमूत इव गर्जति ॥  
८७. यं यं देशं समुद्रस्य जगाम स महाकपिः ।  
८८. स तु तस्याङ्ग वेगेन सोन्माद इव लक्ष्यते ॥  
८९. कपिवातश्च बलवान् मेघवातश्च निर्गतः ।  
९०. सागरं भीमनिर्ह्रादं कम्पयामासतुर्भृशम् ॥  
९१. मेरुमन्दरसङ्काशान् उद्गतान् सुमहार्णवे ।  
९२. अत्यक्रामन् महावेगः तरङ्गान् गणयन्निव ॥  
९३. तिमिनक्रझषाः कूर्माः दृश्यन्ते विवृतास्तदा ।  
९४. वस्त्रापकर्षणेनेव शरीराणि शरीरिणाम् ॥  
९५. श्वेताभ्रघनराजीव वायुपुत्रानुगामिनी ।  
९६. तस्य सा शुशुभे छाया पतिता लवणाम्भसि ॥  
९७. येनासौ याति बलवान् वेगेन कपिकुञ्जरः ।  
९८. तेन मार्गेण सहसा द्रोणीकृत इवार्णवः ॥  
९९. पाण्डुरारुणवर्णानि नीलमाञ्जिष्ठकानि च ।  
१००. कपिना कृश्यमाणानि महाभ्राणि चकाशिरे ॥  
१०१. प्रविशन्नभ्रजालानि निष्पतन्श्च पुनः पुनः ।  
१०२. प्रच्छन्नश्च प्रकाशश्च चन्द्रमा इव दृश्यते ॥  
१०३. तताप नहि तं सूर्यः प्लवन्तं वानरेश्वरम् ।  
१०४. सिषेवे च तदा वायू रामकार्यार्थसिद्धये ॥  
१०५. ऋषयस्तुष्टुवुश्चैनं प्लवमानं विहायसा ।  
१०६. जगुश्च देवगन्धर्वाः प्रशंसन्तो वनौकसम् ॥  
१०७. तस्मिन् प्लवगशार्दूले प्लवमाने हनूमति ।  
१०८. इक्ष्वाकुकुलमानार्थी चिन्तयामास सागरः ॥  
१०९. अहमिक्ष्वाकुनाथेन सगरेण विवर्धितः ।  
११०. इक्ष्वाकुसचिवश्चायं तन्नार्हत्यवसादितुम् ॥  
१११. तथा मया विधातव्यं विश्रमेत यथा कपिः ।  
११२. शेषं च मयि विश्रान्तः सुखी सोऽतितरिष्यति ॥  
११३. इति कृत्वा मतिं साध्वीं समुद्रः छन्नमम्भसि ।  
११४. हिरण्यनाभं मैनाकमुवाच गिरिसत्तमम् ॥  
११५. स एष कपिशार्दूलस्त्वामुपर्येति वीर्यवान् ।  
११६. हनूमान् रामकार्यार्थी भीमकर्मा खमाप्लुतः ॥  
११७. अस्य साह्यं मयाकार्यमिक्ष्वाकुकुलवर्तिनः ।  
११८. कर्तव्यमकृतं कार्यं सतां मन्युमुदीरयेत् ॥  
११९. सलिलादूर्ध्वमुत्तिष्ठ तिष्ठत्वेष कपिस्त्वयि ।  
१२०. हनुमान्स्त्वयि विश्रान्तः ततः शेषं गमिष्यति ॥  
१२१. हिरण्यगर्भो मैनाकः निशम्य लवणाम्भसः ।  
१२२. उत्पपात जलात्तूर्णं महाद्रुमलतावृतः ॥  
१२३. समुत्थितमसङ्गेन हनूमानग्रतः स्थितम् ।  
१२४. मध्ये लवणतोयस्य विघ्नोऽयमिति निश्चितः ॥  
१२५. स तमुच्छ्रितमत्यर्थं महावेगो महाकपिः ।  
१२६. उरसा पातयामास जीमूतमिव मारुतः ॥  
१२७. तमाकाशगतं वीरमाकाशे समुपस्थितः ।  
१२८. प्रीतो हृष्टमना वाक्यमब्रवीत् पर्वतः कपिम् ॥  
१२९. दुष्करं कृतवान् कर्म त्वमिदं वानरोत्तम ।  
१३०. निपत्य मम शृङ्गेषु सुखं विश्रम्य गम्यताम् ॥  
१३१. राघवस्य कुले जातैः उदधिः परिवर्धितः ।  
१३२. स त्वां रामहिते युक्तं प्रत्यर्चयति सागरः ॥  
१३३. कृते च प्रतिकर्तव्यमेष धर्मः सनातनः ॥  
१३४. त्वन्निमित्तमनेनाहं बहुमानात् प्रचोदितः ॥  
१३५. अतिथिः किल पूजार्हः प्राकृतोऽपि विजानता ।  
१३६. धर्मं जिज्ञासमानेन किं पुनर्यादृशो भवान् ॥  
१३७. पूर्वं कृतयुगे तात पर्वताः पक्षिणोऽभवन् ।  
१३८. तेऽपि जग्मुः दिशः सर्वाः गरुडा इव वेगिनः ॥  
१३९. भूतानि च भयं जग्मुः तेषां पतनशङ्कया ।  
१४०. ततः क्रुद्धः सहस्राक्षः पर्वतानां शतक्रतुः ।  
१४१. पक्षान्श्चिच्छेद वज्रेण ततः शतसहस्रशः ॥  
१४२. स मामुपगतः क्रुद्धो वज्रमुद्यम्य देवराट् ।  
१४३. ततोऽहं सहसा क्षिप्तः श्वसनेन महात्मना ॥  
१४४. अस्मिन् लवणतोये च प्रक्षिप्तः प्लवगोत्तम ।  
१४५. गुप्तपक्षः समग्रश्च तव पित्राभिरक्षितः ॥  
१४६. ततोऽहं मानयामि त्वां मान्योऽसि मम मारुते ।  
१४७. श्रमं मोक्षय पूजां च गृहाण हरिसत्तम ।  
१४८. प्रीतिं च बहु मन्यस्व प्रीतोऽस्मि तव दर्शनात् ॥  
१४९. एवमुक्तः कपिश्रेष्ठः तं नगोत्तममब्रवीत् ।  
१५०. प्रीतोऽस्मि कृतमातिथ्यं मन्युरेषोऽपनीयताम् ॥  
१५१. त्वरते कार्यकालो मे अहश्चाप्यतिवर्तते ।  
१५२. प्रतिज्ञा च मया दत्ता न स्थातव्यमिहान्तरा ॥  
१५३. इत्युक्त्वा पाणिना शैलमालभ्य हरिपुङ्गवः ।  
१५४. जगामाकाशमाविश्य वीर्यवान् प्रहसन्निव ॥  
१५५. स पर्वतसमुद्राभ्यां बहुमानादवेक्षितः ।  
१५६. पितुः पन्थानमासाद्य जगाम विमलेऽम्बरे ॥  
१५७. तद् द्वितीयं हनुमतो दृष्ट्वा कर्म सुदुष्करम् ।  
१५८. प्रशशंसुः सुराः सर्वे सिद्धाश्च परमर्षयः ॥  
१५९. ततो देवाः सगन्धर्वा सिद्धाश्च परमर्षयः ।  
१६०. अब्रुवन् सूर्यसङ्काशां सुरसां नागमातरम् ॥  
१६१. अयं वातात्मजः श्रीमान् प्लवते सागरोपरि ।  
१६२. हनूमान् नाम तस्य त्वं मुहूर्तं विघ्नमाचर ॥  
१६३. बलमिच्छामहे ज्ञातुं भूयश्चास्य पराक्रमम् ।  
१६४. त्वां विजेष्यत्युपायेन विषादं वा गमिष्यति ॥  
१६५. एवमुक्ता तु सा देवी दैवतैरभिसत्कृता ।  
१६६. समुद्रमध्ये सुरसा बिभ्रती राक्षसं वपुः ।  
१६७. प्लवमानं हनूमन्तमावृत्येदमुवाच ह ॥  
१६८. मम भक्ष्यः प्रविष्टस्त्वमीश्वरैः प्लवगर्षभ ।  
१६९. अहं त्वां भक्षयिष्यामि प्रविश त्वं ममाननम् ॥  
१७०. वर एष पुरा दत्तो मम धात्रेति सत्वरा ।  
१७१. व्यादाय वक्त्रं विपुलं स्थिता सा मारुतेः पुरः ॥  
१७२. एवमुक्तः सुरसया प्रहृष्टवदनोऽब्रवीत् ।  
१७३. रामो दाशरथिर्नाम प्रविष्टो दण्डकावनम् ।  
१७४. लक्ष्मणेन सह भ्रात्रा वैदेह्या चापि भार्यया ॥  
१७५. तस्य सीता हृता भार्या रावणेन यशस्विनी ।  
१७६. तस्याः सकाशं दूतोऽहं गमिष्ये रामशासनात् ॥  
१७७. कर्तुमर्हसि रामस्य साह्यं विषयवासिनि ।  
१७८. अथवा मैथिलीं दृष्ट्वा रामं चाक्लिष्टकारिणम् ।  
१७९. आगमिष्यामि ते वक्त्रं सत्यं प्रतिशृणोमि ते ॥  
१८०. एवमुक्ता हनुमता सुरसा कामरूपिणी ।  
१८१. अब्रवीन्नातिवर्तेन्मां कश्चिदेष वरो मम ॥  
१८२. प्रविश्य वदनं मेऽद्य गन्तव्यं वानरोत्तम ॥  
१८३. तद् दृष्ट्वा व्यादितं त्वास्यं वायुपुत्रः स बुद्धिमान्।  
१८४. सुसङ्क्षिप्यात्मनः कायं बभूवाङ्गुष्ठमातृकः ॥  
१८५. सोऽभिपत्याशु तद्वक्त्रं निष्पत्य च महाजवः ।  
१८६. अन्तरिक्षे स्थितः श्रीमान् इदं वचनमब्रवीत् ॥  
१८७. प्रविष्टोऽस्मि हि ते वक्त्रं दाक्षायणि नमोऽस्तु ते ।  
१८८. गमिष्ये यत्र वैदेही सत्यश्चासीद्वरस्तव ॥  
१८९. तं दृष्ट्वा वदनान्मुक्तं चन्द्रं राहुमुखादिव ।  
१९०. अब्रवीत् सुरसा देवी स्वेन रूपेण वानरम् ॥  
१९१. अर्थसिद्ध्यै हरिश्रेष्ठ गच्छ सौम्य यथासुखम् ।  
१९२. समानयस्व वैदेहीं राघवेण महात्मना ॥  
१९३. तत्तृतीयं हनुमतो दृष्ट्वा कर्म सुदुष्करम् ।  
१९४. साधु साध्विति भूतानि प्रशशंसुस्तदा हरिम् ॥  
१९५. स सागरमनाधृष्यमभ्येत्य वरुणालयम् ।  
१९६. ग्रहनक्षत्रचन्द्रार्कतारागणविभूषिते ।  
१९७. विताने जीवलोकस्य वितते ब्रह्मनिर्मिते ।  
१९८. जगाम वायुमार्गे च गरुत्मानिव मारुतिः ॥  
१९९. प्रविशन्नभ्रजालानि निष्पतन्श्च पुनः पुनः ।  
२००. प्रावृषीन्दुरिवाभाति निष्पतन् प्रविशन्स्तदा ॥  
२०१. प्लवमानं तु तं दृष्ट्वा सिंहिका नाम राक्षसी ।  
२०२. मनसा चिन्तयामास प्रवृद्धा कामरूपिणी ॥  
२०३. अद्य दीर्घस्य कालस्य भविष्याम्यहमाशिता ।  
२०४. इदं मम महासत्त्वं चिरस्य वशमागतम् ॥  
२०५. इति सञ्चिन्त्य मनसा च्छायामस्य समाक्षिपत् ॥  
२०६. छायायां गृह्यमाणायां चिन्तयामास वानरः ।  
२०७. समाक्षिप्तोऽस्मि सहसा पङ्गूकृतपराक्रमः ।  
२०८. प्रतिलोमेन वातेन महानौरिव सागरे ॥  
२०९. तिर्यगूर्ध्वमधश्चैव वीक्षमाणस्तदा कपिः ।  
२१०. ददर्श स महासत्त्वमुत्थितं लवणाम्भसि ॥  
२११. स तां बुद्ध्वार्थतत्वेन सिंहिकां मतिमान् कपिः ।  
२१२. व्यवर्धत महाकायः प्रावृषीव बलाहकः ॥  
२१३. तस्य सा कायमुद्वीक्ष्य वर्धमानं महाकपेः ।  
२१४. वक्त्रं प्रसारयामास पातालाम्बरसन्निभम् ॥  
२१५. घनराजीव गर्जन्ती वानरं समभिद्रवत् ॥  
२१६. स तस्या विकृते वक्त्रे वज्रसंहननः कपिः ।  
२१७. सङ्क्षिप्य मुहुरात्मानं निपपात महाबलः ॥  
२१८. आस्ये तस्या निमज्जन्तं ददृशुः सिद्धचारणाः ।  
२१९. ग्रस्यमानं यथा चन्द्रं पूर्णं पर्वणि राहुणा ॥  
२२०. ततस्तस्या नखैस्तीक्ष्णैः मर्माण्युत्कृत्य वानरः ।  
२२१. उत्पपाताथ वेगेन मनःसंपातविक्रमः ॥  
२२२. हृतहृत्सा हनुमता पपात विधुराम्भसि ॥  
२२३. तां हतां वानरेणाशु पतितां वीक्ष्य सिंहिकाम् ।  
२२४. भूतान्याकाशचारीणि तमूचुः प्लवगोत्तमम् ॥  
२२५. भीममद्य कृतं कर्म महत् सत्त्वं त्वया हतम् ।  
२२६. साधयार्थमभिप्रेतमरिष्टं प्लवतां वर ॥  
२२७. यस्य त्वेतानि चत्वारि वानरेन्द्र यथा तव ।  
२२८. धृतिर्दृष्टिर्मतिर्दाक्ष्यं स कर्मसु न सीदति ॥  
२२९. स तैः संपूजितः पूज्यः प्रतिपन्नप्रयोजनः ।  
२३०. जगामाकाशमाविश्य पन्नगाशनवत् कपिः ॥  
२३१. योजनानां शतस्यान्ते वनराजिं ददर्श सः ।  
२३२. ददर्श च पतन्नेव विविधद्रुमभूषितम् ।  
२३३. द्वीपं शाखामृगश्रेष्ठो मलयोपवनानि च ॥  
२३४. सागरस्य च पत्नीनां मुखान्यपि विलोकयत् ॥  
२३५. स महामेघसङ्काशं समीक्ष्यात्मानमात्मवान् ।  
२३६. निरुन्धन्तमिवाकाशं चकार मतिमान् मतिम् ॥  
२३७. कायवृद्धिं प्रवेगं च मम दृष्ट्वैव राक्षसाः ।  
२३८. मयि कौतूहलं कुर्युः इति मेने महामतिः ॥  
२३९. ततः शरीरं सङ्क्षिप्य तन्महीधरसन्निभम् ।  
२४०. पुनः प्रकृतिमापेदे वीतमोह इवात्मवान् ॥  
२४१. तद्‍रूपमतिसङ्क्षिप्य हनूमान् प्रकृतौ स्थितः ।  
२४२. त्रीन् क्रमान् इव विक्रम्य बलिवीर्यहरो हरिः ॥  
२४३. स सागरं दानवपन्नगायुतम्  
२४४. बलेन विक्रम्य महोर्मिमालिनम् ।  
२४५. निपत्य तीरे च महोदधेस्तदा  
२४६. ददर्श लङ्काममरावतीमिव ॥  
२४७. स सागरमनाधृष्यमतिक्रम्य महाबलः ।  
२४८. त्रिकूटशिखरे लङ्कां स्थितः स्वस्थो ददर्श ह ॥  
२४९. योजनानां शतं श्रीमान् तीर्त्वाप्युत्तमविक्रमः ।  
२५०. अनिःश्वसन् कपिस्तत्र न ग्लानिमधिगच्छति ॥  
२५१. गिरिमूर्ध्नि स्थितां लङ्कां पाण्डुरैर्भवनैः शुभैः ।  
२५२. पालितां राक्षसेन्द्रेण निर्मितां विश्वकर्मणा ।  
२५३. वप्रप्राकारजघनां विपुलाम्बुनवाम्बराम् ।  
२५४. शतघ्नीशूलकेशान्तां अट्टालकवतंसकाम् ।  
२५५. मनसेव कृतां लङ्कां ददर्श हनुमान् कपिः ॥  
२५६. अचिन्त्यां सुकृतां स्पष्टां कुबेराध्युषितां पुरा ।  
२५७. दम्ष्‍ट्रिभिः बहुभिः शूरैः शूलपट्टिशपाणिभिः ।  
२५८. रक्षितां राक्षसैर्घोरैः गुहां आशीविषैरिव ।  
२५९. तस्याश्च महतीं गुप्तिं सागरं च निरीक्ष्य सः ।  
२६०. रावणं च रिपुं घोरं चिन्तयामास वानरः ॥  
२६१. इमां त्वविषमां लङ्कां दुर्गां रावणपालिताम् ।  
२६२. प्राप्यापि सुमहाबाहुः किं करिष्यति राघवः ॥  
२६३. अवकाशो न साम्नस्तु राक्षसेष्वभिगम्यते ।  
२६४. न दानस्य न भेदस्य नैव युद्धस्य दृश्यते ॥  
२६५. यावज्जानामि वैदेहीं यदि जीवति वा न वा ।  
२६६. तत्रैव चिन्तयिष्यामि दृष्ट्वा तां जनकात्मजाम् ॥  
२६७. अनेन रूपेण मया न शक्या रक्षसां पुरी ।  
२६८. प्रवेष्टुं राक्षसैर्गुप्ता क्रूरैर्बलसमन्वितैः ॥  
२६९. केनोपायेन पश्येयं मैथिलीं जनकात्मजाम् ।  
२७०. अदृष्टो राक्षसेन्द्रेण रावणेन दुरात्मना ॥  
२७१. न विनश्येत् कथं कार्यं रामस्य विदितात्मनः ।  
२७२. एकामेकस्तु पश्येयं रहिते जनकात्मजाम् ॥  
२७३. भूताश्चार्था विनश्यन्ति देशकालविरोधिताः ।  
२७४. विक्लवं दूतमासाद्य तमः सूर्योदये यथा ॥  
२७५. अर्थानर्थान्तरे बुद्धिः निश्चितापि न शोभते ।  
२७६. घातयन्ति हि कार्याणि दूताः पण्डितमानिनः ॥  
२७७. न हि शक्यं क्वचित् स्थातुमविज्ञातेन राक्षसैः ।  
२७८. अपि राक्षसरूपेण किमुतान्येन केनचित् ॥  
२७९. इहाहं यदि तिष्ठामि स्वेन रूपेण संवृतः ।  
२८०. विनाशमुपयास्यामि भर्तुरर्थश्च हास्यति ॥  
२८१. तदहं स्वेन रूपेण रजन्यां ह्रस्वतां गतः ।  
२८२. लङ्कामभिपतिष्यामि राघवस्यार्थसिद्धये ॥  
२८३. इति निश्चित्य हनुमान् सूर्यस्यास्तमयं कपिः ।  
२८४. आचकाङ्क्षे तदा वीरो वैदेह्या दर्शनोत्सुकः ॥  
२८५. सूर्ये चास्तं गते रात्रौ देहं सङ्क्षिप्य मारुतिः ।  
२८६. वृषदंशकमात्रोऽथ बभूवाद्भुतदर्शनः ॥  
२८७. प्रदोषकाले हनुमान् तूर्णमुत्पत्य वीर्यवान् ।  
२८८. प्रविवेश पुरीं रम्यां प्रविभक्तमहापथाम् ॥  
२८९. चन्द्रोऽपि साचिव्यमिवास्य कुर्वन्  
२९०. तारागणैर्मध्यगतो विराजन् ।  
२९१. ज्योत्स्नावितानेन वितत्य लोकान्  
२९२. उत्तिष्ठते नैकसहस्ररश्मिः ॥  
२९३. शङ्खप्रभं क्षीरमृणालवर्णम्  
२९४. उद्गच्छमानं व्यवभासमानम् ।  
२९५. ददर्श चन्द्रं स कपिप्रवीरः  
२९६. पोप्लूयमानं सरसीव हंसम् ॥  
२९७. रम्यकाननतोयाढ्यां पुरीं रावणपालिताम् ।  
२९८. शारदाम्बुधरप्रख्यैः भवनैरुपशोभिताम् ।  
२९९. सागरोपमनिर्घोषां सागरानिलसेविताम् ।  
३००. शातकुम्भेन महता प्राकारेणाभिसंवृताम् ।  
३०१. किङ्किणीजालघोषाभिः पताकाभिरलङ्कृताम् ।  
३०२. आसाद्य सहसा हृष्टः प्राकारमभिपेदिवान् ॥  
३०३. जाम्बूनदमयैर्द्वारैः वैदूर्यकृतवेदिकैः ।  
३०४. वज्रस्फटिकमुक्ताभिः मणिकुट्टिमभूषितैः ।  
३०५. तप्तहाटकनिर्यूहैः राजतामलपाण्डुरैः ।  
३०६. वैदूर्यकृतसोपानैः स्फाटिकान्तरपांसुभिः ।  
३०७. चारुसञ्जवनोपेतैः खमिवोत्पतितैः शुभैः ।  
३०८. क्रौञ्चबर्हिणसङ्घुष्टैः राजहंसनिषेवितैः ।  
३०९. तूर्याभरणनिर्घोषैः सर्वतः परिनादिताम् ।  
३१०. वस्वोकसारप्रतिमां तां वीक्ष्य नगरीं ततः ।  
३११. खमिवोत्पतितुङ्कामां जहर्ष हनुमान् कपिः ॥  
३१२. तां समीक्ष्य पुरीं लङ्कां राक्षसाधिपतेः शुभाम् ।  
३१३. अनुत्तमां ऋद्धिमतीं चिन्तयामास वानरः ॥  
३१४. नेयमन्येन नगरी शक्या धर्षयितुं बलात् ।  
३१५. विवस्वतस्तनूजस्य मैन्दद्विविदयोरपि ।  
३१६. कुमुदाङ्गदयोर्वापि सुषेणस्य महाकपेः ।  
३१७. ऋक्षस्य कपिमुख्यस्य मम चैव गतिर्भवेत् ॥  
३१८. समीक्ष्य च महाबाहोः राघवस्य पराक्रमम् ।  
३१९. लक्ष्मणस्य च विक्रान्तमभवत् प्रीतिमान् कपिः ॥  
३२०. अथ सा कपिशार्दूलं प्रविशन्तं महाकपिम् ।  
३२१. नगरी स्वेन रूपेण ददर्श पवनात्मजम् ॥  
३२२. स्वयमेवोत्थिता तत्र विकृताननदर्शना ।  
३२३. पुरस्तात् तस्य वीरस्य वायुसूनोरतिष्ठत ॥  
३२४. मुञ्चमाना महानादमब्रवीत् पवनात्मजम् ।  
३२५. कस्त्वं केन च कार्येण इह प्राप्तो वनालय ॥  
३२६. कथयस्वेह यत् तत्त्वं यावत् प्राणा धरन्ति ते ।  
३२७. अहं राक्षसराजस्य रावणस्य महात्मनः ।  
३२८. आज्ञाप्रतीक्षा दुर्धर्षा रक्षामि नगरीमिमाम् ॥  
३२९. अद्य प्राणैः परित्यक्तः स्वप्स्यसे निहतो मया ॥  
३३०. लङ्काया वचनं श्रुत्वा हनुमान् मारुतात्मजः ।  
३३१. आबभाषेऽथ मेधावी सत्त्ववान् प्ल्वगर्षभः ॥  
३३२. द्रक्ष्यामि नगरीं लङ्कां साट्टप्राकारतोरणाम् ।  
३३३. इत्यर्थमिह संप्राप्तः परं कौतूहलं हि मे ॥  
३३४. तस्य तद्वचनं श्रुत्वा बभाषे कामरूपिणी ।  
३३५. मामनिर्जित्य दुर्बुद्धे राक्षसेश्वरपालिताम् ।  
३३६. न शक्यं ह्यद्य ते द्रष्टुं पुरीयं वानराधम ॥  
३३७. ततः कृत्वा महानादं स वै लङ्का भयङ्करम् ।  
३३८. तलेन वानरश्रेष्ठं ताडयामास वेगिता ॥  
३३९. ततः स हरिशार्दूलो लङ्कया ताडितो भृशम् ।  
३४०. मुष्टिनाभिजघानैनां हनुमान् क्रोधमूर्च्छितः ॥  
३४१. स्त्री चेति मन्यमानेन नातिक्रोधः स्वयं कृतः ॥  
३४२. सा तु तेन प्रहारेण विह्वलाङ्गी निशाचरी ।  
३४३. पपात सहसा भूमौ विकृताननदर्शना ॥  
३४४. ततो वै भृशमुद्विग्ना लङ्का सा गद्गदाक्षरम् ।  
३४५. उवाचागर्वितं वाक्यं हनुमन्तं प्लवङ्गमम् ॥  
३४६. प्रसीद सुमहाबाहो त्रायस्व हरिसत्तम ।  
३४७. समये सौम्य तिष्ठन्ति सत्त्ववन्तो महाबलाः ॥  
३४८. अहं तु नगरी लङ्का स्वयमेव प्लवङ्गम ।  
३४९. निर्जिताहं त्वया वीर विक्रमेण महाबल ॥  
३५०. इदं च तथ्यं श्रुणु मे ब्रुवन्त्या वै हरीश्वर ।  
३५१. स्वयं स्वयम्भुवा दत्तं वरदानं यथा मम ॥  
३५२. यदा त्वां वानरः कश्चित् विक्रमात् वशमानयेत् ।  
३५३. तदा त्वया हि विज्ञेयं रक्षसां भयमागतम् ॥  
३५४. स हि मे समयः सौम्य प्राप्तोऽद्य तव दर्शनात् ।  
३५५. स्वयम्भूविहितः सत्यो न तस्यास्ति व्यतिक्रमः ॥  
३५६. तत् प्रविश्य हरिश्रेष्ठ पुरीं रावणपालिताम् ।  
३५७. विधत्स्व सर्वकार्याणि यानि यानीह वान्छसि ॥


