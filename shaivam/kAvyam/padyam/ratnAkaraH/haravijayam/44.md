+++
title = "४४"

+++

.

**हरविजयम्।**

***चतुश्चत्वारिंशः सर्गः।***

तेषां क्रियाफलवतां रणमूर्ध्नि सिद्धि-  
मावाञ्छतामथ निरर्गलचेष्टितानाम्।  
उत्तस्थुरप्रतिमतत्प्रतिबन्धहेतु-  
भूता विनायकगणा इव मत्तनागाः ॥ 44. 1 ॥  
योधं निहन्तुमरिमुत्पतितं विषाण-  
दण्डप्रतिष्ठचरणं करिणः सखड्गम्।  
आनर्च सिद्धजनतोत्परलदामचक्रै-  
र्दीर्घोत्कटैः सुरवधूश्च कटाक्षमोक्षैः ॥ 44.2 ॥  
आदीपिता कुलिशकर्कशदन्तदण्ड-  
संघट्टजेन शिखिनोत्पतता शराली।  
लग्ना दृढं द्विरदकुम्भते रराज  
दावाग्निसंहतिरिवाञ्जनशैलश्रृङ्गे ॥ 44.3 ॥  
रेजे गजेन्द्रगुरुसंगरघट्यमान-  
दन्ताग्रकोषकटकैः क्षतजोक्षितैः क्ष्मा।  
अप्राप्तवीरकृतशोककृशामरस्त्री-  
वेल्लद्भुजागलितकाञ्चनकम्बुशोभैः ॥ 44.4 ॥  
वल्गात्प्रवीरविनिपातितखड्गयष्टि-  
धारानिकृत्तकरनिर्गतरक्तवर्तिः।  
धातुच्छटारुणितनिर्झरवारिपूर-  
संचारलग्नगिरिविभ्रममाप नागः ॥ 44.5 ॥  
ज्याकृष्टिमण्डलितकार्मुकमुक्तहेम-  
नाराचराजिविकरालशिराः करीन्द्रः।  
दध्रे तटान्तरिततिग्मकरोर्ध्वरश्मि-  
रेखावकीर्णखिखरोदयशैललीलाम् ॥ 44.6 ॥  
आघ्रातुमन्यकरिमण्डलदानगन्ध-  
मूर्ध्वीकृतातनुकरार्गलदण्ड एकः।  
शूरग्रहाय नभसोऽवतरीतुमिच्छो-  
र्हस्तावलम्बनमदादिव दिव्यनार्याः ॥ 44.7 ॥  
तस्तार वारणपतिर्वपुषाजिवर्त्म  
विन्ध्यावनीध्र इव जङ्गमतामुपेतः।  
आदीर्घपुष्करकरोन्नतवंशदण्ड-  
रन्ध्रोत्थितप्रचुरशीकरनर्मदाम्भाः ॥ 44.8 ॥  
वक्षोमणिस्तितिभृतः स्फुटबिन्दुकर्प-  
पिञ्जूषसंधिसवलित्रयकण्ठभागाः।  
सत्त्ल्पला बृहदवग्रहताम्रतालु-  
हर्यल्पपेचकमधुच्छविदन्तवेष्टाः ॥ 44.9 ॥  
आस्रस्तकुक्षिकलविङ्कदृशः सुगन्धि-  
निःश्वासबिन्दुकणकीर्णकरार्गलाग्नाः।  
सखस्तिकस्थितिविभक्तविदुप्रतिष्ठ-  
कुम्भेत्तमाङ्गपृथुसान्द्रसमुद्गपादाः ॥ 44.10 ॥  
सुस्निगधबिन्दुनिचितच्छवयो विभक्त-  
निर्याणदीर्घकरपुष्करबालपुच्छाः।  
शूरा वराहजघनाः परयुग्मरोम-  
सान्द्रत्वचो नतनिरायतशूक्ष्मकेशाः ॥ 44.11 ॥  
भग्नामरद्विरदमुत्पलसप्तपर्ण-  
चूतातिमुक्तकसुगन्धि शरन्मधूत्थम्।  
संवादितां नयदहर्गणमञ्जनेन  
सेनामतङ्गजगणा मुमुचुर्मदाम्भः ॥ 44.12 ॥ (चक्कलकम्)  
माणिक्यदीघितिसिखाकपिशप्रकाश-  
मायोधने सुभटहस्ततलव्यपास्तम्।  
चक्रं पपात परिणाहिनि नागकुम्भ-  
भागोऽस्तशैलशिरसीव सितांशुबिम्बम् ॥ 44.13  
मातङ्गकर्णपवनाहतकुम्भकूट-  
सिन्दूरधूलिकपिलस्फुरदभ्रपङ्क्तिः।  
व्यापार्यमाणकरवालनिकृत्तरक्त-  
सिक्तश्लथत्वगिव दूरमदृश्यत द्यौः ॥ 44.14 ॥  
अभ्येत्य मत्सरविपाटलदृष्टिवल्ग-  
दुल्कालता युयुधिरे कृतमेरुकम्पम्।  
दानाम्बुपातशमितोन्नतदन्तदण्ड-  
संघट्टपावकशिखानिकराः करीन्द्राः ॥ 44.15 ॥  
तारापथं गजपतिः पृथुकर्णताल-  
निर्धूतकुम्भतटगैरिकधूलिदिग्धैः।  
शारीचकार करशीकरबिन्धुवृन्दैः  
संध्यारुणैर्नभ इवोडुगणैः प्रदोषः ॥ 44.16 ॥  
नाराचभिन्नकटकूटविमुक्तरक्त-  
लाक्षारुणश्रवणचामरभूषणोऽन्यः।  
दध्रे दरीमुखविनिर्गतदाववह्नि-  
ज्वालाकलापविकटाञ्जनशैलशोभाम् ॥ 44.17 ॥  
चक्रुर्गजाः श्रवणतालसमीरधूत-  
कुम्भस्थलस्खलितगैरिकरेणुदिग्धाः।  
सिद्धाङ्गनाकरकुशेशयकीर्यमाण-  
मन्दारकेसरपरागहता इवाशाः ॥ 44.18 ॥  
सौदामिनीभिरिव खड्गलतावलीभि-  
रम्भोधरैरिव गजैः स्फुटपङ्कनीलैः।  
रेजे शिखण्डिबिरिवोच्छिखपिच्छभार-  
शोभाधरैरिषुभिराजिघनर्तुवृत्तिः ॥ 44.19 ॥  
विस्तारिदन्तपरिघोत्प्लुतवीरयोध-  
भास्वत्करालकरवालविलूनमूलः।  
स्तम्बेरमस्य रणमूर्धनि कालताल-  
वृन्तश्रियं निपतितो विदधार कर्णः ॥ 44.20 ॥  
हस्तेन शातशरकल्पितमुत्तमाङ्ग-  
मस्रच्छटारुणशिरोरुहपल्लवाङ्कम्।  
नाकप्रवेशगुरुमङ्गलरत्नकुम्भ-  
मूर्ध्वीचकार मृतवीरजनस्य नागः ॥ 44.21 ॥  
उल्लासिवीरकरमुक्तविलोलबर्हि-  
शङ्कुद्रुमस्पुरितकाननचक्रवालम्।  
अस्ताद्रिश्रृङ्गमिव निष्पतदर्धचन्द्र-  
नक्षत्रमालमभवत्करिकुम्भपीठम् ॥ 44. 22 ॥  
हस्तार्गलाभिरभितः परिपीवराभि-  
रास्फालिता सकृदभूत्सुरकुञ्जराणाम्।  
पातालरन्ध्रपतितेव विधूतधूलि-  
जालान्धकारपिहिताखिलदिग्धरित्री ॥ 44.23 ॥  
स्तम्बेरमो दशनकोषकरालरश्मि-  
तन्त्रीगुणां शिथिलकुञ्चितपुष्कराग्राम्।  
हस्तार्गलामभृत तूर्यनिनादहृष्ट-  
नृत्यत्कबन्धसमराङ्गनरङ्गवीणाम् ॥ 44.24 ॥  
आलक्ष्यमाणविवृतारुणतालुमूल-  
मुत्तम्भिताङ्कुशनिरुद्धकरालकुम्मम्।  
आघ्रासिषुः प्रतिमतङ्गजदानगन्ध-  
मामीलितेक्षणयुगं पृतनागजौघाः ॥ 44.25 ॥  
गण्डस्थलैःक श्रवणतालविधूतकुम्भ-  
सिन्दूरधूलिपरिपाटलितं मदाम्भः।  
मेघा इव क्षतजमक्षतपक्षदैत्य-  
सेनाविनाशपिशुनं ववृषुर्गजेन्द्राः ॥ 44.26 ॥  
सीमन्तितारिभटमण्डलमश्ववार-  
मुक्तस्य संश्रितसुवर्णगिरेस्तदानीम्।  
लक्ष्मीभृतः समरमूर्ध्नि हरेरहारि  
चेतः क्षणादिव सुदर्शनधारयारात् ॥ 44.27॥  
भूमेर्धिवश्च पृथुकुक्षिपुटात्तदानीं  
निर्दारिता निशितपत्त्रशरैर्निपेतुः।  
वल्गत्पदातिकरवालविलूयमानाः  
स्थूलान्त्रतन्त्र्य इव काञ्चनकार्मुकज्याः ॥ 44.28 ॥  
नानाशिरस्त्रविनिपातविरुग्णखड्ग-  
धारारजः कलुषितोष्णकरप्रकाशम्।  
व्यापारिता युधि भियेव गृहीतदिक्क-  
मालक्ष्यताम्बरमपि प्रपलायमानम् ॥ 44.29 ॥  
आतेनुषां शिशिरदीधितिधामपाण्डु-  
माश्चर्यकर्मठतया प्रमदोद्धतानाम्।  
सङ्ग्रामबूमिरसिपत्त्रवनावृतापि  
नाकोपभोगसुखहेतुरभूद्भटानाम् ॥ 44.30 ॥  
सेनामतङ्गजगणस्य कठोरकुम्भ-  
भागास्पदासु रणमङ्गलमालिकासु  
प्रेङ्खत्पत्त्रमरुतस्तरसा निपेतु-  
रेके सिलीमुखगणा अपरे व्युदस्थुः ॥ 44.31 ॥  
छिन्नाः कथंचिदधिबूमिगतप्रतिष्ठाः  
प्रेङ्खन्मयूखनिकुरम्बकृतप्रकाशाः।  
आसन्समीकनिकषोपलपट्टहेम-  
लेखाः सुरौघगजताकलधौतकक्ष्याः ॥ 44.32 ॥  
तीक्ष्णार्धचन्द्रशरदीरितमाहवाग्र-  
लक्ष्मीपयोधरयुगं करिकुम्भयुग्मम्।  
उत्तुङ्गपीवरमलिप्ततरामभीक-  
क्लृप्तेन शोणरुचिशोणितकुङ्कुमेन ॥ 44.33 ॥  
क्लृप्ता (कृत्ता) वचूलमणिदण्डशिखावलग्नः  
केतोः पटो विगलित स्म समीकलक्ष्म्याः।  
अह्नाय पट्टक इवेन्दुमरीचिपाण्डु-  
रुत्तुङ्गपीनकरिकुम्भकुचास्पदश्रीः ॥ 44.34 ॥  
सन्मत्तवारणविटङ्ककरालशोभ-  
सङ्ग्रामहर्म्यशिखिनो दधति स्म लक्ष्मीम्।  
शङ्कुव्रजाः खचितचन्द्रकचक्रवाल-  
कल्माषिताम्बुदपथाः सुभटैर्विमुक्ताः ॥ 44.35 ॥  
माद्यन्मतङ्गजसरोषविमृद्यमान-  
योधोच्छ्वसत्क्षतजकुह्कुमपङ्कचर्चाः।  
व्यातेनुरर्चिचयिषन्त्य इवादरेण  
चक्रेषु कूबरिगणस्य रणाङ्कनोर्व्यः ॥ 44.36 ॥  
वीक्ष्याग्रतो निपतितं युधि नागराज-  
मुत्तम्भितं समरमूर्ध्रि रदार्गलाभ्याम्।  
आलोलपुल्करपुटाञ्जलिना सशोकः  
संभावयन्निव गजः सुभटैर्व्यलोकि ॥ 44.37 ॥  
आपाण्डुरश्रवणचामरराजहंस-  
सङ्ग्रामसिन्धुपुलिनद्विरदाधिरूढः।  
वैकुण्ठमप्यतिशयालुरनेकचक्र-  
कृत्तारिमण्डलशिराः श्रियमाप योधः ॥ 44.38 ॥  
प्रेङ्कत्करालकरपुष्करबिन्दुजाल-  
पर्युच्छ्वसद्दशनमण्डलचारुशोभाः।  
व्यापारिता युधि भटैर्द्विषतां वधाय  
खड्गा मतङ्गजगणाश्च समं विरेजुः ॥ 44.39 ॥  
मातङ्गकुम्भयुगलं समवर्तिपाद-  
पीटद्वयाकृति निशातकृपाणबाहुः।  
उत्प्लुत्य कश्चिदहितस्य गुरुप्रहार-  
मूर्छाकुलस्य सुभटोऽच्छिनदुत्तमाङ्गम् ॥ 44.40 ॥  
मन्युं व्यनेषत न संयति नापि दर्पा  
दच्योषताजिहत नाजिहतेश्च भीतिम्।  
शौर्यात्तथात्रपिषत स्फुरतासिनापि  
नाकद्विषोऽपणिषतासुभिरेव संख्ये ॥ 44.41 ॥  
अन्योन्यमाजुहुवुषां विषमेषु धैर्य-  
बन्धाद्विश्रृङ्गलमचस्खलुषां च तेषाम्।  
प्रावर्ततातिरभसेन तिरोहितार्क-  
तारापथः शशपथो रणसंप्रहारः ॥ 44.42 ॥  
योधाः परस्परमपारपरम्पराक-  
पर्याकुलाः शरपरम्परया तदानीम्।  
कम्पानुकम्प्यभयकातरसंपराय-  
पारायणप्रणयिनस्त्वरया परीयुः ॥ 44.43 ॥  
उत्पुप्लवे सपदि मण्डलमम्यधाव-  
दस्थाद्विचित्ररचनैः करणप्रपञ्चैः।  
शङ्ग्रामरङ्गभुवि योधजनो गृहीत-  
चर्मासियष्टिरिति नृत्तमिव व्यतानीत् ॥ 44.44 ॥  
संस्कारहानिरहिता दधतो विशुद्धि-  
मासादितश्रुतिपथाः स्पुटसंधियोगाः।  
शब्दा इवातनुफला घटितप्रबन्धा-  
स्चक्रुर्महोदयजुषो विशिखाः प्रयोक्तॄन् ॥ 44.45 ॥  
वल्गत्सु वाजिषु चलत्सु रथेष्वमन्दं  
दावत्सु कुञ्जरकुलेषु सुरापगासीत्।  
निर्धूतनिर्दलितमेरुनितम्बधूलि-  
सान्द्रीभवत्कनकवालुककूलकच्छा ॥ 44.46 ॥  
सेनातुरङ्गखुरकोटिविपाट्यमान-  
हेमाचलासितशिलोद्धतधूलिदिग्धाः।  
आसञ्जगत्प्रलयकालनिशावतार-  
घोरान्धकारकलुषा इव दिग्विपभागाः ॥ 44.47 ॥  
सावर्ण्यनिह्नुततया दलितेन्द्रनील-  
धूलिच्छटापिहितदिग्विदिशि त्रिलोक्याम्।  
आसन्प्रवीरकरपङ्कजसंनिविष्टाः  
खड्गाः करालमणिमण्डितमुष्टिमेयाः ॥ 44.48 ॥  
सेनाविमर्ददलितक्षितिधूतधूलि-  
जालान्धकारपिहिताखिलविग्रहाणाम्।  
लीनं कटेषु मदसौरभल्लुप्यमान-  
संदेहमोहघनैः करिणां द्विरेफैः ॥ 44.49 ॥  
सेनाविमर्दविदलन्मणिचक्रवाल-  
चूर्णोत्थितैः सितसितेतररक्तपीतैः।  
शैलस्य धातुनिकरैरिव नाकमार्ग-  
मासेदिवद्भिरुदसेचितरां रजोबिः ॥ 44.50 ॥  
तस्मिन्रजस्तमसि तिग्ममरीचिबिम्ब-  
माच्छाद्य तस्थुषि दिशः सकलाश्च सान्द्रे।  
अन्योन्यमौहिषत हेषितघोरघोष-  
बृंहारवानुमितवाजिगजा भटौघाः ॥ 44.51 ॥  
आकाशसिन्धुमकरी नगनागदान-  
पङ्कच्छटावनिवधूत्पलमङ्गलस्रक्।  
दिक्कामिनीसरलसंगतचारुदीर्घ-  
वेणीलता समरदुर्दिनमेघराजिः ॥ 44.52 ॥  
पिङ्गप्रभाविकटहेतिहिरण्मयाद्रि-  
स्कन्धाग्निधूमपटली वियदुत्पपात।  
सेनातुरङ्गखुरवज्रशिखाभिघात-  
पिष्टेन्द्रनीलमणिमण्डलधूलिलेखा ॥ 44. 53 ॥ (युगलकम्)  
उत्तिष्ठति स्म दलितारुणरत्नरेणु-  
राशिर्विचित्रमणिचूर्णकणावकीर्णः।  
विन्ध्यावनीध्र इव वर्म्म रुरुत्सुरुष्ण-  
रश्मेः पुनर्विविधदातुसतानुविद्धः ॥ 44.54 ॥  
वल्गत्तुरङ्गखुरकोटिनिपातपिष्ट-  
सत्पद्मरगमणिरेणुकरालितश्रीः ।  
रेजे तरां तरुणविद्रुमरागदिग्ध-  
दुग्धोदधिप्रतिमितः स्फटिकाश्मरेणुः ॥ 44.55 ॥  
व्योमोदपप्तदुपतप्तमरीचिदीप्तिः  
सावर्ण्यनिह्नुततयानुपलक्षितश्रीः।  
संदर्शयञ्जलमयीमिव सृष्टिमासु  
वैदूर्यरेणुनिकरः स्थगिताखिलाशः ॥ 44.56 ॥  
दिङ्भण्डलं नवविदूरजरत्नराशि-  
रेणूत्करैर्नभसि संतमसीभवद्भिः।  
आचक्रमे तरणिकूबरिचक्रनेमि-  
निष्पिष्टनाकपरमाणुगणायमानैः ॥ 44.57 ॥  
निःश्वासमारुतसमीरणकोटरस्थ-  
सेनातुरङ्गखुरपिष्टमहीरजस्कान्।  
आध्यमासिषु कथमपि त्रिदशामरारि-  
योधा जडीकृतरवान्समराय शङ्खान् ॥ 44.58 ॥  
संवीतकृत्स्नभुवनत्रितयान्तराल-  
सान्द्रीभवत्क्षितिरजःस्थगितप्रकाशाः  
आह्वासताधिरणवर्त्म परस्परं ते  
भोगावलीभिरुपलक्षितनामधेयाः ॥ 44.59 ॥  
उत्थाय चावनितलात्कमलासनाण्ड-  
पर्यन्तदर्शनकुतूहलिनेव दूरम्।  
स्कन्धेष्वकारि मरुतां पदमोघलेप-  
लुप्तांशुमालिमहसा रजसोद्धतेन ॥ 44.60 ॥  
संशिश्रिये विदलितासितरत्नहेम-  
पट्टोत्तितातनुरजःपटलावगाढैः।  
धूम्रीभवद्भिरभितो धवलातपत्र-  
खण्डैरुपप्लुतनिशाकरमण्डलश्रीः ॥ 44.61 ॥  
छत्त्रैर्न्यपाति शितशल्यशराभिघात-  
रुग्णाभिरामकलधौतमयोच्चदण्डैः।  
आयोधनावनितलोद्धतपृष्ठलग्न-  
धूलीवितानगुरुभारभरादिवोच्चैः ॥ 44.62 ॥  
श्च्योतन्भरादयमपह्नुतवासरश्रीः  
शान्तिं पुरा नयति दानजलप्लवो माम्।  
इत्यौर्वरेम रजसा करिकर्णरन्ध्र-  
द्रर्गेष्वनागतमिवाभिविचिन्त्य लित्ये ॥ 44.63 ॥  
सङ्ग्रामवत्मनि रजःपटलावकीणें  
निर्मन्नवेगपरिवर्तनशून्यचक्रम्।  
कृच्छ्रेण कूबरिकुलं यमदार्ढ्यशालि  
नैवेन्द्रियैरिव मनश्चकृषे तुरंगैः ॥ 44.64 ।  
आकम्पितावनिनिरर्गलवेगपात-  
निःस्पन्दमूकितविशङ्कटपार्श्वघण्टैः।  
अन्योन्यामप्यनवलोक्य रजोन्धकारे  
हस्तावमर्शघटितैर्युयुधे गजेन्द्रैः ॥ 44.65 ॥  
प्रलयाभ्रमलीमसां दधानः श्रियमायोधनवर्त्मनि न्यरौत्सीत्।  
अतनुर्गुरुसैन्यरेणुराशिर्ग्रहकल्लोल इवोष्णरश्मिबिम्बम् ॥ 44.66 ॥  
सिक्तेन सक्तकट(तत्कटवि) निर्गतभूरिदान-  
दाराप्रवाहकृतबंहिमभिस्तदानीम्।  
सैन्ये न्यशामि तरसा रजसोद्धतेन  
गम्भीरकुञ्जुरकरोज्झितवारिवर्षैः ॥ 44.67 ॥  
अस्ते रजोविसरवाससि नागगण्ड-  
विष्यन्दिभिर्मदजलैरपवास्त्रिताङ्ग्याः।  
संविब्यिरे दश दिशः सुरचापचक्र-  
निष्ठ्यूतनिष्ठुरशरातनुपुङ्खपक्षैः ॥ 44.68 ॥  
कटविगलितदानाम्भोभिरावर्तमान-  
प्रतिमपतितचक्रैः क्ष्मातले कुञ्जराणाम्।  
नभसि च करमक्तैः शीकरैरुच्छलभ्दिः  
क्षपितघनपरागो रत्नसानुस्तदासीत् ॥ 44.69 ॥  
इत्थं दर्पान्धगन्धद्विरदकटतटीनिष्ठ्यनिष्ठ्यूतदान-  
स्रोतःसंतानमिश्रीकृतविकृतकरप्रान्तवान्ताम्बुसेकैः।  
शान्तेष्वाशान्तकान्तिव्युपरमपरमापारपूरेषु युद्ध-  
क्षोणीक्षोदेषु रत्नाचलशिरसि पुनः संगरोऽभूद्भटानाम् ॥ 44.70 ॥

इति श्रीबालबृहस्पत्यनुजीविनो वागी श्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये गजाश्वसंमर्दो नाम चतुश्चत्वारिंशत्तमः सर्गः।
