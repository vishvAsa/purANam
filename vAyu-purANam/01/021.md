---
title: ०२१

---
॥ सूत उवाच ॥  
ऋषीणामग्निकल्पानां नैमिषारण्यवासिनाम् ।  
ऋषिः श्रुतिधरः प्राज्ञः सावर्णिर्न्नाम नामतः ॥ २१.१ ॥  
तेषां सोप्यग्रतो भूत्वा वायुं वाक्यविशारदः।  
सातत्यं तत्र कुर्वन्तं प्रियार्थे सत्रयाजिनाम्।  
विनयेनोपसङ्गम्य पप्रच्छ स महाद्युतिम् ॥ २१.२ ॥  
॥सावर्णिरुवाच ॥  
विभो पुराणसं बद्धां कथां वै वेदसम्मिताम्।  
श्रोतुमिच्छामहे सम्यक् प्रसादात्सर्वदर्शिनः ॥ २१.३ ॥  
हिरण्यगर्भो भगवान् ललाटान्नीललोहितम्।  
कथं तत्तेजसं देवं लब्धवान् पुत्रमात्मनः ॥ २१.४ ॥  
कथं च भगवान् जज्ञे ब्रह्मा कमलसम्भवः।  
रुद्रत्वं चैव सर्वस्य स्वात्मजस्य कथं पुनः ॥ २१.५ ॥  
कथं च विष्णो रुद्रेण सार्द्धं प्रीतिरनुत्तमा।  
सर्वे विष्णुमया देवा सर्वे विष्णुमया गणाः ॥ २१.६ ॥  
न च विष्णुसमा काचिद्गतिरन्या विधीयते।  
इत्येवं सततं देवा गायन्ते नात्र संशयः।  
भवस्य सकथं नित्यं प्रणामं कुरुते हरिः ॥ २१.७ ॥  
॥सूत उवाच ॥  
एवमुक्ते तु भगवान् वायुः सावर्णिमब्रवीत्।  
अहो साधु त्वया साधो पृष्टः प्रश्नो ह्यनुत्तमः ॥ २१.८ ॥  
भवस्य पुत्रजन्मत्वं ब्रह्मणः सोऽभवद्यथा।  
ब्रह्मणः पद्म योनित्वं रुद्रत्वं शङ्करस्य च ॥ २१.९ ॥  
द्वाभ्यामपि च सम्प्रीतिर्  
विष्णोश्चैव भवस्य च ।  
यच्चापि कुरुते नित्यं प्रणामं शङ्करस्य च।  
विस्तरेणानुपूर्व्याच्च श्रृणुत ब्रुवतो मम ॥ २१.१० ॥  
मन्वन्तरस्य संहारे पश्चिमस्य महात्मनः।  
आसीत्तु सप्तमः कल्पः पद्मो नाम द्विजोत्तम।  
वाराहः साम्प्रतस्तेषां तस्य वक्ष्यामि विस्तरम् ॥ २१.११ ॥  
॥सावर्णिरुवाच॥  
कियता चैव कालेन कल्पः सम्भवते कथम्।  
किं च प्रमाणं कल्पस्य तत्र प्रब्रूहि पृच्छताम् ॥ २१.१२ ॥  
॥वायुरुवाच॥  
मन्वन्तराणां सप्तानां कालसङ्ख्या यथाक्रमम्।  
प्रवक्ष्यामि समासेन ब्रुवतो मे निबोधत ॥ २१.१३ ॥  
कोटीनां द्वे सहस्रे वै अष्टौ कोटिशतानि च ।  
द्विषष्टिश्च तथा कोट्यो नियुतानि च सप्ततिः।  
कल्पार्द्धस्य तु सङ्ख्यायामेतत् सर्वमुदाहृतम् ॥ २१.१४ ॥  
पूर्वोक्तौ च गुणच्छेदौ वर्षाग्रं लब्दमादिशेत् ।  
शतं चैव तु कोटीनां कोटीनामष्टसप्ततिः।  
द्वे च शतसहस्रे तु नवतिर्नियुतानि च ॥ २१.१५ ॥  
मानुषेण प्रमाणेन यावद्वैवस्वतान्तरम्।  
एष कल्पस्तु विज्ञेयः कल्पार्द्धद्विगुणीकृतः ॥ २१.१६ ॥  
अनागतानां सप्तानामेतदेव यथाक्रमम्।  
प्रमाणं कालसङ्ख्याया विज्ञेयं मतमैश्वरम् ॥ २१.१७ ॥  
नियुतान्यष्टपञ्चाशत्तथाऽशीतिशतानि च।  
चतुरशीतिश्चवान्यानि प्रयुतानि प्रमाणतः ॥ २१.१८ ॥  
सप्तर्षयो मनुश्चैव देवाश्चेन्द्रपुरोगमाः।  
एतत् कालस्य विज्ञेयं वर्षाग्रन्तु प्रमाणतः ॥ २१.१९ ॥  
एवं मन्वन्तरं तेषां मानुषान्तः प्रकीर्त्तितः।  
प्रणवान्ताशचव ये देवाः साध्या देवगणाश्च ये।  
विश्वेदेवाशचव ये नित्याः कल्पं जीवन्ति ते गणाः ॥ २१.२० ॥  
अयं यो वर्त्तते कल्पो वाराहः स तु कीर्त्त्यते।  
यस्मिन् स्वायम्भुवाद्याश्च मनवश्च चतुर्द्दश ॥ २१.२१ ॥  
॥ऋषय ऊचुः॥  
कस्माद्वाराहकल्पोयं नामतः परिकीर्तितः।  
कस्माच्च कारणाद्देवो वराह इति कीर्त्त्यते ॥ २१.२२ ॥  
को वा वराहो भगवान् कस्य योनिः किमात्मकः।  
वराहः कथमुत्पन्न एतदिच्छाम वेदितुम् ॥ २१.२३ ॥  
॥वायुरुवाच॥  
वराहस्तु यथोत्पन्नो यस्मिन्नर्थे च कल्पितः।  
वाराहश्च यथा कल्पः कल्पत्वं कल्पना च या ॥ २१.२४ ॥  
कल्पयोरन्तरं यच्च तस्य चास्य च कल्पितम्।  
तत्सर्वं सम्प्रवक्ष्यामि यथादृष्टं यथाश्रुतम् ॥ २१.२५ ॥  
भवस्तु प्रथमः कल्पो लोकादौ प्रथितः पुरा।  
ज्ञातव्यो भगवानत्र ह्यानन्दः साम्प्रतः स्वयम् ॥ २१.२६ ॥  
ब्रह्मस्थानमिदं दिव्यं प्राप्तं वा दिव्यसम्भवम्।  
द्वितीयस्तु भुवः कल्पस्तृतीयस्तप उच्यते ॥ २१.२७ ॥  
भवश्चतुर्थो विज्ञेयः पञ्चमो रम्भ एव च।  
ऋतुकल्पस्तथा षष्ठः सप्तमस्तु क्रतुः स्मृतः ॥ २१.२८ ॥  
अष्टमस्तु भवेद्वह्निर्नवमो हव्यवहनः।  
सावित्रो दशमः कल्पो भुवस्त्वेकादशः स्मृतः ॥ २१.२९ ॥  
उशिको द्वादशस्तत्र कुशिकस्तु त्रयोदशः।  
चतुर्द्दशस्तु गन्धर्वो गन्धर्वो यत्र वै स्वरः।  
उत्पन्नस्तु यथा नादो गन्धर्वा यत्र चोत्थिताः ॥ २१.३० ॥  
ऋषभस्तु ततः कल्पो ज्ञेयः पञ्चदशो द्विजाः।  
ऋषयो यत्र सम्भूताः स्वरो लोकमनोहरः ॥ २१.३१ ॥  
षड्जस्तु षोडशः कल्पः षड्जना यत्र चर्षयः।  
शिशिरश्च वसन्तश्च निदाघो वर्ष एव च ॥ २१.३२ ॥  
शरद्धेमन्त इत्येते मानसा ब्रह्मणः सुताः।  
उत्पन्नाः षड्ज संसिद्धाः पुत्राः कल्पे तु षोडशे ॥ २१.३३ ॥  
यस्माज्जातैश्च तैः षडभिः सद्यो जातो महेश्वरः।  
तस्मात् समुत्थितः षड्जः स्वरस्तूदधिसन्निभः ॥ २१.३४ ॥  
ततः सप्तदशः कल्पो मार्जालीय इति स्मृतः।  
मार्ज्जालीयं तु तत् कर्म यस्माद्ब्राह्मामकल्पयत् ॥ २१.३५ ॥  
ततस्तु मध्यमो नाम कल्पोऽष्टादश उच्यते।  
यस्मिस्तु मध्यमो नाम स्वरो धैवतपूजितः ।  
उत्पन्नः सर्वभूतेषु मध्यमो वै स्वयम्भुवः ॥ २१.३६ ॥  
ततस्त्वेकोनविंशस्तु कल्पो वैराजकः स्मृतः।  
वैराजो यत्र भगवान् मुनुर्वै ब्रह्मणः सुतः ॥ २१.३७ ॥  
तस्य पुत्रस्तु धर्मात्मा ददीचिर्न्नाम धार्मिकः।  
प्रजापतिर्महातेजा बभूव त्रिदशेश्वरः ॥ २१.३८ ॥  
अकामयत गायत्री यजमानं प्रजापतिम्।  
तस्माज्जज्ञे स्वरः स्रिग्धः पुत्रस्तस्य दधीचिनः ॥ २१.३९ ॥  
ततो विंशतिमः कल्पो निषादः परिकीर्त्तितः।  
प्रजापतिस्तु तं दृष्ट्वा स्वयम्भूप्रभवं तदा।  
विरराम प्रजाः स्रष्टुं निषादस्तु तपोऽतपत् ॥ २१.४० ॥  
दिव्यं वर्षसहस्रन्तु निराहारो जीतेन्द्रियः।  
तमुवाच महान्तेजा ब्रह्मा लोकपितामहः ॥ २१.४१ ॥  
ऊर्द्ध्वबाहुं तपोग्लानं दुःखितं क्षुत्पिपासितम्।  
निषीदेत्यब्रवीदेनं पुत्रं शान्तं पितामहः।  
तस्मान्निषादः सम्भूतः स्वरस्तु स निषादवान् ॥ २१.४२ ॥  
एकविंशतिमः कल्पो विज्ञेयः पञ्चमो द्विजाः।  
प्राणोऽपानः समानश्च उदानो व्यान एव च ॥ २१.४३ ॥  
ब्रह्मणो मानसाः पुत्राः पञ्चैते ब्रह्मणः समाः।  
तैस्त्वर्थवादिभिर्युक्तैर्वाग्भिरिष्टो महेश्वरः ॥ २१.४४ ॥  
यस्मात्परिगतैर्गीतः पञ्चभिस्तैर्महात्मभिः।  
स्वरस्तु पञ्चमः स्निग्धः तस्मात्कल्पस्तु पञ्चमः ॥ २१.४५ ॥  
द्वाविंशस्तु तथा कल्पो विज्ञेयो मेघवाहनः।  
यत्र विष्णुर्महाबाहुर्मेघो भूत्वा महेश्वरम्।  
दिव्यं वर्षसहस्रन्तु अवहत् कृत्तिवाससम् ॥ २१.४६ ॥  
तस्य निःश्वसमानस्य भाराकान्तस्य वै मुखात्।  
निर्जगाम महाकायः कालो लोकप्रकाशनः।  
यस्त्वयं पठ्यते विप्रैर्विष्णुर्वै कश्यपात्मजः ॥ २१.४७ ॥  
त्रयोविंशतिमः कल्पो विज्ञेयश्चिन्तकस्तथा।  
प्रजापतिसुतः श्रीमान् चितिश्च मिथुनञ्च तौ ॥ २१.४८ ॥  
ध्यायतो ब्रह्मणश्चैव यस्माच्चिन्ता समुत्थिता।  
तस्मात्तु चिन्तकः सो वै कल्पः प्रोक्तः स्वयम्भुवा ॥ २१.४९ ॥  
चतुर्विंशतिमश्चापि ह्याकूतिः कल्प उच्यते।  
आकूतिश्च तथा देवी मिथुनं सम्बभूव ह ॥ २१.५० ॥  
प्रजाः स्रष्टुं तथाकूतिं यस्मादाह प्रजापतिः।  
तस्मात् स पुरुषो ज्ञेय आकूतिः कल्पसञ्ज्ञितः ॥ २१.५१ ॥  
पञ्चविंशतिमः कल्पो विज्ञातिः परिकीर्त्तितः।  
विज्ञातिशचव तथा देवी मिथुनं सम्प्रसूयते ॥ २१.५२ ॥  
ध्यायतः पुत्रकामस्य मनस्यध्यात्मसञ्ज्ञितम्।  
विज्ञातं वै समासेन विज्ञातिस्तु ततः स्मृतः ॥ २१.५३ ॥  
षड्‌विंशस्तु ततः कल्पो मन इत्यभिधीयते।  
देवी च शाङ्करी नाम मिथुनं सम्प्रसूयते ॥ २१.५४ ॥  
प्रजा वै चिन्तमा नस्य स्रष्टुकामस्य वै तदा।  
यस्मात् प्रजासम्भवनादुत्पन्नस्तु स्वयम्भुवा ।  
तस्मात् प्रजासम्भवनाद्भावनासम्भवः स्मृतः ॥ २१.५५ ॥  
सप्तविंशतिमः कल्पो भावो वै कल्पसञ्ज्ञितः।  
पौर्णमासी तथा देवी मिथुनं समपद्यत ॥ २१.५६ ॥  
प्रजा वै स्रष्टुकामस्य ब्रह्मणः परमेष्ठिनः।  
ध्यायतस्तु परं ध्यानं परमात्मानमीश्वरम् ॥ २१.५७ ॥  
अग्निस्तु मण्डलीभूत्वा रश्मिजालसमावृतः ।  
भुवन्दिवञ्चविष्टभ्य दीप्यते स महावपुः ॥ २१.५८ ॥  
ततो वर्षसहस्रान्ते सम्पूर्णे ज्योतिमण्डले।  
अविष्टया सहोत्पन्नमपस्यत् सूर्यमण्डलम् ॥ २१.५९ ॥  
यस्माददृश्यो भूतानां ब्रह्मणा परमेष्ठिना।  
दृष्टस्तु भगवान् देवः सूर्य्यः सम्पूर्णमण्डलः ॥ २१.६० ॥  
सर्व्वे योगाश्च मन्त्राश्च मण्डलेन सहोत्थिताः।  
यस्मात् कल्पो ह्ययं दृष्टस्तस्मात्तं दर्श मुच्यते ॥ २१.६१ ॥  
यस्मान्मनसि सम्पूर्णो ब्रहमणः परमेष्ठिनः।  
पुरा वै भगवान् सोमः पौर्णमासी ततः स्मृता ॥ २१.६२ ॥  
तस्मात्तु पर्वदर्शे वै पौर्णमासञ्च योगिभिः।  
उभयोः पक्षयोर्ज्येष्ठमात्मनो हितकाम्यया ॥ २१.६३ ॥  
दर्शञ्च पौर्णमासञ्च ये यजन्ति द्विजातयः।  
न तेषां पुनरावृत्तिर्ब्रह्मलोकात् कदाचन ॥ २१.६४ ॥  
योऽनाहिताग्निः प्रयतो वीराध्वानं गतोपि वा ।  
समाधाय मनस्तीव्रं मन्त्रमुच्चारयेच्छनैः ॥ २१.६५ ॥  
त्वमग्ने रुद्रो असुरो मही दिवस्त्वं शर्व्वो मारुतं पृष्ट ईशिषे।  
त्वं पाशगन्धर्व्वशिषं पूषा विधत्तपासिना।  
इत्येव मन्त्रं मनसा सम्यगुच्चारयेद्‌द्विजः।  
अग्निं प्रविशते यस्तु रुद्रलोकं स गच्छति ॥ २१.६६ ॥  
सोमश्चाग्निस्तु भगवान् कालो रुद्र इति श्रुतिः।  
तस्माद्यः प्रविशेदग्निं स रुद्रान्न निवर्त्तते ॥ २१.६७ ॥  
अष्टाविंशतिमः कल्पो बृहदित्यभिसञ्ज्ञितः।  
ब्रह्मणः पुत्रकामस्य स्रष्ठुकामस्य वै प्रजाः।  
ध्यायमानस्य मनसा बृहत्साम रथन्तरम् ॥ २१.६८ ॥  
यस्मात्तत्र समुत्पन्नो बृहतः सर्व्वतोमुखः।  
तस्मात्तु बृहतः कल्पो विज्ञेयस्तत्त्वचिन्तकैः ॥ २१.६९ ॥  
अष्टाशीतिसहस्राणां योजनानां प्रमाणतः ।  
रथन्तरन्तुविज्ञेयं परमं सूर्य्यमण्डलम्।  
तस्मादण्डन्तु विज्ञेयमभेद्यं सूर्यमण्डलम् ॥ २१.७० ॥  
युत्सूर्य्यमण्डलञ्चापि बृहत्साम तु भिद्यते।  
भित्वा चैवं द्विजा यान्ति योगात्मानो दृढव्रताः।  
सङ्घातमुपनीताश्च अन्ये कल्पा रथन्तरे ॥ २१.७१ ॥  
इत्येतत्तु मया प्रोक्तं चित्रमध्यात्मदर्शनम्।  
अतः परं प्रवक्ष्यामि कल्पानां विस्तरं शुभम् ॥ २१.७२ ॥  
इति श्रीमहापुराणे वायुप्रोक्ते कल्पनिरूपणं नामैकविंशोध्यायः ॥ २१ ॥