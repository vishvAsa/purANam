---
title: १३६ पाण्डु-संस्कारः
unicode_script: devanagari

---
अध्यायः 136

पाण्डोरस्थिसंस्काराद्यन्त्येष्टिविधिः ॥ 1 ॥
धृतराष्ट्र उवाच ।	001  
पाण्डोर्विदुर सर्वाणि प्रेतकार्याणि कारय ।	001a  
राजवद्राजसिंहस्य माद्र्याश्चैव विशेषतः ॥	001c  
पशून्वासांसि रत्नानि धनानि विविधानि च ।	002a  
पाण्डोः प्रयच्छ माद्र्याश्च येभ्यो यावच्च वाञ्छितम् ॥	002c  
यथा च कुन्ती सत्कारं कुर्यान्माद्र्यास्तथा कुरु ।	003a  
यथा न वायुर्नादित्यः पश्येतां तां सुसंवृताम् ॥	003c  
न शोच्यः पाण्डुरनघः प्रशस्यः स नराधिपः ।	004a  
यस्य पञ्च सुता वीरा जाताः सुरसुतोपमाः ॥	004c  
वैशम्पायन उवाच ।	005  
विदुरस्तं तथेत्युक्त्वा भीष्मेण सह भारत ।	005a  
पाण्डुं संस्कारयामास देशे परमपूजिते ॥	005c  
ततस्तु नगरात्तूर्णमाज्यगन्धपुरस्कृताः ।	006a  
निर्हृताः पावका दीप्ताः पाण्डो राजन्पुरोहितैः ॥	006c  
अथैनामार्तवैः पुष्पैर्गन्धैश्च विविधैर्वरैः ।	007a  
शिबिकां तामलङ्कृत्य वाससाऽऽच्छाद्य सर्वशः ॥	007c  
तां तथा शोभितां माल्यैर्वासोभिश्च महाधनैः ।	008a  
अमात्या ज्ञातयश्चैनं सुहृदश्चोपतस्थिरे ॥	008c  
नृसिंहं नरयुक्तेन परमालङ्कृतेन तम् ।	009a  
अवहन् यानमुख्येन सह माद्र्या सुसंवृतम् ॥	009c  
पाण्डुरेणातपत्रेण चामरव्यजनेन च ।	010a  
सर्ववादित्रनादैश्च समलञ्चक्रिरे ततः ॥	010c  
रत्नानि चाप्युपादाय बहूनि शतशो नराः ।	011a  
प्रददुः काङ्क्षमाणेभ्यः पाण्डोस्तस्यौर्ध्वदेहिके ॥	011c  
अथ च्छत्राणि शुभ्राणि चामराणि बृहन्ति च ।	012a  
आजह्रुः कौरवस्यार्थे वासांसि रुचिराणि च ॥	012c  
याजकैः शुक्लवासोभिर्हूयमाना हुताशनाः ।	013a  
अगच्छन्नग्रतस्तस्य दीप्यमानाः स्वलङ्कृताः ॥	013c  
ब्राह्मणाः क्षत्रिया वैश्याः शूद्राश्चैव सहस्रशः ।	014a  
रुदन्तः शोकसन्तप्ता अनुजग्मुर्नराधिपम् ॥	014c  
अयमस्मानपाहाय दुःखे चाधाय शाश्वते ।	015a  
कृत्वा चास्माननाथांश्च क्व यास्यति नराधिपः ॥	015c  
क्रोशन्तः पाण्डवाः सर्वे भीष्मो विदुर एव च ।	016a  
\'बाह्लीकः सोमदत्तश्च तथा भूरिश्रवा नृपः ॥	016c  
अन्योन्यं वै समाश्लिष्य अनुजग्मुः सहस्रशः ।\'	017a  
रमणीये वनोद्देशे गङ्गातीरे समे शुभे ॥	017c  
न्यासयामासुरथ तां शिबिकां सत्यवादिनः ।	018a  
सभार्यस्य नृसिंहस्य पाण्डोरक्लिष्टकर्मणः ॥	018c  
ततस्तस्य शरीरं तु सर्वगन्धाधिवासितम् ।	019a  
शुचिकालीयकादिग्धं दिव्यचन्दनरूपितम् ॥	019c  
पर्यषिञ्चञ्जलेनाशु शातकुम्भमयैर्घटैः ।	020a  
चन्दनेन च शुक्लेन सर्वतः समलेपयन् ॥	020c  
कालागुरुविमिश्रेण तथा तुङ्गरसेन च ।	021a  
अथैनं देशजैः शुक्लैर्वासोभिः समयोजयन् ॥	021c  
सञ्छन्नः स तु वासोभिर्जीवन्निव नराधिपः ।	022a  
शुशुभे स नव्याघ्रो महार्हशयनोचितः ॥	022c  
\'हयमेधाग्निना सर्वे याजकाः सपुरोहिताः ।	023a  
वेदोक्तेन विधानेन क्रियांचक्रुः समन्त्रकम् ॥\'	023c  
याजकैरभ्यनुज्ञाते प्रेतकर्मण्यनुष्ठिते ।	024a  
घृतावसिक्तं राजानं सह माद्र्या स्वलङ्कृतम् ॥	024c  
तुङ्गपद्मकमिश्रेण चन्दनेन सुगन्धिना ।	025a  
\'सरलं देवदारुं च गुग्गुलं लाक्षया सह ॥	025c  
हरिचन्दनकाष्ठैश्च हरिबेरैरुशीरकैः ।\'	026a  
अन्यैश्च विविधैर्गन्धैर्विधिना समदाहयन् ॥	026c  
ततस्तयोः शरीरे द्वे दृष्ट्वा मोहवशं गता ।	027a  
हाहा पुत्रेति कौसल्या पपात सहसा भुवि ॥	027c  
तां प्रेक्ष्य पतितामार्तां पौरजानपदो जनः ।	028a  
रुरोद दुःखसन्तप्तो राजभक्त्या कृपाऽन्वितः ॥	028c  
कुन्त्याश्चैवार्तनादेन सर्वाणि च विचुक्रुशुः ।	029a  
मानुषैः सह भूतानि तिर्यग्योनिगतान्यपि ॥	029c  
तथा भीष्मः शान्तनवो विदुरश्च महामतिः ।	030a  
सर्वशः कौरवाश्चैव प्राणदन्भृशदुःखिताः ॥	030c  
ततो भीष्मोऽथ विदुरो राजा च सह पाण्डवैः ।	031a  
उदकं चक्रिरे तस्य सर्वाश्च कुरुयोषितः ॥	031c  
चुक्रुशुः पाण्डवाः सर्वे भीष्मः शान्तनवस्तथा ।	032a  
विदुरो ज्ञातयश्चैव चक्रुश्चाप्युदकक्रियाः ॥	032c  
कृतोदकांस्तानादाय पाण्डवाञ्छोककर्शितान् ।	033a  
सर्वाः प्रकृतयो राजञ्शोचमाना न्यवारयन् ॥	033c  
यथैव पाण्डवा भूमौ सुषुपुः सह बान्धवैः ।	034a  
तथैव नागरा राजञ्शिश्यिरे ब्राह्मणादयः ॥	034c  
तद्गतानन्दमस्वस्थमाकुमारमहृष्टवत् ।	035a  
बभूव पाण्डवैः सार्धं नगरं द्वादश क्षपाः ॥ ॥	035c  

इति श्रीमन्महाभारते आदिपर्वणि सम्भवपर्वणि षट्त्रिंशदधिकशततमोऽध्यायः ॥ 136 ॥

1-136-19 कालीयकादिग्धं कृष्णागुरुलिप्तम् ॥ 1-136-25 तुङ्गपद्मकौ गन्धद्रव्यविशेषौ ॥ षट्त्रिंशदधिकशततमोऽध्यायः ॥ 136 ॥