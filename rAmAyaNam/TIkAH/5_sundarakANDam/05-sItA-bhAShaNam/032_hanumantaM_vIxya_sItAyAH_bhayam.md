+++
title = "०३२ हनुमन्तं वीक्ष्य सीतायाः भयम्"
title_english = "032 Seetha is shocked to see Hanuma"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-032-Seetha_is_shocked_to_see_Hanuma.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/05-sItA-bhAShaNam/032_hanumantaM_vIxya_sItAyAH_bhayam.md">
<details><summary><h3>IITK ...{Loading}...</h3></summary>

Sita's conjucture



#### श्लोकः
##### मूलम्
ततश्शाखान्तरे लीनं दृष्ट्वा चलितमानसा।  
वेष्टितार्जुनवस्त्रं तं विद्युत्सङ्घातपिङ्गलम्॥5.32.1॥

##### शब्दार्थः
ततः then, शाखान्तरे in between the branches, लीनम् hidden, वेष्टितार्जुनवस्त्रम्  clad in white, विद्युत्सङ्घातपिङ्गलम् of tawny complexion like a cluster of lightnings, तम् him, दृष्ट्वा  seeing, चलितमानसा got perplexed.

##### आङ्ग्लानुवादः
Sita got perplexed on seeing him (Hanuman), who was tawny in complexion and looked like a cluster of lightnings, clad in white  and hidden in between the branches.



#### श्लोकः
##### मूलम्
सा ददर्श कपिं तत्र प्रश्रितं प्रियवादिनम्।  
फुल्लाशोकोत्कराभासं तप्तचामीकरेक्षणम्॥5.32.2॥

##### शब्दार्थः
सा she, तत्र there, फुल्लाशोकोत्कराभासम् bright like fullyblossomed Ashoka flower, तप्तचामीकरेक्षणम् whose eyes are bright like molten gold, प्रश्रितम् was readily approaching, प्रियवादिनम् one who spoke softly and pleasingly, कपिम् monkey, ददर्श saw.

##### आङ्ग्लानुवादः
There (on the tree) she noticed a monkey like a cluster of fully blossomed Ashoka flower, shining bright, whose eyes were glowing like pure molten gold, speaking softly and pleasingly.



#### श्लोकः
##### मूलम्
मैथिली चिन्तयामास विस्मयं परमं गता।  
अहो भीममिदं रूपं वानरस्य दुरासदम्॥5.32.3॥  
दुर्निरीक्षमिति ज्ञात्वा पुनरेव मुमोह सा।

##### शब्दार्थः
मैथिली Mythili, परमम् supreme, विस्मयम् astonishment, गता felt, चिन्तयामास began thinking,  
अहो Oh, वानरस्य vanara's, दुरासदम् inaccessible, इदम् this, रूपम् appearance, भीमम् frightening, दुर्निरीक्षम् impossible to look at, इति thus, ज्ञात्वा thinking, सा she, पुनरेव once again, मुमोह fainted.

##### आङ्ग्लानुवादः
Astonisted Mythili began thinking. 'Oh this vanara's appearance is frightening. He is terrible to look at. He is inaccessible'. Thinking over this again and again, she fainted.



#### श्लोकः
##### मूलम्
विललाप भृशं सीता करुणं भयमोहिता॥5.32.4॥  
रामरामेति दुःखार्ता लक्ष्मणेति च भामिनी।  
रुरोद बहुधा सीता मन्दं मन्दस्वरा सती॥5.32.5॥

##### शब्दार्थः
भामिनी a noble lady, सीता Sita, भयमोहिता overcome with fear, दुःखार्ता sorrowful, रामरामेति saying Rama, Rama, लक्ष्मणेति च and Lakshmana also, भृशम् repeatedly, करुणम् pitiably, विललाप cried, सीता Sita, मन्दस्वरा सती in low voice, बहुधा many ways, रुरोद cried.

##### आङ्ग्लानुवादः
Overcome with sorrow and fear, noble Sita sobbed pitiably muttering repeatedly. 'O Rama, O Rama, O Lakshmana'.



#### श्लोकः
##### मूलम्
सा तं दृष्ट्वा हरिश्रेष्ठं विनीतवदुपस्थितम्।  
मैथिली चिन्तयामास स्वप्नोऽयमिति भामिनी॥5.32.6॥

##### शब्दार्थः
भामिनी noble lady, सा मैथिली that Maithili, विनीतवत् humbly, उपस्थितम् stood near, तम् him, हरिश्रेष्ठम् best of vanaras, दृष्ट्वा after seeing, अयम् this, स्वप्नः dream, इति thus, चिन्तयामास began thinking.

##### आङ्ग्लानुवादः
Noble Sita, seeing the best of vanaras who stood near humbly, began reflecting 'Is this a dream'?



#### श्लोकः
##### मूलम्
सा वीक्षमाणा पृथुभुग्नवक्त्रं शाखामृगेन्द्रस्य यथोक्तकारम्।  
ददर्श पिङ्गाधिपते रमात्यं वातात्मजं बुद्धिमतां वरिष्ठम्॥5.32.7॥

##### शब्दार्थः
सा she, वीक्षमाणा was looking here and there, पृथुभुग्नवक्त्रम् with a large curved face, शाखामृगेन्द्रस्य of the lord of monkeys, यथोक्तकारम् obedient servant, पिङ्गाधिपते of the king of monkeys, अमात्यम् minister, बुद्धिमताम् among the intelligent, वरिष्ठम् foremost, वातात्मजम् son of the windgod, ददर्श saw.

##### आङ्ग्लानुवादः
Looking here and there, she saw a monkey with a large, curved face, an obedient servant and a minister of the monkeylord, the foremost among the intelligentia and the son of the Windgod.



#### श्लोकः
##### मूलम्
सा तं समीक्ष्यैव भृशं विसंज्ञा गतासुकल्पेन बभूव सीता।  
चिरेण संज्ञां प्रतिलभ्य भूयो विचिन्तयामास विशालनेत्रा॥5.32.8॥

##### शब्दार्थः
सा सीता that Sita, तम् him, समीक्ष्यैव after looking at, भृशम् greatly, विसंज्ञा lost senses, गतासुकल्पेव as if she was almost dead, बभूव remained, विशालनेत्रा largeeyed, चिरेण after a long time, संज्ञाम् senses, प्रतिलभ्य after getting back, भूयः again, विचिन्तयामास started thinking

##### आङ्ग्लानुवादः
The largeeyed Sita lost her senses looking at him. She got back her senses after a long time and started thinking againः



#### श्लोकः
##### मूलम्
स्वप्ने मयाऽयं विकृतोऽद्य दृष्टश्शाखामृगश्शास्त्रगणैर्निषिद्धः।  
स्वस्त्यस्तु रामाय स लक्ष्मणाय तथा पितुर्मे जनकस्य राज्ञः॥5.32.9॥

##### शब्दार्थः
अद्य today, मया by me, विकृतः an ugly form, शास्त्रगणैः by sastras, निषिद्धः prohibited, शाखामृगः monkey, स्वप्ने in a dream, दृष्टः is seen, सलक्ष्मणाय for Lakshmana, रामाय for Rama, तथा so also, मे पितुः my father, जनकस्य राज्ञः of the king Janaka, स्वस्ति auspicious, अस्तु be

##### आङ्ग्लानुवादः
'Today I saw an ugly monkey in my dream. Its sight in a dream is inauspicious according to sastras. Let it be auspicious for Lakshmana and Rama for the sake of my father Janaka.



#### श्लोकः
##### मूलम्
स्वप्नोऽपि नायं नहि मेऽस्ति निद्रा शोकेन दुःखेन च पीडितायाः।  
सुखं हि मे नास्ति यतोऽस्मि हीना तेनेन्दुपूर्णप्रतिमाननेन॥5.32.10॥

##### शब्दार्थः
अयम् this, स्वप्नोऽपि even in a dream, न not, शोकेन with grief, दुःखेन च and with sorrow, पीडितायाः  a tormented woman, मे  to me, निद्रा sleep, नास्ति हि not there, मे to me, सुखम् pleasure, नास्ति हि not there, यतः therefore, इन्दुपूर्णप्रतिमाननेन whose face is like a fullmoon, तेन with him, हीना devoid, अस्मि I am

##### आङ्ग्लानुवादः
"But no, it was not a dream for tormented by grief and sorrow I cannot have a dream. When separated from the moonfaced Rama I have no sleep or pleasure, how can I have dream?



#### श्लोकः
##### मूलम्
रामेति रामेति सदैव बुद्ध्या विचिन्त्य वाचा ब्रुवती तमेव।  
तस्यानुरूपां च कथां तदर्थमेवं प्रपश्यामि तथा शृणोमि॥5.32.11॥

##### शब्दार्थः
रामेति रामेति only Rama Rama, सदा ऐव always, बुद्ध्या with my brain, विचिन्त्य after thinking, तमेव him alone, ब्रुवती thinking of, तस्य his, अनुरूपाम् favourable, तदर्थम् for his sake, कथाम् talk, एवम् in this way, प्रपश्यामि I am seeing, तथा so  also, शृणोमि I am hearing.

##### आङ्ग्लानुवादः
"I am always meditating upon Rama and thinking of him alone. I am talking about things related to him. Because of that I see him and hear him.



#### श्लोकः
##### मूलम्
अहं हि तस्याद्य मनोभवेन सम्पीडिता तद्गतसर्वभावा।  
विचिन्तयन्ती सततं तमेव तथैव पश्यामि तथा शृणोमि॥5.32.12॥

##### शब्दार्थः
अद्य now, अहम् I, तस्य his, मनोभवेन by love for him, सम्पीडिता tormented, तद्गतसर्वभावा all my thoughts immersed in him, सततम् always, तमेव about him only, विचिन्तयन्ती while I am thinking of, तथैव in a similar manner, पश्यामि I am seeing, तथैव only in such a way, शृणोमि I am listening.

##### आङ्ग्लानुवादः
"I am tormented by intense love for Rama, with all my thoughts immersed in him. Since I am constantly thinking of him I see him and hear words about him. (She thinks it is all hallucination.)



#### श्लोकः
##### मूलम्
मनोरथस्स्यादिति चिन्तयामि तथापि बुद्ध्या च वितर्कयामि।  
किं कारणं तस्य हि नास्ति रूपं सुव्यक्तरूपश्च वदत्ययं माम्॥5.32.13॥

##### शब्दार्थः
मनोरथः desire, स्यात् may be, इति thus, चिन्तयामि I think, बुद्ध्या च thinking, तथा like that, वितर्कयामि I am deliberating, तस्य its, रूपम् form, नास्ति हि is not seen, अयम् this, सुव्यक्तरूपः seen in a manifested form, माम् by me, वदति speaks, कारणम् cause, किम् what?

##### आङ्ग्लानुवादः
"I feel it is only the desire in my mind. Desire has no form. But the one who is addressing me has a form. I cannot understand this.



#### श्लोकः
##### मूलम्
नमोऽस्तु वाचस्पतये सवज्रिणे स्वयंभुवे चैव हुताशनाय च।  
अनेन चोक्तं यदिदं ममाग्रतो वनौकसा तच्छ तथास्तु नान्यथा॥5.32.14॥

##### शब्दार्थः
सवज्रिणे along with Indra, वाचस्पतये for Brihaspati, स्वयंभुवे चैव even for the creator Brahma, हुताशनाय for god of fire, च also, नमः salutations, अस्तु may be, अनेन by him, वनौकसा by the resident of the forest, मम अग्रतः in front of me, यत् whatever, इदम् this, उक्तम् spoken, तत् that, तथा true, अस्तु may be, अन्यथा other than that, न not be.

##### आङ्ग्लानुवादः
"My salutations to Indra, Brihaspati, Brahma the creator and also to the firegod. Let all those words spoken by the vanara here in front of me be true and not other than that."  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे द्वात्रिंशस्सर्गः॥  
Thus ends the thirtysecond sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/05-sItA-bhAShaNam/032_hanumantaM_vIxya_sItAyAH_bhayam.md">
<details><summary><h3>भूषणम् ...{Loading}...</h3></summary>



ततः शाखान्तरे लीनं दृष्ट्वा चलितमानसा ।  

वेष्टितार्जुनवस्त्रं तं विद्युत्सङ्घातपिङ्गलम्  ॥  ५।३२।१ ॥   

सा ददर्श कपिं तत्र प्रश्रितं प्रियवादिनम् ।  

फुल्लाशोकोत्कराभासं तप्तचामीकरेक्षणम्  ॥  ५।३२।२ ॥  \[साथ दृष्ट्वा
हरिश्रेष्ठं विनीतवदवस्थितम् ।\]  

मैथिली चिन्तयामास विस्मयं परमं गता ।  

अहो भीममिदं रूपं वानरस्य दुरासदम् ।  

दुर्निरीक्ष्यमिति ज्ञात्वा पुनरेव मुमोह सा  ॥  ५।३२।३ ॥   

विललाप भृशं सीता करुणं भयमोहिता ।  

रामरामेति दुःखार्ता लक्ष्मणेति च भामिनी  ॥  ५।३२।४ ॥   

ततः शाखान्तरे लीनमित्यादि श्लोकद्वयमेकान्वयम् । दृष्ट्वा पूर्वं
सामान्यतो दृष्ट्वा भयाच्चलितमानसा सती विशेषतो ददर्श ।
वेष्टितार्जुनवस्त्रं वेष्टितधवलवस्त्रम् । तं पूर्वोक्तम्  ॥  ५।३२।१४ ॥   

  

रुरोद बहुधा सीता मन्दं मन्दस्वरा सती  ॥  ५।३२।५ ॥   

सा तं दृष्ट्वा हरिश्रेष्ठं विनीतबदुपस्थितम् ।  

मैथिली चिन्तयामास स्वप्नो ऽयमिति भामिनी  ॥  ५।३२।६ ॥   

रुरोदेत्यर्द्धम् । मन्दं राक्षस्यः श्रुत्वा किमिदमिति विचारयिष्यन्तीति
भयेनेति भावः  ॥  ५।३२।५६ ॥   

  

सा वीक्षमाणा पृथुभुग्नवक्त्रं शाखामृगेन्द्रस्य यथोक्तकारम् ।  

ददर्श पिङ्गधिपतेरमात्यं वातात्मजं बुद्धिमतां वरिष्ठम्  ॥  ५।३२।७ ॥   

सेति । वीक्षमाणा विचारयन्ती । ददर्श पुनरनुकूलो ऽयं स्यादिति
ददर्शेत्यर्थः । भुग्नवक्त्रं वक्रमुखम् । यथोक्तकारम् आज्ञाकरम्  ॥ 
५।३२।७ ॥   

  

सा तं समीक्ष्यैव भृशं विसंज्ञा गतासुकल्पेव बभूव सीता ।  

चिरेण संज्ञा प्रतिलभ्य भूयो विचिन्तयामास विशालनेत्रा  ॥  ५।३२।८ ॥   

सा तमिति । विसंज्ञा मूर्च्छिता । गतासुकल्पा मृतप्राया । इवशब्दो
वाक्यालङ्कारे । चिरेण संज्ञां प्रतिलभ्य कालेनैव प्रबोधकेन
प्रबुद्धवतीत्यर्थः । विकृतवानरवेषदर्शनेन मूर्च्छिता पुनः कालेन
प्रबुद्धेत्यर्थः  ॥  ५।३२।८ ॥   

  

स्वप्ने मया ऽयं विकृतो ऽद्य दृष्टः शाखामृगः शास्त्रगणैर्निषिद्धः ।  

स्वस्त्यस्तु रामाय सलक्ष्मणाय तथा पितुर्मे जनकस्य राज्ञः  ॥  ५।३२।९ ॥   

स्वप्ने इति । स्वप्ने वानरदर्शनं बन्धुविनाशकरमिति भावः  ॥  ५।३२।९ ॥   

  

स्वप्नो ऽपि नायं नहि मे ऽस्ति निद्रा शोकेन दुःखेन च पीडितायाः ।  

सुखं हि मे नास्ति यतो ऽस्मि हीना तेनेन्दुपूर्णप्रतिमाननेन  ॥  ५।३२।१० ॥   

एवं दर्शनस्य स्वप्नत्वं संभाव्य पुनर्याथार्थ्यमाह स्वप्नो ऽपीति ।
स्वप्नाभावे हेतुमाह नहि मे ऽस्ति निद्रेति । निद्राभावे हेतुः
शोकेनेत्यादिः । एवं प्रतिबन्धकेन निद्राभावमुक्त्वा सुखरूपहेत्वभावाच्च न
निद्रेत्याह सुखं हीति । इन्दुपूर्णप्रतिमाननेन पुर्णेन्दुप्रतिमाननेन  ॥ 
५।३२।१० ॥   

  

रामेति रामेति सदैव बुद्ध्या विचिन्त्य वाचा ब्रुवती तमेव ।  

तस्यानुरूपां च कथां तमर्तमेव प्रपश्यामि तथा श्रृणोमि  ॥  ५।३२।११ ॥   

रामेति । सदैव बुद्ध्या विचिन्त्य तमेव राममेव वाचा ब्रुवती । तस्यानुरूपां
विचिन्तितस्याभिवदनस्यानुरूपां कथां तथा श्रृणोमि । तमर्थं कथार्थमेवं
प्रपश्यामि । एवम् उक्तप्रकारेण जानामीत्यन्वयः । तदर्थामिति पाठे अयमर्थः
। तस्यानुरूपां रामकीर्तनस्यानुरूपाम् । तदर्थां स रामो ऽर्थो ऽभिधेयो
यस्याः ताम्  ॥  ५।३२।११ ॥   

  

अहं हि तस्याद्य मनोभवेन संपीडिता तद्गतसर्वभावा ।  

विचिन्तयन्ती सततं तमेव तथैव पश्यामि तथा शृणोमि  ॥  ५।३२।१२ ॥   

उक्तमर्थं विवृणोति अहं हीति  ॥  ५।३२।१२ ॥   

  

मनोरथः स्यादिति चिन्तयामि तथापि बुद्ध्या च वितर्कयामि ।  

किं कारणं तस्य हि नास्ति रूपं सुव्यक्तरूपश्च वदत्ययं माम्  ॥  ५।३२।१३ ॥   

प्रथमम् इदं रामनामकथयितृदर्शनं मनोरथः अभिलाषमात्रमिति चिन्तयामि । तथापि
तथा चिन्तायां सत्यामपि बुद्ध्या वितर्कयामि । मनोरथो न भवतीति विचारयामि ।
किं कारणमिति चेत् तस्य मनोरथस्य रूपं नास्ति । अयं वानरस्तु
सुव्यक्तरूपश्च मां वदति च । तस्मान्मनोरथो न भवेदेवेत्यर्थः  ॥ 
५।३२।१३ ॥   

  

नमो ऽस्तु वाचस्पतये सवज्रिणे स्वयम्भुवे चैव हुताशनाय च ।  

अनेन चोक्तं यदिदं ममाग्रतो वनौकसा तच्च तथा ऽस्तु नान्यथा  ॥  ५।३२।१४ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
द्वात्रिंशः सर्गः  ॥  ५।३२ ॥   

अनेनोक्तं सत्यमस्त्विति देवताः प्रार्थयते नम इति । हुताशनाय च अग्नये च
 ॥  ५।३२।१४ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने द्वात्रिंशः सर्गः  ॥  ५।३२ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/05-sItA-bhAShaNam/032_hanumantaM_vIxya_sItAyAH_bhayam.md">
<details><summary><h3>शिरोमणी ...{Loading}...</h3></summary>



हनुमद्वचनश्रवणानन्तरकालिकं सीतावृत्तान्तमाह तत इत्यादिभिः । ततः
हनुमद्वचनश्रवणसमये वेष्टितं धृतमर्जुनवस्त्रम्
अर्जुनवर्णसदृशवर्णविशिष्टपटो येन तं विद्युत्संघातवत् पिङ्गलं शाखान्तरे
शाखामध्ये लीनं हनूमन्तं दृष्ट्वा चलितमानसा ऽभवदिति सीतेति च शेषः  ॥ 
५।३२।१  ॥   

  

सेति । फुल्लाशोकोत्करवदाभासो यस्य तं तप्तचामीकरेक्षणं
तप्तसुवर्णवर्णवन्नेत्रविशिष्टं हनुमन्तं ददर्श निरन्तरमवलुलोके  ॥  ५।३२।२
 ॥   

  

सेति । विनीतवत् आविनीतोक्त्या अवस्थितं हरिश्रेष्ठं दृष्ट्वा परमं विस्मयं
गता मैथिली चिन्तयामास  ॥  ५।३२।३  ॥   

  

चिन्ताकारमाह अहो इति । वानरस्य इदं सत्वं शरीरं भीमं रक्षसां भयंकरम् अत
एव दुरासदं ग्रहीतुमशक्यम् अत एव दुर्निरीक्ष्यमिदमिति मत्वापि पुनर्मुमोह
रामातिस्मृत्या वैचित्यं प्राप । एवो ऽप्यर्थे  ॥  ५।३२।४  ॥   

  

विललापेति । भयमोहिता भयं मोहितं यया सापि सीता दुःखार्ता सती भृशं विललाप
 ॥  ५।३२।५  ॥   

  

रुरोदेति । मन्दत्वरा सती मन्दं मन्दं रुरोद अर्धं पृथक् ।
मन्दस्वरेत्यनेनेमं वानरं राक्षस्यो न जानन्त्वित्यभिप्रायः सूचितः । सेति
। विनीतवदुपागतं हरिवरं दृष्ट्वा स्वप्नो ऽयमिति चिन्तयामास तर्कयामास ।
अर्धद्वयमेकान्वयि  ॥  ५।३२।६  ॥   

  

सेति । पृथु अधिकं भग्नं वज्रेण कृतव्रणं वक्रं यस्य तं मृगेन्द्रस्य
सुग्रीवस्य यथोक्तकारम् अज्ञापितमात्रकारकं पिङ्गप्रवरं वानरश्रेष्ठं
महार्हं वातात्मजं वीक्षमाणा सा सीता ददर्श केनोक्तमिति विचारयामास  ॥ 
५।३२।७  ॥   

  

सेति । सा सीता तं हनूमन्तं समीक्ष्य रावणत्वेन वितर्क्य गतासुकल्पा
गतप्राणसदृशी भृशमत्यन्तं विपन्ना चेष्टारहिता बभूव चिरेण किंचिद्विलम्बतः
संज्ञां प्रतिलभ्य विचिन्तयामास  ॥  ५।३२।८  ॥   

  

विचिन्ताकारमाह-- स्वप्न इत्यादिभिः । विकृतः चित्तविकारेणोत्पन्नः
शास्त्रगणैर्वचनसमूहैर्निषिद्धः शाखामृगः शाखामृगदर्शनादिमयः अयं स्वप्नो
मया दृष्टः । एतेन स्वप्नश्चेदयमनिष्टकारको भविष्यतीति सूचितम् ।
दुःस्वप्नजनितारिष्टनिवारणायाह रामादये स्वस्त्यस्तु  ॥  ५।३२।९  ॥   

  

स्वप्नकारणाभावादयं न स्वप्न इति निश्चित्याह स्वप्न इति ।
इन्दुपूर्णप्रतिमाननेन तेन रामेण यतो ऽहं विहीना अतो मे सुखं नास्ति अत एव
शोकेन दुःखेन च पीडितायाः मे निद्रा नास्ति अत एव अयं वानरदर्शनादिः
स्वप्नो न कारणाभावात्कार्यस्यासंभव इति तात्पर्यम्  ॥  ५।३२।१०  ॥   

  

ननु एवं दुःखप्राप्तौ कथं तव जीवनमित्यत आह-- रामेतीति । तं राममेव
बुद्ध्या विचिन्त्य संस्मृत्य सदैव रामेति रामेति ब्रुवती अहं तस्य रामस्य
अनुरूपं योग्यं वस्तु प्रपश्यामि विचारयामि मनसा रामाय समर्पयामीत्यर्थः ।
तदर्थां रामबोधिकां कथां वचनं शृणोमि । एतेनेदमेव मम जीवनमिति सूचितम् ।
कथां शृणोमीत्यस्य नाप्रसिद्धिः त्रिजटया कदाचिदागतविभीषणानुचरीभिश्च
रामकथायाः कथ्यमानत्वात्  ॥  ५।३२।११ ॥   

  

ननु तर्हि किमर्थं शोचसीत्यत आह-- अहमिति । तं राममेव विचिन्तयन्ती अहं
मनोभवेन मनोनिष्ठभावनया तस्य रामस्य यद्यपि पश्यामि शृणोमि च तथापि
तद्गतसर्वभावा तस्मिन् रामे गतः सन्निविष्टः सर्वः प्रत्यक्षादिना संपादितो
भावो भावना यस्याः सा ऽहमद्य पीडितास्मि । एतेन प्रत्यक्षतो रामलाभमन्तरा
दुःखनिवृत्तिर्न भविष्यतीति सूचितम्  ॥  ५।३२।१२  ॥   

  

ननु स्वाप्निकत्वाभावे ऽपि मनोरथो ऽयं भवेदित्यतो निराकुर्वती आह मनोरथ इति
। अयं मनोरथः स्यात् इति चिन्तयामि तर्कयामि तथापि बुव्द्या
निश्चयात्मकान्तःकरणवृत्त्या वितर्कयामि विचारेण निश्चिनोमि । तदाकारमाह
तस्य मनोरथस्य रूपं चकारेण वचनाद्यपि नास्ति अयं वानरस्तु सुव्यक्तरूपः सन्
मां वदति अतः किं किमपि कारणं मनोरथत्वे हेतुर्नास्ति  ॥  ५।३२।१३  ॥   

  

नम इति । अनेन वनौकसा ममाग्रतो ऽग्रं यदुक्तं तत्तथास्तु अन्यथा न भवेत् ।
एतदर्थमेव वाचस्पत्यादिभ्यो नमो ऽस्तु  ॥  ५।३२।१४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
द्वात्रिंशः सर्गः  ॥  ५।३२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/05-sItA-bhAShaNam/032_hanumantaM_vIxya_sItAyAH_bhayam.md">
<details><summary><h3>तिलकम् ...{Loading}...</h3></summary>



लीनं दृष्ट्वा ऽस्फुरन्तं दृष्ट्वा चलितमानसा ऽदृष्टरूपो ऽयमपि मायामृगो
वेति चलितचित्ता । पुनः सम्यङ्निरीक्ष्योच्यमानविशेषणं कपिं ददर्श ।
वेष्टितं परिहितमर्जुनवर्णं वस्त्रं येन तम्  ॥  ५।३२।१३  ॥   

  

वानरस्य निर्धारणे षष्ठी जातावेकवचनम् वानराणां मध्ये इदं सत्वं जीवः, भीमं
प्राकृतप्राणिभयावहम्, अत एव तैर्दुरासदं दुर्निरीक्ष्यं चेति मत्वा पुनरपि
मायैवेयमिति भयान्मुमोह  ॥  ५।३२।४  ॥   

  

अथ भयमोहिता सती भृशं करुणं दीनं विललाप । विलापप्रकारः-- रामेत्यादि  ॥ 
५।३२।५  ॥   

  

मन्दमन्दस्वरा । अस्य दैवगत्या वास्तवत्वे राक्षस्यो मा
जानन्त्वित्यतिमन्दस्वररोदनम् । विनीतवद्विनीततयोपस्थितम् । स्वप्नः
जाग्रत्कल्पः स्वप्न इत्यर्थः  ॥  ५।३२।६  ॥   

  

स्वप्नत्वचिन्तापूर्वकमेव पुनर्दर्शनमुपन्यस्यति सेति । किमिदं वाक्यं
राक्षस्यः श्रुतवत्य इति परितो वीक्षमाणा सा पृथुभग्नं
वज्रप्रहाराद्वक्त्रं यस्य तम् । शाखामृगेन्द्रस्य यथोक्तकारमाज्ञाकरम् ।
यद्वा यथोक्तवेष्टितार्जुनवस्त्राद्याकारम् छान्दसो ह्रस्वः पिङ्गप्रवरं
कपिश्रेष्ठमिति निश्चयेन ददर्श  ॥  ५।३२।७  ॥   

  

सा तं कपिरूपं रावणमित्येव समीक्ष्य भृशं विसञ्ज्ञा
चित्तक्षोभाद्गतासुकल्पेव  ॥  ५।३२।८  ॥   

  

एवं चिन्तयामासेत्यत्रैवंशब्दार्थः-- स्वप्न इत्यादि । दृश्यमानो ऽयं
स्वप्नो मया विकृत एव दृष्टः । कुतस्तत्राह शाखामृग इत्यादि । एवं
दुःस्वप्नं मत्वा स्वस्ति प्रार्थयते । जनकस्य तद्वंश्यस्य  ॥  ५।३२।९  ॥   

  

अथ स्वप्नहेत्वभावान्नायं स्वप्न इत्याह स्वप्नो हीति । स्वप्नस्य
निद्रामूलत्वान्निद्रायाश्च सुखमूलत्वाद्रामवियोगेन च मे सुखाभावादिति भावः
 ॥  ५।३२।१०  ॥   

  

सदा रामेति विचिन्त्य वाचा तमेव ब्रुवन्त्यहं तस्य चिन्तनादेरनुरूपं यथा
तथा शृणोमि । श्रूयमाणां च कथं तथा तेन प्रकारेण तदर्थामेव
चिन्ताद्यनुरूपार्थामेव पश्यामि  ॥  ५।३२।११  ॥   

  

उक्तमेवार्थं विवृणोति-- अहं हीति  ॥  ५।३२।१२  ॥   

  

अथ मनोरथमात्रमेतदिति संभाव्य तदपि नेति निश्चिनोति मनोरथ इति ।
मनोराज्यमित्यर्थः । स नेत्याह तथापीति । तथैवेत्यर्थः । यथा मनोरथोन्नीतो
ऽर्थस्तं तथैव बुद्ध्यापि निश्चयात्मकान्तःकरणवृत्त्यापि विषयीकृतं
तर्कयामि । मनोराज्यं सङ्कल्पविकल्पपरं चञ्चलवृत्तिरूपम्, बुद्धिस्तु
निश्चयात्मिका स्थिरा चेति विरुद्धमित्यर्थः । ननु तर्हि
मनोराज्यत्वमेवास्त्वितरदेवारोपितं तत्राह किं कारणमिति । मनोराज्यत्वाभाव
इति शेषः । उत्तरं तस्य हि मनोराज्यभूतार्थस्य नास्ति रूपमनुभवार्हं रूपं
नास्तीति हि प्रसिद्धम् । प्रकृते तु दृश्यं रूपमस्तीत्याह सुव्यक्तेति ।
यो मां वदति सुव्यक्तरूपो दृश्यते सुव्यक्तरूपं च वदति यत इत्यर्थः ।
मनोराज्यार्थो दृष्टनष्टो बाह्येन्द्रियजस्थिरानुभवानर्हः । अतो वास्तव
एवायमिति भावः  ॥  ५।३२।१३  ॥   

  

एवं हनुमद्वचसो वास्तवत्वं निर्णीया नाप्तप्रणीतत्वेन मिथ्यार्थकत्वस्यापि
संभवात्तद्व्यावृत्तये देवान्प्रणमति नमो ऽस्त्विति । वाचस्पतित्वेन वाचः
सत्यत्वसंपादनयोग्यता । वज्रिणो ऽपि बृहस्पतितः
सत्यवाग्रूपशब्दपारायणग्रन्थरूपमन्त्रलाभात्तदुपासकत्वेन वाचः
सत्यत्वसंपादनयोग्यता । स्वयंभूवे सत्यादिरूपब्रह्मणे ।
वागधिष्ठातृदेवतात्वाच्चाग्नये नतिः  ॥  ५।३२।१४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे द्वात्रिंशः सर्गः  ॥  ५।३२  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/05-sItA-bhAShaNam/032_hanumantaM_vIxya_sItAyAH_bhayam.md">
<details><summary><h3>द्राविडपाठः ...{Loading}...</h3></summary>



  
ततः शाखान्तरे लीनं दृष्ट्वा चलितमानसा।  
वेष्टितार्जुनवस्त्रं तं विद्युत्सङ्घातपिङ्गलम् ॥ 5.32.1 ॥   
सा ददर्श कपिं तत्र प्रश्रितं प्रियवादिनम्।  
फुल्लाशोकोत्कराभासं तप्तचामीकरेक्षणम् ॥ 5.32.2 ॥   
अहो भीममिदं रूपं वानरस्य दुरासदम्।  
दुर्निरीक्ष्यमिति ज्ञात्वा पुनरेव मुमोह सा ॥ 5.32.3 ॥   
विललाप भृशं सीता करुणं भयमोहिता।  
रामरामेति दुःखार्ता लक्ष्मणेति च भामिनी ॥ 5.32.4 ॥   
रुरोद बहुधा सीता मन्दं मन्दस्वरा सती ॥ 5.32.5 ॥   
सा तं दृष्ट्वा हरिश्रेष्ठं विनीतबदुपस्थितम्।  
मैथिली चिन्तयामास स्वप्नोऽयमिति भामिनी ॥ 5.32.6 ॥   
सा वीक्षमाणा पृथुभुग्नवक्त्रं शाखामृगेन्द्रस्य यथोक्तकारम्।  
ददर्श पिङ्गधिपतेरमात्यं वातात्मजं बुद्धिमतां वरिष्ठम् ॥ 5.32.7 ॥   
सा तं समीक्ष्यैव भृशं विसञ्ज्ञा गतासुकल्पेव बभूव सीता।  
चिरेण सञ्ज्ञा प्रतिलभ्य भूयो विचिन्तयामास विशालनेत्रा ॥ 5.32.8 ॥   
स्वप्ने मयाऽयं विकृतोऽद्य दृष्टः शाखामृगः शास्त्रगणैर्निषिद्धः।  
स्वस्त्यस्तु रामाय सलक्ष्मणाय तथा पितुर्मे जनकस्य राज्ञः ॥ 5.32.9 ॥   
स्वप्नोऽपि नायं नहि मेऽस्ति निद्रा शोकेन दुःखेन च पीडितायाः।  
सुखं हि मे नास्ति यतोऽस्मि हीना तेनेन्दुपूर्णप्रतिमाननेन ॥ 5.32.10 ॥   
रामेति रामेति सदैव बुद्ध्या विचिन्त्य वाचा ब्रुवती तमेव।  
तस्यानुरूपां च कथां तमर्तमेव प्रपश्यामि तथा श्रृणोमि ॥ 5.32.11 ॥   
अहं हि तस्याद्य मनोभवेन सम्पीडिता तद्गतसर्वभावा।  
विचिन्तयन्ती सततं तमेव तथैव पश्यामि तथा शृणोमि ॥ 5.32.12 ॥   
मनोरथः स्यादिति चिन्तयामि तथापि बुद्ध्या च वितर्कयामि।  
किं कारणं तस्य हि नास्ति रूपं सुव्यक्तरूपश्च वदत्ययं माम् ॥ 5.32.13 ॥   
नमोऽस्तु वाचस्पतये सवज्रिणे स्वयम्भुवे चैव हुताशनाय च।  
अनेन चोक्तं यदिदं ममाग्रतो वनौकसा तच्च तथाऽस्तु नान्यथा ॥ 5.32.14 ॥   

</details>
</div>
