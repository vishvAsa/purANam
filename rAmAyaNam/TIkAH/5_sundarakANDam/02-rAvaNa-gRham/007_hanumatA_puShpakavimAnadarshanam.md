+++
title = "००७ हनुमता पुष्पकविमानदर्शनम्"
title_english = "007 Hanuma sees Pushpaka in Ravana s inner city"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-007-Hanuma_sees_Pushpaka_in_Ravana_s_inner_city.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/02-rAvaNa-gRham/007_hanumatA_puShpakavimAnadarshanam.md">
<details><summary><h3>IITK ...{Loading}...</h3></summary>

Description of the aerial car -- Pushpaka.



#### श्लोकः
##### मूलम्
स वेश्मजालं बलवान् ददर्श  
व्यासक्तवैडूर्यसुवर्णजालम्।  
यथा महत् प्रावृषि मेघजालं  
विद्युत्पिनद्धं सविहङ्गजालम्॥5.7.1॥

##### शब्दार्थः
बलवान् powerful, सः he, व्यासक्तवैडूर्यसुवर्णजालम् fitted with golden lattices encrusted with vaidurya, प्रावृषि in the rainy season, विद्युत्पिनद्धम् with streaks of lightning, सविहङ्गजालम् with flocks of birds, महत् great, मेघजालं यथा like the abode of clouds, वेश्मजालम्  conglomeration of houses, ददर्श saw.

##### आङ्ग्लानुवादः
Powerful Hanuman beheld the conglomeration of buildings with golden lattices encrusted with vaidurya, with flocks of birds comparable to a complex of clouds pierced by lightning during rainy season.



#### श्लोकः
##### मूलम्
निवेशनानां विविधाश्च शालाः  
प्रधानशङ्खायुधचापशालाः।  
मनोहराश्चापि पुनर्विशालाः  
ददर्श वेश्माद्रिषु चन्द्रशालाः॥5.7.2॥

##### शब्दार्थः
निवेशनानाम् of the houses, विविधाः several, शालाः halls, प्रधानशङ्खायुधचापशालाः for storing valuable conches, weapons and bows, पुनः again, वेश्माद्रिषु on top of attics on the houses, मनोहराः delightful, विशालाः spacious, चन्द्रशालाः terraces, ददर्श saw.

##### आङ्ग्लानुवादः
Attached to the spacious halls of the houses, were storehouses for valuable  conches, weapons, bows and arrows. On the top of the attics on these mansions,  
were large and delightful terraces open to the Moon.



#### श्लोकः
##### मूलम्
गृहाणि नानावसुराजितानि  
देवासुरैश्चापि सुपूजितानि।  
सर्वैश्च दोषैः परिवर्जितानि  
कपिर्ददर्श स्वबलार्जितानि॥5.7.3॥

##### शब्दार्थः
कपिः monkey, नानावसुराजितानि various kinds treasures, देवासुरैश्चापि even by gods and demons, सुपूजितानि worshipped by, सर्वैः by all, दोषैः defects, परिवर्जितानि devoid, स्वबलार्जितानि earned by his might, गृहाणि houses, ददर्श saw.

##### आङ्ग्लानुवादः
The monkey saw numerous kinds of treasures, cherished by gods and demons, which were won by Ravana's might.



#### श्लोकः
##### मूलम्
तानि प्रयत्नाभिसमाहितानि  
मयेन साक्षादिव निर्मितानि।  
महीतले सर्वगुणोत्तराणि  
ददर्श लङ्काधिपतेर्गृहाणि॥5.7.4॥

##### शब्दार्थः
तानि those, प्रयत्नाभिसमाहितानि collected with great care and effort, साक्षात् directly, मयेन by Maya, निर्मितानीव as though built, महीतले on earth, सर्वगुणोत्तराणि of excellent quality, लङ्काधिपतेः of the lord of Lanka, गृहाणि mansions, ददर्श saw.

##### आङ्ग्लानुवादः
The mansions of the lord of Lanka built with great care and  effort on earth were  by all means excellent  and appeared as though built personally by Maya (the divine architect wellknown for magical skills).



#### श्लोकः
##### मूलम्
ततो ददर्शोछ्रचितमेघरूपं  
मनोहरं काञ्चनचारुरूपम्।  
रक्षोऽधिपस्यात्मबलानुरूपं  
गृहोत्तमं ह्यप्रतिरूपरूपम्॥5.7.5॥

##### शब्दार्थः
ततः then, उछ्रचितमेघरूपम् appearing like a towering cloud, मनोहरम् soulcaptivating, काञ्चनचारुरूपम् golden palace possessing splendour of molten gold, अप्रतिरूपरूपम् matchless, आत्मबलानुरूपम् worthy of the might of Ravana, रक्षोधिपस्य of the lord of demons, गृहोत्तमम् magnificent palace, ददर्श saw.

##### आङ्ग्लानुवादः
Hanuman beheld the magnificent and soulcaptivating palace possessing the splendour of molten gold. Of matchless beauty, it looked like a towering cloud worthy of the might of Ravana, the lord of ogresses.



#### श्लोकः
##### मूलम्
महीतले स्वर्गमिव प्रकीर्णं  
श्रिया ज्वलन्तं बहुरत्नकीर्णम्।  
नानातरूणां कुसुमावकीर्णं  
गिरेरिवाग्रं रजसावकीर्णम्॥5.7.6॥

##### शब्दार्थः
महीतले on earth, प्रकीर्णम् scattered, स्वर्गमिव like heaven, श्रिया with splendour, ज्वलन्तम् while glittering, बहुरत्नकीर्णम् with many gems, नानातरूणाम् of all kinds of trees, कुसुमावकीर्णम् scattered with flowers, रजसा with dust, अवकीर्णम् covered, गिरेः mountain, अग्रमिव like the peak.

##### आङ्ग्लानुवादः
It appeared splendid like a scattered piece of heaven on earth, glittering with countless gems. It looked like a mountain peak covered with pollen of flowers dropped from all kinds of trees.



#### श्लोकः
##### मूलम्
नारीप्रवेकैरिव दीप्यमानं  
तटिद्भिरम्भोदवदर्च्यमानम्।  
हंसप्रवेकैरिव वाह्यमानं  
श्रिया युतं खे सुकृतां विमानम्॥5.7.7॥

##### शब्दार्थः
नारीप्रवेकैः by resplendent women,दीप्यमानमिव as if lit up,तटिद्भिः with lightning, अम्भोदवत् like a raincloud, अर्च्यमानम् worshipped, हंसप्रवेकैः borne by swans, वाह्यमानम् इव as if being drawn by, श्रिया auspicious, युतम् endowed, खे in the sky, सुकृताम् royal, विमानम् aerial chariot.

##### आङ्ग्लानुवादः
The aerial chariot was lit up by resplendent women just as a raincloud dazzles with flashes of lightning. It was auspicious, worthy of worship. It looked as if it was drawn by royal swans in the sky.



#### श्लोकः
##### मूलम्
यथा नगाग्रं बहुधातुचित्रं  
यथा नभश्च ग्रहचन्द्रचित्रम्।  
ददर्शयुक्तीकृतमेघचित्रं  
विमानरत्नं बहुरत्नचित्रम्॥5.7.8॥

##### शब्दार्थः
युक्तीकृतमेघचित्रम् mass of colourful clouds, ग्रहचन्द्रचित्रम् looking colourful with planets and Moon, नभः यथा like the sky, बहुरत्नचित्रम् colourful on account of gems encrusted, बहुधातुचित्रम् colourful on account of many minerals, नगाग्रं यथा like the peak of a mountain, विमानरत्नम् jewel of a chariot, ददर्श saw.

##### आङ्ग्लानुवादः
A jewel among aerial chariots, it looked colourful with many gems beset. It appeared like the summit of a mountain decorated with the colours of minerals, like the sky bespangled with planets and the Moon and like a mass of multicoloured clouds adorned by a rainbow.



#### श्लोकः
##### मूलम्
मही कृता पर्वतराजिपूर्णा  
शैलाः कृता वृक्षवितानपूर्णाः।  
वृक्षाः कृताः पुष्पवितानपूर्णाः  
पुष्पं कृतं केसरपत्रपूर्णम्॥5.7.9॥

##### शब्दार्थः
मही earth, पर्वतराजिपूर्णा filled with mountain ranges, कृता drawn, शैलाः mountains, वृक्षवितानपूर्णाः filled with a canopy of trees, कृताः drawn, वृक्षाः trees, पुष्पवितानपूर्णाः filled with a canopy of flowers, कृताः drawn on it, पुष्पम् flowers, केसरपत्रपूर्णम् filled with petals and filaments, कृतम् drawn.

##### आङ्ग्लानुवादः
The whole  earth had been picturised on it. It was filled with rows of mountains  and a canopy of trees all over. The trees were filled with lovely flowers with petals and filaments drawn on them.



#### श्लोकः
##### मूलम्
कृतानि वेश्मानि च पाण्डुराणि  
तथा सुपुष्पाण्यपि पुष्कराणि।  
पुनश्च पद्मानि सकेसराणि  
धन्यानि चित्राणि तथा वनानि॥5.7.10॥

##### शब्दार्थः
पाण्डुराणि white in colour, वेश्मानि च houses, कृतानि drawn, तथा so also, सुपुष्पाणि with beautiful flowers, पुष्कराणि च ponds also, पुनश्च again, स केसराणि having filaments, पद्मानि lotuses, तथा so also, धन्यानि complete, चित्राणि paintings, वनानि gardens.

##### आङ्ग्लानुवादः
There were pictures of mansions white in colour and pools of crystalclear water filled with lovely flowers. There were pictures of beautiful lotuses drawn on it.



#### श्लोकः
##### मूलम्
पुष्पाह्वयं नामविराजमानं  
रत्नप्रभाभिश्च विवर्धमानम्।  
वेश्मोत्तमानामपि चोच्यमानं  
महाकपिस्तत्र महाविमानम्॥5.7.11॥

##### शब्दार्थः
तत्र there, महाकपिः great vanara, पुष्पाह्वयम् Pushpaka chariot by name, नामविराजमानम् splendid indeed, रत्नप्रभाभिः glitter of gems, विवर्धमानम् glowing, वेश्मोत्तमानामपि of magnificent mansions, उच्यमानम् tall, महाविमानम् great chariot.

##### आङ्ग्लानुवादः
There, the great Hanuman indeed saw a splendid chariot called Pushpaka. It was glowing with glittering gems. Taller than the biggest mansion, it was a great chariot.



#### श्लोकः
##### मूलम्
कृताश्च वैडूर्यमया विहङ्गाः  
रूप्यप्रवालैश्च तथा विहङ्गाः।  
चित्राश्च नानावसुभिर्भुजङ्गाः  
जात्यानुरूपास्तुरगाः शुभाङ्गाः॥5.7.12॥

##### शब्दार्थः
वैडूर्यमयाः made of vaidurya, विहङ्गाः birds, तथा similarly, रूप्यप्रवालैश्च made of silver and corals, विहङ्गाः birds, नानावसुभिः with various gems, चित्राः colourful, भुजङ्गाः serpents, जात्याः due to there good breeding, अनुरूपाः similar, शुभाङ्गाः with auspicious limbs, तुरगाः horses, कृताः drawn.

##### आङ्ग्लानुवादः
Inside were birds made of vaidurya, silver and corals. There were colourful serpents made of various gems, and highclass horses of exquisite limbs drawn.



#### श्लोकः
##### मूलम्
प्रवालजाम्बूनदपुष्पपक्षाः  
सलीलमावर्जितजिह्मपक्षाः।  
कामस्य साक्षादिव भान्ति पक्षाः  
कृता विहङ्गाः सुमुखाः सुपक्षाः॥5.7.13॥

##### शब्दार्थः
प्रवालजाम्बूनदपुष्पपक्षाः wings engraved with corals and gold, सुपक्षाः having beautiful wings, सलीलम् in a sportive way, आवर्जितजिह्मपक्षाः with their artificial wings bent down (tossed),  
विहङ्गाः birds, कृताः were drawn, साक्षात् truly, कामस्य cupid's, पक्षाः इव like wings, भान्ति seemed.

##### आङ्ग्लानुवादः
It had curved figures of birds with beautiful wings carved out of corals and gold The wings were shining as if they were really the wings of allies of Cupid, the god of love.



#### श्लोकः
##### मूलम्
नियुज्यमानास्तु गजाः सुहस्ताः  
सकेसराश्चोत्पलपत्रहस्ताः।  
बभूवदेवी च कृता सुहस्ता  
लक्ष्मी स्तथा पद्मिनि पद्महस्ता॥5.7.14॥

##### शब्दार्थः
पद्मिनि in a lotuspond, सुहस्ता having beautiful hands, सकेसराश्च with filaments, उत्पलपत्रहस्ताः blue lotuses by their trunk carried, लक्ष्मीः goddess of wealth, नियुज्यमानास्तु stationed in place, गजाः elephants, तथा similarly, पद्महस्ता holding a lotus in hand, सुहस्ता of beautiful hand, देवी च goddess, कृता drawn, बभूव appeared.

##### आङ्ग्लानुवादः
He saw on it lotus ponds, artificial elephants with shapely trunks, offering to Laxmi who herself was a lotus, holding in her beautiful hands blue lotuses shining with filaments.



#### श्लोकः
##### मूलम्
इतीव तद्गृहमभिगम्य शोभनम्  
सविस्मयो नगमिव चारुशोभनम्।  
पुनश्च तत्परमसुगन्धि सुन्दरम्  
हिमात्यये नगमिव चारुकन्दरम्॥5.7.15॥

##### शब्दार्थः
इतीव in that way, शोभनम् auspicious, चारुशोभनम् beautifully fashioned, नगमिव like a mountain, तद्गृहम् that palace, अभिगम्य having reached, सविस्मयः wonderstruck, परमसुगन्धि highly fragrant, सुन्दरम् beautiful, हिमात्यये at the end of winter, चारुकन्दरम् having beautiful caves, नगमिव like mountain, तत् that, पुनश्च once again.

##### आङ्ग्लानुवादः
Thus he reached the auspicious palace appearing like a beautiful mountain and stood wonderstruck. Once again he looked at that beautiful palace which appeared like a mountain with lovely caverns in spring time filled with wonderful fragrance



#### श्लोकः
##### मूलम्
ततः स तां कपिरभिपत्य पूजितां  
चरन् पुरीं दशमुखबाहुपालिताम्।  
अदृश्य तां जनकसुतां सुपूजितां  
सुदुःखितः पतिगुणवेगवर्जिताम्॥5.7.16॥

##### शब्दार्थः
ततः then, सः कपिः monkey, पूजिताम् worshipped, दशमुखबाहुपालिताम् ruled by the arms of the tenheaded king, तां पुरीम् that city, अभिपत्य having reached, चरन् while moving about, सुपूजिताम् venerable, पतिगुणवेगवर्जिताम् who was deprived of the benefit of her husband's virtuous conduct, तां जनकसुताम् that Janaka's daughter Sita, अदृश्य unable to find, सुदुःखितः was deeply sorrowful.

##### आङ्ग्लानुवादः
Then Hanuman moved about that cherished city ruled by the strength of arms of the tenheaded king. Unable to find venerable Sita, who was deprived of the benefit of her husband's virtuous proximity, he became deeply sad.



#### श्लोकः
##### मूलम्
ततस्तदा बहुविधभावितात्मनः  
कृतात्मनो जनकसुतां सुवर्त्मनः।  
अपश्यतोऽभवदतिदुःखितं मनः  
सुचक्षुषः प्रविचरतो महात्मनः॥5.7.17॥

##### शब्दार्थः
ततः from there, तदा then, बहुविधभावितात्मनः thinking of many things in his mind, कृतात्मनः of a great soul, सुवर्त्मनः of the followers of righteous path, सुचक्षुषः foresighted, प्रविचरतः while he moved, जनकसुताम् daughter of Janaka, अपश्यतः unable to find, महात्मनः of the great self, मनः mind, अतिदुःखितम् very distressed, अभवत् became.

##### आङ्ग्लानुवादः
Unable to find Sita, the disciplined and foresighted Hanuman, who always kept the righteous path, felt distressed while moving about, his mind oppressed by all kinds of thought.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे सप्तमस्सर्गः॥  
Thus ends the seventh sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/02-rAvaNa-gRham/007_hanumatA_puShpakavimAnadarshanam.md">
<details><summary><h3>भूषणम् ...{Loading}...</h3></summary>



स वेश्मजालं बलवान् ददर्श व्यासक्तवैडूर्यसुवर्णजालम् ।  

यथा महत् प्रावृषि मेघजालं विद्युत्पिनद्धं सविहङ्गजालम्  ॥  ५।७।१  ॥   

स वेश्मजालमित्यादि । व्यासक्तवैडूर्यसुवर्णजालं
वैडूर्यघटितसुवर्णमयजालकरन्ध्रम्  ॥  ५।७।१  ॥   

  

निवेशनानां विविधाश्च शालाः प्रधानशङ्खायुधचापशालाः ।  

मनोहराश्चापि पुनर्विशाला ददर्श वेश्माद्रिषु चन्द्रशालाः  ॥  ५।७।२  ॥   

निवेशनानां शालाः गृहान्तःशालाः । प्रधानैर्मुख्यैः शङ्खायुधचापैः शालन्ते
प्रकाशन्त इति प्रधानशङ्खायुधचापशालाः । पचाद्यच् । वेश्मादिषु
हर्म्यप्रासादादिषु । चन्द्रशालाः शिरोगृहाणि  ॥  ५।७।२  ॥   

  

गृहाणि नानावसुराजितानि देवासुरैश्चापि सुपूजितानि ।  

सर्वैश्च दोषैः परिवर्जितानि कपिर्ददर्श स्वबलार्जितानि  ॥  ५।७।३ ॥   

नानावसुराजितानि नानारत्नराजितानि  ॥  ५।७।३ ॥   

  

तानि प्रयत्नाभिसाहितानि मयेन साक्षादिव निर्मितानि ।  

महीतले सर्वगुणोत्तराणि ददर्श लङ्काधिपतेर्गृहाणि  ॥  ५।७।४ ॥   

प्रचत्नाभिसमाहितानि प्रयत्नेन यथायोगं स्थापितानि । मयेनेति विश्वकर्मा
लक्ष्यते । महीतले निर्मितानि । इव शब्देन मयस्य निर्मातृत्वव्याजमात्रम् ।
रावणप्रयत्नेनैव निर्मितानीत्यर्थः । यद्वा अन्यानि गृहाणि
विश्वकर्मनिर्मितानि, इमानि तु मयं व्याजीकृत्य स्वयमुपायप्रदर्शनमुखेन
निर्मितानीति पूर्वगृहेभ्यो विशेष उच्यते  ॥  ५।७।४ ॥   

  

ततो ददर्शोच्छ्रितमेघरूपं मनोहरं काञ्चनचारुरूपम् ।  

रक्षोधिपस्यात्मबलानुरूपं गृहोत्तमं ह्यप्रतिरूपरूपम्  ॥  ५।७।५ ॥   

महीतले स्वर्गमिव प्रकीर्णं श्रिया ज्वलन्तं बहुरत्नकीर्णम् ।  

नानातरूणां कुसुमावकीर्णं गिरेरिवाग्रं रजसा ऽवकीर्णम्  ॥  ५।७।६ ॥   

नारीप्रवेकैरिव दीप्यमानं तडिद्भिरम्भोदवदर्च्यमानम् ।  

हंसप्रवेकैरिव वाह्यमानं श्रिया युतं खे सुकृतां विमानम्  ॥  ५।७।७ ॥   

यथा नगाग्रं बहुधातुचित्रं यथा नभश्च ग्रहचन्द्रचित्रम् ।  

ददर्श युक्तीकृतमेघचित्रं विमानरत्नं बहुरत्नचित्रम्  ॥  ५।७।८ ॥   

तदन्तर्वर्तिपुष्पकविमानं दर्शयति -- तत इति । अप्रतिरूपपूम्
अप्रतिमसौन्दर्यम् । प्रकीर्णं दैवाच्च्युतम् । रजसा पुष्पपजसा ।
नारीप्रवेकैः नारीश्रेष्ठैः । "प्रनेकानुत्तमोत्तमाः" इत्यमरः । इव शब्दो
वाक्यालङ्कारे । अर्च्यमानं, सर्वैरिति शेषः । हंसप्रवेकैर्वाह्यमानं
सुकृतां पुण्यकृतां विमानमिव स्थितमित्यन्वयः । युक्तीकृतमेघचित्रं
पुञ्जीकृतमेघचित्रम्, चित्रमेघसङ्घातसदृषमित्यर्थः । विमानरत्नं पुष्पकम्
 ॥  ५।७।५८ ॥   

  

मही कृता पर्वतराजिपूर्णा शैलाः कृता वृक्षवितानपूर्णाः ।  

वृक्षाः कृताः पुष्पवितानपूर्णाः पुष्पं कृतं केसरपत्त्रपूर्णम्  ॥ 
५।७।९ ॥   

महीति । यत्रेति शेषः । यत्र विमाने पर्वतराजिपूर्णा मही कृता चित्ररूपेण
लिखिता । एवमुत्तरत्रापि बोध्यम् । अत्र पूर्वपूर्वं प्रत्युत्तरोत्तरस्य
विशेषवत्त्वादधिकालङ्कारः  ॥  ५।७।९ ॥   

  

कृतानि वेश्मानि च पाण्डुराणि तथा सुपुष्पाण्यपि पुष्कराणि ।  

पुनश्च पद्मानि सकेसराणि धन्यानि चित्राणि तथा वनानि  ॥  ५।७।१० ॥   

कृतानीति । अत्रापि यत्रेत्यध्याहार्यम् । पुष्कराणि पुष्करिण्यः  ॥ 
५।७।१० ॥   

  

पुष्पाह्वयं नाम विराजमानं रत्नप्रभाभिश्च विवर्द्धमानम् ।  

वेश्मोत्तमानामपि चोच्चमानं महाकपिस्तत्र महाविमानम्  ॥  ५।७।११  ॥   

पुष्पाह्वयं पुष्पकम् । उच्चमानम् अधिकमानम् । सर्वत्र ददर्धेत्यन्वयः  ॥ 
५।७।११  ॥   

  

कृताश्च वैडुर्यमया विहङ्गा रूप्यप्रवालैश्च तथा विहङ्गाः ।  

चित्राश्च नानावसुभिर्भुजङ्गा जात्यानुरूपास्तुरगाः शुभाङ्गाः  ॥  ५।७।१२
 ॥   

कृताश्चेति । यत्रेति शेषः । नानावसुभिः नानारत्नैः । ज्तायानुरूपाः जात्या
सदृशाः, स्पष्टजातिस्वभावा इत्यर्थः  ॥  ५।७।१२  ॥   

  

प्रवालजाम्बूनदपुष्पपक्षाः सलीलमावर्जितजिह्मपक्षः ।  

कामस्य साक्षादिव भान्ति पक्षाः कृता विहङ्गाः सुमुखाः सुपक्षाः  ॥ 
५।७।१३ ॥   

प्रवालजाम्बूनदकृतानि पुष्पाणि पक्षेषु येषां ते प्रवालजाम्बूनदपुष्पपक्षाः
। सलीलमावर्जितजिह्मपक्षाः सलीलमालम्बितवक्त्रपक्षाः । कामस्य पाक्षा इव
कामस्य सहाया इव  ॥  ५।७।१३ ॥   

  

नियुज्यमानास्तु गजाः सुहस्ताः सकेसराश्चोत्पलपत्रहस्ताः ।  

बभूव देवी च कृता सुहस्ता लक्ष्मीस्तथा पद्मिनि पद्महस्ता  ॥  ५।७।१४ ॥   

नियुज्यमानाः स्वयमेवात्मानं नियोजयन्तः । कर्मकर्तरि यक् । यत्र विमाने ।
पद्मिनि पद्माकरे । स्वयमेवोत्पलपत्राभिषेककर्मणि प्रवर्तमानाः । सुहस्ताः
शोभनशुण्डादण्डाः । सकेसराः कृतजलावगाहत्वेनाङ्गलग्नकिञ्जल्काः  ॥ 
५।७।१४ ॥   

  

इतीव तद् गृहमभिगम्य शोभनं सविस्मयो नगमिव चारुशोभनम् ।  

पुनश्च तत्परमसुगन्धिसुन्दरं हिमात्यये नगमिव चारुकन्दरम्  ॥  ५।७।१५ ॥   

इतीवेति । इवशब्दो वाक्यालङ्कारे । तद्गृहं तस्य रावणस्य गृहम् । सविस्मयः,
अभूदिति शेषः । नगं पर्वतमिव स्थितम् । शोभनं शोभमानम् । चारुशोभनं
चारुमङ्गलम् । इतीवेत्येकनिपातो वा प्रकारार्थः । इतीव तद्गृहम् अभिगम्य
अभिगत्य । अद्भुतदर्शनात्पुनश्चाभिगम्य सविस्मयो ऽभूदिति योजना ।
रुचिरावृत्तमिदम् । "चतुर्ग्रहैरिह रुचिरा जभस्जगाः" इति लक्षणात्  ॥ 
५।७।१५ ॥   

  

ततः स तां कपिरभिपत्य पूजितां चरन् पुरीं दशमुखबाहुपालिताम् ।  

अदृश्य तां जनकसुतां सुपूजितां सुदुःखितः पतिगुणवेगनिर्जिताम्  ॥ 
५।७।१६ ॥   

तत इति । अदृश्य अदृष्ट्वा । ऋषिनिपातनान्नञ्पूर्वेपि ल्यप् । सुदुःखितः,
अभूदिति शेषः । पतिगुणवेगनिर्जितां भर्तृगुणजवेन वशीकृताम्  ॥  ५।७।१६ ॥   

  

ततस्तदा बहुविधभावितात्मनः कृतात्मनो जनकसुतां सुवर्त्मनः ।  

अपश्यतो ऽभवदतिदुःखितं मनः सुचक्षुषः प्रविचरतो महात्मनः  ॥  ५।७।१७ ॥   

इत्यार्षे श्रीरामायणे श्रीमत्सुन्दरकाण्डे सप्तमः सर्गः  ॥  ५।७ ॥   

ततस्तदेति । बहुविधभावितात्मनः बहुविधं यथा भवति तथा चिन्तितात्मनः ।
कृतात्मनः निशितबुद्धेः । सुवर्त्मनः सदाचारसम्पन्नस्य । सुजक्षुषः
दूरसूक्ष्मादिदर्शनेषु अप्रतिहतनयनतेजसः । महात्मनः महाधैर्यस्य  ॥ 
५।७।१७ ॥   

इत्यार्षे श्रीगोविन्दराजविरचिते श्रीरामायणभूषणे श्रृङारतिलकाख्याने
सुन्दरकाण्डव्याख्याने सप्तमः सर्गः  ॥  ५।७ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/02-rAvaNa-gRham/007_hanumatA_puShpakavimAnadarshanam.md">
<details><summary><h3>शिरोमणी ...{Loading}...</h3></summary>



पुरीमेव वर्णयन्नाह स इत्यादिभिः । बलवान् स हनुमान् व्यासक्तानि खचितानि
वैदूर्याणि येषु तान्येव सुवर्णजालानि स्वर्णमयगवाक्षाणि यस्मिन्
सविहङ्गजालं विहङ्गसमूहसहितं वेश्मजालं गृहसमूहं विद्युत्पिनद्धं प्रावृषि
मेघजालमिव ददर्श  ॥  ५।७।१  ॥   

  

निवेशनानामिति । प्रधानैः शङ्खायुधचापैः शालन्ते शोभन्ते ताः निवेशनानां  

गृहाणां विविधाः शालाः अवान्तरगृहाणि मनोहराः विशालाश्च वेश्माद्रिषु
अद्रिसदृशवेश्मसु चन्द्रशालाः शिरोगृहाणि
चन्द्रकान्तमणिसंबद्धावान्तरगृहाणि वा पुनर्ददर्श  ॥  ५।७।२  ॥   

  

गृहाणीति । नानावसुभिः अनेकविधधनैः राजितानि देवासुरैरपि सुपूजितानि
अतिप्रशंसितानि स्वबलार्जितानि रावणबलेन कुबेरात्प्राप्तानि गृहाणि
कपिर्ददर्श  ॥  ५।७।३  ॥   

  

तानीति । प्रयत्नेन अभिसमाहितानि चतुर्दिक्षु क्रमेण संनिवेशितानि मयेन
साक्षान्निर्मितानीव विश्वकर्मणा निर्मितत्वे ऽपि
अनेकमायामयत्वान्मयनिर्मितसदृशानीत्यर्थः, सर्वगुणोत्तराणि सर्वगुणैः
श्रेष्ठानि गृहाणि ददर्श  ॥  ५।७।४  ॥   

  

तत इति । उच्छ्रितमेघस्य रूपमाकार इव रूपं यस्य काञ्चनस्य चारुरूपमिव रूपं
यस्य तत् रक्षोधिपस्य रावणस्य आत्मबलानुरूपं तद्बलसदृशम् अत एव अप्रतिरूपम्
उपमारहितं रूपं स्वरूपं यस्य तत् महीतले प्रकीर्णं पतितं स्वर्गमिव
कुसुमावकीर्णं कुसुमैर्व्याप्तं रक्षोधिपस्य गृहोत्तमम् उत्तमं गृहं रजसा
पुष्पाणामिति शेषः, अवकीर्णं व्याप्तं गिरेरग्रमिव ददर्श ।
श्लोकद्वयमेकान्वयि  ॥  ५।७।५,६  ॥   

  

नारीति । तडिद्भिरर्च्यमानमम्भोधरं मेघमिव नारीप्रवेकैः
नारीश्रेष्ठैर्दीप्यमानं हंसप्रवेकैः हंसश्रेष्ठैः खे वाह्यमानं विमानमिव
सुकृतं शोभनं कृतं कृतिः रचना यस्मिन् तत् नगाग्रं शैलाग्रं भागमिव
युक्तीकृतेन युक्त्या निर्मितेन चारुमेघेन चित्रं विमानं ददर्श ।
श्लोकद्वयमेकान्वयि  ॥  ५।७।७,८  ॥   

  

महीति । यत्र विमाने मही स्थितिभूमिः पर्वतराजिपूर्णा कृता निर्मितपर्वतैः
पूरितेत्यर्थः, शैलास्तु वृक्षवितानैः तरुसमूहैः पूर्णाः कृताः पुष्पं च
केसरपत्राभ्यां पूर्णं कृतम् एकावल्यलङ्कृतिः  ॥  ५।७।९  ॥   

  

यस्मिन् पाण्डुराणि वेश्मानि गृहाणि कृतानि सुपुष्पाः शोभनपुष्पविशिष्टाः
पुष्करिण्यः सरस्यः कृताः सकेसराणि पद्मानि कृतानि चित्राणि सरोवराणि
वरसरोयुक्तानि वनानि कृतानि  ॥  ५।७।१०  ॥   

  

तत् रत्नप्रभाभिः विराजमानं विघूर्णमानमितस्ततो भ्रमन्तं वेश्मोत्तमानां
वेश्मीभूतदेवविमानानां मध्ये उच्चः अधिकः मानः सत्कारो यस्य तत्
पुष्पाह्वयं नाम महाविमानं महाकपिर्ददर्श इत्यनुकृष्यते ।
श्लोकत्रयमेकान्वयि  ॥  ५।७।११  ॥   

  

कृता इति । तस्मिन् विमाने वैदूर्यमयाः विहङ्गाः कृताः रूप्यप्रवालैश्च
विहङ्गाः कृताः नानावसुभिः अनेकविधमणिभिः चित्राः भुजङ्गा कृताः अनुरूपाः
विमानस्थितियोग्याः जात्या शोभनजात्योपलक्षिताः शुभाङ्गाः तुरगाः अश्वाः
कृताः  ॥  ५।७।१२  ॥   

  

प्रवालेति । प्रवालैः जाम्बूनदपुष्पैश्च युक्ताः पक्षाः येषाम् अत एव
सुपक्षाः शोभनपक्षविशिष्टाः सलीलं लीलापूर्वकम् आवर्जिताः शिल्पविशेषेण
मक्षिकादिवर्जनक्रियाविशिष्टाः जिह्यपक्षाः येषां ते सुमुखाः विहङ्गाः
कृताः अत एव तेषां पक्षाः कामस्य कामाश्रयीभूतमनसः पक्षाः प्रग्रहीतार इव
भान्ति तत्पक्षदर्शनमात्रेण विमाने स्थितिः प्रतीयत इत्यर्थः  ॥  ५।७।१३
 ॥   

  

नियुज्यमाना इति । पद्मिनि पद्मविशिष्टे विमानसरसि उत्पलपत्रहस्ताः अत एव
सकेसराः गजा नियुज्यमानाः निर्मिता बभूवुः । पद्महस्ता पद्मयुक्तकरा अत एव
सुहस्ता शोभनहस्तविशिष्टाः देवीः अतिप्रकाशविशिष्टा लक्ष्मीः कृता निर्मिता
बभूव । बभूवेति वचनविपरिणामेन पूर्वान्वय्यपि  ॥  ५।७।१४  ॥   

  

इतीवेति । चारुकन्दरं शोभनकोटरविशिष्टं परमसुगन्धि नगं वृक्षमिव सुन्दरं
परमसुगन्धि नगं पर्वतमिव तत् गृहं पुनः पुनरभिगम्य सविस्मयः विस्मयसहितः
अभवदिति शेषः  ॥  ५।७।१५  ॥   

  

तत इति । दशमुखबाहुनिर्जितां रावणेन वशीकृतां पूजिताम् अतिप्रशंसाविशिष्टां
पुरीं लङ्कामभिपत्य प्राप्य चरन् सीतान्वेषणार्थम् इतस्ततो विचरन् सन्
सुपूजितां महात्मभिः अतिप्रशंसितां सुदुःखितां वियोगदुःखं प्राप्तां
पतिगुणवेगनिर्जितां पतिगुणानां समाधिकरहितवात्सल्यादीनां वेगेन
स्मरणजनितोद्वेगेन निर्जितां स्थातुमशक्यां जनकसुताम् अदृश्य अदृष्ट्वा
दुःखितो ऽभवदिति शेषः  ॥  ५।७।१६  ॥   

  

तदेव भङ्ग्यन्तरेणाह-- तत इति । बहुविधेन दास्याद्यनेकप्रकारभावनया भावितः
परिशीलितः आत्मा परात्मा रामो येन तस्य अत एव सचक्षुषः
अप्राकृतचक्षुर्विशिष्टस्य कृतात्मनः कृतान्वेषणप्रयत्नस्य सुवर्त्मनः
शोभनमार्गावलम्बिनः प्रविचरतः जनकसुताम् अपश्यतः महात्मनो हनुमतो मनः
अतिदुःखितमभवत्  ॥  ५।७।१७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे सप्तमः
सर्गः  ॥  ५।७  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/02-rAvaNa-gRham/007_hanumatA_puShpakavimAnadarshanam.md">
<details><summary><h3>तिलकम् ...{Loading}...</h3></summary>



अथ रावणप्रधानगृहं वर्णयति-- स इति । व्यासक्तानि संबद्धानि वैदूर्यखचितानि
च सुवर्णजालानि स्वर्णगवाक्षाणि यस्मिंस्तत् । सविहङ्गजालमिति
गृहमेघयोर्विशेषणम्  ॥  ५।७।१  ॥   

  

प्रधानैः प्रशस्तैः शङ्खादिभिः शालन्ते शोभन्ते तादृशीर्निवेशनानां शाला
अवान्तरगृहाणि ददर्श । पुनश्च विशालाश्चन्द्रशाला ददर्श ।
वेश्माद्रिष्वौन्नत्यादद्रितुल्यवेश्मसु । चन्द्रशालाः शिरोगृहाणि,
चन्द्रकान्तमणिबद्धशाला वा  ॥  ५।७।२  ॥   

  

वसु धनम् । स्वबलेत्यत्र स्वशब्दो रावणवाची कुबेराद्रावणेन लङ्काया
आच्छिद्य गृहीतत्वात् । यद्वा स्वशब्दो हनुमद्वाची । स्वबलेनार्जितानि
लब्धप्रवेशानि  ॥  ५।७।३ ॥   

  

प्रयत्नेनाभितः सम्यगाहितानि यथायोगं स्थापितानि प्रयत्नाभिसमाहितानि
विश्वकर्मकृतान्यपि मायया विचित्ररचनादक्षेण मयेन निर्मितानीव  ॥  ५।७।४
 ॥   

  

गृहोत्तमं प्रधानगृहेष्वप्युत्तमम् अप्रतिरूपरूपं निरूपमरूपम्  ॥  ५।७।५
 ॥   

  

प्रकीर्णं पातितम्, रत्नकीर्णं रत्नपूर्णम्, रजसा पुष्परजसा  ॥  ५।७।६  ॥   

  

नारीप्रवेकैर्नारीश्रेष्ठैः इवश्चार्थे । तडिद्भिरर्च्यमानं
युज्यमानमम्भोधरं मेघमिव । हंसश्रेष्ठैर्वाह्यमानमूह्यमानं विमानमिव  ॥ 
५।७।७  ॥   

  

नानावर्णैरयुक्तो ऽपि तद्युक्तः कृतो युक्तीकृतः स चासौ चारुमेघश्च
तद्वद्विचित्रं विमानं पुष्पकाख्यम्  ॥  ५।७।८  ॥   

  

यत्र पुष्पके मही अनेकजनानामाधारस्थानं पर्वतराज्या पूर्णम् ।
प्रवतादयश्चात्र मणिस्वर्णादिनिर्मिताः, न त्विदं चित्ररूपमिति भ्रमितव्यम्
अनन्तवानरसेनाया निर्बाधं तत्रावस्थानस्य वक्ष्यमाणत्वात् । किं च
स्वामीच्छानुसारेण सङ्कोचविकासौ तस्य वक्ष्यति स्वेच्छया हनुमद्देहवत् ।
वितानं समूहः । एकावल्यत्रालङ्कारः  ॥  ५।७।९  ॥   

  

कृतानि अस्य यत्रेत्यादि शेषः  ॥  ५।७।१०  ॥   

  

पुष्पाह्वयं नाम ददर्शेत्यन्वयः । वेश्मोत्तमानां देववेश्मभूतविमानानां
मध्ये उच्चमानं सौभाग्यपरमकाष्ठां प्राप्तम्  ॥  ५।७।११  ॥   

  

कृताश्चेति । तत्र विमान इति शेषः । नानावसुभी रुप्यस्वर्णाद्यैः ।
जात्यानुरूपा जातितुरङ्गसदृशाः । तुरगविशेषणं चैतत्  ॥  ५।७।१२  ॥   

  

प्रवालजाम्बूनदकृतानि पुष्पाणि पक्षेषु येषाम् । आवर्जिताः सङ्कुचिता
जिह्मा वक्राः पक्षा येषां ते । साक्षात्कामस्य पक्षा इव येषां पक्षा
भान्ति तदुद्दीपकत्वात् । तादृशा उच्यमानगुणा विहङ्गास्तत्र कृताः  ॥ 
५।७।१३  ॥   

  

नियुज्यमाना व्याप्रियमाणाः । वक्ष्यमाणाया लक्ष्म्या अभिषेके इति शेषः ।
हस्तः शुण्डा । पद्माकरविहारिगजाकारनिर्माणात्सकेसरत्वमुत्पलपत्रहस्तत्वं च
तेषां तादृशा गजास्तत्र कृता बभूवुरिति शेषः, पद्मिनि पद्मवत्सरसि  ॥ 
५।७।१४  ॥   

  

इतीवैवंप्रकारं चारुकन्दरं चारुगुहं नगमिव पर्वतमिव चारुदर्शनं
तद्गृहमभिगम्य सविस्मयः बभूवेति शेषः । हिमात्ये वसन्ते
परमसुगन्धिचारुकन्दरं नगमिव वृक्षमिव कन्दरो ऽत्र कोटरः । पुनश्चाभिगम्य
सविस्मयो ऽभूदिति शेषः । परिच्छेदानवगमादिति भावः  ॥  ५।७।१५  ॥   

  

अभिपत्याभिपत्य चरन्सञ्चरन् । पतिगुणवेगनिर्जितां पतिगुणवेगेन
पतिगुणनिरन्तरध्यानेन निर्जितां निर्जितदुःखामदृश्यादृष्ट्वा दुःखितो
ऽभूदिति शेषः । आर्षो ल्यप्  ॥  ५।७।१६  ॥   

  

बहुविधभावितात्मनो नानाप्रकारेण सर्वजगत्पूजितस्वभावस्य
स्वभाववाच्यात्मशब्दः । कृतात्मनो शिक्षितान्तःकरणस्य सुवर्त्मनः
शोभननीतिमार्गवर्तिनः सचक्षुषः श्रुतिस्मृतिन्यायरूपचक्षुःसहितस्य  ॥ 
५।७।१७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे सप्तमः सर्गः  ॥  ५।७  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/02-rAvaNa-gRham/007_hanumatA_puShpakavimAnadarshanam.md">
<details><summary><h3>द्राविडपाठः ...{Loading}...</h3></summary>



  
स वेश्मजालं बलवान् ददर्श व्यासक्तवैडूर्यसुवर्णजालम्।  
यथा महत् प्रावृषि मेघजालं विद्युत्पिनद्धं सविहङ्गजालम् ॥ 5.7.1 ॥   
निवेशनानां विविधाश्च शालाः प्रधानशङ्खायुधचापशालाः।  
मनोहराश्चापि पुनर्विशाला ददर्श वेश्माद्रिषु चन्द्रशालाः ॥ 5.7.2 ॥   
गृहाणि नानावसुराजितानि देवासुरैश्चापि सुपूजितानि।  
सर्वैश्च दोषैः परिवर्जितानि कपिर्ददर्श स्वबलार्जितानि ॥ 5.7.3 ॥   
तानि प्रयत्नाभिसाहितानि मयेन साक्षादिव निर्मितानि।  
महीतले सर्वगुणोत्तराणि ददर्श लङ्काधिपतेर्गृहाणि ॥ 5.7.4 ॥   
ततो ददर्शोच्छ्रितमेघरूपं मनोहरं काञ्चनचारुरूपम्।  
रक्षोधिपस्यात्मबलानुरूपं गृहोत्तमं ह्यप्रतिरूपरूपम् ॥ 5.7.5 ॥   
महीतले स्वर्गमिव प्रकीर्णं श्रिया ज्वलन्तं बहुरत्नकीर्णम्।  
नानातरूणां कुसुमावकीर्णं गिरेरिवाग्रं रजसाऽवकीर्णम् ॥ 5.7.6 ॥   
नारीप्रवेकैरिव दीप्यमानं तडिद्भिरम्भोदवदर्च्यमानम्।  
हंसप्रवेकैरिव वाह्यमानं श्रिया युतं खे सुकृतां विमानम् ॥ 5.7.7 ॥   
यथा नगाग्रं बहुधातुचित्रं यथा नभश्च ग्रहचन्द्रचित्रम्।  
ददर्श युक्तीकृतमेघचित्रं विमानरत्नं बहुरत्नचित्रम् ॥ 5.7.8 ॥   
मही कृता पर्वतराजिपूर्णा शैलाः कृता वृक्षवितानपूर्णाः।  
वृक्षाः कृताः पुष्पवितानपूर्णाः पुष्पं कृतं केसरपत्त्रपूर्णम् ॥ 5.7.9 ॥   
कृतानि वेश्मानि च पाण्डुराणि तथा सुपुष्पाण्यपि पुष्कराणि।  
पुनश्च पद्मानि सकेसराणि धन्यानि चित्राणि तथा वनानि ॥ 5.7.10 ॥   
पुष्पाह्वयं नाम विराजमानं रत्नप्रभाभिश्च विवर्द्धमानम्।  
वेश्मोत्तमानामपि चोच्चमानं महाकपिस्तत्र महाविमानम् ॥ 5.7.11 ॥   
कृताश्च वैडुर्यमया विहङ्गा रूप्यप्रवालैश्च तथा विहङ्गाः।  
चित्राश्च नानावसुभिर्भुजङ्गा जात्यानुरूपास्तुरगाः शुभाङ्गाः ॥ 5.7.12 ॥   
प्रवालजाम्बूनदपुष्पपक्षाः सलीलमावर्जितजिह्मपक्षः।  
कामस्य साक्षादिव भान्ति पक्षाः कृता विहङ्गाः सुमुखाः सुपक्षाः ॥ 5.7.13 ॥   
नियुज्यमानास्तु गजाः सुहस्ताः सकेसराश्चोत्पलपत्रहस्ताः।  
बभूव देवी च कृता सुहस्ता लक्ष्मीस्तथा पद्मिनि पद्महस्ता ॥ 5.7.14 ॥   
इतीव तद् गृहमभिगम्य शोभनं सविस्मयो नगमिव चारुशोभनम्।  
पुनश्च तत्परमसुगन्धिसुन्दरं हिमात्यये नगमिव चारुकन्दरम् ॥ 5.7.15 ॥   
ततः स तां कपिरभिपत्य पूजितां चरन् पुरीं दशमुखबाहुपालिताम्।  
अदृश्य तां जनकसुतां सुपूजितां सुदुःखितः पतिगुणवेगनिर्जिताम् ॥ 5.7.16 ॥   
ततस्तदा बहुविधभावितात्मनः कृतात्मनो जनकसुतां सुवर्त्मनः।  
अपश्यतोऽभवदतिदुःखितं मनः सुचक्षुषः प्रविचरतो महात्मनः ॥ 5.7.17 ॥   

</details>
</div>
