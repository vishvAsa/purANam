+++
title = "०२१ सीतायाः कटूत्तरम्"
title_english = "021 Seetha s reply"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-021-Seetha_s_reply.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/04-sItA-pIDanam/021_sItAyAH_kaTUttaram.md">
<details><summary><h3>IITK ...{Loading}...</h3></summary>

Sita spurns Ravana's submission.



#### श्लोकः
##### मूलम्
तस्य तद्वचनं श्रुत्वा सीता रौद्रस्य रक्षसः।  
आर्ता दीनस्वरा दीनं प्रत्युवाच शनैर्वचः॥5.21.1॥

##### शब्दार्थः
सीता Sita, रौद्रस्य angry, तस्य his, रक्षसः of the demon, तत् those, वचनम् words, श्रुत्वा after hearing, आर्ता oppressed, दीनस्वरा in a sorrowful tone, दीनम् pitiable, शनैः slowly, वचः words, प्रत्युवाच replied.

##### आङ्ग्लानुवादः
On hearing the demon's haughty words, oppressed, pitiable Sita replied slowly in a sorrowful tone.



#### श्लोकः
##### मूलम्
दुःखार्ता रुदती सीता वेपमाना तपस्विनी।  
चिन्तयन्ती वरारोहा पतिमेव पतिव्रता॥5.21.2॥  
तृणमन्तरतः कृत्वा प्रत्युवाच शुचिस्मिता।

##### शब्दार्थः
दुःखार्ता afflicted by grief, तपस्विनी ascetic, वरारोहा a lady of beautiful hips, पतिव्रता chaste woman, पतिमेव only husband, चिन्तयन्ती thinking of, शुचिस्मिता with a gentle smile, सीता Sita, रुदती sobbing, वेपमाना trembling, तृणम् a blade of grass, अन्तरतः between (Ravana and her), कृत्वा  placed, प्रत्युवाच replied.

##### आङ्ग्लानुवादः
Sita, austere, beautiful and chaste afflicted by grief kept sobbing. Brooding over her husband and trembling in fear, she placed a blade of grass in between her and Ravana and replied with a gentle smile on her face.



#### श्लोकः
##### मूलम्
निवर्तय मनो मत्तः स्वजने क्रियतां मनः॥5.21.3॥  
न मां प्रार्थयितुं युक्तं सुसिद्धिमिव पापकृत्।

##### शब्दार्थः
मत्तः from me, मनः mind, निवर्तय turn away, स्वजने in your own wives, मनः mind, क्रियताम् you may fix, पापकृत् sinner, सुसिद्धिमिव like blessedness, माम् me, प्रार्थयितुम् to desire, न युक्तम् it is not proper.

##### आङ्ग्लानुवादः
"Turn your mind away from me and fix it on your wives. You should not expect to seek me just as a sinner cannot hope to seek blessedness.



#### श्लोकः
##### मूलम्
अकार्यं न मया कार्यमेकपत्न्या विगर्हितम्॥5.21.4॥  
कुलं सम्प्राप्तया पुण्यं कुले महति जातया।

##### शब्दार्थः
महति high, कुले lineage, जातया born, पुण्यम् meritorious, कुलम् family, सम्प्राप्तया joined by virtue of marriage, एकपत्न्या a woman devoted to a single husband, मया by me, विगर्हितम् contemptible, अकार्यम् forbidden act, न कार्यम्  not to be done.

##### आङ्ग्लानुवादः
"I was born of high lineage and joined a meritorious family by virtue of my marriage. I am devoted only to my husband. I should not commit this contemptible, forbidden act."



#### श्लोकः
##### मूलम्
एवमुक्त्वा तु वैदेही रावणं तं यशस्विनी॥5.21.5॥  
राक्षसं पृष्ठतः कृत्वा भूयो वचनमब्रवीत्।

##### शब्दार्थः
यशस्विनी glorious lady, वैदेही Vaidehi, तं रावणम् that Ravana, एवम् in that manner, उक्त्वा having spoken, राक्षसम् demon, पृष्ठतः at the back, कृत्वा having placed, भूयः further, वचनम् these words, अब्रवीत् spoke.

##### आङ्ग्लानुवादः
Glorious Vaidehi having thus spoken to the demon turned her back and continuedः



#### श्लोकः
##### मूलम्
नाहमौपयिकी भार्या परभार्या सती तव॥5.21.6॥  
साधु धर्ममवेक्षस्व साधु साधुव्रतं चर।

##### शब्दार्थः
परभार्या other's wife, सती chaste, अहम् I am, औपयिकी obtained by efforts, भार्या wife, न not, धर्मम् righteous, साधु properly, अवेक्षस्व you may examine, तव your, साधुव्रतम् honesty, साधु  
honest, चर you may practise.

##### आङ्ग्लानुवादः
"I cannot be your lawful wife obtainable by your personal efforts. I am a chaste woman married to another man. (Being a king) examine the dharma honestly and adopt a pious way of life.



#### श्लोकः
##### मूलम्
यथा तव तथान्येषां दारा रक्ष्या निशाचर॥5.21.7॥  
आत्मानमुपमां कृत्वा स्वेषु दारेषु रम्यताम्।

##### शब्दार्थः
निशाचर nightroamer (Ravana), तव your, यथा as such, अन्येषाम्  others, दाराः wives, तथा in the same way, रक्ष्याः should be protected, आत्मानम् yourself, उपमा an example, कृत्वा by placing, स्वेषु at your, दारेषु at wives, रम्यताम् you may enjoy.

##### आङ्ग्लानुवादः
"O nightranger Enjoy your wives. Take care of them. Taking your example, others' wives also deserve to be protected.



#### श्लोकः
##### मूलम्
अतुष्टं स्वेषु दारेषु चपलं चलितेन्द्रियम्॥5.21.8॥  
नयन्ति निकृतिप्रज्ञं परदाराः पराभवम्।

##### शब्दार्थः
स्वेषु with your own, दारेषु in wives, अतुष्टम् unsatisfied, चपलम् unsteady, चलितेन्द्रियम् one with no control over the senses, निकृतिप्रज्ञम् evil minded, परदाराः others wives, पराभवम् insult, नयन्ति take.

##### आङ्ग्लानुवादः
"The wives of others will insult an evilminded man who is not satisfied with his own wives, is fickleminded and has no control over his senses.



#### श्लोकः
##### मूलम्
इह सन्तो न वा सन्ति सतो वा नानुवर्तसे॥5.21.9॥  
तथाहि विपरीता ते बुद्धिराचारवर्जिता।

##### शब्दार्थः
इह here, सन्तः pious, न वा सन्ति are not present, सतः of the saints, नानुवर्तसे वा you do not follow, तथाहि this way, आचारवर्जिता that which is a forbidden act, ते your, बुद्धिः mind, विपरीता perverse.

##### आङ्ग्लानुवादः




#### श्लोकः
##### मूलम्
वचो मिथ्याप्रणीतात्मा पथ्यमुक्तं विचक्षणैः॥5.21.10॥  
राक्षसानामभावाय त्वं वा न प्रतिपद्यसे।

##### शब्दार्थः
मिथ्याप्रणीतात्मा indulging in unrighteous act, त्वम् you, विचक्षणैः who have sense of discrimination, उक्तम् spoken, पथ्यम् proper advice, वचः words, राक्षासानाम् of demons, अभावाय for destruction, न प्रतिपद्यसे you do not agree.

##### आङ्ग्लानुवादः
"You are indulging in unrighteous act and not listening to the advice of wise men who have a sense of discrimination. You are the cause of the destruction of demons.



#### श्लोकः
##### मूलम्
अकृतात्मानमासाद्य राजानमनये रतम्॥5.21.11॥  
समृद्धानि विनश्यन्ति राष्ट्राणि नगराणि च।

##### शब्दार्थः
अकृतात्मानम् foolish, अनये in unfair means, रतम् engaged, राजानम् king, आसाद्य after obtaining, समृद्धानि prosperous, राष्ट्राणि countries, नगराणि च and cities, विनश्यन्ति are destroyed.

##### आङ्ग्लानुवादः
"Even prosperous countries and cities are destroyed on account of indiscreet rulers engaged in unfair means.



#### श्लोकः
##### मूलम्
तथेयं त्वां समासाद्य लङ्का रत्नौघसङ्कुला॥5.21.12॥  
अपराधात्तवैकस्य नचिराद्विनशिष्यति।

##### शब्दार्थः
तथा in that way, त्वाम् you, समासाद्य having got, रत्नौघसङ्कुला filled with gems, इयम् this, लङ्का Lanka, एकस्य a single person, तव your, अपराधात् for your crime, न चिरात् very soon, विनशिष्यति will be destroyed.

##### आङ्ग्लानुवादः
"Having got you as its ruler, this Lanka filled with gems (riches) will perish without  
delay for the crime of one individual.



#### श्लोकः
##### मूलम्
स्वकृतैर्हन्यमानस्य रावणादीर्घदर्शिनः॥5.21.13॥  
अभिनन्दन्ति भूतानि विनाशे पापकर्मणः।

##### शब्दार्थः
रावण Ravana, अदीर्घदर्शिनः of a short sighted, स्वकृतैः by your own deed, हन्यमानस्य killed, पापकर्मणः of a sinner, विनाशे at the destruction, भूतानि living creatures, अभिनन्दन्ति will rejoice.

##### आङ्ग्लानुवादः
"O Ravana living beings will welcome and enjoy the destruction of a shortsighted sinner killed by his own vile act.



#### श्लोकः
##### मूलम्
एवं त्वां पापकर्माणं वक्ष्यन्ति निकृता जनाः॥5.21.14॥  
दिष्ट्यैतद्व्यसनं प्राप्तो रौद्र इत्येव हर्षिताः।

##### शब्दार्थः
एवम् in that way, पापकर्माणम् sinner, त्वाम् you, निकृताः insulted, जनाः people, हर्षिताः will feel glad, रौद्रः angry one, दिष्ट्या luckily, एतत् thus, व्यसनम् doom, प्राप्तः met, इत्येव like this, वक्ष्यन्ति they will say.

##### आङ्ग्लानुवादः
"Seeing you, getting ruined this way for your sin, those who were angry with you for their humiliation in your hands will feel glad and say 'Luckily this terrible fellow has met with his doom' .



#### श्लोकः
##### मूलम्
शक्या लोभयितुं नाहमैश्वर्येण धनेन वा॥5.21.15॥  
अनन्या राघवेणाहं भास्करेण प्रभा यथा।

##### शब्दार्थः
अहम् I, ऐश्वर्येण by power, धनेन वा or even with wealth, लोभयितुम् to be tempted, न शक्या not possible, प्रभा light, भास्करेण यथा like that of the Sun, अहम् I, राघवेण by Raghava, अनन्या inseparable.

##### आङ्ग्लानुवादः
"I cannot be lured by your power or wealth. I am inseparable from Raghava like light from the Sun.



#### श्लोकः
##### मूलम्
उपधाय भुजं तस्य लोकनाथस्य सत्कृतम्॥5.21.16॥  
कथं नामोपधास्यामि भुजमन्यस्य कस्य चित्।

##### शब्दार्थः
लोकनाथस्य of the lord of the people, तस्य his, सत्कृतम् an honourable one, भुजम् arm, उपधाय having used as a pillow, अन्यस्य others, कस्य चित् of any one, भुजम् arm, कथं नाम how can I, उपधास्यामि will I rest.

##### आङ्ग्लानुवादः
"How can I pillow on somebody's arm after resting on the honourable arm of the great lord of the worlds ?



#### श्लोकः
##### मूलम्
अहमौपयिकी भार्या तस्यैव वसुधापतेः॥5.21.17॥  
व्रतस्नातस्य विप्रस्य विद्येव विदितात्मनः।

##### शब्दार्थः
व्रतस्नातस्य an ascetic who had ceremonial bath having observed vows, विदितात्मनः knower of the self, विप्रस्य brahmin's, विद्या इव like the knowledge, अहम् I, वसुधापतेः of the lord of the earth, तस्यैव him alone, औपयिकी fit, भार्या wife.

##### आङ्ग्लानुवादः
"I am alone the lawful wife of the lord of the earth like the knowledge of the Vedas which rightfully belongs to a wise brahmin who has realised the self after having had his ceremonial bath (as a token of celibacy) and having observed strict vows during the period of his study.



#### श्लोकः
##### मूलम्
साधु रावण रामेण मां समानय दुःखिताम्॥5.21.18॥  
वने वाशितया सार्धं करेण्वेव गजाधिपम्।

##### शब्दार्थः
रावण Ravana, दुःखिताम् grieving, माम् to me, गजाधिपम् with the king of elephants, वने in the forest, वाशितया by the separated, करेण्वेव female elephant, रामेण with Rama, सार्धम् along with, साधु it is proper, समानय you may unite me.

##### आङ्ग्लानुवादः
"O Ravana it is proper for you to unite me in distress with Rama as one would unite a female elephant with the lordly elephant from which it is separated in the wilderness.



#### श्लोकः
##### मूलम्
मित्रमौपयिकं कर्तुं रामः स्थानं परीप्सता॥5.21.19॥  
वधं चानिच्छता घोरं त्वयासौ पुरुषर्षभः।

##### शब्दार्थः
असौ this, पुरुषर्षभः bull among men, रामः Rama, स्थानम् it is proper, परीप्सता desirous of avoiding, घोरम् dreadful, वधम् death, अनिच्छता च by not willing, त्वया by you, मित्रम् friendship, कर्तुम् to do, औपयिकम् with due effort.

##### आङ्ग्लानुवादः
"I wish you to build friendship with Rama, the bull among men. Surely it is the right thing for you to do, if you are desirous of avoiding a dreadful death.



#### श्लोकः
##### मूलम्
विदितः स हि धर्मज्ञः शरणागतवत्सलः॥5.21.20॥  
तेन मैत्री भवतु ते यदि जीवितुमिच्छसि।

##### शब्दार्थः
धर्मज्ञः one who knows dharma, सः he, शरणागतवत्सलः kind to those who seek his protection, विदितः हि famous, जीवितुम् to preserve your life, इच्छसि यदि if you so desire, ते to you, तेन with him, मैत्री friendship, भवतु  be built.

##### आङ्ग्लानुवादः
"He is famous as a knower of dharma and is compassionate to those who seek his protection. If you desire to preserve your life build friendship with him.



#### श्लोकः
##### मूलम्
प्रसादयस्व त्वं चैनं शरणागतवत्सलम्॥5.21.21॥  
मां चास्मै नियतो भूत्वा निर्यातयितुमर्हसि।

##### शब्दार्थः
त्वम् you, शरणागतवत्सलम् one who is compassionate to those who seek refuge, एनम् him, प्रसादयस्व च propitiate, नियतः disciplined, भूत्वा after exercising, माम् me, अस्मै for your sake I, निर्यातयितुम् to return, अर्हसि it is proper for you.

##### आङ्ग्लानुवादः
"Propitiate him. He is compassionate to those who seek refuge. Exercise control over your senses for your sake and it is proper for you to return me to him.



#### श्लोकः
##### मूलम्
एवं हि ते भवेत्स्वस्ति सम्प्रदाय रघूत्तमे॥5.21.22॥  
अन्यथा त्वं हि कुर्वाणो वधं प्राप्स्यसि रावण।

##### शब्दार्थः
एवम् in that way, रघूत्तमे foremost in the Raghu family, सम्प्रदाय after giving away, ते to you, स्वस्ति welfare, भवेत् may be, रावण Ravana, त्वम् you, अन्यथा otherwise, कुर्वाणः doing so, वधम् death, प्राप्स्यसि will face.

##### आङ्ग्लानुवादः
"It is good for you to give me back to Rama, the foremost in the Raghu dynasty. Otherwise you will face death.



#### श्लोकः
##### मूलम्
वर्जयेद्वज्रमुत्सृष्टं वर्जयेदन्तकश्चिरम्॥5.21.23॥  
त्वद्विधं तु न सङ्कृद्धो लोकनाथः स राघवः।

##### शब्दार्थः
त्वद्विधम् a person like you, उत्सृष्टम् that which has been released, वज्रम् thunderbolt, वर्जयेत् may spare its target, चिरम् for a long time, अन्तकः Yama, वर्जयेत् may leave, सङ्कृद्धः angry, लोकनाथः lord of the world, सः that, राघवः Raghava, न will not.

##### आङ्ग्लानुवादः




#### श्लोकः
##### मूलम्
रामस्य धनुषः शब्दं श्रोष्यसि त्वं महास्वनम्॥5.21.24॥  
शतक्रतुविसृष्टस्य निर्घोषमशनेरिव।

##### शब्दार्थः
शतक्रतुविसृष्टस्य released by Indra who has performed a hundred yajnas, अशनेः of a thunderbolt, निर्घोषमिव like the rumble, रामस्य Rama's, धनुषः bow's, महास्वनम् great twang, शब्दम् sound, त्वम् you, श्रोष्यसि you will hear.

##### आङ्ग्लानुवादः
"You will hear the terrible twang of Rama's bow resembling the rumble of the thunderbolt released by Indra who performed a hundred yajnas.



#### श्लोकः
##### मूलम्
इह शीघ्रं सुपर्वाणो ज्वलितास्या इवोरगाः ॥5.21.25॥  
इषवो निपतिष्यन्ति रामलक्ष्मणलक्षणाः।

##### शब्दार्थः
सुपर्वाणः well jointed arrows, शीघ्रं soon, ज्वलितास्याः with flaming fangs, उरगाः इव like the poisonous snakes, रामलक्ष्मणलक्षणाः marked with the names of Rama and Lakshmana, इषवः arrows, इह here, निपतिष्यन्ति will be raining.

##### आङ्ग्लानुवादः




#### श्लोकः
##### मूलम्
रक्षांसि परिनिघ्नन्तः पुर्यामस्यां समन्ततः॥5.21.26॥  
असंपातं करिष्यन्ति पतन्तः कङ्कवाससः।

##### शब्दार्थः
कङ्कवाससः the shafts with feathers of Kanka bird, पतन्तः while falling, अस्याम् in this, पुर्याम् city, समन्ततः all over, रक्षांसि demons, परिनिघ्नन्तः killing, असम्पातम् covering all over, करिष्यन्ति will fall.

##### आङ्ग्लानुवादः
"The shafts bound with feathers of Kanka birds (released by Rama and Lakshmana) will be killing the demons all over this Lanka. They will not give a chance for any other weapon to fall.



#### श्लोकः
##### मूलम्
राक्षसेन्द्रमहासर्पान् स रामगरुडो महान्॥5.21.27॥  
उद्धरिष्यति वेगेन वैनतेय इवोरगान्।

##### शब्दार्थः
महान् great, सः he, रामगरुडः Garuda of Rama, राक्षसेन्द्र demon king, महासर्पान् great serpents (in the form of demon chiefs), वैनतेयः son of Vinata or Garuda, उरगानिव like serpents, वेगेन swiftly, उद्धरिष्यति will carry up.

##### आङ्ग्लानुवादः
"Just as Garuda swiftly extirpates the serpents, Rama will exterminate the demon leaders.



#### श्लोकः
##### मूलम्
अपनेष्यति मां भर्ता त्वत्तः शीघ्रमरिन्दमः॥5.21.28॥  
असुरेभ्यः श्रियं दीप्तां विष्णुस्त्रिभिरिव क्रमैः।

##### शब्दार्थः
शीघ्रम् swiftly, अरिन्दमः subduer of enemies, भर्ता husband, माम् me, त्वत्तः from you, विष्णुः Visnu, त्रिभिः with three, क्रमैः strides, दीप्ताम् glowing, श्रियम् prosperity, असुरेभ्यः इव like that from the asuras, अपनेष्यति will take away.

##### आङ्ग्लानुवादः
"My husband, the subduer of enemies, will soon take me away just as Lord Visnu in the form of Vamana took away the glowing prosperity from the demons with three strides.



#### श्लोकः
##### मूलम्
जनस्थाने हतस्थाने निहते रक्षसां बले॥5.21.29॥  
अशक्तेन त्वया रक्षः कृतमेतदसाधु वै।

##### शब्दार्थः
रक्षसाम् demons, बले in the army, निहते when it was killed, जनस्थाने in Janasthana, हतस्थाने spot of death,  रक्षः O demon, अशक्तेन having no capacity, त्वया  by you, एतत् this, असाधु dishonest, कृतं वै act is done.

##### आङ्ग्लानुवादः
"When the army of demons as killed you had no capacity to protect and was destroyed at Janasthana, the place of death. You acted in this dishonest way.



#### श्लोकः
##### मूलम्
आश्रमं तु तयोः शून्यं प्रविश्य नरसिंहयोः॥5.21.30॥  
गोचरं गतयोर्भ्रात्रोरपनीता त्वयाधम।

##### शब्दार्थः
अधम mean creature, नरसिंहयोः two lions among men, तयोः those two, भ्रात्रोः brothers, गोचरम् not found, गतयोः when they went, शून्यम् desolate, आश्रमम् hut, प्रविश्य entered, त्वया you, अपनीता abducted.

##### आङ्ग्लानुवादः
"You are a mean creature. Finding me in the vacant hut, when the two brothers, lions among men, were away, you  abducted me.



#### श्लोकः
##### मूलम्
न हि गन्धमुपाघ्राय रामलक्ष्मणयोस्त्वया॥5.21.31॥  
शक्यं संदर्शने स्थातुं शुना शार्दूलयोरिव।

##### शब्दार्थः
शुना by a dog, शार्दूलयोरिव like two tigers, रामलक्ष्मणयोः of both Rama and Lakshmana, गन्धम् smell, उपाघ्राय smelling, त्वया  by you, सन्दर्शने in their sight, स्थातुम् to stand there, न शक्यं हि it will not be possible.

##### आङ्ग्लानुवादः
"Had you smelt the presence of Rama and Lakshmna, it would not have been possible for you to stand there, like a dog under the gaze of a pair of tigers.



#### श्लोकः
##### मूलम्
तस्य ते विग्रहे ताभ्यां युगग्रहणमस्थिरम्॥5.21.32॥  
वृत्रस्येवेन्द्रबाहुभ्यां बाहोरेकस्य विग्रहे।

##### शब्दार्थः
तस्य to him, ते you, ताभ्याम् both of them, विग्रहे battle, इन्द्रबाहुभ्याम् by the twoarmed Indra, वृत्रस्य Vritra's, एकस्य only one, बाहोः armed, विग्रहे इव like the body, युगग्रहणम् seize you, अस्थिरम्  not possible to win.

##### आङ्ग्लानुवादः
"You will not be able to withstand them in a battle. You will meet the same fate as the onearmed Vritra in a battle with the twoarmed Indra.



#### श्लोकः
##### मूलम्
क्षिप्रं तव स नाथो मे रामः सौमित्रिणा सह॥5.21.33॥  
तोयमल्पमिवादित्यः प्राणानादास्यते शरैः।

##### शब्दार्थः
मे नाथः my lord, सः रामः that Rama, सौमित्रिणा सह accompanied by Saumitri, आदित्यः the Sun, अल्पम्  shallow, तोयमिव like water, शरैः by arrows, तव your, प्राणान् life, क्षिप्रम् at once, दास्यते will take away.

##### आङ्ग्लानुवादः
"My lord Rama accompanied by Saumitri will draw out your life by his arrows swiftly as Aditya sucks up shallow water at once by his radiance.



#### श्लोकः
##### मूलम्
गिरिं कुबेरस्य गतोऽथ वालयं सभां गतो वा वरुणस्य राज्ञः।  
असंशयं दाशरथेर्न मोक्ष्यसे महाद्रुमः कालहतोऽशनेरिव॥5.21.34॥

##### शब्दार्थः
कालहतः doomed by time, कुबेरस्य Kubera's, गिरिम् mountain, वा or else, आलयम् residence,  
गतः going, राज्ञः king, वरुणस्य Varuna's, सभाम् assembly, गतो वा or will go, महाद्रुमः mighty tree, अशनेरिव by lightning, दाशरथेः by Rama son of Dasaratha, न मोक्ष्यसे you do not escape.

##### आङ्ग्लानुवादः
"Even if you fly to Kubera's mountain (Kailasa) or the residence of king Varuna (ocean) you will not escape Rama's arrows like a mighty tree cannot evade lightning.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे एकविंशस्सर्गः।  
Thus ends the twentyfirst sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/04-sItA-pIDanam/021_sItAyAH_kaTUttaram.md">
<details><summary><h3>भूषणम् ...{Loading}...</h3></summary>



तस्य तद्वचनं श्रुत्वा सीता रौद्रस्य रक्षसः ।  

आर्ता दीनस्वरा दीनं प्रत्युवाच शनैर्वचः  ॥  ५।२१।१ ॥   

तस्येत्यादि  ॥  ५।२१।१ ॥   

  

दुःखार्ता रुदती सीता वेपमाना तपस्विनी ।  

चिन्तयन्ती वरारोहा पतिमेव पतिव्रता ।  

तृणमन्तरतः कृत्वा प्रत्युवाच शुचिस्मिता  ॥  ५।२१।२ ॥   

निवर्तय मनो मत्तः स्वजने क्रियतां मनः ।  

न मां प्रार्थयितुं युक्तं सुसिद्धिमिव पापकृत्  ॥  ५।२१।३ ॥   

दुःखार्तेत्यादि । तृणमिति । रावणस्य
साक्षात्संभाषणानर्हत्वात्तृणव्यवधानकरणम् । प्रत्युवाचेति पुनरभिधानं
वचनप्रकारविशेषकथनार्थम् । दुःखार्ताया अपि शुचिस्मितत्वाभिधानं
वस्तुस्वभावेन सस्मितवत् प्रतीयमानत्वात्  ॥  ५।२१।२३ ॥   

  

अकार्यं न मया कार्यमेकपत्न्या विगर्हितम् ।  

कुलं संप्राप्तया पुण्यं कुले महति जातया  ॥  ५।२१।४ ॥   

अकार्यमिति । एकः पतिर्यस्यास्सा एकपत्नी तया । "नित्यं सपत्न्यादिषु" इति
ङीप्  ॥  ५।२१।४ ॥   

  

एवमुक्त्वा तु वैदेही रावणं तं यशस्विनी ।  

राक्षसं पृष्ठतः कृत्वा भूयो वचनमब्रवीत्  ॥  ५।२१।५ ॥   

एवमिति । पृष्ठतः कृत्वा अनादृत्येर्थः  ॥  ५।२१।५ ॥   

  

नाहमौपयिकी भार्या परभार्या सती तव ।  

साधुधर्मवेक्षस्व साधु साधुव्रतं चर  ॥  ५।२१।६ ॥   

नाहमिति । सती अहं तव औपयिकी युक्ता भार्या न किन्तु परिहार्या । साधूनां
सतां धर्मं साधुधर्मम् । साधूनां व्रतं साधुव्रतम् । साधु सम्यक् चर  ॥ 
५।२१।६ ॥   

  

यथा तव तथा ऽन्येषां दारा रक्ष्या निशाचर ।  

आत्मानमुपमां कृत्वा स्वेषु दारेषु रम्यताम् । ४।२१।७  ॥   

आत्मानमुपमां कृत्वा यथा तव दारा रक्ष्यास्तथा ऽन्येषां दारा रक्ष्याः ।
तस्मात् स्वेषु दारेषु रम्यताम्  ॥  ५।२१।७ ॥   

  

अतुष्टं स्वेषु दारेषु चपलं चलितेन्द्रितम् ।  

नयन्ति निकृतिप्रज्ञं परदाराः पराभवम्  ॥  ५।२१।८ ॥   

अतुष्टम् अतृप्तम् । निकृतिप्रज्ञम् निकृतौ शाठ्ये प्रज्ञा यस्य तम् ।
पराभवम् । आयुरैश्वर्यादिक्षयरूपम्  ॥  ५।२१।८ ॥   

  

इह सन्तो न वा सन्ति सतो वा नानुवर्तसे ।  

तथाहि विपरीता ते बुद्धिराचारवर्जिता  ॥  ५।२१।९ ॥   

इह अतिविशाले ऽपि दुर्जनसङ्कुले देशे । सन्तः त्वामनर्थान्निवारयन्तः । न
सन्ति वा न सन्ति किम्? सन्त्येव । श्रीविभीषणप्रभृतीनां सम्भवान्न सन्तीति
कथं वक्तुं शक्यम्? सतो वा नानुवर्तसे । "तद्विद्धि प्रणिपातेन परिप्रश्नेन
सेवया । उपदेक्ष्यन्ति ते ज्ञानं ज्ञानिनस्तत्त्वदर्शिनः  ॥ "
इत्युक्तरीत्या प्रणिपातमन्तरेण न ते उपदिशन्ति। त्वं च तत्पादेषु कदाचिदपि
न प्रणतवानसि। कथमिदं भवती जानातीत्याशङ्क्याह तथाहीति। तथाहि विपरीता ते
बुद्धिः तव बुद्धिवैपरीत्यमेव तव शिष्टाननुवर्तनं सूचयतीत्यर्थः।
परबुद्धेरप्रत्यक्षत्वात् कथं मदीया बुद्धिस्त्वया ज्ञायत इत्यत्राह
आचारवर्जितेति। आचारवर्जिता, तव दुरनुष्ठानमेव तव बुद्धिं द्योतयतीति
भावः ॥  ५।२१।९  ॥   

  

वचो मिथ्याप्रणीतात्मा पथ्यमुक्तं विचक्षणैः ।  

राक्षसानामभावाय त्वं वा न प्रतिपद्यसे  ॥  ५।२१।१० ॥   

अकृतात्मानमासाद्य राजानमनये रतम् ।  

समृद्धानि विनश्यन्ति राष्ट्राणि नगराणि च  ॥  ५।२१।११ ॥   

तथेयं त्वां समासाद्य लङ्का रत्नौघसङ्कुला ।  

अपराधात्तवैकस्य नचिराद्विनशिष्यति  ॥  ५।२१।१२ ॥   

वच इति । पूर्वश्लोके रावणस्याभाव उपन्यस्तः । अनेन राक्षसाभावपक्ष
उपन्यस्यते । मिथ्याप्रणीतात्मा मिथ्यास्निग्धात्मा, स्नेहीति भावयन्निवेति
यावत् । त्वं विचक्षणैः साधुभिरुक्तं पथ्यं हितं वचः राक्षसानामभावाय न
प्रतिपद्यसे नाङ्गीकरोषि वा । राक्षसेषु स्नेहं भावयन् तद्विनाशमेव हृदि
कृत्वा साधुवचनं न श्रृणोषीत्यर्थः  ॥  ५।२१।१०१२ ॥   

  

स्वकृतैर्हन्यमानस्य रावणादीर्घदर्शिनः ।  

अभिनन्दन्ति भूतानि विनाशे पापकर्मणः  ॥  ५।२१।१३ ॥   

एवं त्वां पापकर्माणं वक्ष्यन्ति निकृता जनाः ।  

दिष्ट्यैतद्व्यसनं प्राप्तो रौद्र इत्येव हर्षिताः  ॥  ५।२१।१४ ॥   

रावणादीर्घदार्शिन इत्यत्र रावणेति संबुद्धिः । निकृताः त्वया वञ्चिताः  ॥ 
४।२१।१३१४ ॥   

  

शक्या लोभयितुं नाहमैश्वर्येण धनेन वा ।  

अनन्या राघवेणाहं भास्करेण प्रभा यथा  ॥  ५।२१।१५ ॥   

शक्येति । अनेन रावणोक्तप्रलोभनानामुत्तरमुच्यते । ऐश्वर्येण
अन्तःपुरस्त्रीणामीश्वरत्वेन । धनेन आभरणादिना वा । लोभयितुं वञ्चयितुम् ।
अहं न शक्या । अत्र हेतुमाह अनन्येति । अहं नित्यानपायिनी । राघवेण
रघुकुलावतीर्णेन विष्णुना अनन्या अविभक्ता । यत्र यत्र कुले विष्णुरवतरति
तत्र तत्रावतीर्णा लक्ष्मीरित्यर्थः । तृतीयया तत्परतन्त्रा चास्मीति
द्योत्यते । न केवलं तस्य परतन्त्रा ऽहम्, प्रत्युत तस्याप्यतिशयावहेति
दृष्टान्तेन द्योतयति भास्करणेति । प्रभा हि भास्करस्याप्यतिशयमावहति, तथैव
हि मारीचो भवन्तं प्रति निवेदितवान् "अप्रमेयं हि तत्तेजो यस्य सा
जनकात्मजा" इति । किं तद्धितवचनमपि मोहेन विस्मृतो ऽसीति तत्त्वमाह  ॥ 
५।२१।१५ ॥   

  

उपधाय भुजं तस्य लोकनाथस्य सत्कृतम् ।  

कथं नामोपधास्यामि भुजमन्यस्य कस्यचित्  ॥  ५।२१।१६ ॥   

उपधायेति । लोकनाथस्य सर्वैर्ब्रह्मादिदेवगणैः स्वस्वपदप्राप्तये
नाथ्यमानस्य याच्यमानस्य । "नाथृ याञ्चायाम्"इति धातुः । तस्य रामस्य ।
सत्कृतं भुजं दक्षिणं भुजमित्यर्थः उपधाय उपधानीकृत्य । तेन
तत्परिष्वक्तत्वं गम्यते । एवं श्लाघिता ऽहम् अन्यस्य ततो भोगं याचमानस्य
कस्यचिदनामदेयस्य क्षुद्रस्य त्वादृशः भुजम् असत्कृतं कथं नामोपधास्यामि? न
कथंचिदपीत्यर्थः  ॥  ५।२१।१६ ॥   

  

अहमौपयिकी भार्या तस्यैव वसुधापतेः ।  

व्रतस्नातस्य धीरस्य विद्येव विदितात्मनः  ॥  ५।२१।१७ ॥   

अहं तु शीलवयोवृत्ता तस्यैव तुल्यशीलवयोवृत्तस्य वसुधापतेः औपयिकी उचिता
भार्या । "ह्रीश्च ते लक्ष्मीश्च पत्न्यौ"इति भूमिनाथस्याहं
लक्ष्मीदेव्युचितेति हृदयम् । कथमिव? व्रतस्नातस्य वेदव्रतैः स्नातस्य ।
धीरस्य धीमतः ब्राह्मणस्य । विदितात्मनः आत्मज्ञानवतः विद्येव
योगाभ्यासरूपविद्येव  ॥  ५।२१।१७ ॥   

  

साधु रावण रामेण मां समानय दुःखिताम् ।  

वने वाशितया सार्धं करेण्वेव गजाधिपम्  ॥  ५।२१।१८ ॥   

पथिचोरं पानीययाचकवद्रावणमर्थयते साध्विति । साधु रावण मद्वियोगेन
त्वत्क्रौर्यमधिकं जातमिति भावः । एवमुत्कटक्रौर्यं प्रति याचनात्
स्वस्यातिशयो व्यज्यते । रामेण सर्वाङ्गसुन्दरेण । मां तस्यानन्यार्हाम्,
तद्वियोगे जीवितं धारयितुमशक्ताम् "नच सीता" इत्यादि । समानय सङ्गमय । तत्र
हेतुः दुःखितामिति । करेण्वागजवध्वा । वाशितया यौवनं गतया । "वाशिता युवतिः
प्रोक्ता कलभः करिपोतकः" इति वचनात् । यद्वा वासितयेति पाठः । वने वासितया
बद्धया । अत्र विभक्तिव्यत्यासः कार्यः, वने वासितां करेणुं गजाधिपेनेवेति
। वस्तुतस्तु यथान्यास एवान्वेति । रामेण सङ्गमनं नाम रामाह्वानम् । नहि
पुनरपि रामस्थानं तेन नेतुमीष्टे। किंत्वित्र राममाहूय समर्पणमेव । अत एव
करेण्वा गजाधिपमित्युक्तम्  ॥  ४।२१।१८ ॥   

  

मित्रमौपयिकं कर्तुं रामः स्थानं परीप्सता ।  

वधं चानिच्छता घोरं त्वया ऽसौ पुरुषर्षभः ।  

विदितः स हि धर्मज्ञः शरणागतवत्सलः  ॥  ५।२१।१९ ॥   

तेन मैत्री भवतु ते यदि जीवितुमिच्छसि ।  

प्रसादयस्व त्वं चैनं शरणागतवत्सलम्  ॥  ५।२१।२० ॥   

मां चास्मै प्रयतो भूत्वा निर्यातयितुमर्हसि  ॥  ५।२१।२१ ॥   

एवं रावणे जननीत्वप्रतिपत्तिं विहाय कानिचिदसङ्गतानि जल्पति, देवी खिन्ना
सती को ऽयमस्य स्वभावः कथमस्य को ऽप्युपदेष्टा सेत्स्यतीति इह सन्तो न वा
सन्तीत्यादिना विचिन्त्य दयावती स्वयमेवोपदिशति
मातृत्वप्रयुक्तवात्सल्येन-- मित्रमिति । रामं शरणं गच्छेत्युक्ते तन्न
रावणस्सहेत दुर्मानितया, आत्मसद्बुद्ध्यनुसारेण मित्रमित्याह । किंच
शरणागतं स्वस्याधीनं मन्यते देवी देवश्च । अत एव रामो वक्ष्यति "मित्रभावेन
संप्राप्तं न त्यजेयं कथंचन" इति । इयं च तथा ऽ ऽह मित्रमिति । रामः मित्रं
कर्तुं युक्तमित्यर्थः । मित्रशब्दापेक्षया औपयिकमिति नपुंसकनिर्देशः ।
स्थानं परीप्सता मार्गचोरस्यापि भूमौ पदानि स्थापयित्वा चौर्यं कर्तव्यम् ।
तवापि यदि स्थानमभीप्सितं तर्हि तमेव भजेत्यर्थः । शरणागतिदैन्यादपि ।
मरणमेव वरमिति यदि मन्यसे तदानीं तद्भजनं कर्तव्यमित्याह वधं चानिच्छता
घोरम् । तव सम्यङ् मरणं न दास्यति त्वां संस्थाप्य त्वत्समक्षं
त्वत्सन्तानजान् हिंसित्वा ततस्ते चित्रवधं करिष्यति, तं यदि नेच्छसि तदा
प्रपत्तव्य इत्यर्थः । त्वया तत्प्रतीकारावलोकनेन त्वया ऽवश्यं तच्छरणागतिः
कर्तव्या । एवं स रक्षक इत्यत्र किं प्रमाणम्? तत्राह असौ
निरन्तरप्रत्ययेनास्या रामः प्रत्यक्ष इव भासते । रावणस्यापि
मायामृगानुसरणसमये तदाकारदर्शनजभयेन वृक्षेवृक्षे च पश्यामिऽ
इत्युक्तरीत्या पुरःस्थित इव भासते । पुरषर्षभः मत्कृतापराधेन कथं
मामङ्गीकरिष्यतीत्येवं त्वया न चिन्तनीयम्, आनुकूल्यलेशे सति सर्वमपराधं
विस्मरिष्यति पुरुषधौरेयत्वात् । मित्रकरणप्रकारमाह प्रसादयस्वेति । त्वं
चेत्यनेनाहमपि प्रसादयिष्यामीति सिद्धम् । प्रयतो भूत्वा मनःकालुष्यं
त्यक्त्वेत्यर्थः । निर्यातयितुं प्रत्यर्पयितुम्  ॥  ५।२१।१९२१ ॥   

  

एवं हि ते भवेत् स्वस्ति सम्प्रदाय रघूत्तमे ।  

अन्यथा त्वं हि कुर्वाणो वधं प्राप्यसि रावण  ॥  ५।२१।२२ ॥   

एवमिति । सम्प्रदाय, स्थितायेति शेषः  ॥  ५।२१।२२ ॥   

  

वर्जयेद्वज्रमुत्सृष्टं वर्जयेदन्तकश्चिरम् ।  

त्वद्विधं तु न संक्रुद्धौ लोकनाथः स राघवः  ॥  ५।२१।२३ ॥   

उत्सृष्टम् इन्द्रमुक्तं वज्रम्, अन्तकश्च त्वद्विधं वर्जयेत् ।
राघवस्त्वद्विधं न वर्जयेदिति सम्बन्धः  ॥  ५।२१।२३ ॥   

  

रामस्य धनुषः शब्दं श्रोष्यसि त्वं महास्वनम् ।  

शतक्रतुविसृष्टस्य निर्घोषमशनेरिव  ॥  ५।२१।२४ ॥   

महास्वनं महानादम्, नादो नाम स्वरावयवविशेषः ।  ॥  ५।२१।२४ ॥   

  

इह शीघ्रं सुपर्वाणो ज्वलितास्या इवोरगाः ।  

इषवो निपतिष्यन्ति रामलक्ष्मणलक्षणाः  ॥  ५।२१।२५ ॥   

रामलक्ष्मणलक्षणाः रामलक्ष्मणनामाङ्काः  ॥  ५।२१।२५ ॥   

  

रक्षांसि परिनिघ्नन्तः पुर्यामस्यां समन्ततः ।  

असम्पातं करिष्यन्ति पतन्तः कङ्कवाससः  ॥  ५।२१।२६ ॥   

असम्पातम् अनवकाशम्  ॥  ५।२१।२६ ॥   

  

राक्षसेन्द्रमहासर्पान् स रामगरुडो महान् ।  

उद्धरिष्यति वेगेन वैनतेय इवोरगान्  ॥  ५।२१।२७ ॥   

राक्षसेन्द्रमहासर्पानिति रूपकोक्तमेवोपमयाप्याह वैनतेय इति  ॥  ५।२१।२७ ॥   

  

अपनेष्यति मां भर्ता त्वत्तः शीघ्रमरिन्दमः ।  

असुरेभ्यः श्रियं दीप्तां विष्णुस्त्रिभिरिव क्रमैः  ॥  ५।२१।२८ ॥   

न चापि मम हस्तात्त्वां प्राप्तुमर्हतीत्युक्तस्योत्तरमाह अपनेष्यतीति  ॥ 
५।२१।२८ ॥   

  

जनस्थाने हतस्थाने निहते रक्षसां बले ।  

अश्क्तेन त्वया रक्षः कृतमेतदसाधु वै  ॥  ५।२१।२९ ॥   

जनस्थान इति । एतत् युद्धं विना चौर्येणापहरणम्  ॥  ५।२१।२९ ॥   

  

आश्रमं तु तयोः शून्यं प्रविश्य नरसिंहयोः ।  

गोचरं गतयोर्भ्रात्रोरपनीता त्वया ऽधम  ॥  ५।२१।३० ॥   

नहि गन्धमुपाघ्राय रामलक्ष्मणयोस्त्वया ।  

शक्यं सन्दर्शने स्थातुं शुना शार्दूलयोरिव  ॥  ५।२१।३१ ॥   

गोचरं गतयोः बाह्यदेशं गतयोः  ॥  ५।२१।३०३१ ॥   

  

तस्य ते विग्रहे ताभ्यां युगग्रहणमस्थिरम् ।  

वृत्रस्येवेन्द्रबाहुभ्यां बाहोरेकस्य निग्रहः  ॥  ५।२१।३२ ॥   

तस्य ते असमर्थतया चोरवृत्तेस्तव ताभ्यां रामलक्ष्मणाभ्यां विग्रहे सति
युद्धे सति । युगग्रहणं संयुगे जयग्रहणम् । अस्थिरम् असम्भावितम् । यद्वा
युगग्रहणं युद्धारम्भः । अस्थिरम् अध्रुवम् । किंतु ताभ्यां प्रसह्य वधस्ते
सिद्ध इति दृष्टान्तेनाह वृत्रस्येवेति । वृत्रस्य एकस्य
बाहोर्द्वाभ्यामिन्द्रस्य बाहुभ्यां सह विग्रहे सति निग्रह इव जय इव
वृत्रस्यैकेन बाहुना इन्द्रस्य द्वयोर्बाह्वोरिव एकेन त्वया
तयोर्द्वयोर्जयो न शक्य इत्यर्थः  ॥  ५।२१।३२ ॥   

  

क्षिप्रं तव स नाथो मे रामः सौमित्रिणा सह ।  

तोयमल्पमिवादित्यः प्राणानादास्यते शरैः  ॥  ५।२१।३३ ॥   

सः नाथ इति पदच्छेदः  ॥  ५।२१।३३ ॥   

  

गिरिं कुबेरस्य गतो ऽपधाय वा सभां गतो वा वरुणस्य राज्ञः ।  

असंशयं दाशरथेर्न मोक्ष्यसे महाद्रुमः कालहतो ऽशनेरिव  ॥  ५।२१।३४ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे एकविंशः
सर्गः  ॥  ५।२१ ॥   

गिरिमिति । अपधाय अपक्रम्य । कुबेरस्य गिरिं कैलासम् । "कैलासः स्थानमलका"
इत्यमरः  ॥  ५।२१।३४ ॥   

इति श्रीगौविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने एकविंशः सर्गः  ॥  ५।२१ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/04-sItA-pIDanam/021_sItAyAH_kaTUttaram.md">
<details><summary><h3>शिरोमणी ...{Loading}...</h3></summary>



रावणं प्रति सीतोक्तिमाह तस्येत्यादिभिः । रक्षसस्तस्य रावणस्य तदुक्तं
वचनं श्रुत्वा आर्ता दुःखिता अत एव दीनस्वरा सीता दीनं यथा भवति तथा शनैः
प्रत्युवाच  ॥  ५।२१।१  ॥   

  

तदेव भङ्ग्यन्तरेणाह दुःखार्तेति । पतिमेव चिन्तयन्ती शुचिस्मिता सीता
अन्तरतः मध्ये तृणं कृत्वा प्रत्युवाच । सार्धश्लोक एकान्वयी  ॥  ५।२१।२
 ॥   

  

तद्वचनाकारमाह निवर्तयेत्यादिभिः । मत्तः मत्प्रार्थनातः मनो निवर्तय
स्वजने मनः क्रियताम् । तत्र हेतुः पापकृत्वं सिद्धिमिव मां प्रार्थयितुं न
युक्तः । अद्ये द्वयमेकान्वयि  ॥  ५।२१।३  ॥   

  

अकार्यमिति । महति कुले जातया अत एव पुण्यं कुलं संप्राप्तया विवाहविधिना
संगतया एकपत्न्या पतिव्रतयेत्यर्थः, मया विगर्हितं पतिविरोधिकर्तृकत्वेन
निन्दितं कार्यं कुत्सितस्त्रिभिः कर्तव्यं पूजनं मया अकार्यं न
कारयितव्यम्  ॥  ५।२१।४ ॥   

  

एवमिति । रावणमेवमुक्त्वा वैदेही रावणं पृष्ठतः कृत्वा भूयो ऽब्रवीत्  ॥ 
५।२१।५  ॥   

तद्वचनाकारमाह नेति । तव भार्याभिः परभार्या अत्यन्तं सेविता सती औपयिकी
तद्रक्षणोपायसाधिका अहं न भविष्यामीति शेषः, अत एव साधुधर्मं साधु
अवेक्षस्व चिन्तय अत एव साधुव्रतं संकल्पं चर कुरु  ॥  ५।२१।६  ॥   

  

धर्ममेवाह यथेति । हे निशाचर दाराः यथा तव रक्ष्याः तथा अन्येषामपि
रक्ष्याः अतः आत्मानम् उपमां उपमानं कृत्वा स्वेषु दारेष्वेव रम्यताम्
अन्यदारनिरोधे मनो न कुर्वित्यर्थः  ॥  ५।२१।७  ॥   

  

अतुष्टमिति । स्वेषु दारेषु स्वदारपरिहासादिषु अतुष्टम् अत एव चपलेन्द्रियं
चालितचक्षुरादिकरणम् अत एव चपलम् अत एव निकृता सद्भिर्धिक्कृता प्रज्ञा
बुद्धिर्यस्य तं जनं परदाराः परदारवञ्चनदोषाः पराभवं नयन्ति । एतेन
परदारवञ्चनं त्वया न कर्तव्यमिति सूचितम्  ॥  ५।२१।८  ॥   

  

इहेति । इह लङ्कायां सन्तो महात्मानो न सन्ति वा सतो विद्यमानान् वा
महात्मनो नानुवर्तसे अत एव ते बुद्धिः यथा यथावद्विपरीता
विरुद्धकर्मविषयिणी अत एव आचारवर्जिता अस्तीति शेषः । एतेन त्वया महात्मानो
ऽनुसर्तव्या इति सूचितम्  ॥  ५।२१।९  ॥   

  

वच इति । वा अथवा मिथ्या असद्वस्तुषु प्रणीतः प्राप्तः आत्मा मनो यस्य स
त्वं विचक्षणैर्विवेकिभिः उक्तं पथ्यं हितं वचः राक्षसानामभवाय विध्वंसाय न
प्रतिपद्यसे न गृह्णासि  ॥  ५।२१।१०  ॥   

  

अकृतेति । न कृतः स्वास्थ्यं प्रापितः आत्मा मनो येन तम् अत एव अनये रतं
राजानमासाद्य समृद्धानि राष्ट्राणि नगराणि च यथा विनश्यन्ति तथा इयं लङ्का
त्वां समासाद्य एकस्य तवैवापराधात् शीघ्रं विनशिष्यति विनङ्क्ष्यति ।
अर्धचतुष्टयमेकान्वयि  ॥  ५।२१।११,१२  ॥   

  

स्वकृतैरिति । हे रावण अदीर्घदर्शिनः भविष्यदनर्थज्ञानाभाववतः अत एव
स्वकृतैः स्वोपार्जितैः कर्मभिर्हन्यमानस्य तव विनाशे भूतानि सर्वे
प्राणिनः अभिनन्दन्ति अभिनन्दिष्यन्ति  ॥  ५।२१।१३  ॥   

  

तदेव भङ्ग्यन्तरेणाह एवमिति । एवं विनाशं प्राप्तं पापकर्माणं त्वां
निकृताः त्वत्तः प्राप्तक्लेशाः जनाः रौद्रो ऽयं रावणः एतत् व्यसनं
प्राप्तः दिष्ट्या भाग्यमेतत् इति हर्षिताः वक्ष्यन्ति  ॥  ५।२१।१४  ॥   

  

शक्येति । भास्करेण प्रभा इव राघवेणाहमनन्या अन्यत्र स्थातुमशक्येत्यर्थः,
अतः ऐश्वर्येण धनेन च लोभयितुं नाहं शक्या  ॥  ५।२१।१५  ॥   

  

उपधायेति । लोकनाथस्य सकलभुवनाधिपतेः रामस्य भुजं बाहुं सत्कृतं यथा भवति
तथोपधाय अन्यस्य रामभिन्नस्य भुजं कौटिल्यं कथमुपधास्यामि धारयिष्यामि
सहिष्यामीत्यर्थः  ॥  ५।२१।१६  ॥   

  

अहमिति । धरापतेः निखिलब्रह्माण्डाधिपतेः विदितात्मनः सामान्यतः
प्रसिद्धस्वरूपस्य रामस्य व्रतस्नातस्य विप्रस्य विद्येव औपयिकी योग्या
भार्याहमस्मि  ॥  ५।२१।१७  ॥   

  

ननु इदानीं मम कल्याणं कथं स्यादित्यत आह साध्विति । हे रावण दुःखितां मां
साधु यथा भवति तथा रामेण समानय संयोजय । तत्र दृष्टान्तः वासितया वासितां
युवतिं करेण्वा करेणुं गजाधिपं गजाधिपेनेव "वासिता युवतिः प्रोक्ता" इति
कोशः  ॥  ५।२१।१८  ॥   

  

मित्रमिति । स्थानं स्वपुरं परीप्सता रक्षेच्छुना वधं च अनिच्छता त्वया
पुरुषर्षभो रामः मित्रं कर्तुमौपयिकं योग्यः  ॥  ५।२१।१९  ॥   

  

विदित इति । शरणागतवत्सलो यो रामः तेन सह तव मैत्री भवतु  ॥  ५।२१।२० ॥   

  

प्रसादयस्वेति । एनं रामं प्रसादयस्व अस्मै रामाय मां निर्यातयितुं दातुं
त्वमर्हसि  ॥  ५।२१।२१  ॥   

  

एवमिति । एवम् अनेन प्रकारेण रघूत्तमे संप्रदाय प्रापय ते स्वस्ति भवेत्
अन्यथा कुर्वाणस्त्वं पराम् आपदं प्राप्स्यसि  ॥  ५।२१।२२  ॥   

  

वर्जयेदिति । उत्सृष्टं त्यक्तं वज्रम् अन्तकश्च त्वद्विधं वर्जयेत् न
हन्यात् संक्रुद्धो राघवस्तु न वर्जयेत् हन्यादेवेत्यर्थः  ॥  ५।२१।२३  ॥   

  

रामस्येति । शतक्रतुविसृष्टस्य इन्द्रेण त्यक्तस्य अशनेर्महास्वनं
निर्घोषमिव रामस्य धनुषः शब्दं त्वं श्रोष्यसि  ॥  ५।२१।२४  ॥   

  

इहेति । ज्वलितास्या उरगा इव रामलक्ष्मणलक्षिताः ताभ्यां विसृष्टाः इषवः इह
लङ्कायां निपतिष्यन्ति  ॥  ५।२१।२५  ॥   

  

रक्षांसीति । अस्यां पुर्यां पतन्तः अत एव रक्षांसि निहनिष्यन्तः कङ्कवाससः
कङ्कपत्रविशिष्टपुङ्खाः बाणा असंपातमवकाशराहित्यं करिष्यन्ति  ॥  ५।२१।२६
 ॥   

  

राक्षसेन्द्रेति । राक्षसेन्द्ररूपमहासर्पान् सः प्रसिद्धः महान्
रामरूपगरुडः उद्धरिष्यति हनिष्यति अत एव त्रिभिः क्रमैः पादैः असुरेभ्यः
श्रियं विष्णुरिव उरगान् वैनतेय इव भर्ता रामो मामपनेष्यति दूरीकरिष्यति
त्वत्तः । अर्धचतुष्टयमेकान्वयि  ॥  ५।२१।२७,२८  ॥   

  

जनेति । रक्षसां बले निहते सति अत एव जनस्थाने हतस्थाने
निवृत्तराक्षसनिवासे सति अशक्तेन त्वया एतत् अपहरणरूपमसाधु कर्म कृतम्  ॥ 
५।२१।२९  ॥   

  

तदेव भङ्ग्यन्तरेणाह आश्रममिति । गोचरं मायामृगं हन्तुं वनप्रदेशं गतयोः
भ्रात्रोः शून्यमाश्रमं प्रविश्य त्वया ऽहमपनीता  ॥  ५।२१।३०  ॥   

  

न हीति । शार्दूलयोर्गन्धमुपाघ्राय शुनेव रामलक्ष्मणयोर्गन्धमुपाघ्राय
संदर्शने दृष्टिपथे स्थातुं त्वया न शक्यम्  ॥  ५।२१।३१  ॥   

  

तस्येति । ताभ्यां रामलक्ष्मणाभ्यां सह विग्रहे सति ते तव युगग्रहणं
संयुगेन लभ्यं विजय इत्यर्थः । अस्थिरं न भविष्यतीत्यर्थः । तत्र
दृष्टान्तः विग्रहे सति इन्द्रबाहुभ्यां वृत्रस्यैकस्य छेदादवशिष्टबाहोः
स्थितिरिव । स्थितिरित्यध्याहृतम् एकस्य इन्द्रच्छेदितत्वाद्बहुकालमेकेन
बाहुना युद्धं प्रवृत्तमित्यन्यत्र प्रसिद्धम् । एतेनोपमालङ्कारेण तवापि
बाहुच्छेदो भवितेति ध्वनितम्  ॥  ५।२१।३२  ॥   

  

क्षिप्रमिति । स प्रसिद्धो मे नाथो रामः अल्पं तोयमादित्य इव शरैः तव
प्राणान् आदास्यते  ॥  ५।२१।३३  ॥   

  

गिरिमिति । कुबेरस्य आलयं गिरिं गतः अथवा वरुणस्य सभां गतो ऽपि त्वं कालहतः
कालस्यापि निवारकस्य दाशरथेः रामस्य बाणादिति शेषः । विप्रनेक्ष्यसे
प्राणांस्त्यक्ष्यसि, तत्र दृष्टान्तः अशनेः प्रक्षेपात् द्रुम इव  ॥ 
५।२१।३४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे एकविंशः
सर्गः  ॥  ५।२१ ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/04-sItA-pIDanam/021_sItAyAH_kaTUttaram.md">
<details><summary><h3>तिलकम् ...{Loading}...</h3></summary>



तस्येति । दीनमिति क्रियाविशेषणम्  ॥  ५।२१।१  ॥   

  

पतिमेव चिन्तयन्ती प्रत्युवाचेति संबन्धः  ॥  ५।२१।२  ॥   

  

तृणमन्तरतः कृत्वा परपुरुषस्य साक्षात्संभाषणानर्हत्वात् भूम्यां
किञ्चिदन्तर्धाय मूत्रादिविसर्जनवत्तृणान्तरेण तस्य मुखे प्रत्युत्तरदानम्
। कथमस्य दुरात्मनो रजस्तमोभिभूतस्य मयि दुराशेति शुचिस्मिता ।
प्रत्युवाचेति पुनरभिधानं प्रकारविशेषकथनार्थम् । एतेन तृणीकृतप्राणतया
तृणतुल्यतया रावणस्य ग्रहणाच्च निभयप्रत्युत्तरदानमिति बोध्यम् । तदेवाह--
निवर्तयेति । मत्तो मनो निवर्तय । स्वजने प्रीयतां प्रीतिं कुरु । स्वजनः
स्वभार्यादिः । क्रुद्धोक्त्या मनःपदादेः पौनरुक्त्यं न दोषभाक् ।
वर्णनीयमयीभावाच्च कवेरपि तादृशं न दोषाय  ॥  ५।२१।३  ॥   

  

सिद्धिं ब्रह्मलोकप्राप्तिम् । एकपत्न्या पतिव्रतया । अकार्यं
परपुरुषस्पर्शरूपम्  ॥  ५।२१।४  ॥   

  

तं प्राप्तया विवाहसंबन्धेनेति शेषः  ॥  ५।२१।५  ॥   

  

पृष्ठतः कृत्वा परावृत्य स्थित्वा । औपयिकी भोगयोग्या । तत्र हेतुः-- सती
परभार्येति  ॥  ५।२१।६  ॥   

  

धर्मं साध्विति पश्य । साधूनां व्रतं चर । यथा तव मन्दोदर्याः परपरिग्रहेण
दुःखम्, एवमन्येषामपि स्वदाराणां परपरिग्रहे दुःखमिति ज्ञात्वा ऽन्येषां
दारा रक्ष्याः परिहार्याः  ॥  ५।२१।७  ॥   

  

यथा स्वदाराणां स्वस्मिन्नेव रत्येहा ऽमुत्र सुखमिति स्वस्य निश्चयः तथा
परेषामपीत्यर्थः, आत्मानमेव दृष्टान्तीकृत्य स्वेष्वेव दारेषु रम्यताम्
अन्यथोभयोरपि धर्मलोप इति भावः । विपक्षे बाधकान्तरमप्याह-- अतुष्टमिति ।
निकृतिप्रज्ञं निकृतिन्यक्कारः साधुकुतधिक्कारस्तदास्पदप्रतम्
पराभवमजयरूपम्  ॥  ५।२१।८  ॥   

  

इह लङ्कानगरे सन्त इहलोकपरलोकहितवक्तारो न वा नैव सन्ति । सत्सु वा तेषु
तान्नानुवर्तसे तत्समीपं न गच्छसि गतो ऽपि वा न पृच्छसि यथा ते विपरीता
बुद्धिः । आचारवर्जिता विहितकर्मविमुख्यविहितसंमुखी च  ॥  ५।२१।९  ॥   

  

सत्पुरुषत उपदेशसत्त्वे ऽपि समूलोन्मूलनं चिकीर्षुर्दैववशात्त्वं न
शृणोषीत्याह-- वच इति । विचक्षणैर्भाविकार्यपर्यालोचनचतुरैः पथ्यं
हितोदर्कं वच उक्तमपि मिथ्याप्रणीतात्मा तद्वचो
मिथ्यावस्तुभूतमसारभूतमित्यश्रद्धया प्रणीतः प्राप्त आत्मा बुद्धिर्येन
तादृशो राक्षसानामभावाय नाशाय न प्रतिपद्यसे न परिगृह्णासि  ॥  ५।२१।१० ॥   

  

ननु मया सज्जनोपदेशाग्रहे कुतो राक्षसनाशप्रसङ्ग इत्यत्रोत्तरं वक्तुं
लोकस्थितिमाह-- अकृतेति । अकृतात्मानं सदुपदेशाग्राहिबुद्धिम्  ॥  ५।२१।११
 ॥   

  

तथैवेति । राजापराधतो ऽशेषप्रजानाशस्य लोकप्रसिद्धत्वादिति भावः  ॥  ५।२१।१२
 ॥   

  

किं च सज्जनोपदेशमशृण्वतो नाशं सज्जनो ऽनुमोदत इत्याह-- स्वकृतैरिति ।
स्वकृतैर्दुष्कृतैर्हन्यमानस्यावश्यप्राप्तनाशस्यादीर्घदर्शिनो
भाव्यनर्थदर्शनासमर्थस्य विनाशे उपस्थिते भूतानि सर्वप्राणिनो नन्दन्ति  ॥ 
५।२१।१३  ॥   

  

एवं निराकृतास्त्वया क्लेशिताः सर्वे जनाः । एतद्व्यसनं
स्वबुद्धिप्राप्तनाशम्  ॥  ५।२१।१४  ॥   

  

ऐश्वर्यं कुर्वित्यादि यदुक्तं रावणेन प्रलोभनाय तत्प्रत्याख्याति--
शक्येति । अनन्या भिन्नत्वाभाववती  ॥  ५।२१।१५  ॥   

  

प्रलोभनाशक्यत्वमेव स्पष्टयति-- उपधायेति । उपधानं कृत्वेति सह शयित्वेति
यावत् । कस्यचिदतत्त्वभूतस्य  ॥  ५।२१।१६  ॥   

  

औपयिकी योग्या । व्रतस्नातस्य ब्रह्मचर्यव्रतपूर्वकं कृतसमावर्तनस्य
यथाशास्त्रं मत्पाणिग्रहणं कृतवतो विदितात्मनो ज्ञातस्वतत्त्वस्य
ज्ञातपुरुषार्थसाधनस्य च तस्यैवाहं योग्या विप्रस्य विद्येव ब्रह्मविद्येव
ब्रह्मविद्या यथा ब्राह्मणस्यैवासाधारणं स्वं न्यायप्राप्तं तद्वत्
संन्यासे तस्यैवाधिकाराद्ब्रह्मविद्यायां ब्राह्मणस्यैवाधिकार इति भावः ।
अन्ये तु-- विप्रपदं त्रैवर्णिकपरम्, त्रैवर्णिकस्यैव
ब्रह्मविद्यायामधिकारः, अत एव "धीरस्य" इति क्वचित्पाठ इत्याहुः  ॥  ५।२१।१७
 ॥   

  

हे रावण मां रामेण समानय तदेव ते साधु । वने वासितया कामुक्या करेण्वा
सार्धं गजाधिपमिव । उपमानोपमेयवाक्ययोर्वैषम्यं तु
क्रुद्धविरहिण्युक्तित्वान्न दोषावहम् । करेणुं जगाधिपेनेति तु
वक्तुसुचितम्  ॥  ५।२१।१८  ॥   

  

बुद्ध्यन्तरं चोपदिशति-- मित्रमिति । स्थानं परीप्सता लङ्कां रिरक्षयिषता
आत्मनो बन्धं च घोरं सकलकुटुम्बपीडाकरमनिच्छता त्वया पुरुषर्षभो ऽसौ रामो
मित्रं कर्तुमौपयिकं युक्तम्  ॥  ५।२१।१९  ॥   

  

कथमेवमपराद्धस्य मे तेन मैत्री तत्राह-- विदित इति । यतः-- सर्वधर्मज्ञ इति
। शत्रुरपि शरणागतो रक्षणीय इति धर्मज्ञत्वेन शरणागतवत्सलत्वेन च विदितः
प्रसिद्धः, अतस्तेन मैत्री भवतु तेन मैत्री प्राप्तकालेत्यर्थः  ॥  ५।२१।२०
 ॥   

  

अत एनं शरणागतवत्सलं त्वं प्रसादयस्व, मां चास्मै निर्यातयितुं दातुं
त्वमर्हसि  ॥  ५।२१।२१  ॥   

  

संप्रादायेति । मामिति शेषः  ॥  ५।२१।२२  ॥   

  

मत्प्रत्यर्पणं विना सर्वथा तव जीवनं नास्तीत्याह-- वर्जयेदिति ।
त्वद्विधप्राणान्न नाशयेदित्यर्थः । राघवो न तु वर्जयेन्नाशयेदेव  ॥ 
५।२१।२३  ॥   

  

महास्वनं महान्तं नादम् नादो हि कश्चिच्छब्दधर्मः प्रतिशब्दरूपः ।
श्रोष्यसि यदि मां न ददासीति भावः  ॥  ५।२१।२४  ॥   

  

रामलक्ष्मणलक्षिताः तन्नामाङ्का इत्यर्थेः  ॥  ५।२१।२५  ॥   

  

कङ्कवाससो रावणाः । असंपातमनवकाशम् । "असंबाधम्" इति पाठे
राक्षससंमर्दरहितम्  ॥  ५।२१।२६  ॥   

  

राक्षसेन्द्ररूपान्महासर्पान् । उद्धरणशैध्ये उपमा-- वैनतेय इवेति  ॥ 
५।२१।२७  ॥   

  

"न चापि मम हस्तात्त्वां प्राप्नुमर्हति राघवः" इत्यस्योत्तरमाह--
अपनेष्यतीति  ॥  ५।२१।२८  ॥   

  

हतस्थाने हतास्पदे  ॥  ५।२१।२९  ॥   

  

नरसिंहयोः शून्यमाश्रमं प्रविश्य यत्कृतं तदसाधुवृत्ति किलेत्यर्थः । गोचरं
गतयोर्मायामृगवृत्तान्तं ज्ञातुं गतयोः । गोचरं वनप्रदेशं गतयोरिति वार्थः
 ॥  ५।२१।३० ॥   

  

यस्माद्रामलक्ष्मणयोर्गन्धमुपाघ्राय शार्दूलयोः सन्दर्शने शुनेव समक्षं
स्थातुं त्वया न शक्यम्  ॥  ५।२१।३१  ॥   

  

तस्याधमबलस्याधमकृत्यस्य च ते ऽग्रे ऽपि ताभ्यां विग्रहे कलहे प्रसक्ते सति
युगग्रहणं सहायसंपत्तिरस्थिरा जनस्थानबलसहायसंपत्तिवत् तस्मात्तेन युद्धे
तव निग्रह एव वृत्रसंबन्धिन एकस्य बाहोर्द्वाभ्यामिन्द्रबाहुभ्यां युद्धे
वृत्रबाहुपराजयवत् । वज्रच्छिन्नैकबाहुर्वृत्रो बहुकालमिन्द्रेण सहैकबाहुना
युद्धं कृतवान्पराजितश्चेति भागवते प्रसिद्धम्  ॥  ५।२१।३२  ॥   

  

मे नाथः स राम इत्यन्वयः  ॥  ५।२१।३३  ॥   

  

कुबेरस्यालयं कैलासम् । कैलासवरुणसभे ऊर्ध्वाधस्थलसकललोकोपलक्षणम् ।
कालहतस्त्वमशनेः संबन्धान्महाद्रुम इव दाशरथेः संबन्धाद्विमोक्षसे
प्राणानिति शेषः । "विमोक्ष्यसे" इति पाङ्क्तः पाठ इति कतकः  ॥  ५।२१।३४
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकविंशः सर्गः  ॥  ५।२१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/04-sItA-pIDanam/021_sItAyAH_kaTUttaram.md">
<details><summary><h3>द्राविडपाठः ...{Loading}...</h3></summary>



  
तस्य तद्वचनं श्रुत्वा सीता रौद्रस्य रक्षसः।  
आर्ता दीनस्वरा दीनं प्रत्युवाच शनैर्वचः ॥ 5.21.1 ॥   
चिन्तयन्ती वरारोहा पतिमेव पतिव्रता।  
तृणमन्तरतः कृत्वा प्रत्युवाच शुचिस्मिता ॥ 5.21.2 ॥   
निवर्तय मनो मत्तः स्वजने क्रियतां मनः।  
न मां प्रार्थयितुं युक्तं सुसिद्धिमिव पापकृत् ॥ 5.21.3 ॥   
अकार्यं न मया कार्यमेकपत्न्या विगर्हितम्।  
कुलं सम्प्राप्तया पुण्यं कुले महति जातया ॥ 5.21.4 ॥   
एवमुक्त्वा तु वैदेही रावणं तं यशस्विनी।  
राक्षसं पृष्ठतः कृत्वा भूयो वचनमब्रवीत् ॥ 5.21.5 ॥   
नाहमौपयिकी भार्या परभार्या सती तव।  
साधुधर्मवेक्षस्व साधु साधुव्रतं चर ॥ 5.21.6 ॥   
यथा तव तथाऽन्येषां दारा रक्ष्या निशाचर।  
आत्मानमुपमां कृत्वा स्वेषु दारेषु रम्यताम् ॥ 5.21.7 ॥   
अतुष्टं स्वेषु दारेषु चपलं चलितेन्द्रितम्।  
नयन्ति निकृतिप्रज्ञं परदाराः पराभवम् ॥ 5.21.8 ॥   
इह सन्तो न वा सन्ति सतो वा नानुवर्तसे।  
तथाहि विपरीता ते बुद्धिराचारवर्जिता ॥ 5.21.9 ॥   
वचो मिथ्याप्रणीतात्मा पथ्यमुक्तं विचक्षणैः।  
राक्षसानामभावाय त्वं वा न प्रतिपद्यसे ॥ 5.21.10 ॥   
अकृतात्मानमासाद्य राजानमनये रतम्।  
समृद्धानि विनश्यन्ति राष्ट्राणि नगराणि च ॥ 5.21.11 ॥   
तथेयं त्वां समासाद्य लङ्का रत्नौघसङ्कुला।  
अपराधात्तवैकस्य नचिराद्विनशिष्यति ॥ 5.21.12 ॥   
स्वकृतैर्हन्यमानस्य रावणादीर्घदर्शिनः।  
अभिनन्दन्ति भूतानि विनाशे पापकर्मणः ॥ 5.21.13 ॥   
एवं त्वां पापकर्माणं वक्ष्यन्ति निकृता जनाः।  
दिष्ट्यैतद्व्यसनं प्राप्तो रौद्र इत्येव हर्षिताः ॥ 5.21.14 ॥   
शक्या लोभयितुं नाहमैश्वर्येण धनेन वा।  
अनन्या राघवेणाहं भास्करेण प्रभा यथा ॥ 5.21.15 ॥   
उपधाय भुजं तस्य लोकनाथस्य सत्कृतम्।  
कथं नामोपधास्यामि भुजमन्यस्य कस्यचित् ॥ 5.21.16 ॥   
अहमौपयिकी भार्या तस्यैव वसुधापतेः।  
व्रतस्नातस्य धीरस्य विद्येव विदितात्मनः ॥ 5.21.17 ॥   
साधु रावण रामेण मां समानय दुःखिताम्।  
वने वाशितया सार्धं करेण्वेव गजाधिपम् ॥ 5.21.18 ॥   
वधं चानिच्छता घोरं त्वयाऽसौ पुरुषर्षभः।  
विदितः स हि धर्मज्ञः शरणागतवत्सलः ॥ 5.21.19 ॥   
तेन मैत्री भवतु ते यदि जीवितुमिच्छसि।  
प्रसादयस्व त्वं चैनं शरणागतवत्सलम् ॥ 5.21.20 ॥   
मां चास्मै प्रयतो भूत्वा निर्यातयितुमर्हसि ॥ 5.21.21 ॥   
एवं हि ते भवेत् स्वस्ति सम्प्रदाय रघूत्तमे।  
अन्यथा त्वं हि कुर्वाणो वधं प्राप्यसि रावण ॥ 5.21.22 ॥   
वर्जयेद्वज्रमुत्सृष्टं वर्जयेदन्तकश्चिरम्।  
त्वद्विधं तु न सङ्क्रुद्धौ लोकनाथः स राघवः ॥ 5.21.23 ॥   
रामस्य धनुषः शब्दं श्रोष्यसि त्वं महास्वनम्।  
शतक्रतुविसृष्टस्य निर्घोषमशनेरिव ॥ 5.21.24 ॥   
इह शीघ्रं सुपर्वाणो ज्वलितास्या इवोरगाः।  
इषवो निपतिष्यन्ति रामलक्ष्मणलक्षणाः ॥ 5.21.25 ॥   
रक्षांसि परिनिघ्नन्तः पुर्यामस्यां समन्ततः।  
असम्पातं करिष्यन्ति पतन्तः कङ्कवाससः ॥ 5.21.26 ॥   
राक्षसेन्द्रमहासर्पान् स रामगरुडो महान्।  
उद्धरिष्यति वेगेन वैनतेय इवोरगान् ॥ 5.21.27 ॥   
अपनेष्यति मां भर्ता त्वत्तः शीघ्रमरिन्दमः।  
असुरेभ्यः श्रियं दीप्तां विष्णुस्त्रिभिरिव क्रमैः ॥ 5.21.28 ॥   
जनस्थाने हतस्थाने निहते रक्षसां बले।  
अश्क्तेन त्वया रक्षः कृतमेतदसाधु वै ॥ 5.21.29 ॥   
आश्रमं तु तयोः शून्यं प्रविश्य नरसिंहयोः।  
गोचरं गतयोर्भ्रात्रोरपनीता त्वयाऽधम ॥ 5.21.30 ॥   
नहि गन्धमुपाघ्राय रामलक्ष्मणयोस्त्वया।  
शक्यं सन्दर्शने स्थातुं शुना शार्दूलयोरिव ॥ 5.21.31 ॥   
तस्य ते विग्रहे ताभ्यां युगग्रहणमस्थिरम्।  
वृत्रस्येवेन्द्रबाहुभ्यां बाहोरेकस्य निग्रहः ॥ 5.21.32 ॥   
क्षिप्रं तव स नाथो मे रामः सौमित्रिणा सह।  
तोयमल्पमिवादित्यः प्राणानादास्यते शरैः ॥ 5.21.33 ॥   
गिरिं कुबेरस्य गतोऽपधाय वा सभां गतो वा वरुणस्य राज्ञः।  
असंशयं दाशरथेर्न मोक्ष्यसे महाद्रुमः कालहतोऽशनेरिव ॥ 5.21.34 ॥   

</details>
</div>
