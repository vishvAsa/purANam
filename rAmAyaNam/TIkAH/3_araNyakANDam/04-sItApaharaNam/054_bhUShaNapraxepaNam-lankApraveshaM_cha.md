+++
title = "०५४ भूषणप्रक्षेपणम्-लङ्काप्रवेशं च"
title_english = "054 Seetha drops jewellery at Sugreeva"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-054-Bhushana_Prekshepanam_Lankaa_Praveshanam_Cha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/054_bhUShaNapraxepaNam-lankApraveshaM_cha.md">
<details><summary><h3>IITK ...{Loading}...</h3></summary>

Sita puls a few ornaments in bundles and throws them down in the midst
of vanaras-- she hopes somebody will communicate this to Rama.



#### श्लोकः
##### मूलम्
ह्रियमाणा तु वैदेही कञ्चिन्नाथमपश्यती।  
ददर्श गिरिशृङ्गस्थान्पञ्च वानरपुङ्गवान्॥3.54.1॥

##### शब्दार्थः
ह्रियमाणा taken away, वैदेही Vaidehi, नाथम् protector, कञ्चित् some one, अपश्यती not seeing, गिरिशृङ्गस्थान् standing on the peak of the mountain, पञ्च five, वानरपुङ्गवान् great monkeys, ददर्श saw.

##### आङ्ग्लानुवादः
While Sita was being kidnapped, she saw no one to protect her. Only five great monkeys stood on the top of a mountain.



#### श्लोकः
##### मूलम्
तेषां मध्ये विशालाक्षी कौशेयं कनकप्रभम्।  
उत्तरीयं वरारोहा शुभान्याभरणानि च॥3.54.2॥  
मुमोच यदि रामाय शंसेयुरिति मैथिली।

##### शब्दार्थः
विशालाक्षी large eyed, वरारोहा charming, भामिनी effulgent, कनकप्रभम् shining like gold, कौशेयम् silk, उत्तरीयम् upper cloth, शुभानि auspicious, आभरणानि च ornaments also, रामाय for Rama, यदि if at all, शंसेयुः they may tell, इति thus, तेषाम् them, मध्ये between, मुमोच dropped.

##### आङ्ग्लानुवादः
Largeeyed, bright and beautiful Sita dropped her upper silk garment shining like gold and auspicious ornaments in their midst with a hope they may report this  to Rama.



#### श्लोकः
##### मूलम्
वस्त्रमुत्सृज्य तन्मध्ये निक्षिप्तं सहभूषणम्॥3.54.3॥  
सम्भ्रमात्तु दशग्रीवस्तत्कर्म न स बुद्धवान्।

##### शब्दार्थः
सहभूषणम् along with ornaments, वस्त्रम् clothes, उत्सृज्य discarding, तन्मध्ये in their midst, निक्षिप्तम् thrown down, सः दशग्रीवः that tenheaded Ravana, सम्भ्रमात् due to excitement, तत्  that, कर्म action of Sita, न बुद्धवान् did not know.

##### आङ्ग्लानुवादः
In his excitement Ravana failed to notice when Sita dropped down that garment along with ornaments in their midst.



#### श्लोकः
##### मूलम्
पिङ्गाक्षास्तां विशालाक्षीं नेत्रैरनिमिषैरिव॥3.54.4॥  
विक्रोशन्तीं तथा सीतां ददृशुर्वानरर्षभाः।

##### शब्दार्थः
पिङ्गाक्षाः tawney eyed, वानरर्षभाः best among monkeys, विशालाक्षीम् largeeyed, तथा like that, विक्रोशन्तीम् lamenting, तां सीताम् that Sita, अनिमिषैरिव without blinking, नेत्रैः eyes, ददृशुः gazed at.

##### आङ्ग्लानुवादः
The best among the tawneyeyed monkeys gazed, without blinking, at the  largeeyed Sita lamenting.



#### श्लोकः
##### मूलम्
स च पम्पामतिक्रम्य लङ्कामभिमुखः पुरीम्॥3.54.5॥  
जगाम रुदतीं गृह्य वैदेहीं राक्षसेश्वरः।

##### शब्दार्थः
सः राक्षसेश्वरः that lord of the demons, पम्पाम् Pampa, अतिक्रम्य on crossing, लङ्कां पुरीम् to the city of Lanka, अभिमुखः towards, रुदतीम् crying, वैदेहीम् Vaidehi, गृह्य taking, जगाम went.

##### आङ्ग्लानुवादः
Ravana crossed the lake Pampa and flew towards the city of Lanka carrying with him lamenting daughter of Videha.



#### श्लोकः
##### मूलम्
तां जहार सुसंहृष्टो रावणो मृत्युमात्मनः॥3.54.6॥  
उत्सङ्गेनेव भुजगीं तीक्ष्णदंष्ट्रां महाविषाम्।

##### शब्दार्थः
रावणः Ravana, सुसंहृष्टः delighted, आत्मनः his own, मृत्युम् death, ताम् her, तीक्ष्णदंष्ट्राम् sharp fanged, महाविषाम् highly poisonous, भुजगीम् female snake, उत्सङ्गेनेव on his lap, जहार  carried.

##### आङ्ग्लानुवादः
Delighted Ravana, carried off Sita, the very embodiment of his death, like one carrying a highly poisonous sharpfanged female snake on his lap.



#### श्लोकः
##### मूलम्
वनानि सरितश्शैलांत्सरांसि च विहायसा॥3.54.7॥  
स क्षिप्रं समतीयाय शरश्चापादिव च्युतः।

##### शब्दार्थः
सः he, चापात् from the bow, च्युतः released, शरः इव like an arrow, क्षिप्रम् at once, वनानि forests, सरितः rivers, शैलान् mountains, सरांसि च tanks, विहायसा through the sky, समतीयाय crossed.

##### आङ्ग्लानुवादः
Like an arrow released from the bow, Ravana went through the sky, at once crossing forests, rivers mountains and tanks.



#### श्लोकः
##### मूलम्
तिमिनक्रनिकेतं तु वरुणालयमक्षयम्॥3.54.8॥  
सरितां शरणं गत्वा समतीयाय सागरम्।

##### शब्दार्थः
तिमिनक्रनिकेतम् the abode of whales and crocodiles, अक्षयम् inexhaustible,सरितां शरणम् refuge of all rivers, वरुणालयम् abode Varuna, god of the sea, गत्वा having covered, सागरम् ocean, समतीयाय crossed.

##### आङ्ग्लानुवादः
Ravana soon crossed the refuge of rivers, the abode of Varuna, god of the sea, inexhaustible ocean, and the home for whales and crocodiles.



#### श्लोकः
##### मूलम्
सम्भ्रमात्परिवृत्तोर्मी रुद्धमीनमहोरगः॥3.54.9॥  
वैदेह्यां ह्रियमाणायां बभूव वरुणालयः।

##### शब्दार्थः
वैदेह्याम् to Sita, daughter of Videha, ह्रियमाणायाम्  was being carried away, वरुणालयः the abode of Varuna, the ocean, सम्भ्रमात् out of bewilderment, परिवृत्तोर्मिः waves turned back, रुद्धमीनमहोरगः movement of big serpents and fishes stopped, बभूव became.

##### आङ्ग्लानुवादः
While Sita, princess of Videha was being carried away, the ocean, abode of Varuna  
got bewildered, waves rolled back, the movement of big serpents and fishes stopped.



#### श्लोकः
##### मूलम्
अन्तरिक्षगता वाचस्ससृजुश्चारणास्तदा॥3.54.10॥  
एतदन्तो दशग्रीव इति सिद्धास्तदाब्रुवन्।

##### शब्दार्थः
तदा then, अन्तरिक्षगताः flying in the sky, चारणाः bards, दशग्रीवः tenheaded Ravana, एतदन्तः  इति this is the end, वाचः words, ससृजुः spoke, तदा then, सिद्धाः siddhas, अब्रुवन् uttered.

##### आङ्ग्लानुवादः
The charanas and siddhas moving in the sky said, O tenheaded Ravana this is your  end .



#### श्लोकः
##### मूलम्
स तु सीतां विवेष्टन्तीमङ्केनादाय रावणः॥3.54.11॥  
प्रविवेश पुरीं लङ्कां रूपिणीं मृत्युमात्मनः।

##### शब्दार्थः
सः रावणः that Ravana, आत्मनः his own, रूपिणीम् personified form, मृत्युम् death, विवेष्टन्तीम् struggling, सीताम् Sita, अङ्केन by his arm, आदाय holding her, लङ्कां पुरीम्  city of Lanka, प्रविवेश entered.

##### आङ्ग्लानुवादः
Ravana entered the city of Lanka holding Sita who was tossing from side to side and who was the very embodiment of his death.



#### श्लोकः
##### मूलम्
सोऽभिगम्य पुरीं लङ्कां सुविभक्तमहापथाम्॥3.54.12॥  
संरूढकक्ष्याबहुलं स्वमन्तःपुरमाविशत्।

##### शब्दार्थः
सः Ravana, सुविभक्तमहापथाम्  well laidout roads, लङ्कां पुरीम् city of Lanka, अभिगम्य entering, संरूढकक्ष्याबहुलम् with many wellguarded halls, स्वम् his, अन्तःपुरम् inner apartment, आविशत् entered.

##### आङ्ग्लानुवादः
Ravana went through the well laidout roads of the city of Lanka and through the well many guarded halls of the palace and entered the inner apartment.



#### श्लोकः
##### मूलम्
तत्र तामसितापाङ्गां शोकमोहपरायणाम्॥3.54.13॥  
निदधे रावणस्सीतां मयो मायामिवस्त्रियम्।

##### शब्दार्थः
रावणः Ravana, असितापाङ्गाम् a lady of dark eyelashes, शोकमोहपरायणाम् lady lost in sorrow, तां सीताम् that Sita, मयः demon Maya, मायामिव like Maya, तत्र there ( in the harem), नदधे kept.

##### आङ्ग्लानुवादः
Sita, with her dark eye lashes and lost in utter sorrow was kept in the harem by Ravana, like demon Maya kept Mayamayi.



#### श्लोकः
##### मूलम्
अब्रवीच्च दशग्रीवः पिशाचीर्घोरदर्शनाः॥3.54.14॥  
यथा नेमां पुमान् स्त्री वा सीतां पश्यत्यसम्मतः।

##### शब्दार्थः
दशग्रीवः tenheaded Ravana, घोरदर्शनाः  of fearful appearance, पिशाचीः female goblins, अब्रवीत् च said, असम्मतः without my permission, पुमान् man, स्त्री वा or a woman, इमाम् this lady, सीताम् Sita, यथा in a way, न पश्यति will not see.

##### आङ्ग्लानुवादः
Ravana ordered the female goblins of fearful appearance,'Let no outsider whether man or woman, see her, without my permission'.



#### श्लोकः
##### मूलम्
मुक्तामणिसुवर्णानि वस्त्राण्याभरणानि च॥3.54.15॥  
यद्यदिच्छेत्तदेवास्या देयं मच्छन्दतो यथा।

##### शब्दार्थः
मुक्तामणिसुवर्णानि pearls, gems or gold, वस्त्राणि clothes, आभरणानि च and ornaments, यत् यत् whatever, इच्छेत् she desires, तदेव all that, अस्याः to her, मच्छन्दतो यथा  without hesitation, देयम् should be given.

##### आङ्ग्लानुवादः
Pearls, gems or gold, clothes or ornaments, whatever she desires, be made available to her without any hesitation.



#### श्लोकः
##### मूलम्
या च वक्ष्यति वैदेहीं वचनं  किञ्चिदप्रियम्॥3.54.16॥  
अज्ञानाद्यदि वा ज्ञानान्न तस्या जीवितं प्रियम्।

##### शब्दार्थः
या च whosoever, अज्ञानात् out of ignorance, ज्ञानात् knowingly, वैदेहीम् to Vaidehi, किञ्चित् even a little, अप्रियम् displeasing, वचनम् words, वक्ष्यति utters, तस्याः her, जीवितम् life, न not, प्रियम्  worthy,

##### आङ्ग्लानुवादः
Whoever utters any unpleasant words knowingly or unknowingly to Sita, princess of Videha is not worthy to survive (must be killed).



#### श्लोकः
##### मूलम्
तथोक्त्वा राक्षसीस्तास्तु राक्षसेन्द्रः प्रतापवान्॥3.54.17॥  
निष्क्रम्यान्तः पुरात्तस्मात्किंकृत्यमिति चिन्तयन्।  
ददर्शाष्टौ महावीर्यान्राक्षसान्पिशिताशनान्॥3.54.18॥

##### शब्दार्थः
प्रतापवान्  courageous, राक्षसेन्द्रः lord of demons (Ravana), राक्षसीः demoness, तथा likewise, उक्त्वा having said so, तस्मात् from that, अन्तःपुरात् from the inner apartments, निष्क्रम्य  coming out, किम् what, कृत्यम् can be done, चिन्तयन् while thinking, महावीर्यान् most powerful ones, पिशिताशनान् flesheaters, अष्टौ eight, राक्षसान् demons, ददर्श saw.

##### आङ्ग्लानुवादः
The courageous lord of the demons, having said so to the demonesses, came out of the inner apartment. While contemplating the future course of action, he saw eight powerful, carnivorous demons.



#### श्लोकः
##### मूलम्
स तान्दृष्ट्वा महावीर्यो वरदानेन मोहितः।  
उवाचैतानिदं वाक्यं प्रशस्य बलवीर्यतः॥3.54.19॥

##### शब्दार्थः
तान्दृष्ट्वा seeing them, महावीर्यः mighty, वरदानेन by the boons, मोहितः  a deluded one, सः he, बलवीर्यतः about their strength, प्रशस्य after praising them, एतान् them, इदम् this, वाक्यम् word, उवाच said.

##### आङ्ग्लानुवादः
The mighty Ravana, deluded by the boons, praised the strength and valour of the demons and said ः



#### श्लोकः
##### मूलम्
नानाप्रहरणाः क्षिप्रमितो गच्छत सत्वराः।  
जनस्थानं हतस्थानं भूतपूर्वं खरालयम्॥3.54.20॥

##### शब्दार्थः
नानाप्रहरणाः a variety of weapons, सत्वराः very quickly, इतः from here, क्षिप्रम् at once, हतस्थानम्  where he was slain, खरालयम् the abode of Khara, भूतपूर्वम् the earlier (dwelling), जनस्थानम् Janasthana, गच्छत you may go.

##### आङ्ग्लानुवादः
Armed with different weapons, proceed at once to Janasthana where Khara lived and died.



#### श्लोकः
##### मूलम्
तत्रोष्यतां जनस्थाने शून्ये निहतराक्षसे।  
पौरुषं बलमाश्रित्य त्रासमुत्सृज्य दूरतः॥3.54.21॥

##### शब्दार्थः
पौरुषम् prowess, बलम् vigour, आश्रित्य relying on, त्रासम् fear, दूरतः leaving, उत्सृज्य given up, निहतराक्षसे where all demons were killed, शून्ये desolate, तत्र there, जनस्थाने at Janasthana, उष्यताम् dwell there.

##### आङ्ग्लानुवादः
Go and there in the desolate Janasthana where all demons had been killed, leaving all your apprehensions and relying on your strength and vigour.



#### श्लोकः
##### मूलम्
बलं हि सुमहद्यन्मे जनस्थाने निवेशितम्।  
सदूषणखरं युद्धे हतं रामेण सायकैः॥3.54.22॥

##### शब्दार्थः
मे mine, सुमहत् very great, यत् since, बलम् army, जनस्थाने at Janasthana, निवेशितम् had stationed, सदूषणखरम् with Dusana and Khara, रामेण by Rama, सायकैः arrows, हतम् killed.

##### आङ्ग्लानुवादः
I had stationed a great army at Janasthana, who were all killed along with Khara and Dusana by Rama's arrows.



#### श्लोकः
##### मूलम्
तत क्रोधो ममामर्षाद्धैर्यस्योपरि वर्तते।  
वैरं च सुमहज्जातं रामं प्रति सुदारुणम्॥3.54.23॥

##### शब्दार्थः
ततः then, मम my, अमर्षात् due to that intolerance, क्रोधः wrath, धैर्यस्य one's patience, उपरि over and above, वर्तते is arising, रामं प्रति towards Rama, सुमहत् very great, सुदारुणम् terrific, वैरं च enmity, जातम् is created.

##### आङ्ग्लानुवादः
My anger engineered by my intolerance has crossed the limits of my patience. It has created in me a terrific enmity against Rama.



#### श्लोकः
##### मूलम्
निर्यातयितुमिच्छामि तच्च वैरमहं रिपोः।  
न हि लप्स्याम्यहं निद्रामहत्वा संयुगे रिपुम्॥3.54.24॥

##### शब्दार्थः
अहम् I am, रिपोः enemy, तत् that, निर्यातयितुम् avenge, इच्छामि I am desirous, संयुगे in combat, रिपुम् enemy, अहत्वा without slaying, अहम् I, निद्राम् sleep, न लप्स्यामि हि I am not getting.

##### आङ्ग्लानुवादः
I want to take revenge on my foe. I shall not sleep until I kill him in a combat.



#### श्लोकः
##### मूलम्
तं त्विदानीमहं हत्वा खरदूषणघातिनम्।  
रामं शर्मोपलप्स्यामि धनं लब्ध्वेव निर्धनः॥3.54.25॥

##### शब्दार्थः
अहम् I am, इदानीम् now, खरदूषणघातिनम् the killer of Khara and Dusana, तम् him, रामम् Rama, हत्वा after slaying, निर्धनः one without wealth, धनम् wealth, लब्ध्वा having acquired, इव like that, शर्म pleasure, उपलप्स्यामि I will have.

##### आङ्ग्लानुवादः
I will be happy only after killing the destroyer of Khara and Dusana, just as a poor man feels happy only on acquiring wealth.



#### श्लोकः
##### मूलम्
जनस्थाने वसद्भिस्तु भवद्भीराममाश्रिता।  
प्रवृत्तिरुपनेतव्या किञ्करोतीति तत्त्वतः॥3.54.26॥

##### शब्दार्थः
जनस्थाने at Janasthana, वसद्भिः while dwelling, भवद्भिः by you all, किं what, करोति इति he does, रामम् Rama, आश्रिता pertaining to, प्रवृत्तिः activities, तत्त्वतः exactly, उपनेतव्या get the  
information.

##### आङ्ग्लानुवादः
While dwelling at Janasthana, all of you should collect exact information about the activities of Rama.



#### श्लोकः
##### मूलम्
अप्रमादाच्च गन्तव्यं सर्वैरपि निशाचरैः।  
कर्तव्यश्च सदा यत्नो राघवस्य वधं प्रति॥3.54.27॥

##### शब्दार्थः
निशाचरैः by nightrangers, सर्वैरपि by all of them, अप्रमादात् alertly, गन्तव्यम् go there, राघवस्य Rama's, वधं प्रति to slay Rama, सदा always, यत्नः effort, कर्तव्यश्च should be done.

##### आङ्ग्लानुवादः
All of you, O nightrangers, should be on the alert there and it should be always your duty to try to kill Rama.



#### श्लोकः
##### मूलम्
युष्माकं च बलज्ञोऽहं बहुशो रणमूर्धनि।  
अतश्चास्मिन् जनस्थाने मया यूयं नियोजिताः॥3.54.28॥

##### शब्दार्थः
अहम् I, रणमूर्धनि on war front, बहुशः many times, युष्माकम् your, बलज्ञः knower of strength, अतश्च therefore, यूयम् you, अस्मिन् in this, जनस्थाने at Janasthana, मया by me, नियोजिताः are  engaged.

##### आङ्ग्लानुवादः
I have seen your strength on many war fronts. That is why you have been assigned this  duty at Janasthana.



#### श्लोकः
##### मूलम्
ततः प्रियं वाक्यमुपेत्य राक्षसा महार्थमष्टावभिवाद्य रावणम्।  
विहाय लङ्कां सहिताः प्रतस्थिरे यतो जनस्थानमलक्ष्यदर्शनाः॥3.54.29॥

##### शब्दार्थः
ततः then, अष्टौ eight, राक्षसाः demons, प्रियम् dear, महार्थम्  words of profound meaningl, वाक्यम् statement, उपेत्य after receiving, रावणम् Ravana, अभिवाद्य offering salutations, लङ्काम् Lanka, विहाय  leaving, सहिताः together, अलक्ष्यदर्शनाः without being seen by any one, जनस्थानम् to Janasthana, यतः in that direction, प्रतस्थिरे left.

##### आङ्ग्लानुवादः
The eight demons were glad to hear the pleasing and meaningful words of Ravana. They offered him salutations and left Lanka in the direction of Janasthana without being seen by any one.



#### श्लोकः
##### मूलम्
ततस्तु सीतामुपलभ्य रावणः सुसम्प्रहृष्टः परिगृह्य मैथिलीम्।  
प्रसज्य रामेण च वैरमुत्तमं बभूव मोहान्मुदितस्सराक्षसः॥3.54.30॥

##### शब्दार्थः
ततः then, राक्षसः the demons, सः रावणः that Ravana, सीताम् Sita, उपलभ्य seeing, मैथिलीम् Maithili, परिगृह्य getting, सुसम्प्रहृष्टः feeling extremely happy, रामेण at Rama, उत्तमम्   highest, वैरम् enmity, प्रसज्य incited, मोहात् in delusion, मुदितः rejoiced, बभूव became.

##### आङ्ग्लानुवादः
Then the demon Ravana felt greatly happy for getting Sita, princess of Mithila, without knowing in his delusion that he had created the bitterest enmity with Rama.  

#### समाप्तिः
 श्रीमद्रामायणे वामलीकीये आदिकाव्ये अरण्यकाण्डे चतुःपञ्चाशस्सर्गः॥  
Thus ends the fiftyfourth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/054_bhUShaNapraxepaNam-lankApraveshaM_cha.md">
<details><summary><h3>भूषणम् ...{Loading}...</h3></summary>



ह्रियमाणा तु वैदेही कञ्चिन्नाथमपश्यती ।  

ददर्श गिरिशृङ्गस्थान् पञ्च वानरपुङ्गवान्  ॥  ३।५४।१  ॥   

अथ सीताया अशोकवनिकायां स्थापनमाह ह्रियमाणा त्वित्यादि । नाथं रक्षकम्  ॥ 
३।५४।१  ॥   

  

तेषां मध्ये विशालाक्षी कौशेयं कनकप्रभम् ।  

उत्तरीयं वरारोहा शुभान्याभरणानि च ।  

मुमोच यदि रामाय शंसेयुरिति मैथिली  ॥  ३।५४।२  ॥   

तेषामित्यादिसार्धश्लोक एकान्वयः । उत्तरीयम् उत्तरीयभूतं कौशेयम् । बद्धा
मुमोचेत्यर्थः । किमर्थं मुमोचेत्यत्राह यदि रामाय शंसेयुरिति । यदृच्छया
दृष्टाय रामाय स्वस्य रावणापहरणं कथयेयुरिति प्रत्याशयेत्यर्थः ।
"आशंसावचने लिङ्" इति लिङ्  ॥  ३।५४।२  ॥   

  

वस्त्रमुत्सृज्य तन्मध्ये निक्षिप्तं सहभूषणम् ।  

सम्भ्रमात्तु दशग्रीवस्तत्कर्म न स बुद्धवान्  ॥  ३।५४।३  ॥   

वस्त्रमिति । सहभूषणं भूषणान्तरितं वस्त्रम् । उत्सृज्य उन्मुच्य ।
तन्मध्ये सीतया निक्षिप्तमिति यत् तत्कर्म सम्भ्रमात्सीतापहारजनितक्षोभात्
न बुद्धवान् । यदि बुद्ध्येत गृह्णीयादेवेति भावः  ॥  ३।५४।३  ॥   

  

पिङ्गाक्षास्तां विशालाक्षीं नेत्रैरनिमिषैरिव ।  

विक्रोशन्तीं तथा सीतां ददृशुर्वानरर्षभाः  ॥  ३।५४।४  ॥   

पिङ्गाक्षाः वानराः, न केवलं वानराः अपितु वानर्रषभाः वानरश्रेष्ठाः ।
अनिमिषैरिव निमेषरहितैरिव । तथा विक्रोशन्तीं राम रामेति
विक्रोशन्तीमित्यर्थः  ॥  ३।५४।४  ॥   

  

स च पम्पामतिक्रम्य लङ्कामभिमुखः पुरीम् ।  

जगाम रुदतीं गृह्य वैदेहीं राक्षसेश्वरः  ॥  ३।५४।५  ॥   

पम्पां पम्पोपर्याकाशम् । लङ्कामभिमुख इत्यनेन एतावत्पर्यन्तं
रामाश्रमदत्तदृष्टिर्गतः । ततः स्वच्छन्दं गतवानिति गम्यते । अत एव
सुसंहृष्ट इति वक्ष्यते  ॥  ३।५४।५  ॥   

  

तां जहार सुसंहृष्टो रावणो मृत्युमात्मनः ।  

उत्सङ्गेनैव भुजगीं तीक्ष्णदंष्ट्रां महाविषाम्  ॥  ३।५४।६  ॥   

उत्सङ्गेनेत्यस्य उभयत्राप्यन्वयः । मृत्युं मृत्युहेतुभूताम्  ॥  ३।५४।६
 ॥   

  

वनानि सरितः शैलान् सरांसि च विहायसा ।  

स क्षिप्रं समतीयाय शरश्चापादिव च्युतः  ॥  ३।५४।७  ॥   

विहायसा आकाशमार्गेण  ॥  ३।५४।७  ॥   

  

तिमिनक्रनिकेतं तु वरुणालयमक्षयम् ।  

सरतां शरणं गत्वा समतीयाय सागरम्  ॥  ३।५४।८  ॥   

तिमयो मत्स्यविशेषाः नक्राः ग्राहाः तेषां निकेतं वासस्थानम् । वरुणस्य
आलयं वासः शरणम् । प्राप्य गत्वा । क्रमेण सागरं समतीयाय  ॥  ३।५४।८  ॥   

  

सम्भ्रमात्परिवृत्तोर्मी रुद्धमीनमहोरगः ।  

वैदेह्यां ह्रियमाणायां बभूव वरुणालयः । ३।५४।९  ॥   

सम्भ्रमात् रावणदर्शनक्षोभात् । परिवृत्तोर्मिः रुद्धमीनमहोरगः
बहिस्सञ्चाररहितमत्स्यसर्पः  ॥  ३।५४।९  ॥   

  

अन्तरिक्षगता वाचः ससृजुश्चारणास्तदा ।  

एतदन्तो दशग्रीव इति सिद्धास्तदा ऽब्रुवन्  ॥  ३।५४।१०  ॥   

अन्तरिक्षगताश्चारणाः दशग्रीवः एतदन्तः एतत्सीतापहरणावसान इति वाचः ससृजुः
ऊचुरित्यर्थः । अन्तरिक्षगताः सिद्धाश्च एतदन्तो दशग्रीव इत्यब्रुवन्  ॥ 
३।५४।१०  ॥   

  

स तु सीतां विवेष्टन्तीमङ्केनादाय रावणः ।  

प्रविवेश पुरीं लङ्कां रूपिणीं मृत्युमात्मनः  ॥  ३।५४।११  ॥   

आत्मनः रूपिणीं रूपवतीं मुत्युमिति सीताविशेषणम्  ॥  ३।५४।११  ॥   

  

सो ऽभिगम्य पुरीं लङ्कां सुविभक्तमहापथाम् ।  

संरूढकक्ष्याबहुलं स्वमन्तःपुरमाविशत्  ॥  ३।५४।१२  ॥   

संरूढाः जनाकीर्णाः कक्ष्याः द्वारप्रकोष्ठाः ताभिः बहुलं निबिडम्  ॥ 
३।५४।१२  ॥   

  

तत्र तामसितापाङ्गां शोकमोहपरायणाम् ।  

निदधे रावणः सीतां मयो मायामिव स्त्रियम्  ॥  ३।५४।१३  ॥   

तत्र अन्तःपुरे । शोकमोहपरायणां शोकमोहपरतन्त्राम् । निदधे स्थापितवान् ।
मयस्त्रिपुराधिपतिः । मायां मायामयीम्, आश्चर्यशक्तियुक्तामित्यर्थः ।
स्त्रियं स्वयम्प्रभां बिले यथा निदधे तथेत्यर्थः  ॥  ३।५४।१३  ॥   

  

अब्रवीच्च दशग्रीवः पिशाचीर्घोरदर्शनाः ।  

यथा नेमां पुमान् स्त्री वा सीतां पश्यत्यसम्मतः  ॥  ३।५४।१४  ॥   

अब्रवीदिति । पिशाचीः पिशाच्याकाराः राक्षसीः यथेमां स्त्री वा पुमान्वा
असम्मतः अननुज्ञातः न पश्यति तथा ऽब्रवीत् । एनामन्यो न
पश्येदित्यब्रवीदित्यर्थः  ॥  ३।५४।१४  ॥   

  

मुक्तामणिसुवर्णानि वस्त्राण्याभरणानि च ।  

यद्यदिच्छेत्तदेवास्या देयं मच्छन्दतो यथा  ॥  ३।५४।१५  ॥   

मुक्तेति । एषा यद्यदिच्छेत्तत्तद्देयं यथा मच्छन्दतः मदिच्छानुसारेण यथा
मह्यं दीयते तद्वद्देयमित्यर्थः  ॥  ३।५४।१५  ॥   

  

या च वक्ष्यति वैदेहीं वचनं किञ्चिदप्रियम् ।  

अज्ञानाद्यदि वा ज्ञानान्न तस्या जीवितं प्रियम्  ॥  ३।५४।१६  ॥   

जीवितं न प्रियं मारयेयमित्यर्थः  ॥  ३।५४।१६  ॥   

  

तथोक्त्वा राक्षसीस्तास्तु राक्षसेन्द्रः प्रतापवान् ।  

निष्क्रम्यान्तःपुरात्तस्मात्किं कृत्यमिति चिन्तयन्  ॥  ३।५४।१७  ॥   

ददर्शाष्टौ महावीर्यान् राक्षसान् पिशिताशनान्  ॥  ३।५४।१८  ॥   

चिन्तयन् महावीर्यान् राक्षसान् ददर्श अपश्यत्  ॥  ३।५४।१७,१८  ॥   

  

स तान् दृष्ट्वा महावीर्यो वरदानेन मोहितः ।  

उवाचैतानिदं वाक्यं प्रशस्य बलवीर्यतः  ॥  ३।५४।१९  ॥   

वरादानेन ब्रह्मवरदानेन । तानेतानित्यन्वयः । ३।५४।१९  ॥   

  

नानाप्रहरणाः क्षिप्रमितो गच्छत सत्वराः ।  

जनस्थानं हतस्थानं भूतपूर्वं खरालयम्  ॥  ३।५४।२०  ॥   

नानेति "आयुधं तु प्रहरणम्" इत्यमरः । हतस्थानं शून्यसन्निवेशं खरालयं
भूतपूर्वं पूर्वं खरालयमित्यर्थः । "भूतपूर्वे चरच्" इति निर्देशात्समासः
 ॥  ३।५४।२०  ॥   

  

तत्रोष्यतां जनस्थाने शून्ये निहतराक्षसे ।  

पौरुषं बलमाश्रित्य त्रासमुत्सृज्य दूरतः  ॥  ३।५४।२१  ॥   

पौरुषं बलं न केवलं नीतिबलमित्यर्थः  ॥  ३।५४।२१  ॥   

  

बलं हि सुमहद्यन्मे जनस्थाने निवेशितम् ।  

सदूषणखरं युद्धे हतं रामेण सायकैः  ॥  ३।५४।२२  ॥   

पौरुषबलाश्रयणे हेतुमाह बलं हीति । यत् बलं सैन्यं निवेशितं
तद्धतमित्यन्वयः  ॥  ३।५४।२२  ॥   

  

तत्र क्रोधो ममामर्षाद्धैर्यस्योपरि वर्तते ।  

वैरं च सुमहज्जातं रामं प्रति सुदारुणम्  ॥  ३।५४।२३  ॥   

तत्र वधनिमित्तम् । अमर्षात् असहनात्  ॥  ३।५४।२३  ॥   

  

निर्यातयितुमिच्छामि तच्च वैरमहं रिपोः ।  

नहि लप्स्याम्यहं निद्रामहत्वा संयुगे रिपुम्  ॥  ३।५४।२४  ॥   

निर्यातयितुम् अवसितुम्  ॥  ३।५४।२४  ॥   

  

तं त्विदानीमहं हत्वा खरदूषणघातिनम् ।  

रामं शर्मोपलप्स्यामि धनं लब्ध्वेव निर्धनः  ॥  ३।५४।२५  ॥   

तन्त्विति । शर्म सुखम् । उपलप्स्यामि प्राप्स्यामि । ३।५४।२५  ॥   

  

जनस्थाने वसद्भिस्तु भवद्भी राममाश्रिता ।  

प्रवृत्तिरुपनेतव्या किं करोतीति तत्त्वतः  ॥  ३।५४।२६  ॥   

प्रवृत्तिर्वार्ता । रामः किं करोतीति तत्त्वतो वार्ता
मत्सकाशमुपनेतव्येत्यर्थः  ॥  ३।५४।२६  ॥   

  

अप्रमादाच्च गन्तव्यं सर्वैरपि निशाचरैः ।  

कर्तव्यश्च सदा यत्नो राघवस्य वधं प्रति  ॥  ३।५४।२७  ॥   

अप्रमादादिति अवधानादित्यर्थः  ॥  ३।५४।२७  ॥   

  

युष्माकं च बलज्ञो ऽहं बहुशो रणमूर्धनि ।  

अतश्चास्मिन् जनस्थाने मया यूयं नियोजिताः  ॥  ३।५४।२८  ॥   

खरादिस्थाने अस्माभिः कथं स्थातुं शक्यं तत्राह युष्माकं चेति  ॥  ३।५४।२८
 ॥   

  

ततः प्रियं वाक्यमुपेत्य राक्षसा महार्थमष्टावभिवाद्य रावणम् ।  

विहाय लङ्कां सहिताः प्रतस्थिरे यतो जनस्थानमलक्ष्यदर्शनाः  ॥  ३।५४।२९  ॥   

महानर्थो ऽभिधेयो यस्य तं महार्थम् । प्रियं श्लाघारूपं वाक्यम् उपेत्य
लब्ध्वा, रावणतः स्तुतिं प्राप्येत्यर्थः । यतो यत्र जनस्थानं
तद्वनमुद्दिश्य प्रतस्थिरे । अलक्ष्यदर्शनाः वेगातिशयेन
दुष्प्रेक्षस्वरूपाः  ॥  ३।५४।२९  ॥   

  

ततस्तु सीतामुपलभ्य रावणः सुसम्प्रहृष्टः परिगृह्य मैथिलीम् ।  

प्रसज्य रामेण च वैरमुत्तमं बभूव मोहान्मुदितः स राक्षसः  ॥  ३।५४।३०  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे चतुःपञ्चाशः
सर्गः  ॥  ५४  ॥   

सर्गार्थं सङ्गृह्य दर्शयति ततस्त्विति । उपलभ्य दृष्ट्वा सुसम्प्रहृष्टः
कामविकारवान् । परिगृह्य गृहीत्वा । रामेण वैरं प्रसज्य प्राप्यापि
मोहान्मुदितो बभूव । अत्र त्रिंशच्छ्लोकाः  ॥  ३।५४।३०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चतुःपञ्चाशः सर्गः  ॥  ५४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/054_bhUShaNapraxepaNam-lankApraveshaM_cha.md">
<details><summary><h3>शिरोमणी ...{Loading}...</h3></summary>



सीतावृत्तान्तमेवाह--ह्रियमाणेत्यादिभिः । ह्रियमाणा रावणेनेति शेषः,
कञ्चिन्नाथं रक्षकमपश्यती अपश्यन्ती वैदेही गिरिशृङ्गस्थान् पञ्च
वानरपुङ्गवान् ददर्श  ॥  ३।५४।१  ॥   

  

तेषामिति । विशालाक्षी सीता यदि कदाचित् रामाय शंसेयुः इति हेतोः कनकप्रभं
स्वर्णप्रभासदृशप्रभाविशिष्टं कौशेयमुत्तरीयम् आभरणानि च तेषां
वानरपुङ्गवानां मध्ये मुमोच । सार्धश्लोक एकान्वयी  ॥  ३।५४।२  ॥   

  

वस्त्रमिति । सहभूषणं वस्त्रमुत्सृज्य विद्यमानायाः सीतायाः संभ्रमात्
तदुक्तिहेतुकोद्वेगात्, हेतोः निःक्षिप्तं निःक्षेपणरूपं तत्कर्म दशग्रीवो
न बुद्धवान्  ॥  ३।५४।३  ॥   

  

पिङ्गाक्षा इति । तदा वस्त्रादिप्रक्षेपणसमये विक्रोशन्तीं विशालाक्षीं
सीतां पिङ्गाक्षाः वानरोत्तमाः अनिमिषैः निमिषरहितैरिव नेत्रैः ददृशुः  ॥ 
३।५४।४  ॥   

  

स इति । स रावणः रुदन्तीं रुदतीं मैथिलीं गृह्य गृहीत्वा पम्पामतिक्रम्य
लङ्कां पुरीमभिमुखः सन् जगाम  ॥  ३।५४।५  ॥   

  

तामिति । तां सीतां सुसंहृष्टो रावणः तीक्ष्णदंष्ट्रा महाविषाम् आत्मनो
मृत्युं भुजङ्गीमिव उत्सङ्गेन जहार  ॥  ३।५४।६  ॥   

  

वनानीति । स रावणः चापात् च्युतः शर इव वनादीनि क्षिप्रं विहायसा समतीयाय
 ॥  ३।५४।७  ॥   

  

तिमीति । तिमयो नक्रविशेषाः नक्राः मकरास्तेषां निकेतं निवासस्थानं
वरुणालयं वरुणनिकेतम् अक्षयं यावदधिकारं विनाशरहितं सरितां शरणम् आश्रयं
सागरं गत्वा समतीयाय  ॥  ३।५४।८  ॥   

  

संभ्रमादिति । वैदेह्यां ह्रियमाणायां सत्यां वरुणालयः संभ्रमात्
सीतापहरणहेतुकभीतेः परिवृत्ताः निवृत्ताः ऊर्मयः स्वभावसिद्धतरङ्गाः यस्य
अत एव रुद्धा मीनमहोरगा यस्य स बभूव द्वयोः कर्मधारयः  ॥  ३।५४।९  ॥   

  

अन्तरिक्ष इति । अन्तरिक्षं गता चारणाः दशग्रीव एतदन्त एतदपहरणमेव अन्तो
विध्वंसो यस्य स इति वाचं ससृजुः । सिद्धा अपि तथैव अब्रुवन्  ॥  ३।५४।१०
 ॥   

  

स इति । अङ्केन शीध्रगत्योपलक्षितः स रावणस्तु आत्मनो मृत्युरूपिणीं
याथार्थ्यनिरूपिकां सीतामादाय लङ्कां प्रविवेश  ॥  ३।५४।११  ॥   

  

स इति । स रावणः सुविभक्ताः महापथा राजमार्गा यस्यां संरूढाः
राक्षसैराकीर्णाः कक्ष्या द्वारो यस्यास्तां, बहुलामतिविस्तृतां लङ्कां
पुरीमभिगम्य स्वम् अन्तः पुरमविशत् ऽसंरुद्धकक्ष्याबहुलंऽ इति पाठे
तादृशबहुलतरद्वारवदित्यन्तःपुरविशेषणमिति भट्टाः  ॥  ३।५४।१२  ॥   

  

तत्रेति । तत्रान्तःपुरैकदेशे शोकमोहसमन्विताम् असितापाङ्गीं सीतां रावणः
आसुरीं मायां मय इव निदधे  ॥  ३।५४।१३  ॥   

  

अब्रवीदिति । दशग्रीवः घोरदर्शनाः पिशाचीः अब्रवीत् । तद्वचनाकारमाह--यथा
येन प्रकारेण असंमतः मदनाज्ञप्तः पुमान् स्त्री वा न पश्यति तथा रक्षतेति
शेषः  ॥  ३।५४।१४  ॥   

  

मुक्तेति । मुक्तादीनि अन्यच्च यद्यदिच्छेत्तत् मच्छन्दतो मदाज्ञातः यथा
यथावत् देयम्  ॥  ३।५४।१५  ॥   

  

या चेति । या काचित् किंचिदप्रियं वैदेहीं वक्ष्यति तस्याः प्रियं जीवितं
जीवनं नङ्क्ष्यतीति शेषः  ॥  ३।५४।१६  ॥   

  

तथेति । ताः राक्षसीः तथोक्त्वा अन्तःपुरात् निष्क्रम्य प्रतापवान्
राक्षसेन्द्रो रावणः किं कृत्यम् इदानीं मया किं कर्तव्यमिति चिन्तयत्
अचिन्तयत् । ददर्शेति--पिशिताशनान् अष्टौ राक्षसान् ददर्श रावण इति शेषः  ॥ 
३।५४।१७१८  ॥   

  

स इति । वरदानेन मोहितः स रावणः तान् प्रसिद्धान् एतान् अष्टौ राक्षसान्
दृष्ट्वा बलवीर्यतः बलवीर्याभ्यां प्रशस्य इदमुवाच  ॥  ३।५४।१९  ॥   

  

तद्वचनाकारमाह--नानेति । नानाप्रहरणाः अनेकविधायुधविशिष्टाः सत्वराः
वेगवन्तो यूयम् इतो मत्समीपात् क्षिप्रं शीघ्रं भूतपूर्वं खरालयं
पौर्वकालिकं खरनिवासस्थानमित्यर्थः, हतस्थानं हतो विध्वंसितः स्थानः
राक्षसरूपस्थाता यस्मिंस्तत् जनस्थानं गच्छत  ॥  ३।५४।२०  ॥   

  

गमनप्रयोजनमाह--तत्रेति । पौरुषं स्वतेजः बलं च आश्रित्य संस्मृत्य
त्रासमुद्वेगं दूरतः उत्सृज्य त्यक्त्वा निहतराक्षसे अत एव शून्ये तत्र
प्रसिद्धजनस्थाने आस्यताम्  ॥  ३।५४।२१  ॥   

  

ननु बलवन्तो राक्षसाः केन निहता इत्यत आह--वह्विति । महावीर्यं सदूषणखरं
दूषणखरसहितं जनस्थाने निवेशितं बहु सैन्यं रामसायकैः निहतम्  ॥  ३।५४।२२
 ॥   

  

तत इति । ततः खरादिविध्वंसाद्धेतोः अपूर्वः पूर्वमेवं न जातः
इदानीमेवोत्पन्न इत्यर्थः, क्रोधः धैर्यस्योपरि यथा भवति तथा वर्धते
धेर्यस्योपरीत्यनेन तत्क्रोधरोधस्यासत्वं सूचितम् अत एव सुदारुणम्
अनिवर्त्यमित्यर्थः, ? द्वैरं रामं प्रति जातम्  ॥  ३।५४।२३  ॥   

  

निरिति । रिपोस्तद्वैरं निर्यातयितुं रिपुध्वंसेन दूरीकर्तुमिच्छामि ।
तदभावे दोषमाह--संयुगे रिपुमहत्वा निद्रां न लप्स्यामि  ॥  ३।५४।२४  ॥   

  

तमिति । खरदूषणघातिनं तं राममिदानीमहं हत्वा निर्धनो धनं लब्ध्वेव शर्म
सुखमुपलप्स्यामि  ॥  ३।५४।२५  ॥   

  

ननु तत्र गत्वा ऽस्माभिः किं कर्तव्यमित्यत आह--जनस्थाने इति । जनस्थाने
वसद्भिर्भवद्भिः रामः किं करोतीति राममाश्रिता प्रवृत्तिः तत्त्वत
उपनेतव्या मत्समीपं प्रापणीया  ॥  ३।५४।२६  ॥   

  

अप्रमादादिति । अप्रमादात् अनवधानताराहित्यादेव सर्वैर्निशाचरैर्गन्तव्यम्
जनस्थानमिति शेषः, राघवस्य वधं प्रति यत्नश्च कर्तव्यः  ॥  ३।५४।२७  ॥   

  

भवन्तः प्रेषयितुं योग्या इति बोधयन्नाह--युष्माकमिति । बहुशो ऽनेकवारं
युष्माकं बलं ज्ञातमत एवास्मिन् जनस्थाने यूयं मया निवेशिताः निवेशयितुं
प्रेषिताः  ॥  ३।५४।२८  ॥   

  

तत इति । ततः रावणोक्त्यनन्तरं महार्थं प्रियं वाक्यं रावणवचनम् उपेत्य
ज्ञात्वा यतः अतिप्रयत्नवन्त अष्टौ राक्षसाः रावणमभिवाद्य लङ्कां विहाय
अलक्ष्यदर्शनाः सन्तः जनस्थानं प्रतस्थिरे  ॥  ३।५४।२९  ॥   

  

तत इति । ततः राक्षसप्रेषणानन्तरं स प्रसिद्धो राक्षसो रावणः मैथिलीं
सीतामुपलभ्य प्राप्य परिगृह्य राक्षसीभिर्ग्राहयित्वा तत्सेवायां
राक्षसीर्नियुज्येत्यर्थः, मोहात्स्वस्वामिरामविषयकाज्ञानात् हेतोः रामेण
उत्तमं महद्वैरं प्रसज्याश्रित्य मुदितो बभूव  ॥  ३।५४।३०  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
चतुष्पञ्चाशः सर्गः  ॥  ३।५४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/054_bhUShaNapraxepaNam-lankApraveshaM_cha.md">
<details><summary><h3>तिलकम् ...{Loading}...</h3></summary>



अपश्यत्यपश्यन्ती  ॥  ३।५४।१,२  ॥   

  

यदि रामाय शंसेयुरिति दैवगत्या दृष्टाय रामाय शंसेयुरिति प्रत्याशयेति शेषः
। वस्तुतो ऽयं यदि शब्दो ऽवेदाः प्रमाणं यदि स्युःऽ इतिवत् ।
वस्त्रमुत्तरीयमुत्सृजेय तन्मध्ये वानरमध्ये सहभूषणं भूषणसहितं
कर्णोत्पलादि च निक्षिप्तम् तयेति शेषः  ॥  ३।५४।३  ॥   

  

तत्कर्म च तत्कर्म तु वस्त्रभूषणसमये विक्रोशन्तीं विशालाक्षीं सीतां
पिङ्गाक्षाः वानरोत्तमाः अनिमिषैः निमिपरहितैरिव नेत्रैः ददृशुः  ॥ 
३।५४।४,५  ॥   

  

सुसंहृष्टः मृत्योस्तत्त्वेनाज्ञानात् । केचित्तु लब्धं
रामहस्तान्मृत्युद्वारमिति संहृष्टः । विना चोत्कटं पापं पुण्यक्षयाभावेन न
मृत्युः संनिहितः स्यादिति तमोगुणावृतः सन्मातर्यपि विरुद्धशब्दव्यवहारं
कृतवानिति वदन्ति । तेषामेतत्सर्गान्ते वक्ष्यमाणम् ऽबभूव मोहान्मुदितःऽ
इत्यसंगतं स्यात् । तथा ऽआत्मानं बुद्धिवैक्लव्यात्कृतकृत्यममन्यतऽ
इत्युत्तरसर्गादित्थं चासंगतं स्यात्  ॥  ३।५४।६  ॥   

  

विहायसा ऽ ऽकाशमार्गेण क्षिप्रं समतीयायेत्यन्वयः  ॥  ३।५४।७  ॥   

  

तिमिर्मत्स्यविशेषः  ॥  ३।५४।८  ॥   

  

संभ्रमाज्जगन्मात्रपहारदर्शनजक्षोभात्परिवृत्तोर्भिः
स्वभावप्राप्तोर्मिप्रवृत्तिरहितः । रुद्धा रुद्धप्रचारा मीनादयो यस्मिन्
 ॥  ३।५४।९,१०  ॥   

  

एतदन्तः सीताहरणकर्मावसानः । सिद्धाः सिद्धाश्च  ॥  ३।५४।११  ॥   

  

रुपिणीमात्मनो मृत्युमित्यन्वयः  ॥  ३।५४।१२  ॥   

  

संरूढकक्ष्यां बहुजनकीर्णद्वाराम् । बहुलां विपुलाम् ।
ऽसंरूढकक्ष्याबहुलम्ऽइति पाठे तादृशबहुतरद्वारवदित्यन्तुःपुरविशेषणम्  ॥ 
३।५४।१३  ॥   

  

मायामिवासुरीमित्यनेन मायारूपैवैषा सीता या लङ्कामागतेति ध्वनितम् ।
मुख्यमाता त्वग्निं प्रविष्ठेति पूर्वमेव ध्वनितम् अत एव रावणस्य वहनीयैषा
जाता । मायात्वादेव रावणस्य तदज्ञानम् । पिशाचीः राक्षसीरित्यर्थ इति
तीर्थः  ॥  ३।५४।१४  ॥   

  

असंमतो ऽस्मदननुज्ञातः पुमांस्तथाभूता स्त्री वा न पश्यति तथा रक्षतेति
शेषः  ॥  ३।५४।१५  ॥   

  

मच्छन्दतो मदाज्ञया यद्यद्वस्तु यदेच्छेत्तदैव यथा ऽस्या इष्टं भवति तथैव
भवति तथैव तत्सर्वं देयम् । मच्छन्दत इत्यस्य
मद्वशप्राप्तिसिद्ध्यर्थमित्यर्थ इति कतकः । अस्या अप्रियं च न
वाच्यमित्याह--या चेति । तस्या जीवितं न प्रियं तां भारयामीत्यर्थः  ॥ 
३।५४।१६१८  ॥   

  

वरदानेन पैतामहेन मोहितो रामशतादपि न मे भीरिति चिन्तायानः । मोहकृतैषा
चिन्ता । तान्बल वीर्यतः प्रशस्येत्यन्वयः  ॥  ३।५४।१९  ॥   

  

हतस्थानं रामेणेति शून्यं कृतमित्यर्थः । पूर्वं खरालयत्वं भूतं प्राप्तम्
 ॥  ३।५४।२०२२  ॥   

  

धैर्यस्योपरि क्रोधः धैर्योपमर्दकः क्रोध इत्यर्थः । ततः खरादिवधात्, न तु
भीत्या नापि वृथा क्रोध इत्यर्थः  ॥  ३।५४।२३  ॥   

  

निर्यातयितुं प्रत्युपकारेणापनेतुम्  ॥  ३।५४।२४,२५  ॥   

  

प्रवृत्तिर्वातां उपनेतव्या मम प्रापणीया  ॥  ३।५४।२६२८  ॥   

  

महार्थं महानर्थो ऽभिधेयं यस्य तत् । यतो यद्दिशि जनस्थानं तद्दिशीत्यर्थः
। अलक्ष्यदर्शना अन्तर्धानविद्यया  ॥  ३।५४।२९  ॥   

  

उपलभ्य प्राप्य स्पृष्ट्वा च परिगृह्य स्वगृहे स्थापयित्वा परिग्रहत्वेन
विभाष्य च प्रसज्ज्य संपाद्य मोहान्मुदितः खरहन्तुर्वधो मम सुकरः
स्त्रीवियोगेनातिखिन्नस्येति हर्षितः  ॥  ३।५४।३०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे चतुष्पञ्चाशः सर्गः  ॥  ३।५४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/054_bhUShaNapraxepaNam-lankApraveshaM_cha.md">
<details><summary><h3>द्राविडपाठः ...{Loading}...</h3></summary>


ह्रियमाणा तु वैदेही कञ्चिन्नाथमपश्यती।  
ददर्श गिरिशृङ्गस्थान् पञ्च वानरपुङ्गवान् ॥ 3.54.1 ॥   
उत्तरीयं वरारोहा शुभान्याभरणानि च।  
मुमोच यदि रामाय शंसेयुरिति मैथिली ॥ 3.54.2 ॥   
वस्त्रमुत्सृज्य तन्मध्ये निक्षिप्तं सहभूषणम्।  
सम्भ्रमात्तु दशग्रीवस्तत्कर्म न स बुद्धवान् ॥ 3.54.3 ॥   
पिङ्गाक्षास्तां विशालाक्षीं नेत्रैरनिमिषैरिव।  
विक्रोशन्तीं तथा सीतां ददृशुर्वानरर्षभाः ॥ 3.54.4 ॥   
स च पम्पामतिक्रम्य लङ्कामभिमुखः पुरीम्।  
जगाम रुदतीं गृह्य वैदेहीं राक्षसेश्वरः ॥ 3.54.5 ॥   
तां जहार सुसंहृष्टो रावणो मृत्युमात्मनः।  
उत्सङ्गेनैव भुजगीं तीक्ष्णदंष्ट्रां महाविषाम् ॥ 3.54.6 ॥   
वनानि सरितः शैलान् सरांसि च विहायसा।  
स क्षिप्रं समतीयाय शरश्चापादिव च्युतः ॥ 3.54.7 ॥   
तिमिनक्रनिकेतं तु वरुणालयमक्षयम्।  
सरतां शरणं गत्वा समतीयाय सागरम् ॥ 3.54.8 ॥   
सम्भ्रमात्परिवृत्तोर्मी रुद्धमीनमहोरगः।  
वैदेह्यां ह्रियमाणायां बभूव वरुणालयः ॥ 3.54.9 ॥   
अन्तरिक्षगता वाचः ससृजुश्चारणास्तदा।  
एतदन्तो दशग्रीव इति सिद्धास्तदाऽब्रुवन् ॥ 3.54.10 ॥   
स तु सीतां विवेष्टन्तीमङ्केनादाय रावणः।  
प्रविवेश पुरीं लङ्कां रूपिणीं मृत्युमात्मनः ॥ 3.54.11 ॥   
सोऽभिगम्य पुरीं लङ्कां सुविभक्तमहापथाम्।  
संरूढकक्ष्याबहुलं स्वमन्तःपुरमाविशत् ॥ 3.54.12 ॥   
तत्र तामसितापाङ्गां शोकमोहपरायणाम्।  
निदधे रावणः सीतां मयो मायामिव स्त्रियम् ॥ 3.54.13 ॥   
अब्रवीच्च दशग्रीवः पिशाचीर्घोरदर्शनाः।  
यथा नेमां पुमान् स्त्री वा सीतां पश्यत्यसम्मतः ॥ 3.54.14 ॥   
मुक्तामणिसुवर्णानि वस्त्राण्याभरणानि च।  
यद्यदिच्छेत्तदेवास्या देयं मच्छन्दतो यथा ॥ 3.54.15 ॥   
या च वक्ष्यति वैदेहीं वचनं किञ्चिदप्रियम्।  
अज्ञानाद्यदि वा ज्ञानान्न तस्या जीवितं प्रियम् ॥ 3.54.16 ॥   
तथोक्त्वा राक्षसीस्तास्तु राक्षसेन्द्रः प्रतापवान्।  
निष्क्रम्यान्तःपुरात्तस्मात्किं कृत्यमिति चिन्तयन् ॥ 3.54.17 ॥   
ददर्शाष्टौ महावीर्यान् राक्षसान् पिशिताशनान् ॥ 3.54.18 ॥   
स तान् दृष्ट्वा महावीर्यो वरदानेन मोहितः।  
उवाचैतानिदं वाक्यं प्रशस्य बलवीर्यतः ॥ 3.54.19 ॥   
नानाप्रहरणाः क्षिप्रमितो गच्छत सत्वराः।  
जनस्थानं हतस्थानं भूतपूर्वं खरालयम् ॥ 3.54.20 ॥   
तत्रोष्यतां जनस्थाने शून्ये निहतराक्षसे।  
पौरुषं बलमाश्रित्य त्रासमुत्सृज्य दूरतः ॥ 3.54.21 ॥   
बलं हि सुमहद्यन्मे जनस्थाने निवेशितम्।  
सदूषणखरं युद्धे हतं रामेण सायकैः ॥ 3.54.22 ॥   
तत्र क्रोधो ममामर्षाद्धैर्यस्योपरि वर्तते।  
वैरं च सुमहज्जातं रामं प्रति सुदारुणम् ॥ 3.54.23 ॥   
निर्यातयितुमिच्छामि तच्च वैरमहं रिपोः।  
नहि लप्स्याम्यहं निद्रामहत्वा संयुगे रिपुम् ॥ 3.54.24 ॥   
तं त्विदानीमहं हत्वा खरदूषणघातिनम्।  
रामं शर्मोपलप्स्यामि धनं लब्ध्वेव निर्धनः ॥ 3.54.25 ॥   
जनस्थाने वसद्भिस्तु भवद्भी राममाश्रिता।  
प्रवृत्तिरुपनेतव्या किं करोतीति तत्त्वतः ॥ 3.54.26 ॥   
अप्रमादाच्च गन्तव्यं सर्वैरपि निशाचरैः।  
कर्तव्यश्च सदा यत्नो राघवस्य वधं प्रति ॥ 3.54.27 ॥   
युष्माकं च बलज्ञोऽहं बहुशो रणमूर्धनि।  
अतश्चास्मिन् जनस्थाने मया यूयं नियोजिताः ॥ 3.54.28 ॥   
ततः प्रियं वाक्यमुपेत्य राक्षसा महार्थमष्टावभिवाद्य रावणम्।  
विहाय लङ्कां सहिताः प्रतस्थिरे यतो जनस्थानमलक्ष्यदर्शनाः ॥ 3.54.29 ॥   
ततस्तु सीतामुपलभ्य रावणः सुसम्प्रहृष्टः परिगृह्य मैथिलीम्।  
प्रसज्य रामेण च वैरमुत्तमं बभूव मोहान्मुदितः स राक्षसः ॥ 3.54.30 ॥   

</details>
</div>
