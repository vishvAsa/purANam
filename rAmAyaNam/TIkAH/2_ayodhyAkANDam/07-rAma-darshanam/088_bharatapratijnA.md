+++
title = "०८८ भरतप्रतिज्ञा"
title_english = "088 Bharata approaches the foot of Angudi tree"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-088-Bharatha_Prathignaa.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/088_bharatapratijnA.md">
<details><summary><h3>IITK ...{Loading}...</h3></summary>

Guha relates to Bharata about Rama's life in the forest contrary to the
life in Ayodhya.



#### श्लोकः
##### मूलम्
तच्छ्रुत्वा निपुणं सर्वं भरतस् सह मन्त्रिभिः।  
इङ्गुदीमूलमागम्य रामशय्यामवेक्ष्य ताम्॥2.88.1॥  
अब्रवीज्जननीस् सर्वा इह तेन महात्मना।  
शर्वरी शयिता भूमाविदमस्य विमर्दितम्॥2.88.2॥

##### शब्दार्थः
भरतः Bharata, तत् सर्वम् all that, निपुणम् attentively, श्रुत्वा having listened, मन्त्रिभिस्सह along with ministers, इङ्गुदीमूलम् to the foot of the ingudi tree, आगम्य having reached, ताम्  रामशय्याम् that Rama's bed, अवेक्ष gazing, सर्वाः all, जननीः mothers, अब्रवीत् said, तेन महात्मना by that magnanimous, Rama, इह here, भूमौ on the ground, शर्वरी night, शयिता has been slept, अस्य his, विमर्दितम् crushed bed, इदम् this one.

##### आङ्ग्लानुवादः
After listening to all that Guha had said, Bharatha reached the foot of the ingudi tree accompanied by his ministers and gazing at Rama's bed, said to all his mothers the magnanimous Rama rested that night here on this ground in that crushed bed.



#### श्लोकः
##### मूलम्
तच्छ्रुत्वा निपुणं सर्वं भरतस् सह मन्त्रिभिः।  
इङ्गुदीमूलमागम्य रामशय्यामवेक्ष्य ताम्॥2.88.1॥  
अब्रवीज्जननीस् सर्वा इह तेन महात्मना।  
शर्वरी शयिता भूमाविदमस्य विमर्दितम्॥2.88.2॥

##### शब्दार्थः
भरतः Bharata, तत् सर्वम् all that, निपुणम् attentively, श्रुत्वा having listened, मन्त्रिभिस्सह along with ministers, इङ्गुदीमूलम् to the foot of the ingudi tree, आगम्य having reached, ताम्  रामशय्याम् that Rama's bed, अवेक्ष gazing, सर्वाः all, जननीः mothers, अब्रवीत् said, तेन महात्मना by that magnanimous, Rama, इह here, भूमौ on the ground, शर्वरी night, शयिता has been slept, अस्य his, विमर्दितम् crushed bed, इदम् this one.

##### आङ्ग्लानुवादः
After listening to all that Guha had said, Bharatha reached the foot of the ingudi tree accompanied by his ministers and gazing at Rama's bed, said to all his mothers the magnanimous Rama rested that night here on this ground in that crushed bed.



#### श्लोकः
##### मूलम्
महाभागकुलीनेन महाभागेन धीमता।  
जातो दशरथेनोर्व्यां न रामस्स्वप्तु मर्हति॥2.88.3॥

##### शब्दार्थः
महाभागकुलीनेन by the highborn, महाभागेन by a highly fortunate man, धीमता by the sagacious, दशरथेन by Dasaratha, जातः born, रामः Rama, उर्व्याम् on the naked earth, स्वप्तुम् to sleep, न अर्हति does not deserve.

##### आङ्ग्लानुवादः
Rama, son of highly fortunate and sagacious Dasaratha, born of a noble lineage does not deserve to rest on this naked earth.



#### श्लोकः
##### मूलम्
अजिनोत्तरसंस्तीर्णे वरास्तरणसंचये।  
शयित्वा पुरुषव्याघ्रः कथं शेते महीतले॥2.88.4॥

##### शब्दार्थः
पुरुषव्याघ्रः best among men, Rama, अजिनोत्तरसंस्तीर्णे on over spreads of deer skin,          वरास्तरणसंचये on bed made of a pile of excellent spreads, शयित्वा used to sleep, महीतले on the ground, कथम् how, शेते can sleep?

##### आङ्ग्लानुवादः
How could Rama, the best among men used to a bed made of a pile of excellent spreads and overspread with deer skin, sleep on the bare ground?



#### श्लोकः
##### मूलम्
प्रासादाग्रविमानेषु वलभीषु च सर्वदा।  
हैमराजतभौमेषु वरास्तरणशालिषु॥2.88.5॥  
पुष्पसञ्चयचित्रेषु चन्दनागरुगन्धिषु।  
पाण्डुराभ्रप्रकाशेषु शुकसङ्घरूतेषुच॥2.88.6॥  
प्रासादवरवर्येषु शीतवत्सु सुगन्धिषु।  
उषित्वामेरुकल्पेषु कृतकाञ्चन भित्तिषु॥2.88.7॥  
गीतवादित्रनिर्घोषैर्वराभरणनिस्स्वनैः।  
मृदङ्गवरशब्दैश्च सततं प्रतिबोधितः॥2.88.8॥  
वन्दिभिर्वन्दितः काले बहुभिस् सूतमागधैः।  
गाथाभिरनुरूपाभिस् स्तुतिभिश्च परन्तपः॥2.88.9॥

##### शब्दार्थः
परन्तपः scorcher of enemies, (सः that Rama), सर्वदा always, प्रासादाग्रविमानेषु वलभीषु च in the attic of the sevenstoreyed mansion, हैमराजतभौमेषु the floors paved with gold and silver, वरास्तरणशालिषु spread with excellent carpets, पुष्पसंचयचित्रेषु decked with bouquets of flowers, चन्दनागरुगन्धिषु perfumed with sandal and agaru, पाण्डुराभ्रप्रकाशेषु brightness like white clouds, शुकसङ्घरुतेषु च echoed with cries of flocks of parrots, शीतवत्सु cool,  
सुगन्धिषु in places fragrant with perfumes, कृतकाञ्चनभित्तिषु surrounded by goldplated walls, मेरुकल्पेषु like mount Meru, प्रासादवरवर्येषु in the best of mansions, उषित्वा having dwelt, गीतवादित्रनिर्घोषैः with the sounds of songs and musical instruments, वराभरणनिस्वनैः with the tinkling of ornaments, मृदङ्गवरशब्दैश्च and with excellent sounds of drums, (तत्र there), प्रतिबोधितः awakened, बहुभिः by many, सूतमागधैः bards and genealogists, वन्दिभिः by the panegyrists  गाथाभिः with ballads, अनुरूपाभिः by worthy, स्तुतिभिश्च by songs of praise, काले at appointed time, वन्दितः saluted in reverence.

##### आङ्ग्लानुवादः
Rama, scorcher of enemies, one who was accostomed to dwell in the attic of sevenstoreyed mansions with floors paved with gold, and silver, spread with excellent carpets, decked with bouquets of flowers and perfumed with sandal and agaru. The peaks of those palaces were bright like towering white clouds and echoed with cries of  parrots. They were cool and fragrant with perfumes. The marvellous palaces made of golden walls are comparable to mount Meru. He used to wake up to the sounds of songs and musical instruments, the tinkling of finest ornaments and the splendid sounds of the drums. Many bards, genealogists and panegyrists singing befitting ballads and extolling his virtues at appropriate time used to salute him in reverence (Bharata lamented).



#### श्लोकः
##### मूलम्
अश्रद्धेयमिदं लोके न सत्यं प्रतिभाति मा।  
मुह्यते खलु मे भावस् स्वप्नोऽयमिति मे मतिः॥2.88.10॥

##### शब्दार्थः
लोके in the world, इदम् this, अश्रद्धेयम् can not be believed, सत्यम् truly, मा to me, न प्रतिभाति does not appear, मे my, भावः thought (mind), मुह्यते खलु is bewildered, अयम् this, स्वप्नः इति like a dream, मे my, मतिः thinking.

##### आङ्ग्लानुवादः
It is unbelievable that such a thing has happened to Rama in this world. It does not seem real to me and looks appears like a dream and my mind is bewildered.



#### श्लोकः
##### मूलम्
न नूनं दैवतं किंचित्कालेन बलवत्तरम्।  
यत्र दाशरथी रामो भूमावेव शयीत सः॥2.88.11॥

##### शब्दार्थः
दैवतम् divine power, कालेन in course of time, किंचित् even a little, बलवत्तरम् more strong, न not, नूनम् surely, यत्र where, सः दाशरथिः that Dasaratha's son, रामः Rama, भूमावेव on the ground itself, शयीत had to sleep.

##### आङ्ग्लानुवादः
Dasaratha's son, Rama had to rest on the ground would admittedly mean that no divine power is mightier than Time (Destiny).



#### श्लोकः
##### मूलम्
विदेहराजस्य सुता सीता च प्रियदर्शना।  
दयिता शयिता भूमौ स्नुषा दशरथस्य च॥2.88.12॥

##### शब्दार्थः
विदेहराजस्य king of Videha, सुता daughter, प्रियदर्शना one who causes delight to the beholder, दशरथस्य Dasaratha's, दयिता beloved, स्नुषा च daughterinlaw also, सीता च Sita too, भूमौ on the ground, शयिता rested.

##### आङ्ग्लानुवादः
Sita, daughter of Janaka, king of Videha, and beloved daughterinlaw of Dasaratha who caused delight to the beholder, too had to rest on the bare ground.



#### श्लोकः
##### मूलम्
इयं शय्या मम भ्रातुरिदं हि परिवर्तितम्।  
स्थण्डिले कठिने सर्वं गात्रै र्विमृदितं तृणम्॥2.88.13॥

##### शब्दार्थः
इयम् this, मम भ्रातुः my brother's, शय्या couch, इदम् here, परिवर्तितं हि tossed about, कठिने on a hard, स्थण्डिले earth, सर्वम् entire, तृणम् grass, गात्रैः by his limbs, विमृदितम् is crushed.

##### आङ्ग्लानुवादः
This is my brother's couch and it is here where he had tossed about. The grass spread on this hard surface is crushed by his limbs.



#### श्लोकः
##### मूलम्
मन्ये साभरणा सुप्ता सीताऽस्मिञ्छयनोत्तमे।  
तत्र तत्र हि दृश्यन्ते सक्ताः कनकबिन्दवः॥2.88.14॥

##### शब्दार्थः
सीता Sita, अस्मिन् this, शयनोत्तमे on excellent bed, साभरणा with her jewellery, सुप्ता must have slept, मन्ये I think, तत्र तत्र here and there, सक्ताः stuck to, कनकबिन्दवः particles of gold dust, दृश्यन्ते are seen.

##### आङ्ग्लानुवादः
Some particles of gold dust are seen stuck to this bed here and there. I think Sita might have rested on this excellent bed with all her jewellery.



#### श्लोकः
##### मूलम्
उत्तरीयमिहाऽसक्तं सुव्यक्तं सीतया तदा।  
तथा ह्येते प्रकाशन्ते सक्ताः कौशेयतन्तवः॥2.88.15॥

##### शब्दार्थः
तदा then, सीतया by Sita, उत्तरीयम् upper garment, इह here, आसक्तम् had been, सुव्यक्तम् is  is well evident, तथाहि as for instance, सक्ताः stuck, एते कौशेयतन्तवः these silken threads, प्रकाशन्ते are shining.

##### आङ्ग्लानुवादः
That the upper garment of Sita might have been caught here is well evident from the shining silken threads stuck.



#### श्लोकः
##### मूलम्
मन्ये भर्तुस् सुखा शय्या येन बाला तपस्विनी।  
सुकुमारी सती दुःखं न हि विजानाति मैथिली॥2.88.16॥

##### शब्दार्थः
येन for what reason, बाला the young lady, तपस्विनी unfortunate, सुकुमारी delicate lady, सती chaste lady, मैथिली Sita, दुःखम् suffering, न हि (वि)जानाति does not know, for that reason,  
भर्तुः husband's, शय्या bed, सुखा comfortable, मन्ये I think.

##### आङ्ग्लानुवादः
Hapless Sita is young and delicate. Being a chaste lady, she, even in these (adverse) circumstances, does not feel the brunt. Hence, maybe she thinks her husbands' (hard) bed comfortable to her.



#### श्लोकः
##### मूलम्
हा हन्ताऽस्मि नृशंसोऽहं यत्सभार्यः कृते मम।  
ईदृशीं राघवश्शय्यामधिशेते ह्यनाथवत्॥2.88.17॥

##### शब्दार्थः
हा हन्त Alas, what a difficulty, अहम् I, नृशंसः अस्मि I have been cruel, यत् since, मम कृते  because of me, राघवः Rama, सभार्यः with his spouse, अनाथवत् like an orphan, ईदृशीम् such, शय्याम् bed, अधिशेते is reclining upon.

##### आङ्ग्लानुवादः
Alas, what suffering Because of a cruel man like me Rama along with his spouse was condemned to recline upon such bed like an orphan.



#### श्लोकः
##### मूलम्
सार्वभौमकुले जातस् सर्वलोकस्य सम्मतः।  
सर्वलोकप्रियस्त्यक्त्वा राज्यं सुखमनुत्तम्॥2.88.18॥  
कथमिन्दीवरश्यामो रक्ताक्षः प्रियदर्शनः।  
सुखभागी न दुःखार्ह श्शयितो भुवि राघवः॥2.88.19॥

##### शब्दार्थः
सार्वभौमकुले in the house of emperors, जातः was born, सर्वलोकस्य of the entire world, सम्मतः worthy of reverence, सर्वलोकप्रियः beloved of all the worlds, इन्दीवरश्यामः with the complexion of a blue lotus, रक्ताक्षः of reddened eyes, प्रियदर्शनः pleasing to look, सुखभागी worthy of happiness, न दुःखार्हः does not deserve suffering, राघवः Rama, राज्यम् kingdom, अनुत्तमम् excellent, सुखम् comforts, त्यक्त्वा having given up, भुवि on this ground, कथम् how, शयितः did he sleep?

##### आङ्ग्लानुवादः
How could such Rama sleep on the ground? He was born in the house of emperors, worthy of reverence by the entire world and beloved of all the worlds, with the complexion of a blue lotus, with red eyes, and pleasing looks, one who deserves to be happy and not to suffer by renouncing the kingdom and excellent comforts.



#### श्लोकः
##### मूलम्
धन्यः खलु महाभागो लक्ष्मण श्शुभलक्षणः।  
भ्रातरं विषमे काले यो राममनुवर्तते॥2.88.20॥

##### शब्दार्थः
यः that, विषमे in adverse, काले times, भ्रातरम् brother, रामम् Rama, अनुवर्तते is accompanying, शुभलक्षणः a man of auspicious virtues, महाभागः a great man, लक्ष्मणः Lakshmana, धन्यः खलु is indeed fortunate.

##### आङ्ग्लानुवादः
Surely Lakshmana of great merit and auspicious virtues is fortunate since he is accompanying his brother Rama in times of adversity.



#### श्लोकः
##### मूलम्
सिद्धार्था खलु वैदेही पतिं याऽनुगता वनम्।  
वयं संशयितास् सर्वे हीनास्तेन महात्मना॥2.88.21॥

##### शब्दार्थः
या that Sita, वनम् to the forest, पतिम् husband, अनुगता had followed, वैदेही Sita, सिद्धार्था खलु has surely acomplished her object, महात्मना by the magnanimous, तेन by that Rama, हीनाः bereft of, वयम् we, सर्वे all, संशयिताः are full of doubts.

##### आङ्ग्लानुवादः
Sita has, indeed, accomplished her object by accompanying her husband (to the forest). Bereft of that magnanimous Rama, all of us are in doubt (if he will accept our services).



#### श्लोकः
##### मूलम्
आकर्णधारा पृथिवी नौः इव प्रतिभाति मा।  
गते दशरथे स्वर्गं रामे चारण्यमाश्रिते॥2.88.22॥

##### शब्दार्थः
दशरथे Dasaratha, स्वर्गम् to heaven, गते having ascended, रामे च when Rama too, अरण्यम् forest, आश्रिते having taken shelter, पृथिवी earth, आकर्णधारा without helmsman, नौः इव like a ship, मा to me, प्रतिभाति appears.

##### आङ्ग्लानुवादः
King Dasaratha having ascended to heaven and Rama taken shelter in the forest, this kingdom appears to me like a ship without a helmsman.



#### श्लोकः
##### मूलम्
न च प्रार्थयते कच्चिन्मनसापि वसुन्धराम्।  
वनेऽपि वसतस्तस्य बाहुवीर्याभिरक्षिताम्॥2.88.23॥

##### शब्दार्थः
वने in the forest, वसतः अपि though residing, तस्य his, बाहुवीर्याभिरक्षिताम् protected by the might of his arms, वसुन्धराम् this earth, कश्चित् none, मनसापि even in thought, न च प्रार्थयते does not desire.

##### आङ्ग्लानुवादः
No one, even in thought, would ever desire this kingdom, protected by the strength of his arms even while residing in the forest.



#### श्लोकः
##### मूलम्
शून्यसंवरणारक्षामयन्त्रितहयद्विपाम्।  
अपावृतपुरद्वारां राजधानीमरक्षिताम्॥2.88.24॥  
अप्रहृष्टबलां शून्यां विषमस्थामनावृताम्।  
शत्रवो नाभिमन्यन्ते भक्षान्विषकृतानिव॥2.88.25॥

##### शब्दार्थः
शून्यसंवरणारक्षां without guards to keep vigil over the ramparts, अयन्त्रितहयद्विपाम् with horses and elephants are not in control, अपावृतपुरद्वाराम् with the city gates kept wide open, अरक्षिताम् unprotected, अप्रहृष्टबलाम् unhappy army, शून्याम् empty (demoralised), विषमस्थाम् in dire difficulties, अनावृताम् wide open, राजधानीम् the capital city (Ayodhya), शत्रवः enemies, विषकृतान् mixed with poison, भक्षानिव like food, नाभिमन्यन्ते will not think of.

##### आङ्ग्लानुवादः
Now the gates of our capital city (Ayodhya) are wide open. The city is unprotected and endangered. There are no guards to keep vigil over the ramparts. The horses and elephants are not in control (hence unprepared for battle). The army is unhappy and demoralised. At this state even the enemies will not like to seize the city, they will shun it like food mixed with poison.



#### श्लोकः
##### मूलम्
अद्यप्रभृति भूमौ तु शयिष्येऽहं तृणेषु वा।  
फलमूलाशनो नित्यं जटाचीराणि धारयन्॥2.88.26॥

##### शब्दार्थः
अद्य प्रभृति from today, अहम् I, जटाचीराणि matted hair and robes made of bark, धारयन् wearing, नित्यम् always, फलमूलाशनः eating fruits and roots, भूमौ तु on the ground itself, तृणेषु वा or on the grass, शयिष्ये I will sleep.

##### आङ्ग्लानुवादः
From today onwards, wearing matted hair and clad in robes made of bark and living on fruits and roots, I too shall sleep on the naked ground or on grass.



#### श्लोकः
##### मूलम्
तस्यार्थमुत्तरं कालं निवत्स्यामि सुखं वने।  
तं प्रतिश्रवमामुच्य नास्य मिथ्या भविष्यति॥2.88.27॥

##### शब्दार्थः
तम् Rama's, प्रतिश्रवम् vow, आमुच्य casting on me, उत्तरं कालम् the rest of his term (of exile), तस्य अर्थम् on account of him, वने in the forest, सुखम् cheerfully, निवत्स्यामि shall dwell, अस्य his vow, मिथ्या untrue, न भविष्यति shall not become.

##### आङ्ग्लानुवादः
Taking upon myself the vow of Rama, I too shall live in the forest cheerfully for the rest of the term on behalf of him so that his vow shall not prove untrue.



#### श्लोकः
##### मूलम्
वसन्तं भ्रातुरर्थाय शत्रुघ्नो माऽनुवत्स्यति।  
लक्ष्मणेन सहत्वार्यो ह्ययोध्यां पालयिष्यति॥2.88.28॥

##### शब्दार्थः
शत्रुघ्नः Satrughna, भ्रातुः अर्थाय on behalf of my  brother Rama, वसन्तम् living (in the forest), मा me, अनुवत्स्यति will live by following me, आर्यः esteemed brother, लक्ष्मणेन सह along with Lakshmana, अयोध्याम् Ayodhya, पालयिष्यति हि will rule.

##### आङ्ग्लानुवादः
As I live in the forest on behalf of my brother Rama, Satrughna will live with me. My esteemed brother Rama will rule Ayodhya along with Lakshmana.



#### श्लोकः
##### मूलम्
अभिषेक्ष्यन्ति काकुत्स्थमयोध्यायां द्विजातयः।  
अपि मे देवताः कुर्युरिमं सत्यं मनोरथम्॥2.88.29॥

##### शब्दार्थः
द्विजातयः brahmins, काकुत्स्थम् to Rama, अयोध्यायाम् in Ayodhya, अभिषेक्ष्यन्ति will crown him, देवताः gods, इमम् this, मे my, मनोरथम् desire, सत्यम् as true, अपि कुर्युः will they make it?

##### आङ्ग्लानुवादः
In Ayodhya the brahmins shall coronate Rama. Will the gods make this desire of mine true?



#### श्लोकः
##### मूलम्
प्रसाद्यमान श्शिरसा मया स्वयं बहुप्रकारं यदि नाभिपत्स्यते।  
ततोऽनुवत्स्यामि चिराय राघवम् वनेचरन्नार्हति मामुपेक्षितुम्॥2.88.30॥

##### शब्दार्थः
मया by me, स्वयम् personally, बहुप्रकारम् in many ways, शिरसा bowing down my head, प्रसाद्यमानः seeking his grace, न प्रपत्स्यते यदि if it is not granted, ततः then, वने चरन् living in the forest, राघवम् Rama, चिराय for a long time, अनुवत्स्यामि will live along him, माम् me, उपेक्षितुम् to ignore, नार्हति he cannot.

##### आङ्ग्लानुवादः
I will seek his grace in many ways by bowing down my head. Even then if Rama does not grant my wish, I shall also live with him as long as it takes. He will not be able to ignore a forester like me.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे अष्टाशीतितमस्सर्गः॥  
Thus ends the eightyeigth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/088_bharatapratijnA.md">
<details><summary><h3>भूषणम् ...{Loading}...</h3></summary>



तच्छ्रुत्वा निपुणं सर्वं भरतः सह मन्त्रिभिः ।  

इङ्गुदीमूलमागम्य रामशय्यामवेक्ष्य ताम्  ॥  २।८८।१  ॥   

अब्रवीज्जननीः सर्वा इह तेन महात्मना ।  

शर्वरी शयिता भूमाविदमस्य विमर्दितम्  ॥  २।८८।२  ॥   

तदित्यादिश्लोकद्वयमेकं वाक्यम् । निपुणं सावधानमित्यर्थः । तेन रामेण । इह
भूमौ । शर्वरीशयिता शर्वर्य्यां शयनं कृतम् । निष्ठाया
अधिकरणत्वस्याभिहितत्वाच्छर्वरीशब्दात् प्रथमा, इदमेषामासितमितिवत् ।
इदमस्य विमर्दितमित्यत्राप्यधिकरणे निष्ठा । "क्तस्य च वर्त्तमाने" इति
कर्त्तति षष्ठी । अस्मिन्नेतत्कर्तृकं विमर्दनमित्यर्थः  ॥  २।८८।१२  ॥   

  

महाभागकुलीनेन महाभागेन धीमता ।  

जातो दशरथे नोर्व्यां न रामः स्वप्तुमर्हति  ॥  २।८८।३  ॥   

महाभागेति । महाभागेन महानुभावेन । दशरथेनेति पञ्चम्यर्थे तृतीया  ॥  २।८८।३
 ॥   

  

अजिनोत्तरसंस्तीर्णे वरास्तरणसञ्चये ।  

शयित्वा पुरुषव्याघ्रः कथं शेते महीतले  ॥  २।८८।४  ॥   

अजिनेति । अजिनोत्तरसंस्तीर्णे अजिनरूपोत्तरच्छदेन संस्तीर्णे । अजिनशब्देन
"कदलीकन्दलीचीनश्चमूरुप्रियकावपि । समूरुश्चेति हरिणा अमी अजिनयोनयः  ॥ "
इत्युक्तकदल्याद्यजिनं विवक्षितम्। वरास्तरणसञ्चये वराणि अमूल्यानि
आस्तरणानि येषु पर्य्यङ्केषु तेषां सञ्चये समूहे। पर्य्यङ्कानां बहुत्वं
शीतोष्णादिकालोचितान्तर्गृहशिरोगृहादिबाहुल्यात्। यद्वा
मार्द्दवातिशयायानेकास्तरणत्वम्। अतिमृदुत्वादजिनस्योपर्यास्तरणत्वम्  ॥ 
२।८८।४  ॥   

  

प्रासादाग्रविमानेषु वलभीषु च सर्वदा ।  

हैमराजतभौमेषु वरास्तरणशालिषु  ॥  २।८८।५  ॥   

प्रासादेति । प्रासादाग्रविमानेषु विमानतुल्यप्रासादशिखरेषु । वलभीषु
कूटागारेषु "कूटागारे तु वलभी" इति वैजयन्ती । हैमराजतभौमेषु हैमानि
राजतानि भौमानि भूतलानि येषु तेषु । वरास्तरणशालिषु चित्रकम्बलादिशालिषु  ॥ 
२।८८।५  ॥   

  

पुष्पसञ्चयचित्रेषु चन्दनागरुगन्धिषु ।  

पाण्डराभ्रप्रकाशेषु शुकसङ्घरुतेषु च  ॥  २।८८।६  ॥   

पुष्पसञ्चयचित्रेषु चित्रपुष्पसमूहेषु । चन्दनागरुगन्धिषु
चन्दनागरुधूपगन्धिषु । पाण्डराभ्रप्रकाशेषु तद्वद्धवलेषु । शुकसङ्घरुतेषु
शुकसमूहनादवत्सु । अर्शआदित्वादच्मत्वर्थीयः  ॥  २।८८।६  ॥   

  

प्रासादवरवर्य्येषु शीतवत्सु सुगन्धिषु ।  

उषित्वा मेरुकल्पेषु कृतकाञ्चनभित्तिषु  ॥  २।८८।७  ॥   

प्रासादवरवर्येषु प्रासादवराणामुत्तमेषु । शीतवत्सु शैत्यवस्तु । "शीतं
गुणे तद्वत्" इत्यमरः । सुगन्धिषु घनसारादिभिरिति शेषः । उषित्वा
शयित्वेत्यर्थः । उपरि प्रतिबोधोक्तेः । मेरुतुल्यत्वे हेतुः
कृतकाञ्चनभित्तिष्विति  ॥  २।८८।७  ॥   

  

गीतवादित्रनिर्घोषैर्वराभरणनिस्वनैः ।  

मृदङ्गवरशब्दैश्च सततं प्रतिबोधितः  ॥  २।८८।८  ॥   

वन्दिभिर्वन्दितः काले बहुभिः सूतमागधैः ।  

गाथाभिरनुरूपाभिस्तुतिभिश्च परन्तपः  ॥  २।८८।९  ॥   

गीतवादित्रनिर्घोषैः गीतैस्तदनुगुणवीणादिरावैः । वराभरणनिस्वनैः परिचारिका
पाणिचरणनूपुरकङ्कणाद्याभरणशिञ्जितैः । मृदङ्गवरशब्दैः मर्दलविशेषध्वनिभिश्च
सततं प्रतिबोधितः । अथ प्रबोधनानन्तरम् । काले प्रातःकाले । वन्दिभिः
कर्तृभिः सूतमागधैश्च । गाथाभिः गद्यविशेषैः (पद्यविशेषैः) । स्तुतिभिः
स्तोत्रप्रबन्धैश्च वन्दितः स्तुतः । "वदि अभिवादनस्तुत्योः" इति धातुः ।
परन्तपः अन्यराजशिक्षणपरो रामः (अथ राज्यशिक्षणपरो रामः) कथं भूमौ केवलायां
शेते कथं श्वापदरवैः प्रतिबोध्यते कथमेकाकी तिष्ठतीति चोपस्कार्यम् ।
गम्यमानत्वादप्रयोगः । "यश्च निम्बं परशुना यश्चैनं मधुसर्पिषा । यश्चैनं
गन्धमाल्याभ्यां सर्वस्य कटुरेव सः  ॥ " इत्यादिवत्  ॥  २।८८।८९  ॥   

  

अश्रद्धेयमिदं लोके न सत्यं प्रतिभाति मा ।  

मुह्यते खलु मे भावः स्वप्नो ऽयमिति मे मतिः  ॥  २।८८।१०  ॥   

अश्रद्धेयमिति । इदं रामस्य तृणशय्याशयनादिकम् अश्रद्धेयम् । लोके पश्यामि
"लोकृ दर्शने" इति धातुः । तत्र हेतुमाह न सत्यमिति । किञ्च मे भावः हृदयं
मुह्यते खलु मुह्यति किमु । रामस्य भूमिशयनश्रवणादिकं भ्रमो वेत्यर्थः ।
अथवा अयं पूर्वोक्तश्रवणम् । स्वप्नापेक्षया पुल्लिङ्गत्वम् । स्वप्न इति
मे मतिः मतम्, सिद्धान्त इत्यर्थः ।  

कथमन्यथा सर्वमिदमसम्भाव्यं सम्भाव्यत इति भावः  ॥  २।८८।१०  ॥   

  

न नूनं दैवतं किञ्चित् कालेन बलवत्तरम् ।  

यत्र दाशरथी रामो भूमावेव शयीत सः  ॥  २।८८।११  ॥   

नेति । कालेन कालात् । दैवतं बलवत्तरं न नूनं काल एव बलीयानित्यर्थः । यत्र
यस्मात् दाशरथिः दशरथपुत्रोपि भूमावेव शयीत तस्मादित्यर्थः  ॥  २।८८।११  ॥   

  

विदेहराजस्य सुता सीता च प्रियदर्शना ।  

दयिता शयिता भूमौ स्नुषा दशरथस्य च  ॥  २।८८।१२  ॥   

विदेहराजस्येति । प्रियदर्शना अतदर्हेत्यर्थः । दयिता रामस्य प्राणेभ्योपि
प्रेयसी शयिता शयितवती । कर्तरि क्तः । हन्तेति शेषः  ॥  २।८८।१२  ॥   

  

इयं शय्या मम भ्रातुरिदं हि परिवर्त्तितम् ।  

स्थण्डिले कठिने सर्वं गात्रैर्विमृदितं तृणम्  ॥  २।८८।१३  ॥   

इयमिति । परिवर्त्तितं परिवर्त्तनं स्वापकाले श्रमातिशयादितस्ततः
शरीरपरिवर्त्तनपरम् । परिवर्तनज्ञापकमाह स्थण्डिल इति । स्थण्डिले भूतले
कठिनस्थलत्वात् गात्रैः विमृदितं क्षुण्णं तृणम् इदमित्यनुषङ्गः  ॥  २।८८।१३
 ॥   

  

मन्ये साभरणा सुप्ता सीतास्मिन् शयनोत्तमे ।  

तत्रतत्र हि दृश्यन्ते सक्ताः कनकबिन्दवः  ॥  २।८८।१४  ॥   

मन्य इति । साभरणा सुप्ता मार्गश्रमादाभरणमनुन्मुच्य सुप्तवती । शयनोत्तमे
भर्तृशय्यात्वादितरतल्पेभ्यः श्रेष्ठतमे । साभरणा सुप्तेत्यत्र सूचकमाह
तत्रतत्रेति । तत्रतत्र तृणेषु सक्ताः कनकबिन्दवः जाम्बूनदाभरणनिर्गलिताः
सूक्ष्मरेणवः  ॥  २।८८।१४  ॥   

  

उत्तरीयमिहासक्तं सुव्यक्तं सीतया तदा ।  

तथा ह्येते प्रकाशन्ते सक्ताः कौशेयतन्तवः  ॥  २।८८।१५  ॥   

उत्तरीयमिति । इह कुशाग्रेषु आसक्तम् इदमासञ्जनं सुव्यक्तं सीतया सीतायाः
 ॥  २।८८।१५  ॥   

  

मन्ये भर्त्तुः सुखा शय्या येन बाला तपस्विनी ।  

सुकुमारी सती दुःखं न विजानाति मैथिली  ॥  २।८८।१६  ॥   

मन्य इति । या कापि भर्तुः शय्या पतिव्रतायाः सुखेति मन्ये । यतः सुकुमारी
मैथिली सती पतिव्रता अस्मिन्नपि शयने शयिता दुःखं न जानाति  ॥  २।८८।१६  ॥   

  

हा हन्तास्मि नृशंसो ऽहं यत् सभार्यः कृते मम ।  

ईदृशीं राघवः शय्यामधिशेते ह्यनाथवत्  ॥  २।८८।१७  ॥   

हाहन्तेति । हाहन्तेत्येकनिपातः खेदार्थः । अहं नृशंसोस्मि निर्दयोस्मि ।
मम कृते मन्निमित्तम् । कृते इत्यव्ययम्  ॥  २।८८।१७  ॥   

  

सार्वभौमकुले जातः सर्वलोकस्य सम्मतः ।  

सर्वलोकप्रियस्त्यक्त्वा राज्यं सुखमनुत्तमम्  ॥  २।८८।१८  ॥   

कथमिन्दीवरश्यामो रक्ताक्षः प्रियदर्शनः ।  

सुखभागी न दुःखार्हः शयितो भुवि राघवः  ॥  २।८८।१९  ॥   

जन्मना शक्तिमत्तया प्रजारञ्जकत्वेन शरीरलक्षणेन च राज्यार्हो रामः
कथमेतादृशीं दुर्दशां प्राप्त इति खिद्यति--सार्वभौमकुले जात इत्यादिना
श्लोकद्वयेन  ॥  २।८८।१८१९  ॥   

  

धन्यः खलु महाभागो लक्ष्मणः शुभलक्षणः ।  

भ्रातरं विषमे काले यो राममनुवर्त्तते  ॥  २।८८।२०  ॥   

धन्य इति । विषमे काले सङ्कटे काले  ॥  २।८८।२०  ॥   

  

सिद्धार्था खलु वैदेही पतिं यानुगता वनम् ।  

वयं संशयिताः सर्वे हीनास्तेन महात्मना  ॥  २।८८।२१  ॥   

सिद्धार्थेति । पतिमनु पतिमनुसृत्य वनं गतेति सम्बन्धः । संशयिताः
अस्मत्सेवां रामो ऽङ्गीकरिष्यति नवेति संशयिताः  ॥  २।८८।२१  ॥   

  

अकर्णधारा पृथिवी शून्येव प्रतिभाति मा ।  

गते दशरथे स्वर्गं रामे चारण्यमाश्रिते  ॥  २।८८।२२  ॥   

अकर्णधारेति । अकर्णधारा प्रधानपुरुषरहितेति यावत् । अत एव शून्येव
प्रतिभाति  ॥  २।८८।२२  ॥   

  

न च प्रार्थयते कश्चिन्मनसापि वसुन्धराम् ।  

वने ऽपि वसतस्तस्य बाहुवीर्याभिरक्षिताम्  ॥  २।८८।२३  ॥   

अनायकत्वे कथं राज्यं निरुपद्रवम् ? तत्राह--न चेति । कश्चित् सामन्तः न
प्रार्थयते आक्रमितुं नेच्छति  ॥  २।८८।२३  ॥   

  

शून्यसंवरणारक्षामयन्त्रितहयद्विपाम् ।  

अपावृतपुरद्वारां राजधानीमरक्षिताम्  ॥  २।८८।२४  ॥   

अप्रहृष्टबलां न्यूनां विषमस्थामनावृताम् ।  

शत्रवो नाभिमन्यन्ते भक्षान् विषकृतानिव  ॥  २।८८।२५  ॥   

रामवीर्यं विना रक्षकान्तरशून्यत्वमाह शून्यसंवरणेत्यादि ।
शून्यसंवरणारक्षाम् अविद्यमानप्राकाररक्षकाम् । यद्वा शून्यसंवरणः
गुप्तिरहितः आरक्षः गुल्मस्थानं यस्याः सा तथा । अयन्त्रिताः रक्षकाणां
रामपारवश्येन तैरबद्धाः हयद्विपाः यस्यास्ताम् । अपावृतानि अपिहितानि
पुरद्वाराणि यस्यास्ताम् । अप्रहृष्टबलत्वमरक्षितत्वे हेतुः । न्यूनां
साधनविहीनाम् । विषमस्थां दुर्दंशापन्नाम् । अनावृतां बाह्यरक्षकरहिताम् ।
नाभिमन्यन्ते अभिभवितुं न स्मरन्ति । भक्षान् अपूपादीन् । विषैः विषमिश्रैः
कृतान्  ॥  २।८८।२४२५  ॥   

  

अद्यप्रभृति भूमौ तु शयिष्ये ऽहं तृणेषु वा ।  

फलमूलाशनो नित्यं जटाचीराणि धारयन्  ॥  २।८८।२६  ॥   

तस्यार्थमुत्तरं कालं निवत्स्यामि सुखं वने ।  

तं प्रतिश्रवमामुच्य नास्य मिथ्या भविष्यति  ॥  २।८८।२७  ॥   

वसन्तं भ्रातुरर्थाय शत्रुध्नो मा ऽनुवत्स्यति ।  

लक्ष्मणेन सह त्वार्यो ह्ययोध्यां पालयिष्यति  ॥  २।८८।२८  ॥   

उक्तसर्वानर्थस्य आत्ममूलकतया
तत्प्रायश्चित्तमाह--अद्येत्यादिश्लोकद्वयमेकान्वयम् । तं प्रतिश्रवं तां
प्रतिज्ञाम् । आमुच्य स्वस्मिन्नासज्य । तस्यार्थं रामार्थमित्यर्थः ।
उत्तरं कालं चतुर्दशवर्षात्मके काले रामानुष्ठितव्यतिरिक्तोत्तरकालं वने
वत्स्यामि । मिथ्या न भविष्यति, प्रतिज्ञेति शेषः  ॥  २।८८।२६२८  ॥   

  

अभिषेक्ष्यन्ति काकुत्स्थमयोध्यायां द्विजातयः ।  

अपि मे देवताः कुर्युरिमं सत्यं मनोरथम्  ॥  २।८८।२९  ॥   

अभिषेक्ष्यन्तीति । देवताः इमं मनोरथं सत्यं कुर्युरपि ।
सम्भावनायामपिशब्दः  ॥  २।८८।२९  ॥   

  

प्रसाद्यमानः शिरसा मया स्वयं बहुप्रकारं यदि नाभिपत्स्यते ।  

ततो ऽनुवत्स्यामि चिराय राघवं वने वसन्नार्हति मामुपेक्षितुम्  ॥  २।८८।३०
 ॥   

प्रसाद्यमान इति । शिरसा प्रणामपूर्वकं स्वयं न तु मन्त्रिमुखेन ।
नाभिपत्स्यते नाङ्गीकरिष्यति, प्रसादमिति शेषः । ततस्तदा वने वसन्
राघवमनुवत्स्यामि तदनुचरो भवामि । अनुचरणं वा कथमङ्गीकरिष्यतीत्यत्राह
नार्हति मामुपेक्षितुमिति । मां भ्रातरं शिष्यं दासमित्यर्थः  ॥  २।८८।३०
 ॥   

  

इत्यार्षे० वाल्मी० श्रीमदयोध्याकाण्डे अष्टाशीतितमः सर्गः  ॥  ८८  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने अष्टाशीतितमः सर्गः  ॥  ८८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/088_bharatapratijnA.md">
<details><summary><h3>शिरोमणी ...{Loading}...</h3></summary>



निषादवचनश्रवणानन्तरकालिकं भरतवृत्तान्तमाह-- तदित्यादिभिः । निपुणं
सुयुक्तं तन्निषादभाषितं सर्वं श्रुत्वा मन्त्रिभिः सह भरतः
इङ्गुदीमूलमागम्य रामशय्यामवैक्षत  ॥  २।८८।१  ॥   

  

अब्रवीदिति । इह अस्यां भूमावेव महात्मनस्तस्य रामस्य शर्वरी रात्रिः शयिता
अधिकरणे निष्ठा अत एव कर्तरि षष्ठी, अस्य विमर्दितं शयनमिदमेव  ॥  २।८८।२
 ॥   

  

तादृशशयनस्यानौचित्यं बोधयन्नाह-- महाराजेति । महाराजकुलीनेन
महाराजकुलोद्भवेन दशरथेन जातः प्रादुर्भूतो रामः उर्व्यां
प्रासादपर्यङ्कादिरहितभूमौ स्वप्तुं नार्हति  ॥  २।८८।३  ॥   

  

अजिनेति । अजिनोत्तरसंस्तीर्णे अजिनं राजोत्तरास्तरणयोग्यातिमृदु
मृगविशेषचर्म उत्तरमुत्तरास्तरणं तेन संस्तीर्णे आच्छादिते वराणां
बहुमूल्यानामास्तरणानां सञ्चयो यस्मिंस्तस्मिन् पर्यङ्के शयित्वा महीतले
कथं शेते अनुचितमेतदित्यर्थः  ॥  २।८८।४  ॥   

  

प्रासादेति । हैमानि हेमनिर्मितानि राजतानि रजतनिर्मितानि भौमानि भूतलानि
येषु वराणां बहुमूल्यानामास्तरणानां शालिषु आश्रयेषु प्रासादाग्रविमानेषु
प्रासादाकारोत्तमविमानेषु वलभीषु कूटागारेषु च  ॥  २।८८।५  ॥   

  

पुष्पाणां सञ्चयेन समूहेन चित्राणि तेषु चन्दनागरूणां गन्धो येषु
पाण्डुराभ्रवत्प्रकाशो येषां तेषु शुकसङ्घानां रुताः शब्दा येषु तेषु  ॥ 
२।८८।६  ॥   

  

शीतवत्सु यथेच्छं स्वाभाविकशैत्ययुक्तेषु सुगन्धिषु
स्वाभाविकगन्धविशिष्टेषु मेरुकल्पेषु सुमेरुसदृशेषु कृताः काञ्चनभित्तयो
येषु प्रासादवरवर्येषु अत्युत्तमप्रासादेषु च उषित्वा  ॥  २।८८।७  ॥   

  

वराभरणानां परिचारिकाद्याभरणानां निःस्वनाः शब्दाः येषु
तैर्गीतवादित्रनिर्घोषैः मृदङ्गवरशब्दैश्च प्रतिबोधितः  ॥  २।८८।८  ॥   

  

काले बन्दिभिर्बहुभिः सूतमागधैश्च अनुरूपाभिः योग्याभिः गाथाभिः प्रबन्धैः
स्तुतिभिर्वंशप्रशंसावचनैश्च वन्दितः परन्तपो रामः भूमौ कथं शेते
इत्यनुकर्षः । पञ्चानामेकत्रान्वयः  ॥  २।८८।९  ॥   

  

अश्रद्धेयमिति । इदं रामभूज्ञयनं मा मां सत्यं न प्रतिभाति अत एव
अश्रद्धेयमत एव भावो मम मनः मुह्यते श्रुत्वेति शेषः, अतः अयं स्वप्नः इति
मे मतिर्निश्चयः । एतेन रामस्य नित्यं सर्वसामग्रीपूर्णत्वं व्यक्तं तेन
अघटितघटनापटीयस्त्वं व्यक्तम्  ॥  २।८८।१०  ॥   

  

सत्यत्वमङ्गीकृत्याह-- नेति । कालेन कालात्परमात्मेच्छाया बलवत्तरं
किञ्चिद्दैवतं न यत्र यस्मिन् सति रामो भूमौ अशेत  ॥  २।८८।११  ॥   

  

यस्मिन्निति । यस्मिन्परमात्मेच्छारूपकाले सति दशरथस्य स्नुषा सीता भूमौ
शयिता  ॥  २।८८।१२  ॥   

  

इयमिति । मम भ्रातुः इयं शय्या इदमावर्तितमावर्तनचिह्नम् । चिह्नमेवाह--
कठिने स्थण्डिले विद्यमानं तृणं गात्रैर्विमृदितं क्षुण्णम्  ॥  २।८८।१३
 ॥   

  

मन्य इति । अस्मिन् शयने साभरणाः आभरणसहिता सीता सुप्ता इत्यहं मन्ये हि
यतः तत्र तत्र शयनस्य प्रदेशे प्रदेशे कनकबिन्दवः कनकाभरणानि सक्ताः
रेषारूपेण संलग्ना दृश्यन्ते  ॥  २।८८।१४  ॥   

  

उत्तरीयमिति । इह असक्तं पतितमुत्तरीयं सीतया सुव्यक्तं धृतमित्यर्थः, हि
यतः सक्ताः तृणादिषु संलग्नाः एते कौशेयतन्तवः तथा धारणानुमापकतया
प्रकाशन्ते । यदि तु आसक्तमिति छेदः तदा संस्थापितमित्यर्थः । अस्मिन्नर्थे
सुव्यक्तमित्यस्य फुटमित्यर्थः  ॥  २।८८।१५  ॥   

  

मन्ये इति । भर्तुः रामस्य शय्या सुखा अतिसुखप्रदा इत्यहं मन्ये । तत्र
गमकमाह-- येन सुखेन  

हेतुना सुकुमारी अपि सीता दुःखं प्रवासजनितखेदं न विजानाति  ॥  २।८८।१६  ॥   

  

हेति । यत् यस्य मम सम्बन्धिनः कृते प्रयत्ने सति अनाथवत् नाथत्वाभाववानिव
ईदृशीं शय्यामधिशेते सो ऽहं हतो ऽस्मि नृशंसः क्रूरो ऽस्मि हा अतिकष्टमेतत्
 ॥  २।८८।१७  ॥   

  

कष्टहेतुं वदन्नाह-- सार्वभौमेति । सर्वप्रियकरः इन्दीवरश्यामो रामः राज्ये
त्यक्त्वा भुवि कथं शयितः । श्लोकद्वयमेकान्वयि  ॥  २।८८।१८,१९  ॥   

  

धन्य इति । विषमे अननुकूले काले यो लक्ष्मणः राममनुवर्तते स धन्यः  ॥ 
२।८८।२०  ॥   

  

सिद्धार्थेति । या अवनं सर्वरक्षकं पतिमनुगता सा वैदेही सिद्धार्था सिद्धाः
अर्थाः प्रयोजनानि यस्याः सा तेन सीतापतिना महात्मना हीनाः वयं संशयिताः
प्राप्तसंशयाः अतो न सिद्धार्था इत्यर्थः  ॥  २।८८।२१  ॥   

  

अकर्णेति । अकर्णधारा कर्णधाररहिता नौरिव पृथिवी शून्या प्रतिभाति
नौरित्यध्याहृतम्  ॥  २।८८।२२  ॥   

  

न चेति । तस्य रामस्य बाहुवीर्येण अभिरक्षितां वसुन्धरां पृथ्वीं
कश्चिदस्मदादिः मनसापि न प्रार्थयते पृथिवीं पालयेयमिति कथञ्चिदपि
नेच्छामीत्यर्थः  ॥  २।८८।२३  ॥   

  

तदेव भङ्ग्यन्तरेणाह-- शून्येति । शून्या अभावप्रतियोगिनी संवरणस्य
प्राकारस्य आसमन्तात् रक्षा यस्यां ताम् अयन्त्रिताः अनियमिताः हयद्विपाः
यस्यां न आवृतानि पुरद्वाराणि यस्यास्तां न प्रहृष्टानि बलानि नैन्यानि
यस्यामत एव न्यूनां क्षीणामत एव विषमस्थां विषमाणामनवस्थितचित्तानां स्थः
स्थितिर्यस्यामत एव अनावृतां बाह्यावरणरहितामरक्षितामिदानीं
रामकर्तृकरक्षारहितां राजधानीमयोध्यां विषकृतान् भक्ष्यानिव शत्रवो
नाभिमन्यन्ते स्वीकर्तुं नेच्छन्ति तेन रामस्य प्रतापातिशयः सूचितः ।
श्लोकद्वयमेकान्वयि  ॥  २।८८।२४२५  ॥   

  

अद्येति । अद्यप्रभृति इतः कालादारभ्य भूमौ विद्यमानेषु तृणेष्वेव अहं
शयिष्ये  ॥  २।८८।२६  ॥   

  

तत्प्रयोजनमाह-- तस्येति । तस्य रामस्य प्रतिनिधिरहमुत्तरं कालं सुखं वने
वत्स्यामि । तत्फलमाह-- तत्प्रसिद्धमार्यस्य प्रतिश्रुतं प्रतिज्ञानं
मित्या नैव भविष्यति  ॥  २।८८।२७  ॥   

  

वसन्तमिति । भ्रातुः अर्थाय आगमनप्रयोजनाय वसन्तं मां शत्रुघ्नो
ऽनुवत्स्यति आर्यो रामः अयोध्यां पालयिष्यति पालयिता  ॥  २।८८।२८  ॥   

  

अभीति । काकुत्स्थं राममभिषेक्ष्यन्ति इमं मे मनोरथं देवाः सत्यं कुर्युरपि
। अपिः सम्भावनायाम्  ॥  २।८८।२९  ॥   

  

प्रसाद्यमान इति । बहुप्रकारं शिरसा मया प्रसाद्यमानो रामः यदि न
प्रपत्स्यते अयोध्यां प्राप्स्यति तदा वने चिराय बहुकालं राघवमनुवत्स्यामि
। तत्र हेतुः चिरं मामुपेक्षितुं नार्हति  ॥  २।८८।३०  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
ऽष्टाशीतितमः सर्गः  ॥  २।८८  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/088_bharatapratijnA.md">
<details><summary><h3>तिलकम् ...{Loading}...</h3></summary>



तदिति  ॥  २।८८।१  ॥   

  

इह भूमौ शर्वरी शयिता अधिकरणे निष्ठा, एतद्देशावच्छिन्नशयनाधिकरणं
शर्वरीत्यर्थः । इदमस्य विमर्दितम् अङ्गानामिति शेषः,
विमर्दनाधिकरणमित्यर्थः  ॥  २।८८।२  ॥   

  

उक्तविशेषणेन दशरथेन हेतुना जातो नोर्व्यां स्वप्तुमर्हति  ॥  २।८८।३  ॥   

  

अजिनेन राजार्हकन्दलीचमूर्वादिमृगाजिनविशेषरूपेणोत्तरेण मञ्चोत्तरच्छदेन
संस्तीर्णे तानि चाजिनानि शीतोष्णयोरुष्णशीते । वरास्तरणानां
कार्पासवस्त्ररत्नकम्बलाद्यास्तरणानां सञ्चयः समूहो यत्र पर्यङ्के, शीतकाल
औष्ण्यार्थं तद्बाहुल्यम्  ॥  २।८८।४  ॥   

  

प्रासादाग्रविमानेषु विमानाकारप्रासादाग्रगृहेषु वलभी कूटागारम् हैमानि
राजतानि च भौमानि भूतलानि येषु  ॥  २।८८।५  ॥   

  

शुकसङ्घरुतेषु तद्रुतवत्सु  ॥  २।८८।६  ॥   

  

प्रासादवराणां प्रासादश्रेष्ठानां मध्ये वर्येषु श्रेष्ठेषु तेषूषित्वा कथं
भूमौ शेत इति संबन्धः  ॥  २।८८।७  ॥   

  

वराभरणानां परिचारिकानूपुराद्याभरणानां निःस्वनैर्गीतादिशब्दैः स्तुतिभिश्च
प्रतिबोध्यमानः कथं भूमौ केवलं शेत इति संबन्धः  ॥  २।८८।८,९  ॥   

  

इदं रामस्य भूशयनम् । लोके ऽत्रत्यजनेषु तन्मध्ये
तन्मुखाच्छ्रुतमप्यश्रद्धेयमेव । तदेव विवृणोति मा मां सत्यं न प्रतिभाति ।
तस्मादेतद्विषये भावो ऽन्तःकरणं मुह्यते, मम मोह इत्यर्थः । अथवा स्वप्नो
ऽयं भवितुमर्हतीति मतिः । स्वप्ने ह्यसंभावितमपि संभाष्यते  ॥  २।८८।१०  ॥   

  

कालेन कालतो बलवत्तरं किंचित्किमपि दैवतं नास्तीति नूनं मन्ये । यत्र काले
प्राप्ते सति रामो ऽपि भूमावशेत  ॥  २।८८।११  ॥   

  

यस्मिन्काले दशरथदयिता प्रिया स्नुषा भूमौ शयिता ततो न बलवत्किंचित्  ॥ 
२।८८।१२।१३  ॥   

  

कनकबिन्दवो भूषणावयवकनकशकलानीति कतकः  ॥  २।८८।१४,१५  ॥   

  

भर्तुः शय्या कोमला वा कठिना वा स्त्रीणां सुखैव मन्ये, यतःसुकुमारीत्यादि
 ॥  २।८८।१६  ॥   

  

मम कृते कैकेयीप्रवृत्तेः स्वानुमतिराहित्ये ऽपि स्वमुद्दिश्य जातत्वादिति
भावः  ॥  २।८८।१७१९  ॥   

  

विषमे काले सङ्कटकाले  ॥  २।८८।२०  ॥   

  

या पतिमनु अनुसृत्य वनं गता सा सिद्धार्था वयं संशयिता
रामसेवाविषयसंशयमापन्नाः कालान्तरप्रार्थनीयसेवत्वात्,
इदानीमस्मत्सेवानुमतौ संशयादिति भावः  ॥  २।८८।२१  ॥   

  

अकर्णधारा नौरिव शून्या प्रवृत्तिशून्या  ॥  २।८८।२२  ॥   

  

कश्चिन्मादृशः  ॥  २।८८।२३  ॥   

  

शून्यसंवरणारक्षां संवरणानां प्राकाराणामासमन्ताद्रक्षया शून्यां हीनाम् ।
अनावृतत्वं रक्षकाभावात्  ॥  २।८८।२४  ॥   

  

अप्रहृष्टं बलं यस्याम् अत एव शून्यां क्षीणबलां नाभिमन्यन्ते स्वीकर्तुं
नेच्छन्ति अत्र तद्बाहुवीर्यरक्षितत्वं हेतुः  ॥  २।८८।२५  ॥   

  

अतस्तमेव राज्यार्हमानेष्यामि, यदि स व्रतभङ्गः कथं कार्य इति वदेत्तदा
तत्प्रतिनिधितयाहं व्रतमनुष्ठास्ये इत्याह-- अद्येत्यादि  ॥  २।८८।२६  ॥   

  

तस्य व्रतसंकल्पं स्वयं गृहीत्वा तत्परिपालनार्थमुत्तरं कालं
चतुर्दशवर्षपर्यन्तमहं  

वने वत्स्यामि । एवं सति नार्यस्य तत्प्रतिश्रुतं मिथ्या भविष्यति  ॥ 
२।८८।२७  ॥   

  

वसन्तमिति  ॥  २।८८।२८,२९  ॥   

  

प्रसाद्येति । प्रपत्स्यते निवृत्तिविषये प्रसादमिति शेषः, उपेक्षितुं
नार्हति भक्तवत्सलत्वादिति भावः  ॥  २।८८।३०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽष्टाशीतितमः सर्गः  ॥  २।८८  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/088_bharatapratijnA.md">
<details><summary><h3>द्राविडपाठः ...{Loading}...</h3></summary>


तच्छ्रुत्वा निपुणं सर्वं भरतः सह मन्त्रिभिः।  
इङ्गुदीमूलमागम्य रामशय्यामवेक्ष्य ताम् ॥ 2.88.1 ॥   
अब्रवीज्जननीः सर्वा इह तेन महात्मना।  
शर्वरी शयिता भूमाविदमस्य विमर्दितम् ॥ 2.88.2 ॥   
महाभागकुलीनेन महाभागेन धीमता।  
जातो दशरथे नोर्व्यां न रामः स्वप्तुमर्हति ॥ 2.88.3 ॥   
अजिनोत्तरसंस्तीर्णे वरास्तरणसञ्चये।  
शयित्वा पुरुषव्याघ्रः कथं शेते महीतले ॥ 2.88.4 ॥   
प्रासादाग्रविमानेषु वलभीषु च सर्वदा।  
हैमराजतभौमेषु वरास्तरणशालिषु ॥ 2.88.5 ॥   
पुष्पसञ्चयचित्रेषु चन्दनागरुगन्धिषु।  
पाण्डराभ्रप्रकाशेषु शुकसङ्घरुतेषु च ॥ 2.88.6 ॥   
प्रासादवरवर्य्येषु शीतवत्सु सुगन्धिषु।  
उषित्वा मेरुकल्पेषु कृतकाञ्चनभित्तिषु ॥ 2.88.7 ॥   
गीतवादित्रनिर्घोषैर्वराभरणनिस्वनैः।  
मृदङ्गवरशब्दैश्च सततं प्रतिबोधितः ॥ 2.88.8 ॥   
वन्दिभिर्वन्दितः काले बहुभिः सूतमागधैः।  
गाथाभिरनुरूपाभिस्तुतिभिश्च परन्तपः ॥ 2.88.9 ॥   
अश्रद्धेयमिदं लोके न सत्यं प्रतिभाति मा।  
मुह्यते खलु मे भावः स्वप्नोऽयमिति मे मतिः ॥ 2.88.10 ॥   
न नूनं दैवतं किञ्चित् कालेन बलवत्तरम्।  
यत्र दाशरथी रामो भूमावेव शयीत सः ॥ 2.88.11 ॥   
विदेहराजस्य सुता सीता च प्रियदर्शना।  
दयिता शयिता भूमौ स्नुषा दशरथस्य च ॥ 2.88.12 ॥   
इयं शय्या मम भ्रातुरिदं हि परिवर्त्तितम्।  
स्थण्डिले कठिने सर्वं गात्रैर्विमृदितं तृणम् ॥ 2.88.13 ॥   
मन्ये साभरणा सुप्ता सीतास्मिन् शयनोत्तमे।  
तत्रतत्र हि दृश्यन्ते सक्ताः कनकबिन्दवः ॥ 2.88.14 ॥   
उत्तरीयमिहासक्तं सुव्यक्तं सीतया तदा।  
तथा ह्येते प्रकाशन्ते सक्ताः कौशेयतन्तवः ॥ 2.88.15 ॥   
मन्ये भर्त्तुः सुखा शय्या येन बाला तपस्विनी।  
सुकुमारी सती दुःखं न विजानाति मैथिली ॥ 2.88.16 ॥   
हा हन्तास्मि नृशंसोऽहं यत् सभार्यः कृते मम।  
ईदृशीं राघवः शय्यामधिशेते ह्यनाथवत् ॥ 2.88.17 ॥   
सार्वभौमकुले जातः सर्वलोकस्य सम्मतः।  
सर्वलोकप्रियस्त्यक्त्वा राज्यं सुखमनुत्तमम् ॥ 2.88.18 ॥   
कथमिन्दीवरश्यामो रक्ताक्षः प्रियदर्शनः।  
सुखभागी न दुःखार्हः शयितो भुवि राघवः ॥ 2.88.19 ॥   
धन्यः खलु महाभागो लक्ष्मणः शुभलक्षणः।  
भ्रातरं विषमे काले यो राममनुवर्त्तते ॥ 2.88.20 ॥   
सिद्धार्था खलु वैदेही पतिं यानुगता वनम्।  
वयं संशयिताः सर्वे हीनास्तेन महात्मना ॥ 2.88.21 ॥   
अकर्णधारा पृथिवी शून्येव प्रतिभाति मा।  
गते दशरथे स्वर्गं रामे चारण्यमाश्रिते ॥ 2.88.22 ॥   
न च प्रार्थयते कश्चिन्मनसापि वसुन्धराम्।  
वनेऽपि वसतस्तस्य बाहुवीर्याभिरक्षिताम् ॥ 2.88.23 ॥   
शून्यसंवरणारक्षामयन्त्रितहयद्विपाम्।  
अपावृतपुरद्वारां राजधानीमरक्षिताम् ॥ 2.88.24 ॥   
अप्रहृष्टबलां न्यूनां विषमस्थामनावृताम्।  
शत्रवो नाभिमन्यन्ते भक्षान् विषकृतानिव ॥ 2.88.25 ॥   
अद्यप्रभृति भूमौ तु शयिष्येऽहं तृणेषु वा।  
फलमूलाशनो नित्यं जटाचीराणि धारयन् ॥ 2.88.26 ॥   
तस्यार्थमुत्तरं कालं निवत्स्यामि सुखं वने।  
तं प्रतिश्रवमामुच्य नास्य मिथ्या भविष्यति ॥ 2.88.27 ॥   
वसन्तं भ्रातुरर्थाय शत्रुध्नो माऽनुवत्स्यति।  
लक्ष्मणेन सह त्वार्यो ह्ययोध्यां पालयिष्यति ॥ 2.88.28 ॥   
अभिषेक्ष्यन्ति काकुत्स्थमयोध्यायां द्विजातयः।  
अपि मे देवताः कुर्युरिमं सत्यं मनोरथम् ॥ 2.88.29 ॥   
प्रसाद्यमानः शिरसा मया स्वयं बहुप्रकारं यदि नाभिपत्स्यते।  
ततोऽनुवत्स्यामि चिराय राघवं वने वसन्नार्हति मामुपेक्षितुम् ॥ 2.88.30 ॥   

</details>
</div>
