+++
title = "०६७ हनुमता सागरोल्लङ्घननिश्चयः"
title_english = "067 Hanuma asserts his capabilities to leap the ocean"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-067-Hanuma_asserts_his_capabilities_to_leap_the_ocean.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/05-daxiNAnveShaNam/067_hanumatA_sAgarollanghananishchayaH.md">
<details><summary><h3>IITK ...{Loading}...</h3></summary>

Hanuman displays his immeasurable might and proceeds to mount Mahendra



#### श्लोकः
##### मूलम्
तं दृष्ट्वा जृम्भमाणं ते क्रमितुं शतयोजनम्।  
वीर्येणापूर्यमाणं च सहसा वानरोत्तमम्॥4.67.1॥  
सहसा शोकमुत्सृज्य प्रहर्षेण समन्विताः।  
विनेदुस्तुष्टुवुश्चापि हनूमन्तं महाबलम्॥4.67.2॥

##### शब्दार्थः
शतयोजनम् hundred yojanas, क्रमितुम् to cross, जृम्भमाणम् enlarging, सहसा at once, वीर्येण in strength, आपूर्यमाणं च and being filled, वानरोत्तमम् best of monkeys, महाबलम् a warrior of great strength, तं हनूमन्तम् he, Hanuman, दृष्ट्वा seeing, ते those monkeys, सहसा all at once, शोकम् grief, उत्सृज्य gave up, प्रहर्षेण with joy, समन्विताः endowed, विनेदुः screamed aloud, तुष्टुवुश्चापि also propitiated him.

##### आङ्ग्लानुवादः
'In order to cross a hundred yojanas, Hanuman, the best of monkeys expanded his  might and strength. Seeing him, a warrior of great strength, all the monkeys, filled with enthusiasm at once gave up grief and collected together.They rejoiced and propitiated him screaming aloud.



#### श्लोकः
##### मूलम्
प्रहृष्टा विस्मिताश्चैव वीक्षन्ते स्म समन्ततः।  
त्रिविक्रमकृतोत्साहं नारायणमिव प्रजाः॥4.67.3॥

##### शब्दार्थः
समन्ततः collected together, प्रहृष्टाः happily, विस्मिताश्चैव wonderstruck, प्रजाः people,  त्रिविक्रमकृतोत्साहम् Lord Visnu's enthusiasm in taking three strides, नारायणमिव like Lord Narayana, वीक्षन्ते स्म they observed.

##### आङ्ग्लानुवादः
The monkeys collected together happily, gazing at Hanuman.They were wonderstruck to see Hanuman in that huge form, just as all beings were when they saw Lord Narayana in his incarnation of Vamana.



#### श्लोकः
##### मूलम्
संस्तूयमानो हनुमान्व्यवर्धत महाबलः।  
समाविध्य च लाङ्गूलं हर्षाद्बलमुपेयिवान्॥4.67.4॥

##### शब्दार्थः
महाबलः mighty, हनुमान् Hanuman, संस्तूयमानः being praised, हर्षात् joyfully, बलम् strength, उपेयिवान् assumed, लाङ्गूलम् tail, समाविध्य whirling, व्यवर्धत grew.

##### आङ्ग्लानुवादः
The monkeys praised the mighty Hanuman as he grew in size whirling his tail around joyfully.



#### श्लोकः
##### मूलम्
तस्य संस्तूयमानस्य सर्वैर्वानरपुङ्गवैः।  
तेजसापूर्यमाणस्य रूपमासीदनुत्तमम्॥4.67.5॥

##### शब्दार्थः
सर्वैः by all, वानरपुङ्गवैः by monkey leaders, संस्तूयमानस्य of him being praised, तेजसा with lustre, पूर्यमाणस्य who was filled, तस्य his, रूपम् body, अनुत्तमम् excellent, आसीत् became.

##### आङ्ग्लानुवादः
As Hanuman was being praised by the monkey leaders, his body filled with lustre. It looked excellent.



#### श्लोकः
##### मूलम्
यथा विजृम्भते सिंहो विवृद्धो गिरिगह्वरे।  
मारुतस्यौरसः पुत्रस्तथा सम्प्रति जृम्भते॥4.67.6॥

##### शब्दार्थः
विवृद्धः grown, गिरिगह्वरे in a mountain cave, सिंहः lion, यथा as, विजृम्भते he stretches himself, मारुतस्य Windgod's, औरसः पुत्रः lawful son, सम्प्रति at that time, तथा like that, जृम्भते grew.

##### आङ्ग्लानुवादः
Just as a lion grown in a mountain cave stretches its body, the Windgod's son stretched  (his limbs) at that time.



#### श्लोकः
##### मूलम्
अशोभत मुखं तस्य जृम्भमाणस्य धीमतः।  
अम्बरीषमिवाऽदीप्तं विधूम इव पावकः॥4.67.7॥

##### शब्दार्थः
जृम्भमाणस्य on expansion, धीमतः of the wise person, तस्य his, मुखम् face, आदीप्तम्  glowing, अम्बरीषमिव like a burning oven, विधूमः smokeless, पावकः इव firelike, अशोभत was shining.

##### आङ्ग्लानुवादः
On expansion, wise Hanuman's face was bright, glowing like a burning oven and  shining like smokeless fire.



#### श्लोकः
##### मूलम्
हरीणामुत्थितो मध्यात्सम्प्रहृष्टतनूरुहः।  
अभिवाद्य हरीन्वृद्धान्हनुमानिदमब्रवीत्॥4.67.8॥

##### शब्दार्थः
हरीणाम् from the monkeys, मध्यात् from the midst, उत्थितः he rose, सम्प्रहृष्टतनूरुहः with the hair bristling on the body, हनुमान् Hanuman, वृद्धान् elderly, हरीन् monkeys (Jambavan), अभिवाद्य saluted reverentially, इदम् this word, अब्रवीत् said.

##### आङ्ग्लानुवादः
Hanuman risen from the midst of the monkeys with his hair bristling on the body (due to expansion of body), saluted reverentially to the elderly monkey Jambavan and said ः



#### श्लोकः
##### मूलम्
अरुजत्सर्वताग्राणि हुताशनसखोऽनिलः।  
बलवानप्रमेयश्च वायुराकाशगोचरः॥4.67.9॥

##### शब्दार्थः
हुताशनसखः friend of fire, हुताशन the consumer of oblations, बलवान् powerful one, अप्रमेयः च and immesurable, आकाशगोचरः one who wanders in the sky, अनिलः fire, वायुः wind, सर्वताग्राणि mountain tops, अरुजत् shattered.

##### आङ्ग्लानुवादः
'The Windgod is a friend of fire who is a powerful consumer of oblations. His strength is immeasurable. He wanders in the sky and shatters the mountain tops.



#### श्लोकः
##### मूलम्
तस्याहं शीघ्रवेगस्य शीघ्रगस्य महात्मनः।  
मारुतस्यौरसः पुत्रः प्लवनेनास्मि तत्समः॥4.67.10॥

##### शब्दार्थः
शीघ्रवेगस्य swiftmoving god's, शीघ्रगस्य of a swift one, महात्मनः of a great one, तस्य his,  
मारुतस्य Windgod's, औरसः पुत्रः lawfulson, अहम् I am, प्लवनेन in leaping, तत्समः equal to him, अस्मि I am.

##### आङ्ग्लानुवादः
'I am the lawfulson of the swiftmoving Windgod, Maruta, comparable to him in leaping.



#### श्लोकः
##### मूलम्
उत्सहेयं हि विस्तीर्णमालिखन्तमिवाम्बरम्।  
मेरुं गिरिमसङ्गेन परिगन्तुं सहस्रशः॥4.67.11॥

##### शब्दार्थः
विस्तीर्णम् vast, expansive, अम्बरम् sky, अलिखन्तमिव as if rubbing , मेरुं गिरिम् Meru mount, असंगेन without touching, सहस्रशः thousand times, परिगन्तुम् can go round, उत्सहेयं हि I wish with all enthusiasm.

##### आङ्ग्लानुवादः
'I can with all enthusiasm go round the vast mount Meru a thousand times without resting on it which is as though scratching the sky.



#### श्लोकः
##### मूलम्
बाहुवेगप्रणुन्नेन सागरेणाहमुत्सहे।  
समाप्लावयितुं लोकं सपर्वतनदीह्रदम्॥4.67.12॥

##### शब्दार्थः
अहम् I, बाहुवेगप्रणुन्नेन can drive away with my arms with high speed, सागरेण the ocean, सपर्वतनदीह्रदम् with mountains, rivers and lakes, लोकम् world, प्लावयितुम् to submerge, उत्सहे eager.

##### आङ्ग्लानुवादः
'I can submerge this world including its mountains rivers and lakes. I can push back the sea waters quickly with my arms.



#### श्लोकः
##### मूलम्
ममोरुजङ्घावेगेन भविष्यति समुत्थितः।  
सम्मूर्च्छितमहाग्राहस्समुद्रो वरुणालयः॥4.67.13॥

##### शब्दार्थः
वरुणालयः  abode of Varuna,ocean समुद्रः ocean, मम my, ऊरुजङ्घावेगेन with the thrust of my thighs and calf muscles, समुत्थितः will rise up, सम्मूर्च्छितमहाग्राहः the mighty sea crocodiles stunned by the force, भविष्यति it will be.

##### आङ्ग्लानुवादः
'Thrust by my thighs,the ocean will rise up, carrying with it the shanks and  mighty crocodiles stunned by the force.



#### श्लोकः
##### मूलम्
पन्नगाशनमाकाशे पतन्तं पक्षिसेविते।  
वैनतेयमहं शक्तः परिगन्तुं सहस्रशः॥4.67.14॥

##### शब्दार्थः
पन्नगाशनम् a consumer of snakes, the Garuda, पक्षिसेविते occupied by birds, आकाशे in the sky, पतन्तम् flying, वैनतेयम् to son of Vinata (Garuda), सहस्रशः a thousand times, परिगन्तुम् to go round, अहम् I, शक्तः able.

##### आङ्ग्लानुवादः
'I am capable of circumambulating a thousand times the great Garuda who consumes snakes and flies in the sky, the abode of birds.



#### श्लोकः
##### मूलम्
उदयात्प्रस्थितं वापि ज्वलन्तं रश्मिमालिनम्।  
अनस्तमितमादित्यमभिगन्तुं समुत्सहे॥4.67.15॥  
ततो भूमिमसंस्पृश्य पुनरागन्तुमुत्सहे।  
प्रवेगेनैव महता भीमेन प्लवगर्षभाः॥4.67.16॥

##### शब्दार्थः
प्लवगर्षभाः O bull among monkeys, उदयात् from the mountain behind which the sun rises, प्रस्थितम् starts, ज्वलन्तम् blazing, रश्मिमालिनम् with rays, आदित्यम् the Sun, अनस्तमितम् before he sets, अभिगन्तुम् to approach, अहम् I, उत्सहे rise, ततः then, भूमिम् earth, अस्पृष्ट्वा without touching, भीमेन with a terrific, महता with great, प्रवेगेनैव with the same high speed, पुनः again, आगन्तुम् to return, उत्सहे I desire.

##### आङ्ग्लानुवादः
'O bull among monkeys when the Sun rises from behind the eastern mountain it is possible for me to start with him and go to the western horizon and return before the blazing Sun with its beams of light sets. It is also possible for me to descend to  the earth with the same speed and return to the Sun without touching the earth.



#### श्लोकः
##### मूलम्
उत्सहेयमतिक्रान्तुं सर्वानाकाशगोचरान्।  
सागरं क्षोभयिष्यामि दारयिष्यामि मेदिनीम्॥4.67.17॥

##### शब्दार्थः
आकाशगोचरान् those that fly in the sky, सर्वान् all, अतिक्रान्तुम् to overtake, उत्सहेयम् easily, सागरं ocean, क्षोभयिष्यामि I will stir up, मेदिनीम् earth, दारयिष्यामि I will tear up.

##### आङ्ग्लानुवादः
'If I rise up, I can overtake all those creatures flying in the sky and from there I can stir up the ocean and tear up the earth easily.



#### श्लोकः
##### मूलम्
पर्वतांश्चूर्णयिष्यामि प्लवमानः प्लवङ्गमाः।  
हरिष्याम्यूरुवेगेन प्लवमानो महार्णवम्॥4.67.18॥

##### शब्दार्थः
प्लवङ्गमाः O monkeys, प्लवमानः while I leap, पर्वतान् mountains, चूर्णयिष्यामि can crush them to powder, प्लवमानः when I leap, ऊरुवेगेन with the force of my thighs, महार्णवम् vast ocean, हरिष्यामि can pull with me.

##### आङ्ग्लानुवादः
'O monkeys when I leap, I can crush the mountains into powder and pull the vast ocean with me with the force of my thighs.



#### श्लोकः
##### मूलम्
लतानां विविधं पुष्पं पादपानां च सर्वशः।  
अनुयास्यन्ति मामद्य प्लवमानं विहायसा॥4.67.19॥

##### शब्दार्थः
अद्य now, विहायसा through the sky, प्लवमानम् as I leap, माम् me, लतानाम् of creepers, पादपानां च and of trees, विविधम् many, पुष्पम् flower, सर्वशः all over, अनुयास्यन्ति will follow me.

##### आङ्ग्लानुवादः
And then as I leap through the sky flowers of many kinds of creepers and trees will follow me.



#### श्लोकः
##### मूलम्
भविष्यति हि मे पन्थास्स्वातेः पन्था इवाम्बरे।  
चरन्तं घोरमाकाशमुत्पतिष्यन्तमेव वा॥4.67.20॥  
द्रक्ष्यन्ति निपतिष्यन्तं च सर्वभूतानि वानराः।

##### शब्दार्थः
वानराः monkeys अम्बरे in the sky, मे I, पन्थाः path, स्वातेः of the constellation of Swati, पन्थाः इव like the path, भविष्यति will be, घोरम् terrific, आकाशम् sky, उत्पतिष्यन्तमेव च as I am flying upward, चरन्तम् while I am moving, निपतिष्यन्तम् while I am descending, सर्वभूतानि all creatures, द्रक्ष्यन्ति will see me.

##### आङ्ग्लानुवादः
'O monkey when I fly upward in the dreadful sky or descend down, all creatures will see me, for my path will be the path of the constellation of Swati (a group of stars).



#### श्लोकः
##### मूलम्
महामेरुप्रतीकाशं मां द्रक्ष्यथ वानराः॥4.67.21॥  
दिवमावृत्य गच्छन्तं ग्रसमानमिवाम्बरम्।

##### शब्दार्थः
वानराः O monkeys, महामेरुप्रतीकाशम् like the great mount Meru, दिवम् sky, आवृत्य after enveloping, गच्छन्तम् while I go, अम्बरम् the sky, ग्रसमानम् इव like the one swallowing the sky, माम् me, द्रक्ष्यथ you will see.

##### आङ्ग्लानुवादः
'O monkeys when I fly in the sky like the great mount Meru, you will see me as if I am swallowing the sky because I will be enveloping it with my strides.



#### श्लोकः
##### मूलम्
विधमिष्यामि जीमूतान्कम्पयिष्यामि पर्वतान्॥4.67.22॥  
सागरं शोषयिष्यामि प्लवमानस्समाहितः।

##### शब्दार्थः
समाहितः a composed self, प्लवमानः while I am leaping, जीमतान् clouds, विधमिष्यामि I scatter them up,पर्वतान् all mountains, कम्पयिष्यामि I will shake up, सागरम् ocean, शोषयिष्यामि I will agitate

##### आङ्ग्लानुवादः




#### श्लोकः
##### मूलम्
वैनतेयस्य या शक्तिर्मम सा मारुतस्य वा॥4.67.23॥  
ऋते सुपर्णराजानं मारुतं वा महाजवम्।  
न तद्भूतं प्रपश्यामि यन्मां प्लुतमनुव्रजेत्॥4.67.24॥

##### शब्दार्थः
वैनतेयस्य Garuda's, मारुतस्य वा Maruta's, या such, शक्तिः capacity, सा that, मम my, प्लुतम् flying, माम् me, यत् such, भूतम् a creature, अनुव्रजेत् that can follow, तत् that, सुपर्णराजानम् king of vultures, महाजवम् speedy, मारुतं वा ऋते or excepting the wind, न प्रपश्यामि I do not see.

##### आङ्ग्लानुवादः
'Only Garuda and Maruta have the capacity to fly like me. No one other than the king of vultures and the Windgod have the speed to fly like me.



#### श्लोकः
##### मूलम्
निमेषान्तरमात्रेण निरालम्बनमम्बरम्।  
सहसा निपतिष्यामि घनाद्विद्युदिवोत्थिता॥4.67.25॥

##### शब्दार्थः
घनात् from the, उत्थिता generated, विद्युदिव like the lightning, निमेषान्तरमात्रेण in less than a  moment, सहसा at once, निरालम्बनम् that which has no support, अम्बरम् sky, निपतिष्यामि I will land.

##### आङ्ग्लानुवादः
'Just as the lightning generated by the clouds lands at once flying in the sky without any support I can also land in less than a moment.



#### श्लोकः
##### मूलम्
भविष्यति हि मे रूपं प्लवमानस्य सागरे।  
विष्णोर्विक्रममाणस्य पुरा त्रीन्विक्रमानिव॥4.67.26॥

##### शब्दार्थः
सागरे in the ocean, प्लवमानस्य while I am leaping over, मे my, रूपम् form, पुरा earlier, त्रीन् three, विक्रमान् strides, प्रक्रममाणस्य who advanced, विष्णोः इव like Visnu, भविष्यति will be

##### आङ्ग्लानुवादः




#### श्लोकः
##### मूलम्
बुद्ध्या चाहं प्रपश्यामि मनश्चेष्टा च मे तथा।  
अहं द्रक्ष्यामि वैदेहीं प्रमोदध्वं प्लवङ्गमाः॥4.67.27॥

##### शब्दार्थः
प्लवङ्गमाः O monkeys, अहम् I, बुद्ध्या with my intellect, प्रपश्यामि I can visualise, मे my, मनश्चेष्टा च my feeling in mind, तथा so also, अहम् I am, वैदेहीम् Vaidehi, द्रक्ष्यामि I will see, प्रमोदध्वम् be happy.

##### आङ्ग्लानुवादः
'O monkeys I have a feeling in my mind that I will see Vaidehi. Be happy.



#### श्लोकः
##### मूलम्
मारुतस्य समो वेगे गरुडस्य समो जवे।  
अयुतं योजनानां तु गमिष्यामीति मे मतिः॥4.67.28॥

##### शब्दार्थः
वेगे in speed, मारुतस्य Maruta's, समः equal, जवे in rapidity, गरुडस्य Garuda's, समः equal, योजनानाम् of yojanas, अयुतम् ten thousand, गमिष्यामीति I will go, मे my, मतिः feeling.

##### आङ्ग्लानुवादः
'I am equal to Maruta and Garuda in speed. I feel I can cover ten thousand yojanas (at a stretch).



#### श्लोकः
##### मूलम्
वासवस्य सवज्रस्य ब्रह्मणो वा स्वयम्भुवः।  
विक्रम्य सहसा हस्तादमृतं तदिहानये॥4.67.29॥  
लङ्कां वापि समुत्क्षिप्य गच्छेयमिति मे मतिः।

##### शब्दार्थः
विक्रम्य after advancing, सवज्रस्य of that Indra the wielder of thunderbolt, वासवस्य Vasava's, स्वयम्भुवः of the self born, ब्रह्मणो वा of the ceator Brahma even, हस्तात् from his hand, सहसा at once, अमृतम् nectar, इह here, आनये I will get, लङ्काम् Lanka, समुत्क्षिप्य वापि uprooting, गच्छेयम् I can go, इति this way, मे my, मतिः feel in mind.

##### आङ्ग्लानुवादः
'I think I can encounter Indra, wielder of the thunderbolt and obtain nectar from his hands. I can even confront Brahma, the selfborn creator courageously. I can even uproot Lanka and carry it.'



#### श्लोकः
##### मूलम्
तमेवं वानरश्रेष्ठं गर्जन्तममितौजसम्॥4.67.30॥  
प्रहृष्टा हरयस्तत्र समुदैक्षन्त विस्मिताः।

##### शब्दार्थः
तत्र there, एवम् in that way, गर्जन्तम् roaring aloud, अमितौजसम् shining brilliantly, तम् him, वानरश्रेष्ठम् best of monkeys, हरयः monkeys, प्रहृष्टाः joyful, विस्मिताः amazed, समुदैक्षन्त all looked at him.

##### आङ्ग्लानुवादः
The monkeys looked at him and were amazed, happy to see him roaring and shining in brilliance.



#### श्लोकः
##### मूलम्
तस्य तद्वचनं श्रुत्वा ज्ञातीनां शोकनाशनम्॥4.67.31॥  
उवाच परिसंहृष्टो जाम्बवान्हरिसत्तमः।

##### शब्दार्थः
तस्य his, तत् that, ज्ञातीनाम् of the kith and kin, शोकनाशनम् remover of  grief, वचनम् words, श्रुत्वा on hearing, हरिसत्तमः finest of monkeys, जाम्बवान् Jambavan, परिसम्हृष्टः very glad, उवाच said.

##### आङ्ग्लानुवादः
Jambavan, the finest of the monkeys, felt very glad on hearing his words which put an end to the sorrow of the kith and kin and saidः



#### श्लोकः
##### मूलम्
वीर केसरिणः पुत्र हनुमान्मारुतात्मज॥4.67.32॥  
ज्ञातीनां विपुलश्शोकस्त्वया तात प्रणाशितः।

##### शब्दार्थः
वीर O hero, केसरिणः Kesari's, पुत्र son, मारुतात्मज O son of Marutha, तात O dear, त्वया by you, ज्ञातीनाम् of the kith and kin, विपुलः profound, शोकः grief, प्रणाशितः has been removed.

##### आङ्ग्लानुवादः
'O son of Kesari O son of Maruta O hero you have removed the great grief of your race, dear



#### श्लोकः
##### मूलम्
तव कल्याणरुचयः कपिमुख्यास्समागताः॥4.67.33॥  
मङ्गलं कार्यसिद्ध्यर्थं करिष्यन्ति समाहिताः।

##### शब्दार्थः
तव your, कल्याणरुचयः well wishers, समागताः collected, कपिमुख्याः chiefs of monkeys, समाहिताः collected together, कार्य(अर्थ)सिद्ध्यर्थम् to achieve your objective, मङ्गलां  
auspicious prayers, करिष्यन्ति they will offer.

##### आङ्ग्लानुवादः




#### श्लोकः
##### मूलम्
ऋषीणां च प्रसादेन कपिवृद्धमतेन च॥4.67.34॥  
गुरूणां च प्रसादेन प्लवस्व त्वं महार्णवम्।

##### शब्दार्थः
ऋषीणाम् of sages, प्रसादेन by the grace, कपिवृद्धमतेन च elderly monkeys', गुरूणाम् of elderlies, प्रसादेन by grace, च and, त्वम् you, महार्णवम् vast ocean, प्लवस्य cross.

##### आङ्ग्लानुवादः
'By the blessings of the sages and by the grace of the elderly monkeys may you cross over the vast ocean.



#### श्लोकः
##### मूलम्
स्थास्यामश्चैकपादेन यावदागमनं तव॥4.67.35॥  
त्वद्गतानि च सर्वेषां जीवनानि वनौकसाम्।

##### शब्दार्थः
तव your, आगमनं यावत् awaiting your arrival, एकपादेन on one foot, स्थास्यामः we will stand, सर्वेषाम् of all of us, वनौकसाम् of forestdwellers, जीवनानि lives, त्वद्गतानि will depend upon you.

##### आङ्ग्लानुवादः




#### श्लोकः
##### मूलम्
ततस्तु हरिशार्दूलस्तानुवाच वनौकसः॥4.67.36॥  
नेयं मम मही वेगं लङ्घने धारयिष्यति।

##### शब्दार्थः
ततः then, हरिशार्दूलः tiger among monkeys, तान् to those, वनौकसः monkeys, उवाच said, इयं this, मही earth, मम my, वेगम् speed, लङ्घने while crossing, न धारयिष्यति it cannot sustain.

##### आङ्ग्लानुवादः
Then the tiger among monkeys, Hanuman said to those forestdwellers (monkeys), 'The earth cannot bear the thrust of my leaping.



#### श्लोकः
##### मूलम्
एतानीह नगस्यास्य शिलासङ्कटशालिनः॥4.67.37॥  
शिखराणि महेन्द्रस्य स्थिराणि सुमहान्ति च।

##### शब्दार्थः
शिलासङ्कटशालिनः the rocks of the mountain ranges, अस्य of this, महेन्द्रस्य नगरस्य Mahendra mountain's, एतानि these, शिखराणि peaks, स्थिराणि stable, सुमहान्ति च are very  huge.

##### आङ्ग्लानुवादः
'The rocks on the peaks of the ranges of mount Mahendra cannot with stand it, although they are huge and firm.



#### श्लोकः
##### मूलम्
एषु वेगं करिष्यामि महेन्द्रशिखरेष्वहम्॥4.67.38॥  
नानाद्रुमविकीर्णेषु धातुनिष्यन्दशोभिषु।

##### शब्दार्थः
नानाद्रुमविकीर्णेषु  scattered with different kinds of trees, धातुनिष्यन्दशोभिषु shining with different kinds of minerals, एषः here I am, महेन्द्रशिखरेषु peaks of mountain Mahendra, अहम् I, वेगम् speed, करिष्यामि I will do.

##### आङ्ग्लानुवादः
'I will pick up speed on the peaks of mount Mahendra filled with different kinds of trees and minerals.



#### श्लोकः
##### मूलम्
एतानि मम निष्पेषं पादयोः प्लवतां वराः॥4.67.39॥  
प्लवतो धारयिष्यन्ति योजनानामितश्शतम्।

##### शब्दार्थः
इतः from here, योजनानाम् of yojanas, शतम् one hundred, प्लवतः for me as I leap, मम to me, निष्पेषं crushing force of, पादयोः of both feet, प्लवतां वराः best among those who leap, धारयिष्यन्ति will withstand.

##### आङ्ग्लानुवादः
'O great monkeys these mountain peaks can withstand the crushing force of my feet as I leap over a hundred yojanas.



#### श्लोकः
##### मूलम्
ततस्तं मारुतप्रख्यस्सहरिर्मारुतात्मजः॥4.67.40॥  
आरुरोह नगश्रेष्ठं महेन्द्रमरिमर्दनः।  
वृतं नानाविधैः वृक्षैर्मृगसेवितशाद्वलम्॥4.67.41॥  
लताकुसुमसम्बाधं नित्यपुष्पफलद्रुमम्।  
सिंहशार्दूलचरितं मत्तमातङ्गसेवितम्॥4.67.42॥  
मत्तद्विजगणोद्घुष्टं सलिलोत्पीडसङ्कुलम्।

##### शब्दार्थः
ततः then, मारुतप्रख्यः as eminent as the Windgod, मारुतात्मजः son of the Windgod, अरिमर्दनः crusher of enemies, सः हरिः that monkey, नानाविधैः with several, वृक्षैः  trees, वृतम् covered, मृगसेवितशाद्वलम् grassy land inhabited by deer, लताकुसुमसम्बाधम् filled with creepers and fragrant flowers, नित्यपुष्पफलद्रुमम् ever with trees full of flowers and fruits, सिंहशार्दूलचरितं where lions and tigers move, मत्तमातङ्गसेवितम् inhabited by proud elephants, मत्तद्विजगणोद्घुष्टम् filled with flocks of intoxicated birds, सलिलोत्पीडसङ्कुलम् full of water falls, नगश्रेष्ठम् great mountain, महेन्द्रम् Mahendra, आरुरोह ascended.

##### आङ्ग्लानुवादः
The son of Maruta, who was as eminent as the Windgod, the crusher of enemies ascended the great mountain Mahendra, full of grassland inhabited by deer, thickly grown with various trees and creepers full of fragrant flowers and fruits, where roam lions and tigers and proud elephants, a place that echoes with sounds of intoxicated birds and waterfalls.



#### श्लोकः
##### मूलम्
महद्भिरुच्छ्रितं शृङ्गैर्महेन्द्रं स महाबलः॥4.67.43॥  
विचचार हरिश्रेष्ठो महेन्द्रसमविक्रमः।

##### शब्दार्थः
महेन्द्रसमविक्रमः equal to Indra in valour, महाबलः mighty, हरिश्रेष्ठः best of the monkeys, महद्भिः great, शृङ्गैः with peaks, उच्छ्रितम् high, तम् him, महेन्द्रम् Mahendra, विचचार strode.

##### आङ्ग्लानुवादः
The mighty, preeminent monkey who was equal to Indra in valour took a leap from the high peaks of the tall mountain, Mahendra৷৷



#### श्लोकः
##### मूलम्
पादाभ्यां पीडितस्तेन महाशैलो महात्मना॥4.67.44॥  
रराज सिंहाभिहतो महान्मत्त इव द्विपः।

##### शब्दार्थः
महात्मना by great self, तेन by him, बाहुभ्याम् with both his shoulders, पीडितः crushed, महाशैलः mighty mountain, सिंहाभिहतः struck by a lion, मत्तः proud, महान् great, द्विपः इव like an elephant, रराज looked.

##### आङ्ग्लानुवादः
Crushed by the feet of the great self, Hanuman, the huge mountain looked like a proud elephant struck by a lion.



#### श्लोकः
##### मूलम्
मुमोच सलिलोत्पीडान्विप्रकीर्णशिलोच्चयः॥4.67.45॥  
वित्रस्तमृगमातङ्गः प्रकम्पितमहाद्रुमः।

##### शब्दार्थः
विप्रकीर्णशिलोच्चयः scattered rocks, वित्रस्तमृगमातङ्गः terrified deer and elephants, प्रकम्पितमहाद्रुमः violently shaken up trees, सलिलोत्पीडान् poured out gushing streams of water, मुमोच released.

##### आङ्ग्लानुवादः
The rocks of the mountain got scattered by the force. The deer and elephants were terrified. The trees were shaken up violently and streams of water gushed forth.



#### श्लोकः
##### मूलम्
नानागन्धर्वमिथुनैः पानसंसर्गकर्कशैः॥4.67.46॥  
उत्पतद्भिश्च विहगैर्विद्याधरगणैरपि।  
त्यज्यमानमहासानुस्सन्निलीनमहोरगः॥4.67.47॥  
चलशृङ्गशिलोद्घातस्तदाऽभूत्स महागिरिः।

##### शब्दार्थः
तदा then, सः महागिरिः that great mountain, पानसंसर्गकर्कशैः by those whose behaviour was rough in a drunken state, नानागन्धर्वमिथुनैः by different groups of copulating gandharvas, उत्पतद्भिः by those flying, विहगैश्च by birds in the sky, विद्याधरगणैरपि hosts of vidyadharas, त्यज्यमानमहासानुः abandoned by the vast mountain slopes, सन्निलीनमहोरगः with serpents resting, चलशृङ्गशिलोद्घातः the rocks shaken up on mountain tops, अभूत् appeared.

##### आङ्ग्लानुवादः
Shaken by the rude shock, couples of intoxicated gandharvas left in a huff the vast slopes of the great mountain. Flocks of birds and groups of vidyadharas flew away. The serpents went into hiding. Rocks fell off the shaken mountain.



#### श्लोकः
##### मूलम्
निश्श्वसद्भिस्तदाऽर्तैस्तु भुजङ्गैरर्धनिःसृतैः॥4.67.48॥  
सपताक इवाभाति स तदा धरणीधरः।

##### शब्दार्थः
तदा then, सः that, धरणीधरः holder of the earth, mountain, निश्वसद्भिः hissing out of the rocks, अर्धनिःसृतैः protruding half of their body, भुजगैः serpents, सपताकः इव like the flags, आभाति appeared.

##### आङ्ग्लानुवादः
The serpents with their bodies half protruded out of the rocks and hissing looked like flags planted on the mountain.



#### श्लोकः
##### मूलम्
ऋषिभिस्त्राससम्भ्रान्तैस्त्यज्यमानः शिलोच्चयः॥4.67.49॥  
सीदन्महति कान्तारे सार्थहीन इवाध्वगः।

##### शब्दार्थः
त्राससम्भ्रान्तैः by those alarmed and agitated, ऋषिभिः by sages, त्यज्यमानः being abandoned, शिलोच्चयः the mountain, सार्थहीनः berefit of a caravan, महति in a great, कान्तारे in the forest, सीदन् while worrying, अध्वगः इव like the traveller.

##### आङ्ग्लानुवादः
The alarmed and agitated sages abandonned the mountain peaks.The mountain appeared like a lone traveller separated from the caravan in the great forest.



#### श्लोकः
##### मूलम्
सवेगवान् वेगसमाहितात्मा  
हरिप्रवीरः परवीरहन्ता।  
मनस्समाधाय महानुभावो  
जगाम लङ्कां मनसा मनस्वी॥4.67.50॥

##### शब्दार्थः
वेगवान् speeds, वेगसमाहितात्मा fixing his attention on speed, परवीरहन्ता destroyer of enemy  
warriors, मनस्वी sensitive , महानुभावः noble, सः that, हरिप्रवीरः heroic monkey मनः in mind, समाधाय composed, मनसा mentally, लङ्काम् Lanka, जगाम reached.

##### आङ्ग्लानुवादः
Magnanimous, wise and heroic Hanuman, destroyer of enemy warriors, fixed his attention on speed, betook himself mentally to Lanka (ere he reached it physically).  

#### समाप्तिः
 श्रीमद्रामाणये वाल्मीकीय आदिकाव्ये किष्किन्धाकाण्डे सप्तषष्टितमस्सर्गः॥  
Thus ends the sixtyseventh sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/05-daxiNAnveShaNam/067_hanumatA_sAgarollanghananishchayaH.md">
<details><summary><h3>भूषणम् ...{Loading}...</h3></summary>



तं दृष्ट्वा जृम्भमाणं ते क्रमितुं शतयोजनम् ।  

वीर्येणापूर्यमाणं च सहसा वानरोत्तमम्  ॥  ४।६७।१  ॥   

सहसा शोकमुत्सृज्य प्रहेर्षेण समन्वताः ।  

विनेदुस्तुष्टुवुश्चापि हनुमन्तं महाबलम्  ॥  ४।६७।२  ॥   

प्रहृष्टा विस्मिताश्चैव वीक्षन्ते स्म समन्ततः ।  

त्रिविक्रमकृतोत्साहं नारायणमिव प्रजाः  ॥  ४।६७।३  ॥   

संस्तूयमानो हनुमान् व्यवर्धत महाबलः ।  

समाविध्य च लाङ्गूलं हर्षाच्च बलमोयिवान्  ॥  ४।६७।४  ॥   

तस्य संस्तूयमानस्य वृद्धैर्वानरपुङ्गवैः ।  

तेजसापूर्यमाणस्य रूपमासीदनुत्तमम्  ॥  ४।६७।५  ॥   

यथा विजृम्भते सिंहो विवृद्धो गिरिगह्वरे ।  

मारुतस्यौरसः पुत्त्रस्तथा सम्प्रति जृम्भते  ॥  ४।६७।६  ॥   

तं दृष्ट्वेत्यादि । जृम्भमाणं वर्धमानम्  ॥  ४।६७।१६  ॥   

  

अशोभत मुखं तस्य जृम्भमाणस्य धीमतः ।  

अम्बरीषमिवादीप्तं विधूम इव पावकः  ॥  ४।६७।७  ॥   

हरीणामुत्थितो मध्यात्सम्प्रहृष्टतनूरुहः ।  

अभिवाद्य हरीन्वृद्धान् हनुमानिदमब्रवीत्  ॥  ४।६७।८  ॥   

अशोभतेति । आदिप्तमम्बरीषमिव स्थितं जृम्भमाणस्य तस्य मुखं विधूमः पावक इव
अशोभत । अम्बरीषं भ्राष्ट्रम् । "क्लीबे ऽम्बरीषं भ्राष्टो ना" इत्यमरः  ॥ 
४।६७।७,८  ॥   

  

अरुजत्पर्वताग्राणि हुताशनसखो ऽनिलः ।  

बलवानप्रमेयश्च वायुराकाशगोचरः  ॥  ४।६७।९  ॥   

तस्याहं शीघ्रवेगस्य शीघ्रगस्य महात्मनः ।  

मारुतस्यौरसः पुत्त्रः प्लवने नास्ति मत्समः  ॥  ४।६७।१०  ॥   

अरुजदित्यादि । अनिलः गमनशीलः । "अन प्राणने" इत्यस्मादौणादिक इलप्रत्ययः ।
शीघ्रवेगस्य शीघ्राः वैनतेयादयः तेषां वेग इव वेगो यस्य सः तस्य ।
तत्साम्यमसहमानस्ततो ऽप्याधिक्यमाह शीघ्रगस्येति । यद्वा शीघ्रवेगस्य अत एव
शीघ्रगस्य  ॥  ४।६७।९,१०  ॥   

  

उत्सहेयं हि विस्तीर्णमालिखन्तमिवाम्बरम् ।  

मेरुं गिरिमसङ्गेन परिगन्तुं सहस्रशः  ॥  ४।६७।११  ॥   

बाहुवेगप्रणुन्नेन सागरेणाहमुत्सहे ।  

समाप्लावयितुं लोकं सपर्वतनदीह्रदम्  ॥  ४।६७।१२  ॥   

ममोरुजङ्घवेगेन भविष्यति समुत्थितः ।  

समुच्छ्रितमहाग्राहः समुद्रो वरुणालयः  ॥  ४।६७।१३  ॥   

उत्सहेयमिति । विस्तीर्णमिति मेरुविशेषणम् । वानरसेनाभयनिवृत्यर्थं
स्वोत्कर्षंमपि स्वयं निवेदयति  ॥  ४।६७।१११३  ॥   

  

पन्नगाशनमाकाशे पतन्तं पक्षिसेविते ।  

वैनतेयमहं शक्तः परिगन्तुं सहस्रशः  ॥  ४।६७।१४  ॥   

पन्नगाशनं स्वोचिताहारलाभाय निरवधिकत्वरामसम्पन्नम् । यद्वा
आहारग्रहणत्वरया सर्वेषां भयावहम् । पतन्तं न तु वर्तमानम् । आकाशे
स्वोचितक्षेत्रे । पक्षिसेवित इति स्वपरिकरसम्पत्तिरुच्यते । वैनतेयं
विनतापुत्रम् । अनेन कौमारावस्थायां बलवेगोत्कर्षः सूच्यते । अहं तस्यापि
प्राणदातुः पुत्रः । परिगन्तुं परितो गन्तुं प्रदक्षिणीकर्तुम् । सहस्रशः
एकयत्नेन सहस्रशः परिगन्तुं शक्तः । आजानसिद्धसामर्थ्यो ऽस्मि  ॥  ४।६७।१४
 ॥   

  

उदयात्प्रस्थितं वापि ज्वलन्तं रश्मिमालिनम् ।  

अनस्तमितमादित्यमभिगन्तुं समुत्सहे  ॥  ४।६७।१५  ॥   

उदयात् प्रस्थितम् उदयगिरेर्निर्गच्छन्तम् आदित्यं स्वस्थानात् प्राप्य तेन
सह गन्तुं प्रारभ्य ततः पूर्वमेवास्तगिरिमासाद्यानस्तमितं ज्वलन्तं
रश्मिमालिनमादित्यमभिगन्तुं प्रत्युद्गन्तुं समुत्सहे । ज्वलन्तमित्यनेन
मध्याह्न एवाभिगमनं सूच्यते  ॥  ४।६७।१५  ॥   

  

ततो भूमिमसंस्पृश्य पुनरागन्तुमुत्सहे ।  

प्रवेगेनैव महता भीमेन प्लवगर्षभाः  ॥  ४।६७।१६  ॥   

ततः सूर्यप्रत्युद्गमनानन्तरम् । भूमिमसंस्पृश्य कुत्राप्यविश्रम्य भीमेन
महता प्रवेगेन प्रारब्धवेगेनैव पुनरागन्तुं पुनरप्येकवारं
सूर्यमभिगन्तुमुत्सह इत्यर्थः । शतयोजनस्थां लङ्कां गन्तुं किमुत? इति भावः
 ॥  ४।६७।१६  ॥   

  

उत्सहेयमतिक्रान्तुं सर्वानाकाशगोचरान् ।  

सागरं शोषयिष्यामि दारयिष्यामि मेदिनीम्  ॥  ४।६७।१७  ॥   

पर्वतांश्चूर्णयिष्यामि प्लवमानः प्लवङ्गमाः ।  

हरिष्याम्यूरुवेगेन प्लवमानो महार्णवम्  ॥  ४।६७।१८  ॥   

उत्सहेयमिति । आकाशगोचरान् ग्रहनक्षत्रादीन्  ॥  ४।६७।१७,१८  ॥   

  

लतानां विविधं पुष्पं पादपानां च सर्वशः ।  

अनुयास्यन्ति मामद्य प्लवमानं विहायसा  ॥  ४।६७।१९  ॥   

लतानामिति । पुष्पमिति जात्येकवचनम्  ॥  ४।६७।१९  ॥   

  

भविष्यति हि मे पन्थाः स्वातेः पन्था इवाम्बरे ।  

चरन्तं घोरमाकाशमुत्पतिष्यन्तमेव वा  ॥  ४।६७।२०  ॥   

द्रक्ष्यन्ति निपतन्तं च सर्वभूतानि वानराः ।  

महामेघप्रतीकाशं मां च द्रक्ष्यथ वानराः  ॥  ४।६७।२१  ॥   

दिवमावृत्य गच्छन्तं ग्रसमानमिवाम्बरम् ।  

विधमिष्यामि जीमूतान् कम्पयिष्यामि पर्वतान् ।  

सागरं क्षोभयिष्यामि प्लवमानः समाहितः  ॥  ४।६७।२२  ॥   

भविष्यतीति । स्वातेः पन्थाः परिपूर्णताराच्छायापथः  ॥  ४।६७।२०२२  ॥   

  

वैनतेयस्य सा शक्तिर्मम या मारुतस्य वा  ॥  ४।६७।२३  ॥   

ऋते सुपर्णराजानं मारुतं वा महाजवम् ।  

न तद्भूतं प्रपश्यामि यन्मां प्लुतमनुव्रजेत्  ॥  ४।६७।२४  ॥   

निमेषान्तरमात्रेण निरालम्बनमम्बरम् ।  

सहसा निपतिष्यामि घनाद्विद्युदिवोत्थिता  ॥  ४।६७।२५  ॥   

भविष्यति हि मे रूपं प्लवमानस्य सागरे ।  

विष्णोर्विक्रममाणस्य पुरा त्रीन् विक्रमानिव  ॥  ४।६७।२६  ॥   

बुद्ध्या चाहं प्रपश्यामि मनश्चेष्टा च मे तथा ।  

अहं द्रक्ष्यामि वैदेहीं प्रमोदध्वं प्लवङ्गमाः  ॥  ४।६७।२७  ॥   

मारुतस्य समो वेगे गरुडस्य समोजवे ।  

अयुतं योजनानां तु गमिष्यामीति मे मतिः  ॥  ४।६७।२८  ॥   

वासवस्य सवज्रस्य ब्रह्मणो वा स्वयम्भुवः ।  

विक्रम्य सहसा हस्तादमृतं तदिहानये  ॥  ४।६७।२९  ॥   

लङ्कां वापि समुत्क्षिप्य गच्छेयमिति मे मतिः ।  

तमेवं वानरश्रेष्ठं गर्जन्तममितौजसम्  ॥  ४।६७।३०  ॥   

प्रहृष्टा हरयस्तत्र समुदैक्षन्त विस्मिताः ।  

तस्य तद्वचनं श्रुत्वा ज्ञातीनां शोकनाशनम्  ॥  ४।६७।३१  ॥   

उवाच परिसंहृष्टो जाम्बवान् हरिसत्तमम् ।  

वीरकेसरिणः पुत्र हनुमन् मारुतात्मज  ॥  ४।६७।३२  ॥   

ज्ञातीनां विपुलः शोकस्त्वया तात विनाशितः ।  

तव कल्याणरुचयः कपिमुख्याः समागताः  ॥  ४।६७।३३  ॥   

मङ्गलं कार्यसिद्ध्यर्थं करिष्यन्ति समाहिताः ।  

ऋषीणां च प्रसादेन कपिवृद्धमतेन च ।  

गुरूणां च प्रसादेन प्लवस्व त्वं महार्णवम्  ॥  ४।६७।३४  ॥   

वैनतेयस्येति । मम या शक्तिः सा मारुतस्य वैनतेयस्य वेति सम्बन्धः  ॥ 
४।६७।२३३४  ॥   

  

स्थास्यामश्चैकपादेन यावदागमनं तव ।  

त्वद्गतानि च सर्वेषां जीवितानि वनौकसाम् ।  

ततस्तु हरिशार्दूलस्तानुवाच वनौकसः  ॥  ४।६७।३५  ॥   

स्थास्यामश्चैकपादेन, तथा सत्वराः स्मेत्यर्थः  ॥  ४।६७।३५  ॥   

  

नेयं मम मही वेगं लङ्घने धारयिष्यति ।  

एतानीह नगस्यास्य शिलासङ्कटशालिनः ।  

शिखराणि महेन्द्रस्य स्थिराणि च महान्ति च  ॥  ४।६७।३६  ॥   

एषु वेगं करिष्यामि महेन्द्रशिखरेष्वहम् ।  

नानाद्रुमविकीर्णेषु धातुनिःष्यन्दशोभिषु  ॥  ४।६७।३७  ॥   

एतानि मम निष्पेषं पादयोः प्लवतां वराः ।  

प्लवतो धारयिष्यन्ति योजनानामितः शतम्  ॥  ४।६७।३८  ॥   

ततस्तं मारुतप्रख्यः स हरिर्मारुतात्मजः ।  

आरुरोह नगश्रेष्ठं महेन्द्रमरिमर्दनः  ॥  ४।६७।३९  ॥   

वृतं नानाविधैर्वृक्षैर्मृगसेवितशाद्वलम् ।  

लताकुसुमसम्बाधं नित्यपुष्पफलद्रुमम्  ॥  ४।६७।४०  ॥   

नेयमित्यादि । शिलासङ्कटशालिनः शिलातुङ्गप्रदेशभूयिष्ठस्य । "सङ्कटो
दन्तुरे तुङ्गे विपद्रोगविशेषयोः" इति विश्वः  ॥  ४।६७।३६४०  ॥   

  

सिंहशार्दूलचरितं मत्तमातङ्गसेवितम् ।  

मत्तद्विजगणोद्घुष्टं सलिलोत्पीडसङ्कुलम्  ॥  ४।६७।४१  ॥   

महद्भिरुच्छ्रितं शृङ्गैर्महेन्द्रं स महाबलः ।  

विचचार हिरश्रेष्ठो महेन्द्रसमविक्रमः  ॥  ४।६७।४२  ॥   

पादाभ्यां पीडितस्तेन महाशैलो महात्मनः ।  

रराज सिंहाभिहतो महान्मत्त इव द्विपः  ॥  ४।६७।४३  ॥   

मुमोच सलिलोत्पीडान् विप्रकीर्णशिलोच्चयः  ॥  ४।६७।४४  ॥   

सलिलोत्पीडैः सलिलप्रवाहैः सङ्कुलम्  ॥  ४।६७।४१४४  ॥   

  

वित्रस्तमृगमातङ्गः प्रकम्पितमहाद्रुमः ।  

नागगन्धर्वमिथुनैः पानसंसर्गकर्कशैः  ॥  ४।६७।४५  ॥   

उत्पतद्भिश्च विहगैर्विद्याधरगणैरपि ।  

त्यज्यमानमहासानुः सन्निलीनमहोरगः  ॥  ४।६७।४६  ॥   

पानसंसर्गकर्कशैः पानसंसर्गदृढैः । "कर्कशं कठिनं क्रूरं कठोरं निष्ठुरं
दृढम्" इत्यमरः । पानप्रवृत्तौ दृढाभिनिवेशैरित्यर्थः  ॥  ४।६७।४५,४६  ॥   

  

चलशृङ्गशिलोद्घातस्तदाभूत्स महागिरिः ।  

निःश्वसद्भिस्तदा ऽ ऽर्तैस्तु भजङ्गैरर्धनिस्सृतैः  ॥  ४।६७।४७  ॥   

सपताक इवाभाति स तदा धरणीधरः  ॥  ४।६७।४८  ॥   

उद्धातः समूहः  ॥  ४।६७।४७,४८  ॥   

  

ऋषिभिस्त्राससम्भ्रान्तैस्त्यज्यमानः शिलोच्चयः ।  

सीदन्महति कान्तारे सार्थहीन इवाध्वगः  ॥  ४।६७।४९  ॥   

ऋषिभिरिति । सार्थहीनः, अभूदिति शेषः  ॥  ४।६७।४९  ॥   

  

स वेगवान् वेगसमाहितात्मा हरिप्रवीरः परवीरहन्ता ।  

मनः समाधाय महानुभावो जगाम लङ्कां मनसा मनस्वी  ॥  ४।६७।५०  ॥   

इत्यार्षे श्रीरामायणे श्रीमद्वाल्मीकीये आदिकाव्ये चतुर्विंशत्सहस्रिकायां
संहितायां श्रीमत्किष्किन्धाकाण्डे सप्तषष्टितमः सर्गः  ॥  ६७  ॥   

स इति । वेगसमाहितात्मा वेगविषये समर्पितमनाः । मनः समाधाय मनः समाहितं
कृत्वा  ॥  ४।६७।५०  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने सप्तषष्टितमः सर्गः  ॥  ६७  ॥   

  

इत्थं शठारिगुरुवर्यपदारविन्द  

सेवारसाधिगतसर्वरहस्यबोधः ।  

गोविन्धराजविबुधः प्रमुदे बुधानां  

कैष्किन्धकाण्डविषयां विततान टीकाम्  ॥   

 ॥  इति किष्किन्धाकाण्डः समाप्तः  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/05-daxiNAnveShaNam/067_hanumatA_sAgarollanghananishchayaH.md">
<details><summary><h3>शिरोमणी ...{Loading}...</h3></summary>



प्रहर्षणप्रकारमाह तमित्यादिभिः । शतयोजनं शतयोजनपरिमितं समुद्रं
क्रमितुमुल्लङ्घितुं जृम्भमाणं वर्धमानमित्यर्थः । वेगेनापूर्यमाणं तं
प्रसिद्धं महाबलं हनूमन्तं दृष्ट्वा शोकमुत्सृज्य प्रहर्षेण समन्विता
वानराः विनेदुः तुष्ठुवुश्च । श्लोकद्वयमेकान्वयि  ॥  ४।६७।१,२  ॥   

  

प्रहृष्टा इति । ते वानराः कृतोत्साहं त्रिलोकविक्रमणविषयकोत्साहविशिष्टं
नारायणं प्रजा इव समन्ततो वीक्ष्यन्ते हनूमन्तमिति शेषः  ॥  ४।६७।३  ॥   

  

संस्तूयमान इति । संस्तूयमानो वानरैरिति शेषः । हनूमान् लाङ्गूलं हर्षात्
समाविध्य प्रस्तार्य बलं स्वमहापराक्रममुपेयिवान् सस्मार  ॥  ४।६७।४  ॥   

  

तस्येति । तेजसा आपूर्यमाणस्य चर्यमानस्य तस्य हनुमतो रूपं
स्वरूपमनुत्तममत्युत्तममासीत्  ॥  ४।६७।५  ॥   

  

यथेति । विवृते विस्तीर्णे गिरिगह्वरे यथा सिंहो विजृम्भते गात्रविनामं
करोति तथा मारुतस्यौरसः पुत्रः संप्रति जृम्भते  ॥  ४।६७।६  ॥   

  

अशोभतेति । तस्य हनूमतः विधूमः पावक इव दीप्तं मुखम् अम्बरीपोपमं
सूर्यसदृशं यथा भवति तथा अशोभत । अम्बरीषशब्दार्थस्तु अम्बरिणामाकाशवतां
नक्षत्रगणानामीषः तेजसा पराभूतत्वं यस्मादिति अम्बरिणः सर्वलेकान्
आकाशचारिणो वा ईषति स्वतेजसा प्राप्नोतीति वा  ॥  ४।६७।७  ॥   

  

हरीणामिति । हरीणां मध्यात् उत्थितो हनूमान् हरीन् अभिवाद्य
प्रणम्येदमब्रवीत्  ॥  ४।६७।८  ॥   

  

अरुजन्निति । पर्वताग्राणि अरुजन् अन्यः विदारयन् न निलीयते इत्यनिलः नित्य
इत्यर्थः, यो वाः तस्यौरसः पुत्रो ऽहं प्लवनेन धर्मेण तत्समो ऽस्मि ।
श्लोकद्वयमेकान्वयि  ॥  ४।६७।९,१०  ॥   

  

उत्सहेयमिति । अम्बरमाकाशमालिखनमिव विस्तीर्णं सहस्रशो मेरुम् असङ्गेन
विश्रमाय किंचित्स्पर्शराहित्येन परिगन्तुं लङ्घयितुम् उत्सहेयम्  ॥ 
४।६७।११  ॥   

  

बाह्विति । बाहुवेगेन प्रणुन्नेन चालितेन सागरेण लोकं
समाप्लावयितुमहमुत्सहे  ॥  ४।६७।१२  ॥   

  

ममेति । समुत्थिता महाग्राहाः यस्मिन् स समुद्रः ममोरुजङ्घवेगेन समुत्थितः
त्यक्तमर्यादो भविष्यति  ॥  ४।६७।१३  ॥   

  

पन्नगेति । पक्षिसेविते आकाशे पतन्तं पन्नगाशनं पन्नगभक्षकं वैनतेयं
सहस्रशो वारं परिगन्तुं शक्तो ऽहमस्मीति शेषः, यावत्कालेन यावद्देशं
तेनैकवारमुत्पत्यते तावत्कालेन तावद्देशं सहस्रशो वारमुत्पतितुं समर्थो
ऽस्मीत्यर्थः  ॥  ४।६७।१४  ॥   

  

उदयादिति । हे प्लवगर्षभाः महता प्रवेगेनोपलक्षितो ऽहमुदयात्
उदयाचलात्प्रस्थितं रश्मिमालिनं ज्वलन्तं मध्याह्नवर्तिनमित्यर्थः, आदित्यं
गन्तुं गत्वा स्प्रष्टुं समुत्सहे ततः स्पर्शानन्तरं भूमिमागत्येत्ति शेषः,
असंस्पृष्ट्वा विश्रमार्थं भूमिस्पर्शमलब्ध्वा अनस्तमितं श्रमाभाववत् यथा
भवति तथा आदित्यमागन्तुं प्राप्नुमुत्सहे । सविशेषणमादित्यमुभयान्वयि ।
श्लोकद्वयमेकान्वयि  ॥  ४।६७।१५,१६  ॥   

  

उत्सहेयमिति । आकाशगोचरान् अतिक्रान्तुमित्सहे । सागरान् शोषयिष्यामि
शोषयितुमुत्सहे शोषणपूर्वकोत्साहो धात्वर्थः । एवमुत्तरत्रापि
तत्तद्धात्वर्थपूर्वक उत्साहो ऽर्थः । अत एव न
शोषादिप्रतिज्ञावाक्यत्वमेतस्य  ॥  ४।६७।१७  ॥   

  

पर्वतानिति । उरुवेगेन महार्णवं प्लवमानो ऽहं हरिष्यामि पारं प्राप्स्यामि
 ॥  ४।६७।१८  ॥   

  

लतानामिति । लतादीनां पुष्पं विहायसा आकाशेन प्लवमानं मामनुयास्यति
प्राप्स्यति पुष्पादीनि ग्रहीष्यामीत्यर्थः, अत एव अम्बरे आकाशे मम पन्थाः
स्वातेः पन्थाः छायापथ एव भविष्यति गृहीतफलपुष्पादीनां
छायापथगतनक्षत्रगणतुल्यतया उपमानोपमेयभावः । सार्धश्लोक एकान्वयी  ॥ 
४।६७।१९  ॥   

  

चरन्तमिति । हे वानराः । आकाशं चरन्तं प्रस्थितवन्तम् उत्पतिष्यन्तम्
उर्ध्वं गच्छन्तं निपतन्तं समुद्रपारदेशं प्राप्नुवन्तं मां सर्वभूतानि
द्रक्ष्यन्ति । अर्धद्वयमेकान्वयि  ॥  ४।६७।२०  ॥   

  

महेति । अम्बरमाकाशं ग्रसमानमिव मां द्रक्ष्यध्वं द्रक्ष्यध्वे  ॥  ४।६७।२१
 ॥   

  

विधमिष्यामीति । सागरं शोषयिष्यामि  ॥  ४।६७।२२  ॥   

  

वैनतेयस्येति । शक्तिः प्लवनसामर्थ्यं वैनतेयादित्रयस्यैव अतः सुपर्णराजानं
मारुतं वा ऋते विना प्लुतं मां यत्प्राणिमात्रमनुव्रजेत् तद्भूतमुत्पन्नं न
प्रपश्यामि । सार्धश्लोक एकान्वयी  ॥  ४।६७।२३,२४  ॥   

  

निमेषेति । निरालम्बनं शून्यमम्बरं घनात् उत्थिता विद्युदिव
निमेषान्तरमात्रेण निपतिष्यामि व्याप्स्यामीत्यर्थः  ॥  ४।६७।२५  ॥   

  

भविष्यतीति । तदा बलिराज्यप्राप्तिसमये त्रीन् विक्रमान् लोकान्
प्रक्रममाणस्य विष्णोः रूपमिव मे रूपं भविष्यति  ॥  ४।६७।२६  ॥   

  

बुद्ध्येति । अहं वैदेहीं द्रक्ष्यामि इति
बुद्ध्यानिश्चयात्मकान्तःकरणवृत्त्याहं प्रपश्यामि निश्चिनोमि । तत्र
हेतुः-- तथा निश्चयजनिका मे मनश्चेष्टा मनसो ऽतीवप्रसादो ऽस्तीत्यर्थः, अतः
प्रमोदध्वम्  ॥  ४।६७।२७  ॥   

  

मारुतस्येति । योजनानामयुतमहं गमिष्यामि इति मे मतिर्निश्चयः  ॥ 
४।६७।२८ ॥   

  

वासवस्येति । वासवादेः हस्तात् तत्प्रसिद्धममृतमिह आनये आनयनसमर्थो ऽस्मि
 ॥  ४।६७।२९  ॥   

  

लङ्कां समुत्क्षिष्यामि गच्छेयमिति मे मतिर्निश्चयः । अर्धं पृथक् तमिति ।
तत्र तस्मिन्समये प्रहृष्टाः हरयस्तं हनूमन्तं विस्मिताः सन्तः समुदैक्षन्त
 ॥  ४।६७।३०  ॥   

  

तदिति । अस्य हनुमतो वचनं श्रुत्वा जाम्बवान् उवाच  ॥  ४।६७।३१  ॥   

  

तद्वचनाकारमाह वीरेति । हे वी ज्ञातीनामस्माकं शोकस्त्वया प्रणाशितः  ॥ 
४।६७।३२  ॥   

  

तवेति । कल्याणरुचयः कल्याणसंपादकशोभाविशिष्टाः समाहिताः एकाग्रचित्ताः
समागताः कपिमुख्यास्तव अर्थसिद्ध्यर्थं मङ्गलानि करिष्यन्ति  ॥  ४।६७।३३
 ॥   

  

ऋषीणामिति । ऋष्यादिप्रसादादिना त्वं महार्णवं प्लव  ॥  ४।६७।३४  ॥   

  

स्थास्याम इति । त्वद्गतानि गमनानि वनौकसां जीवनानि अतः यावत्तवागमनं तावत्
एकपादेन स्थास्यामः  ॥  ४।६७।३५  ॥   

  

तत इति । ततः जाम्बवद्वचनश्रवणानन्तरं हरिशार्दूलो हनुमान् वनौकस उवाच ।
तद्वचनाकारमाह प्लवने सति मे वेगं को ऽपि न धारयिष्यति निवारयितुं समर्थो न
भविष्यतीत्यर्थः  ॥  ४।६७।३६  ॥   

  

एतानीति । धातुनिष्पन्दशोभिषु धातुसमूहशोभावत्सु येषु महेन्द्रशिखरेषु अहं
गमिष्यामि तानि एतानि शिलासंकटशालिनः शिलासमूहविशिष्टस्य अस्य नगस्य
महेन्द्रस्य गिरेः महान्ति शिखराणि स्थिराणि पुष्टाणि अतः इतः प्लवतो मम
वेगमेतानि शिखरानि धारयिष्यन्ति । अर्धषट्कमेकान्वयि  ॥  ४।६७।३७३९  ॥   

  

तत इति । मारुतप्रख्यः पवनसदृशो ऽरिमर्दनो हनूमान् पुष्पैर्वृतं
सलिलोत्पीडैर्निर्झरैः संकुलं व्याप्तं नगश्रेष्ठं महेन्द्रमारुरोह ।
अर्धषट्कमेकान्वयि  ॥  ४।६७।४०४२  ॥   

  

महद्भिरिति । उच्छ्रितः उर्ध्वं प्राप्तो हनूमान् महेन्द्रस्य
शृङ्गैर्विचचार । शृङ्गेष्वेवोत्प्लुत्योप्लुत्य गच्छतीत्यर्थः  ॥  ५।६७।४३
 ॥   

  

बाहुभ्यामिति । महात्मना तेन हनुमता बाहुभ्यां पीडितो महाशैलः सिंहाभिहतो
मत्तो द्विपो गज इव ररास अतिभीतस्ववर्तिसिंहादिनादेन नादितो ऽभूदित्यर्थः
 ॥  ४।६७।४४ ॥   

  

मुमोचेति । विप्रकीर्णाः प्रक्षिप्ताः शिलोच्चयाः पाषाणसमूहा यस्य स
महेन्द्राचलः सलिलोत्पीडान् निर्झरान् मुमोच निर्झरा द्रुतं पेतुरित्यर्थः
 ॥  ४।६७।४५  ॥   

  

नागेति । पानसंसर्गेण मादकरससंबन्धेन कर्कशैः उत्कटचित्तैः गन्धर्वमिथुनैः
विहङ्गैश्च विद्याधरगणैश्च त्यज्यमानो महासानुर्यस्य सः
शैलशृङ्गशिलानामुत्पातः पतनं यस्मात् स महागिरिरभूत् । अर्धचतुष्यमेकान्वयि
 ॥  ४।६७।४६,४७  ॥   

  

निश्वसद्भिरिति । तदा तस्मिन् काले धरणीधरः स महेन्द्रः निश्वसद्भिः भीत्या
निश्वासं प्राप्नुवद्भिः अत एव अर्धनिस्सृतैः कथमिदं जातमिति दर्शनाय
निस्सारितोर्ध्वभागैः भुजगैः सपताकः पताकाभिः सहित इव आभाति  ॥  ४।६७।४८
 ॥   

  

ऋषिभिरिति । त्राससंभ्रान्तैः त्रासहेतुभिरुद्विग्नैः ऋषिभिस्त्यज्यमानः
शिश्लोच्चयः पर्वतः महति कान्तारे सार्थहीनो ऽध्वग इव सीदन्नास्त इति शेषः
 ॥  ४।६७।४९  ॥   

  

स इति । वेगे समाहितः दृढीकृतः आत्मा मनो यस्य स वेगवान् महानुभावः
अतिप्रभावविशिष्टो हनूमान् मनः समाधाय लङ्कां मनसा जगाम प्राप  ॥  ४।६७।५०
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
सप्तषष्टितमः सर्गः  ॥  ४।६७  ॥   

  

रामानुग्रहजन्येयं किष्किन्धाविवृत्तिः परा ।  

समाप्तिमगमत् श्रीमान् रामायणशिरोमणिः  ॥   

इति श्रीवाल्मीकिरामायणे विवृतित्रयसनाथं किष्किन्धाकाण्डं समाप्तम् ।  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/05-daxiNAnveShaNam/067_hanumatA_sAgarollanghananishchayaH.md">
<details><summary><h3>तिलकम् ...{Loading}...</h3></summary>



अथ गृहीतमहाविग्रहस्य हनूमतो वानरबलाश्वासनाय निजबलप्रख्यापनपूर्वं
समुद्रलङ्घनाय महेन्द्रपर्वतारोहणमाह-- तमिति । जृम्भमाणं वर्धमानम् । ते
वानराः  ॥  ४।६७।१,२  ॥   

  

कृतोत्साहम्, त्रिलोकीविक्रमणे इति शेषः  ॥  ४।६७।३  ॥   

  

समाविद्ध्यास्फाल्य  ॥  ४।६७।४६  ॥   

  

अम्बरीषं भ्राष्ट्रं तदुपपम्, अत एव दीप्तं प्रज्वलत् ।
अङ्गारवर्णप्रतप्तभ्राष्ट्रोपममिति यावत् । स्वयं च विधूमः पावक इवाशोभत ।
"अम्बरीषोपमं दीप्तं विधूम इव पावकः" इति प्राचीनः पाठः  ॥  ४।६७।७,८  ॥   

  

आरुजन्नत्यन्तं भिन्दमानः । हुताशनसखः सखोच्यमानगुणो यो वायुर्गमनशीलो
ऽनिलो ऽस्ति  ॥  ४।६७।९  ॥   

  

तस्य मारुतस्याहमौरसः पुत्रः प्लवने गुणेन तत्समो ऽस्मि  ॥  ४।६७।१०  ॥   

  

मेरुं गिरिमसङ्गेन मध्ये विश्रामा क्वचित्क्षणमपि स्थितिराहित्येनैव
सहस्रशः परिगन्तुमुत्सहे एकेनैव वेगेन सहस्रवारं प्रदक्षिणं कर्तुं
शक्नोमीत्याशयः  ॥  ४।६७।११,१२  ॥   

  

समुत्थितो ऽतिक्रान्तवेलः  ॥  ४।६७।१३  ॥   

  

पक्षिसेवितं पक्षिराजं वैनतेयमाकाशे पतन्तमहमपि सहस्रशः परिगन्तुं शक्तः ।
तस्यैकपातं यावदहं सहस्रवारं पतितुं शक्त इति यावत्  ॥  ४।६७।१४  ॥   

  

उदयगिरेः प्रस्थितमनस्तमितमेव गन्तुं गत्वा स्प्रष्टुमुत्सहे  ॥  ४।६७।१५
 ॥   

  

ततस्तं स्पृष्ट्वा पुनः प्रत्यावृत्य भूपर्यन्तमागत्य भुवमस्पृष्ट्वैव
पुनस्तदभिमुखं गन्तुमुत्सहे । प्रवेगेन प्रस्तुतैकयत्नेन । एवं च
शतयोजनगमनागमनयोर्न कश्चित्प्रयास इति ध्वनितम्  ॥  ४।६७।१६  ॥   

  

आकाशगोचरा ग्रहर्क्षादयः  ॥  ४।६७।१७,१८  ॥   

  

लतानां विविधं पुष्पं पादपानां च पुष्पं हरिष्यामीत्यन्वयः । तच्च पुष्पं
वायुवेगेनाहृतं मामनुयास्यति  ॥  ४।६७।१९  ॥   

  

स्वातेः पन्था इति । स्वातिपथश्छायापथ इत्युच्यते स तु प्रकीर्णबहुनक्षत्रः
। मम पन्था अपि प्रकीर्णबहुपुष्पकः । चरन्तं माग्रमध्ये इत्याकाशं
प्रत्युत्पतिष्यन्तमेव  ॥  ४।६७।२०  ॥   

  

निपतन्तं परे पारे इति शेषः । द्रक्ष्यन्ति
अनेनोत्पतनपतनयोरेककालत्वोक्त्या ऽतिवेगः सूचितः  ॥  ४।६७।२१  ॥   

  

अम्बरं ग्रसमानमिव मां द्रक्ष्यध्वमित्यन्वयः  ॥  ४।६७।२२  ॥   

  

वैनतेयस्य वेति । त्रयाणामेवैषा सर्वभूतातिशायिनी शक्तिः, नान्यस्येति भावः
। प्लुतं मां तौ ऋते यदनुव्रजेत्तद्भूतं न पश्यामि  ॥  ४।६७।२३  ॥   

  

विद्युदुपमया शौघ्र्येण बहुदेशव्याप्तिर्ध्वन्यते  ॥  ४।६७।२४  ॥   

  

तदा त्रिविक्रमावतारकाले  ॥  ४।६७।२५  ॥   

  

"सतां हि सन्देहपदेषु वस्तुषु प्रमाणमन्तःकरणप्रवृत्तयः" इति न्यायेनाह
बुद्ध्येति । निश्चयात्मकान्तःकरणेनेत्यर्थः । तथा मे मनश्चेष्टा
मनोव्यापारो ऽनुमानरूपः । किं पश्यसि किंविषया च ते मनश्चेष्टेत्यत्राह--
द्रक्ष्यामीति । ४।६७।२६  ॥   

वेगजवौ पर्यायौ । अयुतमित्यनेनाप्रमेयबलत्वं प्रकाश्यते, न तु परिच्छेदः ।
वस्तुतस्तदभावात् । रावणो ऽपि वक्ष्यति "न मारुतेरस्ति गतिप्रमाणम्" इति  ॥ 
४।६७।२७  ॥   

  

वासवस्येति । वासवहस्ते स्वर्गिभोग्यममृतं ब्रह्मणो हस्ते च
योगिभोग्यममृतम् । तदानयनवचो ऽत्युक्त्यलङ्कारपरम्  ॥  ४।६७।२८  ॥   

  

समुत्क्षिप्य स्वस्थानादुत्पाटनपूर्वकं गृहीत्वा । यद्वा ततः परतो ऽपि
गच्छेयमित्यर्थः  ॥  ४।६७।२९,३०  ॥   

  

वेगवन्निति संबुद्धिः  ॥  ४।६७।३१  ॥   

  

त्वत्संबन्धिन्यां कल्याणवृद्धौ रुचुरभिलाषो येषां ते । यद्वा तव कल्याणं
वाञ्छितारः  ॥  ४।६७।३२  ॥   

  

वृद्धमतमाशीर्वादः  ॥  ४।६७।३३  ॥   

  

तव यावदागमनमेकपादेन स्थास्यामः त्वरया प्रियं श्रोतुमेकपादेन स्थित्वा
तपश्चरिष्याम इत्यर्थः  ॥  ४।६७।३४,३५  ॥   

  

प्लवने सति मम वेगं न को ऽपि धारयिष्यति । शिलासङ्कटं शिलासमूहः अत एव
एतानि स्थिराणि शिखराणीत्यन्वयः  ॥  ४।६७।३६,३७  ॥   

  

धातुनिष्पन्दो धातुसमूहः  ॥  ४।६७।३८  ॥   

  

मारुतप्रख्यस्तत्सदृशः  ॥  ४।६७।३९  ॥   

  

मृगैः सेवितं शाद्वलं तृणबद्देशो यस्य  ॥  ४।६७।४०  ॥   

  

सलिलोत्पीडो निर्झरः  ॥  ४।६७।४१  ॥   

  

उच्छ्रितो महाबलो हनूमान्महेन्द्रस्य महद्भिः शृङ्गैर्विचचार
शृङ्गाच्छृङ्गान्तरं जगाम  ॥  ४।६७।४२  ॥   

  

ररास स्ववर्तिप्राणिशब्देनेति शेषः  ॥  ४।६७।४३,४४  ॥   

  

पाने संसर्गे च कर्कशैरत्यासक्तैः । गन्धर्वाणां तथात्वं च स्वभावः  ॥ 
४।६७।४५ ॥   

  

शैलशृङ्गस्य शिलानामुत्पातः पतनं यस्मिन्सः  ॥  ४।६७।४६४८  ॥   

  

मनसा जगाम सस्मारेत्यर्थः  ॥  ४।६७।४९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे सप्तषष्टितमः सर्गः  ॥  ४।६७  ॥   

  

इति श्रीवाल्मीकिरामायणे विवृतित्रयसनाथं किष्किन्धाकाण्डं समाप्तम् ।  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/05-daxiNAnveShaNam/067_hanumatA_sAgarollanghananishchayaH.md">
<details><summary><h3>द्राविडपाठः ...{Loading}...</h3></summary>



  
तं दृष्ट्वा जृम्भमाणं ते क्रमितुं शतयोजनम्।  
वीर्येणापूर्यमाणं च सहसा वानरोत्तमम् ॥ 4.67.1 ॥   
सहसा शोकमुत्सृज्य प्रहेर्षेण समन्वताः।  
विनेदुस्तुष्टुवुश्चापि हनुमन्तं महाबलम् ॥ 4.67.2 ॥   
प्रहृष्टा विस्मिताश्चैव वीक्षन्ते स्म समन्ततः।  
त्रिविक्रमकृतोत्साहं नारायणमिव प्रजाः ॥ 4.67.3 ॥   
संस्तूयमानो हनुमान् व्यवर्धत महाबलः।  
समाविध्य च लाङ्गूलं हर्षाच्च बलमोयिवान् ॥ 4.67.4 ॥   
तस्य संस्तूयमानस्य वृद्धैर्वानरपुङ्गवैः।  
तेजसापूर्यमाणस्य रूपमासीदनुत्तमम् ॥ 4.67.5 ॥   
यथा विजृम्भते सिंहो विवृद्धो गिरिगह्वरे।  
मारुतस्यौरसः पुत्त्रस्तथा सम्प्रति जृम्भते ॥ 4.67.6 ॥   
अशोभत मुखं तस्य जृम्भमाणस्य धीमतः।  
अम्बरीषमिवादीप्तं विधूम इव पावकः ॥ 4.67.7 ॥   
हरीणामुत्थितो मध्यात्सम्प्रहृष्टतनूरुहः।  
अभिवाद्य हरीन्वृद्धान् हनुमानिदमब्रवीत् ॥ 4.67.8 ॥   
अरुजत्पर्वताग्राणि हुताशनसखोऽनिलः।  
बलवानप्रमेयश्च वायुराकाशगोचरः ॥ 4.67.9 ॥   
तस्याहं शीघ्रवेगस्य शीघ्रगस्य महात्मनः।  
मारुतस्यौरसः पुत्त्रः प्लवने नास्ति मत्समः ॥ 4.67.10 ॥   
उत्सहेयं हि विस्तीर्णमालिखन्तमिवाम्बरम्।  
मेरुं गिरिमसङ्गेन परिगन्तुं सहस्रशः ॥ 4.67.11 ॥   
बाहुवेगप्रणुन्नेन सागरेणाहमुत्सहे।  
समाप्लावयितुं लोकं सपर्वतनदीह्रदम् ॥ 4.67.12 ॥   
ममोरुजङ्घवेगेन भविष्यति समुत्थितः।  
समुच्छ्रितमहाग्राहः समुद्रो वरुणालयः ॥ 4.67.13 ॥   
पन्नगाशनमाकाशे पतन्तं पक्षिसेविते।  
वैनतेयमहं शक्तः परिगन्तुं सहस्रशः ॥ 4.67.14 ॥   
उदयात्प्रस्थितं वापि ज्वलन्तं रश्मिमालिनम्।  
अनस्तमितमादित्यमभिगन्तुं समुत्सहे ॥ 4.67.15 ॥   
ततो भूमिमसंस्पृश्य पुनरागन्तुमुत्सहे।  
प्रवेगेनैव महता भीमेन प्लवगर्षभाः ॥ 4.67.16 ॥   
उत्सहेयमतिक्रान्तुं सर्वानाकाशगोचरान्।  
सागरं शोषयिष्यामि दारयिष्यामि मेदिनीम् ॥ 4.67.17 ॥   
पर्वतांश्चूर्णयिष्यामि प्लवमानः प्लवङ्गमाः।  
हरिष्याम्यूरुवेगेन प्लवमानो महार्णवम् ॥ 4.67.18 ॥   
लतानां विविधं पुष्पं पादपानां च सर्वशः।  
अनुयास्यन्ति मामद्य प्लवमानं विहायसा ॥ 4.67.19 ॥   
भविष्यति हि मे पन्थाः स्वातेः पन्था इवाम्बरे।  
चरन्तं घोरमाकाशमुत्पतिष्यन्तमेव वा ॥ 4.67.20 ॥   
द्रक्ष्यन्ति निपतन्तं च सर्वभूतानि वानराः।  
महामेघप्रतीकाशं मां च द्रक्ष्यथ वानराः ॥ 4.67.21 ॥   
विधमिष्यामि जीमूतान् कम्पयिष्यामि पर्वतान्।  
सागरं क्षोभयिष्यामि प्लवमानः समाहितः ॥ 4.67.22 ॥   
वैनतेयस्य सा शक्तिर्मम या मारुतस्य वा ॥ 4.67.23 ॥   
ऋते सुपर्णराजानं मारुतं वा महाजवम्।  
न तद्भूतं प्रपश्यामि यन्मां प्लुतमनुव्रजेत् ॥ 4.67.24 ॥   
निमेषान्तरमात्रेण निरालम्बनमम्बरम्।  
सहसा निपतिष्यामि घनाद्विद्युदिवोत्थिता ॥ 4.67.25 ॥   
भविष्यति हि मे रूपं प्लवमानस्य सागरे।  
विष्णोर्विक्रममाणस्य पुरा त्रीन् विक्रमानिव ॥ 4.67.26 ॥   
बुद्ध्या चाहं प्रपश्यामि मनश्चेष्टा च मे तथा।  
अहं द्रक्ष्यामि वैदेहीं प्रमोदध्वं प्लवङ्गमाः ॥ 4.67.27 ॥   
मारुतस्य समो वेगे गरुडस्य समोजवे।  
अयुतं योजनानां तु गमिष्यामीति मे मतिः ॥ 4.67.28 ॥   
वासवस्य सवज्रस्य ब्रह्मणो वा स्वयम्भुवः।  
विक्रम्य सहसा हस्तादमृतं तदिहानये ॥ 4.67.29 ॥   
लङ्कां वापि समुत्क्षिप्य गच्छेयमिति मे मतिः।  
तमेवं वानरश्रेष्ठं गर्जन्तममितौजसम् ॥ 4.67.30 ॥   
प्रहृष्टा हरयस्तत्र समुदैक्षन्त विस्मिताः।  
तस्य तद्वचनं श्रुत्वा ज्ञातीनां शोकनाशनम् ॥ 4.67.31 ॥   
उवाच परिसंहृष्टो जाम्बवान् हरिसत्तमम्।  
वीरकेसरिणः पुत्र हनुमन् मारुतात्मज ॥ 4.67.32 ॥   
ज्ञातीनां विपुलः शोकस्त्वया तात विनाशितः।  
तव कल्याणरुचयः कपिमुख्याः समागताः ॥ 4.67.33 ॥   
ऋषीणां च प्रसादेन कपिवृद्धमतेन च।  
गुरूणां च प्रसादेन प्लवस्व त्वं महार्णवम् ॥ 4.67.34 ॥   
त्वद्गतानि च सर्वेषां जीवितानि वनौकसाम्।  
ततस्तु हरिशार्दूलस्तानुवाच वनौकसः ॥ 4.67.35 ॥   
एतानीह नगस्यास्य शिलासङ्कटशालिनः।  
शिखराणि महेन्द्रस्य स्थिराणि च महान्ति च ॥ 4.67.36 ॥   
एषु वेगं करिष्यामि महेन्द्रशिखरेष्वहम्।  
नानाद्रुमविकीर्णेषु धातुनिःष्यन्दशोभिषु ॥ 4.67.37 ॥   
एतानि मम निष्पेषं पादयोः प्लवतां वराः।  
प्लवतो धारयिष्यन्ति योजनानामितः शतम् ॥ 4.67.38 ॥   
ततस्तं मारुतप्रख्यः स हरिर्मारुतात्मजः।  
आरुरोह नगश्रेष्ठं महेन्द्रमरिमर्दनः ॥ 4.67.39 ॥   
वृतं नानाविधैर्वृक्षैर्मृगसेवितशाद्वलम्।  
लताकुसुमसम्बाधं नित्यपुष्पफलद्रुमम् ॥ 4.67.40 ॥   
सिंहशार्दूलचरितं मत्तमातङ्गसेवितम्।  
मत्तद्विजगणोद्घुष्टं सलिलोत्पीडसङ्कुलम् ॥ 4.67.41 ॥   
महद्भिरुच्छ्रितं शृङ्गैर्महेन्द्रं स महाबलः।  
विचचार हिरश्रेष्ठो महेन्द्रसमविक्रमः ॥ 4.67.42 ॥   
पादाभ्यां पीडितस्तेन महाशैलो महात्मनः।  
रराज सिंहाभिहतो महान्मत्त इव द्विपः ॥ 4.67.43 ॥   
मुमोच सलिलोत्पीडान् विप्रकीर्णशिलोच्चयः ॥ 4.67.44 ॥   
वित्रस्तमृगमातङ्गः प्रकम्पितमहाद्रुमः।  
नागगन्धर्वमिथुनैः पानसंसर्गकर्कशैः ॥ 4.67.45 ॥   
उत्पतद्भिश्च विहगैर्विद्याधरगणैरपि।  
त्यज्यमानमहासानुः सन्निलीनमहोरगः ॥ 4.67.46 ॥   
चलशृङ्गशिलोद्घातस्तदाभूत्स महागिरिः।  
निःश्वसद्भिस्तदाऽऽर्तैस्तु भजङ्गैरर्धनिस्सृतैः ॥ 4.67.47 ॥   
सपताक इवाभाति स तदा धरणीधरः ॥ 4.67.48 ॥   
ऋषिभिस्त्राससम्भ्रान्तैस्त्यज्यमानः शिलोच्चयः।  
सीदन्महति कान्तारे सार्थहीन इवाध्वगः ॥ 4.67.49 ॥   
स वेगवान् वेगसमाहितात्मा हरिप्रवीरः परवीरहन्ता।  
मनः समाधाय महानुभावो जगाम लङ्कां मनसा मनस्वी ॥ 4.67.50 ॥   

</details>
</div>
