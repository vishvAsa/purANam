---
title: ०४०

---
॥सूत उवाच॥  
मर्य्यादापर्वते शुभ्रे देवकूटे निबोधत।  
विस्तीर्णे सिखरे तस्य कूटे गिरिवरस्य ह ॥ ४०.१ ॥  
  
समन्ताद्योजनशतं महाभवनमण्डितम्।  
जन्मक्षेत्रं सुपर्णस्य वैनतेयस्य धीमतः ॥ ४०.२ ॥  
  
नैकैर्महा पक्षिगणैर्गारुडैः शीग्रविक्रमैः।  
सम्पूर्णवीर्यसम्पन्नैर्दमनैरुरगारिभिः ॥ ४०.३ ॥  
  
पक्षिराजस्य भवनं प्रथमं तन्महात्मनः।  
महावायुप्रवेशस्य शाल्मलि द्वीपवासिनः ॥ ४०.४ ॥  
  
तस्यैव चारुमूर्ध्नस्तु कूटेषु च महर्द्धिषु।  
दक्षिणेषु विचित्रेषु सप्तस्वपि तु शोभिनः ॥ ४०.५ ॥  
  
सन्ध्याभ्राभाः समुदिता रुक्मप्राकारतोरणाः।  
महाभवनमालाभिः शोभिता देवनिर्मिताः ॥ ४०.६ ॥  
  
त्रिंशद्योजनविस्तीर्णाश्चत्वारिंशत्तमायताः।  
सप्त गन्धर्वनगरा नर नारीसमाकुलाः ॥ ४०.७ ॥  
  
आग्नेया नाम गन्धर्वा महाबलपराक्रमाः।  
कुबेरानुचरा दीप्तास्तेषान्ते भवनोत्तमाः ॥ ४०.८ ॥  
  
तस्य चोत्तरकूटेषु भुवनस्य महागिरेः।  
हर्म्यप्रासादबद्धं च उद्यानवनशोभितम् ॥ ४०.९ ॥  
  
पुरमाशीविषैः पुर्णं महाप्राकारतोरणम्।  
वादित्रशतनिर्घोषैरानन्दितवनान्तरम् ॥ ४०.१० ॥  
  
दुष्प्रसह्यममित्राणां त्रिंशद्योजनमण्डलम्।  
नगरं सैंहिकेयानामुदीर्णं देवविद्विषाम्।  
सिद्धदेवर्षिचरितं देवकूटे निबोधत ॥ ४०.११ ॥  
  
द्वितीये द्विजशार्दूल मर्य्यादापर्वते शुभे।  
महाभवनमालाभिर्नानावर्णाभिरावृतम् ॥ ४०.१२ ॥  
  
सुवर्णमणिचित्राभिरनेकाभिरलङ्कृतम् ।  
विशालरथ्यं दुर्धर्षं नित्यं प्रमुदितं शिवम् ॥ ४०.१३ ॥  
  
नरनारीगणाकीर्णं प्रांशुप्राकारतोरणम् ।  
षष्टियोजनविस्तीर्णं शतयोजनमायतम् ॥ ४०.१४ ॥  
  
नगरं कालकेयानामसुराणां दुरासदम्।  
देवकूटतटे रम्ये सन्निविष्टं सुदुर्जयम्।  
महाभ्रचयसङ्काशं सुनासन्नाम विश्रुतम् ॥ ४०.१५ ॥  
  
तस्यैव दक्षिणे कूटे विंशद्योजनविस्तरम्।  
द्विषष्टियोजनायामं हेमप्राकारतोरणम् ॥ ४०.१६ ॥  
  
हृष्टपुष्टावलिप्तानामावासाः कामरूपिणाम्।  
औत्कचानां प्रमुदितं राक्षसानां महापुरम् ॥ ४०.१७ ॥  
  
मध्यमे तु महाकूटे देवकूटस्य वै गिरेः ।  
सुवर्णमणिपाषाणैश्चित्रैः श्लक्षणतरैः शुभैः।  
शाखाशतसहस्राद्यैर्नैकारोहसमाकुलम् ॥ ४०.१८ ॥  
  
स्रिग्ध पर्णमहामूलमनेकस्कन्धवाहनम्।  
रम्यं ह्यविरलच्छायं दशयोजनमण्डलम् ॥ ४०.१९ ॥  
  
तत्र भूतवटन्नाम नानाभूतगणालयम्।  
महादेवस्य प्रथितं त्र्यम्बकस्य महात्मनः।  
दीप्तमायतनं तत्र सर्वलोकेषु विश्रुतम् ॥ ४०.२० ॥  
  
वराहगजसिंहर्क्षशार्दूलकरभाननैः।  
गृध्रोलूकमुखैश्चैव मेषोष्ट्राजमहामुखैः ॥ ४०.२१ ॥  
  
कदम्बैर्विकटैः स्थूलैर्लम्बकेशतनूरुहैः।  
नानावर्णाकृतिधरैर्नानासंस्थानसंस्थितैः ॥ ४०.२२ ॥  
  
दीप्तैरनेकैरुग्रास्यैर्भूतैरुग्रपराक्रमैः।  
अशून्यमभवन्नित्यं महापारिषदैस्तथा ॥ ४०.२३ ॥  
  
तत्र भूतपतेर्भूता नित्यम्पूजां प्रयुञ्जते।  
झर्झरैः शङ्खपटहैर्भेरीडिण्डिमगोमुखैः ॥ ४०.२४ ॥  
  
रणितालसितोद्गीतै र्नित्यं वलितवर्जितैः।  
विस्फूर्ज्जितशतैस्तत्र पूजायुक्ता गणेश्वराः।  
प्रीताः पुरारिप्रमथास्तत्र क्रीडापराः सदा ॥ ४०.२५ ॥  
  
सिद्धदेवर्षिगन्धर्वयक्षनागेन्द्र पूजितः।  
स्थाने तस्मिन् महादेवः साक्षाल्लोकशिवः शिवः ॥ ४०.२६ ॥  
  
इति श्रीमहापुराणे वायुप्रोक्ते भुवनविन्यासो नाम चत्वारिंशोऽध्यायः ॥ ४० ॥