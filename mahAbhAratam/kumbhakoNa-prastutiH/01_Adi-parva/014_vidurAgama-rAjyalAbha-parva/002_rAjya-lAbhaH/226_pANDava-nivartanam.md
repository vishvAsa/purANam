---
title: २२६ पाण्डव-निवर्तनम्
unicode_script: devanagari

---


अध्यायः 226

पाण्डवानां हास्तिनपुरगमनं प्रति श्रीकृष्णद्रुपदयोरभ्यनुज्ञा ॥ 1 ॥ पृथाविदुरसंवादः ॥ 2 ॥ प्रस्थितानां पाण्डवानां द्रुपदेन पारिबर्हदानम् ॥ 3 ॥ प्रत्युद्गमनायागतैः कौरवैः सह पाण्डवानां भीष्मादिवन्दनपुरःसरं गृहप्रवेशः ॥ 4 ॥

द्रुपद उवाच ।	001  

एवमेतन्महाप्राज्ञ यथात्थ विदुराद्य माम् ।	001a  
ममापि परमो हर्षः सम्बन्धेऽस्मिन्कृते प्रभो ॥	001c  
गमनं चापि युक्तं स्याद्दृढमेषां महात्मनाम् ।	002a  
न तु तावन्मया युक्तमेतद्वक्तुं स्वयं गिरा ॥	002c  
यदा तु मन्यते वीरः कुन्तीपुत्रो युधिष्ठिरः ।	003a  
भीमसेनार्जुनौ चैव यमौ च पुरुषर्षभौ ॥	003c  
रामकृष्णौ च धर्मज्ञौ तदा गच्छन्तु पाण्डवाः ।	004a  
एतौ हि पुरुषव्याघ्रावेषां प्रियहिते रतौ ॥	004c  
युधिष्ठिर उवाच ।	005  
परवन्तो वयं राजंस्त्वयि सर्वे सहानुगाः ।	005a  
यथा वक्ष्यसि नः प्रीत्या तत्करिष्यामहे वयम् ॥	005c  
वैशम्पायन उवाच ।	006  
ततोऽब्रवीद्वासुदेवो गमनं रोचते मम ।	006a  
यथा वा मन्यते राजा द्रुपदः सर्वधर्मवित् ॥	006c  
द्रुपद उवाच ।	007  
यथैव मन्यते वीरो दाशार्हः पुरुषोत्तमः ।	007a  
प्राप्तकालं महाबाहुः सा बुद्धिर्निश्चिता मम ॥	007c  
यथैव हि महाभागाः कौन्तेया मम साम्प्रतम् ।	008a  
तथैव वासुदेवस्य पाण्डुपुत्रा न संशयः ॥	008c  
न तद्ध्यायति कौन्तेयः पाण्डुपुत्रो युधिष्ठिरः ।	009a  
यथैषां पुरुषव्याघ्रः श्रेयो ध्यायति केशवः ॥	009c  
वैशम्पायन उवाच ।	010  
\'पृथायास्तु ततो वेश्म प्रविवेश महामतिः ।	010a  
पादौ स्पृष्ट्वा पृथायास्तु शिरसा च महीं गतः ॥	010c  
दृष्ट्वा तु देवरं कुन्ती शुशोच च मुहुर्मुहुः ।	011a  
कुन्त्युवाच ।	011  
वैचित्रवीर्य ते पुत्राः कथञ्चिज्जीवितास्त्वया ॥	011c  
त्वत्प्रसादाज्जतुगृहे मृताः प्रत्यागतास्तथा ।	012a  
कूर्मी चिन्तयते पुत्रान्यत्र वा तत्र सम्मता ॥	012c  
चिन्तया वर्धिताः पुत्रा यथा कुशलिनस्तथा ।	013a  
तव पुत्रास्तु जीवन्ति त्वद्भक्त्या भरतर्षभ ॥	013c  
यथा परभृतः पुत्रानरिष्टा वर्धयेत्सदा ।	014a  
तथैव पुत्रास्तु मम त्वया तात सुरक्षिताः ॥	014c  
क्लेशास्तु बहवः प्राप्तास्तथा प्राणान्तिका मया ।	015a  
अतः परं न जानामि कर्तव्यं ज्ञातुमर्हसि ॥	015c  
विदुर उवाच ।	016  
न विनश्यन्ति लोकेषु तव पुत्रा महाबलाः ।	016a  
अचिरेणैव कालेन स्वराज्यस्था भवन्ति ते ॥	016c  
बान्धवैः सहिताः सर्वे न शोकं कुरु माधवि ।	017a  
वैशम्पायन उवाच ।\'	017  
ततस्ते समनुज्ञाता द्रुपदेन महात्मना ॥	017c  
पाण्डवाश्चैव कृष्णश्च विदुरश्च महामतिः ।	018a  
आदाय द्रौपदीं कृष्णां कुन्तीं चैव यशस्विनीम् ॥	018c  
सविहारं सुखं जग्मुर्नगरं नागसाह्वयम् ।	019a  
\'सुवर्णकक्ष्याग्रैवेयान्सुवर्णाङ्कुशभूषितान् ॥	019c  
जाम्बूनदपरिष्कारान्प्रभिन्नकरटामुखान् ।	020a  
अधिष्ठितान्महामात्रैः सर्वशस्त्रसमन्वितान् ॥	020c  
सहस्रं प्रददौ राजा गजानां वरवर्मिणाम् ।	021a  
रथानां च सहस्रं वै सुवर्णमणिचित्रितम् ॥	021c  
चतुर्युजां भानुमच्च पञ्चानां प्रददौ तदा ।	022a  
सुवर्णपरिबर्हाणां वरचामरमालिनाम् ॥	022c  
जात्यश्वानां च पञ्चाशत्सहस्रं प्रददौ नृपः ।	023a  
दासीनामयुतं राजा प्रददौ वरभूषणम् ।	023c  
ततः सहस्रं दासानां प्रददौ वरधन्वनाम् ॥	024a  
हैमानि शय्यासनभाजनानिद्रव्याणि चान्यानि च गोधनानि ।	024c  
पृथक्पृथक्चैव ददौ स कोटिम्पाञ्चालराजः परमप्रहृष्टः ॥	025a  
शिबिकानां शतं पूर्णं वाहान्पञ्चशतं नरान् ॥	025c  
एवमेतानि पाञ्चालो जन्यार्थे प्रददौ धनम् ।	026a  
हरणं चापि पाञ्चाल्या ज्ञातिदेयं च सोमकः ॥	026c  
धृष्टद्युम्नो ययौ तत्र भगिनीं गृह्य भारत ।	027a  
नानद्यमानो बहुशस्तूर्यघोषैः सहस्रशः ॥\'	027c  
श्रुत्वा चोपस्थितान्वीरान्धृतराष्ट्रोऽम्बिकासुतः ।	028a  
प्रतिग्रहाय पाण्डूनां प्रेषयामास कौरवान् ॥	028c  
विकर्णं च महेष्वासं चित्रसेनं च भारत ।	029a  
द्रोणं च परमेष्वासं गौतमं कृपमेव च ॥	029c  
तैस्तैः परिवृताः शूरैः शोभमाना महारथाः ।	030a  
नगरं हास्तिनपुरं शनैः प्रविविशुस्तदा ॥	030c  
\'पाण्डवानागताञ्छ्रुत्वा नागरास्तु कुतूहलात् ।	031a  
मण्डयाञ्चक्रिरे तत्र नगरं नागसाह्वयम् ॥	031c  
मुक्तपुष्पावकीर्णं तु जलसिक्तं तु सर्वतः ।	032a  
धूपितं दिव्यधूपेन मङ्गलैश्चाभिसंवृतम् ॥	032c  
पताकोच्छ्रितमाल्यं च पुरमप्रतिमं बभौ ।	033a  
शङ्खभेरीनिनादैश्च नानावादित्रनिस्वनैः ॥\'	033c  
कौतूहलेन नगरं पूर्यमाणमिवाभवत् ।	034a  
यत्र ते पुरुषव्याघ्राः शोकदुःखसमन्विताः ॥	034c  
\'निर्गताश्च पुरात्पूर्वं धृतराष्ट्रप्रबाधिताः ।	035a  
पुनर्निवृत्ता दिष्ट्या वै सह मात्रा परन्तपाः ॥	035c  
इत्येवमीरिता वाचो जनैः प्रियचिकीर्षुभिः ।	036a  
\'तत उच्चावचा वाचः प्रियाः सर्वत्र भारत ॥	036c  
उदीरितास्तदाऽशृण्वन्पाण्डवा हृदयङ्गमाः ।	037a  
पौरा ऊचुः	037  
अयं स पुरुषव्याघ्रः पुनरायाति धर्मवित् ॥	037c  
यो नः स्वानिव दायादान्धर्मेण परिरक्षति ।	038a  
अद्य पाण्डुर्महाराजो वनादिव मनःप्रियम् ॥	038c  
आगतश्चैवमस्माकं चिकीर्षन्नात्र संशयः ।	039a  
किं न्वद्य सुकृतं कर्म सर्वेषां नः प्रियं परम् ॥	039c  
यन्नः कुन्तीसुता वीरा भर्तारः पुनरागताः ।	040a  
यदि दत्तं यदि हुतं यदि वाप्यस्ति नस्तपः ।	040c  
तेन तिष्ठन्तु नगरे पाण्डवाः शरदां शतम् ॥	041a  
ततस्ते धृतराष्ट्रस्य भीष्मस्य च महात्मनः ।	041c  
अन्येषां च तदर्हाणां चक्रुः पादाभिवन्दनम् ॥	042a  
पृष्टास्तु कुशलप्रश्नं सर्वेण नगरेण ते ।	042c  
समाविशन्त वेश्मानि धृतराष्ट्रस्य शासनात् ॥ ॥	042e  

इति श्रीमन्महाभारते आदिपर्वणि विदुरागमनराज्यलाभपर्वणि षड्विंशत्यधिकद्विशततमोऽध्यायः ॥ 226 ॥