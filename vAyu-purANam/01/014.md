---
title: ०१४

---
॥ वायुरुवाच ॥  
न चैवमागतो ज्ञानाद्रागात् कर्म्म समाचरेत्।  
राजसं तामसं वापि भुक्त्वा तत्रैव युज्यते ॥ १४.१ ॥  
  
तथा सुकृतकर्म्मा तु फलं स्वर्गे समश्रुते।  
तस्मात् स्थानात् पुनर्भ्रष्टो मानुष्यमनुपद्यते ॥ १४.२ ॥  
  
तस्माद्ब्रह्म परं सूक्ष्मं ब्रह्म शाश्वतमुच्यते।  
ब्रह्म एव हि सेवेत ब्रह्मैव परमं सुखम् ॥ १४.३ ॥  
  
परिश्रमस्तु यज्ञानां महतार्थेन वर्त्तते।  
भूयो मृत्युवशं याति तस्मान्मोक्षः परं सुखम् ॥ १४.४ ॥  
  
अथ वै ध्यानसंयुक्तो ब्रह्मयज्ञपरायणः ।  
न स स्याद् व्यापितुं शक्यो मन्वन्तरशतैरपि ॥ १४.५ ॥  
  
दृष्ट्वा तु पुरुषं दिव्यं विश्वाख्यं विश्वरूपिणम्।  
विश्वपाद शिरोग्रीवं विश्वेशं विश्वभावनम्।  
विश्वगन्धं विश्वमाल्यं विश्वाम्बरधरं प्रभुम् ॥ १४.६ ॥  
  
गोभिर्मही संयतते पतत्रिणं महात्मानं परममतिं वरेण्यम्।  
कविं पुराणमनुशासितारं सूक्ष्माच्च सूक्ष्मं महतो महान्तम्।  
योगेन पश्यन्ति न चक्षुषा तं निरिन्द्रियं पुरुषं रुक्मवर्णम् ॥ १४.७ ॥  
  
अलिङ्गिनं पुरुषं रुक्मवर्णं सलिङ्गिनं निर्गुणं चेतनं च।  
नित्यं सदा सर्वगतन्तु शौचं पश्यन्ति युक्त्या ह्यचलं प्रकाशम् ॥ १४.८ ॥  
  
तद्भावितस्तेजसा दीप्यमानः अपाणिपादोदरपार्श्वजिह्वः।  
अतीन्द्रियोऽद्यापि सुसूक्ष्म एकः पश्यत्यचक्षुः स श्रृणोत्यकर्णः ॥ १४.९ ॥  
  
नास्यास्त्यबुद्धं न च बुद्धिरस्ति स वेद सर्वं न च वेदवेद्यः।  
तमाहुरग्र्यं पुरुषं महान्तं सचेतनं सर्व्वगतं सुसूक्ष्मम् ॥ १४.१० ॥  
  
तामाहुर्मुनयः सर्व्वे लोके प्रसवधर्मिणीम्।  
प्रकृतिं सर्व्वभूतानां युक्ताः पश्यन्ति चेतसा ॥ १४.११ ॥  
  
सर्व्वतः पाणिपादान्तं सर्व्वतोऽक्षिशिरोमुखम्।  
सर्व्वतः श्रुति (म) माँल्लोके सर्व्वमावृत्य तिष्ठति ॥ १४.१२ ॥  
  
युक्ता योगेन चेशानं सर्व्वतश्च सनातनम्।  
पुरुषं सर्व्वभूतानां तस्माद्ध्याता न मुह्यते ॥ १४.१३ ॥  
  
भूतात्मानं महात्मानं परमात्मानमव्ययम्।  
सर्व्वात्मानं परं ब्रह्म तद्वै ध्यात्वा न मुह्यति ॥ १४.१४ ॥  
  
पवनो हि यथा ग्राह्यो विचरन् सर्व्वमूर्तिषु।  
पुरि शेते तथाभ्रे च तस्मात् पुरुष उच्यते।  
अथ चेल्लुप्तधर्म्मात्तु सविशेषैश्च कर्म्माभिः ॥ १४.१५ ॥  
  
ततस्तु ब्रह्म योन्यां वै शुक्रशोणितसंयुतम्।  
स्त्रीपुमांसप्रयोगेण जायते हि पुनः पुनः ॥ १४.१६ ॥  
  
ततस्तु गर्भकाले तु कलनं नाम जायते।  
कालेन कलनञ्चापि बुद्बुदश्च प्रजायते ॥ १४.१७ ॥  
  
मृत्पिण्डस्तु यथा चक्रे चक्रवातेन पीडितः।  
हस्ताभ्यां क्रियमाणस्तु विश्वत्वमुपगच्छति ॥ १४.१८ ॥  
  
एवमात्मास्थिसंयुक्तो वायुना समुदीरितः।  
जायते मानुषस्तत्र यथा रूपं तथा मनः ॥ १४.१९ ॥  
  
वायुः सम्भवते तेषां वातात् सञ्जायते जलम्।  
जलात्सम्भवति प्राणः प्राणाच्छुक्रं विवर्द्धते ॥ १४.२० ॥  
  
रक्तभागास्त्रयस्त्रिंशच्छुक्र भागाश्चतुर्द्दश।  
भागतोऽर्द्धपलं कृत्वा ततो गर्भे निषेवते ॥ १४.२१ ॥  
  
ततस्तु गर्भसंयुक्तः पञ्चभिर्वायुभिर्वृतः।  
पितुः शरीरात् प्रत्यङ्गरूपमस्योपजायते ॥ १४.२२ ॥  
  
ततोऽस्य मातुराहारात् पीतलीढप्रवेशितम्।  
नाभि स्रोतःप्रवेशेन प्राणाधारो हि देहिनाम् ॥ १४.२३ ॥  
  
नवमासान् परिक्लिष्टः संवेष्टितशिरोधरः ।  
वेष्टितः सर्व्वगात्रैश्च अपर्य्यायक्रमागतः।  
नवमासोषितश्चैव योनिच्छिद्रादवाङ्‌मुखः ॥ १४.२४ ॥  
  
ततस्तु कर्म्मभिः पापैर्निरयं प्रतिपद्यते।  
असिपत्रवनञ्चैव शाल्मलीच्छेदभेदयोः ॥ १४.२५ ॥  
  
तत्र निर्भर्त्सनञ्चैव तथा शोणितभोजनम् ।  
एतास्तु यातन् घोराः कुम्भीपाकसुदुःसहाः ॥ १४.२६ ॥  
  
यथा ह्यापस्तु विच्छिन्नाः स्वरूपमुपयान्ति वै ।  
तस्माच्छिन्नाश्च भिन्नाश्च यातनास्थानमागतः ॥ १४.२७ ॥  
  
एवं जीवस्तु तैः पापैस्तप्यमानः स्वयं कृतैः ।  
प्राप्नुयात् कर्म्मभिर्दुःखं शेषं वा यादि चेतरम् ॥ १४.२८ ॥  
  
एकेनैव तु गन्तव्यं सर्व्वमृत्युनिवेशनम्।  
एकनैव च भोक्तव्यं तस्मात् सुकृतमाचरेत् ॥ १४.२९ ॥  
  
न ह्येनं प्रस्थितं कश्चिद्गच्छन्तमनुगच्छति।  
यदनेन कृतं कर्म्म तदेनमनुगच्छति ॥ १४.३० ॥  
  
ते नित्यं यमविषये विभिन्नदेहाः क्रोशन्तः सततमनिष्टसम्प्रयोगैः।  
शुष्यन्ते परिगतवेदनाशरीराः बह्वीभिः सुभृशमधर्म्मयातनाभिः ॥ १४.३१ ॥  
  
कर्मणाः मनसा वाचा यदभीष्टं निषेव्यते।  
तत् प्रसद्य हरेत् पापं तस्मात्‌ सुकृतमाचरेत् ॥ १४.३२ ॥  
  
यादृग् जातानि पापानि पूर्व्वं कर्म्माणि देहिनः।  
संसारं तामसं तादृक् षह्‌विधं प्रतिपद्यते ॥ १४.३३ ॥  
  
मानुष्यं पशुभावञ्च पशुभावान्मृगो भवेत्।  
मृगत्वात् पक्षिभावन्तु तस्माच्चैव सरीसृपः ॥ १४.३४ ॥  
  
सरीसृपत्वाद्गच्छोद्धि।  
स्थावरत्वन्न संशयः।  
स्थावरत्वं पुनः प्राप्तो  
यावदुन्मिषते नरः।  
कुलालचकवद्भान्तस्तत्रैवपरिकीर्तितः ॥ १४.३५ ॥  
  
इत्येवं हि मनुष्यादिः संसारे स्थावरान्तके।  
विज्ञेयस्तामसो नाम तत्रैव परिवर्त्तते ॥ १४.३६ ॥  
  
सात्त्विकश्चापि संसारो ब्रह्मादिः परिकीर्त्तितः।  
पिशाचान्तः सविज्ञेयः स्वर्गस्थानेषु देहिनाम् ॥ १४.३७ ॥  
  
ब्राह्मे तु केवलं सत्त्वं स्थावरे केवलं तमः।  
चतुर्द्दशानां स्थानानां मध्ये विष्टम्भकं रजः।  
मर्मसु च्छिद्यमानेषु वेदनार्त्तस्य देहिनः ॥ १४.३८ ॥  
  
ततस्तु परमं ब्रह्म कथं विप्रः स्मरिष्यति ।  
संस्कारात् पूर्वधर्मस्य भावनायां प्रणोदितः।  
मानुष्यं भजते नित्यं तस्मान्नित्यं समादधेत् ॥ १४.३९ ॥  
  
इति श्रीमहापुराणे वायुप्रोक्ते पाशुपतयोगो नाम चतुर्द्दशोऽध्यायः ॥ १४ ॥