+++
title = "६४"

+++

चतुः षष्टितमोऽध्यायः ६४  

मार्कण्डेय उवाच  

एवं विमुक्तरोगा तु कन्यका तं मुदान्विता  ।  
स्वरोचिषमुवाचेदं शृणुष्व वचनं प्रभो  ॥ ६४.१ ॥  
मन्दारविद्याधरजा नाम्ना ख्याता विभावरी  ।  
उपकारिन् ! स्वमात्मानं प्रयच्छामि प्रतीच्छ माम्  ॥ ६४.२ ॥  
विद्याञ्च तुभ्यं दास्यामि सर्वबूतरुतानि ते  ।  
ययाभिव्यक्तिमेष्यन्ति प्रसादपुरगो भव  ॥ ६४.३ ॥  

मार्कण्डेय उवाच  

एवमस्त्विति तेनोक्ते धर्मज्ञेन स्वरोचिषा  ।  
द्वितीया तु तदा कन्या इदं वचनमब्रवीत् ॥ ६४.४ ॥  
कुमारब्रह्मचार्यासीत्पारो नाम पिता मम  ।  
ब्रह्मर्षिः सुमहाभागो वेदवेदाङ्गपारगः  ॥ ६४.५ ॥  
तस्य पुंस्कोकिलालापरमणीये मधौ पुरा  ।  
आजगामाप्सराभ्यासं प्रख्याता पुञ्जिकास्तना  ॥ ६४.६ ॥  
कामवक्तव्यतां नीतः स तदा मुनिपुङ्गवः  ।  
तत्संयोगेऽहमुत्पन्ना तस्यामत्र महाचले  ॥ ६४.७ ॥  
विहाय मां गता सा च मातास्मिन्निर्जने वने  ।  
बालामेकां महीपृष्ठे व्यालश्वापदसङ्कुले  ॥ ६४.८ ॥  
ततः कलाभिः सोमस्य वर्धन्तीभिरहः क्षये  ।  
आप्याय्यमानाहरहो वृद्धिं यातास्मि सत्तम  ॥ ६४.९ ॥  
ततः कलावतीत्येतन्मम नाम महात्मना  ।  
गृहीतायः कृतं पित्रा गन्धर्वेण शुभानना  ॥ ६४.१० ॥  
न दत्ताहं तदा तेन याचितेन महात्मना  ।  
देवारिणालिना सुप्तस्ततो मे घातितः पिता  ॥ ६४.११ ॥  
ततोऽहमतिनिर्वेदादात्मव्यापादनोद्यता  ।  
निवारिता शम्भुपत्न्या सत्या सत्यप्रतिश्रवा  ॥ ६४.१२ ॥  
मा शुचः सुभ्रु ! भर्ता ते महाभागो भविष्यति  ।  
स्वरोचिर्नाम पुत्रश्च मनुस्तस्य भविष्यति  ॥ ६४.१३ ॥  
आज्ञाञ्च निधयः सर्वे करिष्यन्ति तवादृताः  ।  
यथाभिलषितं वित्तं प्रदास्यन्ति च ते शुभे  ॥ ६४.१४ ॥  
यस्या वत्से प्रभावेण विद्यायास्तां गृहाण मे  ।  
पद्मिनी नाम विद्येयं महापद्माभिपूजिता  ॥ ६४.१५ ॥  
इत्याह मां दक्षसुता सती सत्यपरायणा  ।  
स्वरोचिस्त्वं ध्रुवं देवी नान्यथा सा वदिष्यति  ॥ ६४.१६ ॥  
साहं प्राणप्रदायाद्य तां विद्यां स्वं तथा वपुः  ।  
प्रयच्छामि प्रतीच्छ त्वं प्रसादसुमुखो मम  ॥ ६४.१७ ॥  

मार्कण्डेय उवाच  

एवमस्त्विति तामाह स तु कन्यां कलावतीम्  ।  
विभावर्याः कलावत्याः स्निग्धदृष्ट्यानुमोदितः  ॥ ६४.१८ ॥  
जग्राह च ततः पाणी स तयोरमरद्युतिः  ।  
नदत्सु देवतूर्येषु नृत्यन्तीष्वप्सरः सु च  ॥ ६४.१९ ॥  

इति श्रीमार्कण्जडेयपुराणेठस्वारोचिषे मन्वन्तरेऽ चतुः षष्टितमोऽध्यायः  
