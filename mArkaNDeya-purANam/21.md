+++
title = "२१"

+++

एकविंशोऽध्यायः  

पितोवाच  

गालवेन समं गत्वा नृपपुत्रेण तेन यत् ।  
कृतं तत्कथ्यतां पुत्रौ विचित्रा युवयोः कथा  ॥ २१.१ ॥  

पुत्रावूचतुः  

स गालवाश्रमे रम्ये तिष्ठन् भूपालनन्दनः  ।  
सर्वविघ्रोपशमनं चकार ब्रह्मवादिनाम्  ॥ २१.२ ॥  
वीरं कुवलयाश्वं तं वसन्तं गालवाश्रमे  ।  
मदावलेपोपहतो नाजानाद्दानवाधमः  ॥ २१.३ ॥  
ततस्तं गालवं विप्रं सन्ध्योपासनतत्परम्  ।  
शौकरं रूपमास्थाय प्रधर्षयितुमागतम्  ॥ २१.४ ॥  
मुनिशिष्यैरथोत्क्रुष्टे शीघ्रमारुह्य तं हयम्  ।  
अन्वधावद्वराहं तं नृपपुत्रः शरासनी  ॥ २१.५ ॥  
आजघान च बाणेन चन्द्रार्धाकारवर्चसा  ।  
आकृष्य बलवच्चापं चारुचित्रोपशोभितम्  ॥ २१.६ ॥  
नाराचाभिहतः शीघ्रमात्मत्राणपरो मृगः  ।  
गिरिपादपसम्बाधां सोऽन्वक्रामन्महाटवीम्  ॥ २१.७ ॥  
तमन्वधावद्वेगेन तुरगोऽसौ मनोजवः  ।  
चोदितो राजपुत्रेण पितुरादेशकारिणा  ॥ २१.८ ॥  
अतिक्रम्याथ वेगेन योजनानि सहस्रशः  ।  
धरण्यां विवृते गर्ते निपपात लघुक्रमः  ॥ २१.९ ॥  
तस्यानन्तरमेवाशु सोऽप्यश्वी नृपतेः सुतः  ।  
निपपात महागर्ते तिमिरौघसमावृते  ॥ २१.१० ॥  
ततो नादृश्यत मृगः स तस्मिन् राजसूनुना  ।  
प्रकाशञ्च स पातालमपश्यत्तत्र नापि नम्  ॥ २१.११ ॥  
ततोऽपश्यत्स सौवर्णप्रासादशतसङ्कुलम्  ।  
पुरन्दरपुरप्रख्यं पुरं प्राकारशोभितम्  ॥ २१.१२ ॥  
तत्प्रविश्य स नापश्यत्तत्र कञ्चिन्नरं पुरे  ।  
भ्रमता च ततो दृष्टा तत्र योषित्त्वरान्विता  ॥ २१.१३ ॥  
सा पृष्टा तेन तन्वङ्गी प्रस्थिता केन कस्य वा  ।  
नोवाच किञ्चित्प्रासादमारुरोह च भामिनी  ॥ २१.१४ ॥  
सोऽप्यश्वमेकतो बद्ध्वा तामेवानुससार वै  ।  
विस्मयोत्फुल्लनयनो निः शङ्को नृपतेः सुतः  ॥ २१.१५ ॥  
ततोऽपश्यत्सुविस्तीर्णे पर्यङ्के सर्वकाञ्चने  ।  
निषण्णां कन्यकामेकां कामयुक्तां रतीमिव  ॥ २१.१६ ॥  
विस्पष्टेन्दुमुखीं सुभ्रूं पीनश्रोणिपयोधराम्  ।  
बिम्बाधरोष्ठीं नन्वङ्गीं नीलोत्पलविलोचनाम्  ॥ २१.१७ ॥  
रक्ततुङ्गनखीं श्यामां मृद्वीं ताम्रकराङ्घ्रिकाम्  ।  
करभोरुं सुदशनां नीलसूक्ष्मस्थिरालकाम्  ॥ २१.१८ ॥  
तां दृष्ट्वा चारुसर्वाङ्गीमनङ्गाङ्गलतामिव  ।  
सोऽमन्यत्पार्थिवसुतस्तां रसातलदेवताम्  ॥ २१.१९ ॥  
सा च दृष्ट्वैव तं बाला नीलकुञ्चितमूर्धजम्  ।  
पीनोरुस्कन्धबाहुं तममंस्त मदनं शुभा  ॥ २१.२० ॥  
उत्तस्थौ च महाभागा चित्तक्षोभमवाप्य सा  ।  
लज्जाविस्मयदैन्यानां सद्यस्तन्वी वशं गता  ॥ २१.२१ ॥  
कोऽयं देवो नु यक्षो वा गन्धर्वो वोरगोऽपि वा  ।  
विद्याधरो वा सम्प्राप्तः कृतपुण्यरतिर्नरः  ॥ २१.२२ ॥  
एवं विचिन्त्य वहुधा निश्वस्य च महीतले  ।  
उपविश्य ततो भेजे सा मूर्च्छां मदिरक्षणा  ॥ २१.२३ ॥  
सोऽपि कामशराघातमवाप्य नृपतेः सुतः  ।  
तां समाश्वासयामास न भेतव्यमिति ब्रुवन्  ॥ २१.२४ ॥  
सा च स्त्री या तदा दृष्टा पूर्वं तेन महात्मना  ।  
तालवृन्तमुपादाय पर्यवीजयदाकुला  ॥ २१.२५ ॥  
समाश्वास्य तदा पृष्टा तेन सम्मोहकारणम्  ।  
किञ्चिल्लज्जान्विता बाला तस्याः सख्युर्न्यवेदयत् ॥ २१.२६ ॥  
सा चास्मै कथयामास नृपपुत्राय विस्तरात् ।  
मोहस्य कारणं सर्वं तद्दर्शनसमुद्भवम्  ।  
यथा तया समाख्यातं तद्वृत्तान्तञ्च भामिनी  ॥ २१.२७ ॥  

स्त्र्युवाच  

विश्वावसुरिति ख्यातो दिवि गन्धर्वराट्प्रभो  ।  
तस्येयमात्मजा सुभ्रूर्नाम्नरा ख्याता मदालसा  ॥ २१.२८ ॥  
वज्रकेतोः सुतश्चोग्रो दानवोऽरिविदारणः  ।  
पातालकेतुर्विख्यातः पातालान्तरसंश्रयः  ॥ २१.२९ ॥  
तेनेयमुद्यानगता कृत्वा मायां तमोमयीम्  ।  
अपहृत्य मयां हीना बाला नीता दुरात्मना  ॥ २१.३० ॥  
आगामिन्यां त्रयोदश्यामुद्वक्ष्यति किलासुरः  ।  
स तु नार्हति चार्वङ्गीं शूद्रो वेदश्रुतीमिव  ॥ २१.३१ ॥  
अतीते च दिने बालामात्मव्यापदनोद्यताम्  ।  
सुरभिः प्राह नायं त्वं प्राप्स्यते दानवाधमः  ॥ २१.३२ ॥  
मर्त्यलोकमनुप्राप्तं य एनं छेत्स्यते शरैः  ।  
सते भर्ता महाभागे अचिरेण भविष्यति  ॥ २१.३३ ॥  
अहं चास्याः सखी नाम्नरा कुण्डलेति मनस्विनी  ।  
सुता विन्ध्यवतः पत्नी वीरपुष्करमालिनः  ॥ २१.३४ ॥  
हते भर्तरि शुम्भेन तीर्थात्तीर्थमनुव्रता  ।  
चरामि दिव्यया गत्या परलोकार्थमुद्यता  ॥ २१.३५ ॥  
पातालकेतुर्दुष्टात्मा वाराहं वपुरास्थितः  ।  
केनापि विद्धो बाणेन मुनीनां त्राणकारणात् ॥ २१.३६ ॥  
तञ्चाहं तत्त्वतोऽन्विष्य त्वरिता समुपागता  ।  
सत्यमेव स केनापि ताडितो दानवाधमः  ॥ २१.३७ ॥  
इयञ्च मूर्च्छामगमत्कारणं यत्शृणुष्व तत् ।  
त्वयि प्रीतिमती बाला दर्शनादेव मानद  ॥ २१.३८ ॥  
देवपुत्रोपमे चारुवाक्यादिगुणशालिनि  ।  
भर्या चान्यस्य विहिता येन विद्धः स दानवः  ॥ २१.३९ ॥  
एतस्मात्कारणान्मोहं महान्तमियमागता  ।  
यावज्जीवं च तन्वङ्गी दुः खमेवोपभोक्ष्यते  ॥ २१.४० ॥  
त्वय्यस्या हृदयं रागि भर्ता चान्यो भविष्यति  ।  
यावज्जीवमतो दुः खं सुरभ्या नान्यथा वचः  ॥ २१.४१ ॥  
अहं त्वस्याः प्रभी प्रीत्या दुः खितात्र समागता  ।  
यतो विशेषो नैवास्ति स्वसखीनिजदेहयोः  ॥ २१.४२ ॥  
यद्येषाभिमतं वीरं पतिमाप्नोति शोभना  ।  
ततस्तपस्त्वहं कुर्यां निर्व्यलीकेन चेतसा  ॥ २१.४३ ॥  
त्वन्तु को वा किमर्थं वा सम्प्राप्तोऽत्र महामते  ।  
देवो दैत्यो नु गन्धर्वः पन्नगः किन्नरोऽपि वा  ॥ २१.४४ ॥  
न ह्यत्र मानुषगतिर्न चेदृङ्मानुषं वपुः  ।  
तत्त्वमाख्याहि कथितं यथैवावितथं मया  ॥ २१.४५ ॥  

कुवलयाश्व उवाच  

यन्मां पृच्छसि धर्मज्ञे कस्त्वं किं वा समागतः  ।  
तच्छृणुष्वामलप्रज्ञे कथयाम्यादितस्तव  ॥ २१.४६ ॥  
राज्ञः शत्रुजितः पुत्रः पित्रा सम्प्रेषितः शुभे  ।  
मुनिरक्षणमुद्दिश्य गालवाश्रममागतः  ॥ २१.४७ ॥  
कुर्वतो मम रक्षाञ्च मुनीनां धर्मचारिणाम्  ।  
विघ्नार्थमागतः कोषऽपि शौकरं रूपमास्थितः  ॥ २१.४८ ॥  
मया स विद्धो बाणेन चन्द्रार्धाकारवर्च्चसा  ।  
अपक्रान्तोऽतिवेगेन तमस्म्यनुगतो हयी  ॥ २१.४९ ॥  
पपात सहसा गर्ते सक्रीडोऽश्वश्च मामकः  ।  
सोऽहमश्वं समारूढस्तमस्येकः परिभ्रमन्  ॥ २१.५० ॥  
प्रकाशमासादितवान् दृष्टा च भवती मया  ।  
पृष्टया च न मे किञ्चिद्भवत्या दत्तमुत्तरम्  ॥ २१.५१ ॥  
त्वाञ्चैवानुप्रविष्टोऽहमिमं प्रासादमुत्तमम्  ।  
इत्येतत्कथितं सत्यं न देवोऽहं न दानवः  ॥ २१.५२ ॥  
न पन्नगो न गन्धर्वः किन्नरो वा शुचिस्मिते  ।  
समस्ता पूज्यपक्षो वै देवाद्या मम कुण्डले  ।  
मनुष्योऽस्मि विशङ्का ते न कर्तव्यात्र कर्हिचित् ॥ २१.५३ ॥  

पुत्रावूचतुः  

ततः प्रहृष्टा सा कन्या सखीवदनमुत्तमम्  ।  
लज्जाजडं वीक्षमाणा किञ्चिन्नोवाच भामिनी  ॥ २१.५४ ॥  
सा सखी पुनरप्येनां प्रहृष्टा प्रत्युवाच ह  ।  
यथावत्कथितं तेन सुरभ्या वचनानुगे  ॥ २१.५५ ॥  

कुण्डलोवाच  

वीर सत्यमसन्दिग्धं भवताभिहितं वचः  ।  
नान्यत्र हृदयन्त्वस्या दृष्ट्वा स्थैर्यं प्रयास्यति  ॥ २१.५६ ॥  
चन्द्रमेवाधिका कान्तिः समुपैति रविं प्रभा  ।  
भूतिर्धन्यं धृतिर्धोरं क्षान्तिरभ्येति चोत्तमम्  ॥ २१.५७ ॥  
त्वयैव विद्धोऽसन्दिग्धं स पापो दानवाधमः  ।  
सुरभिः सा गवां माता कथं मिथ्या वदिष्यति  ॥ २१.५८ ॥  
तद्धन्येयं सभाग्या च त्वत्सम्बन्धं समेत्य वै  ।  
कुरुष्व वीर यत्कार्यं विधिनैव समाहितम्  ॥ २१.५९ ॥  

पुत्रावूचतुः  

परवानहमित्याह राजपुत्रः सतां पितुः  ।  
सा च तं चिन्तयामास तुम्बुरुं तत्कुले गुरुम्  ॥ २१.६० ॥  
स चापि तत्क्षणात्प्राप्तः प्रगृहीतसमित्कुशः  ।  
मदालसायाः सम्प्रीत्या कुण्डलागौरवेण च  ॥ २१.६१ ॥  
प्रज्वाल्य पावकं हुत्वा मन्त्रवित्कृतमङ्गलाम्  ।  
वैवाहिकविधिं कन्यां प्रतिपाद्य यथागतम्  ॥ २१.६२ ॥  
जगाम तपसे धीमान् स्वाश्रमपदं तदा  ।  
सा चाह तां सखीं बालां कृतार्थास्मि वरानने  ॥ २१.६३ ॥  
संयुक्ताममुना दृष्ट्वा त्वामहं रूपशालिनीम्  ।  
तमस्तप्स्येऽहमतुलं निर्व्यलीकेन चेतसा  ॥ २१.६४ ॥  
तीर्थाम्बुधूतपापा च भवित्री नेदृशी यथा  ।  
तञ्चाह राजपुत्रं सा प्रश्रयावनता तदा  ।  
गन्तुकामा निजसखीस्नेहविक्लवभाषिणी  ॥ २१.६५ ॥  

कुण्डलोवाच  

पुम्भिरप्यमितप्रज्ञ नोपदेशो भवद्विधे  ।  
दातव्यः किमुत स्त्रीभिरतो नोपदिशामि ते  ॥ २१.६६ ॥  
किन्त्वस्यास्तनुमध्यायाः स्नेहाकृष्टेन चेतसा  ।  
त्वया विश्रम्भिता चास्मि स्मारयाम्यरिसूदन  ॥ २१.६७ ॥  
भर्तव्या रक्षितव्या च भार्या हि पतिना सदा  ।  
धर्मार्थकामसंसिद्ध्यै भार्या भर्तृसहायिनी  ॥ २१.६८ ॥  
यदा भार्या च भर्ता च परस्परवशानुगौ  ।  
तदा धर्मार्थकामानां त्रयाणामपि सङ्गतम्  ॥ २१.६९ ॥  
कथं भार्यामृते धर्ममर्थं वा पुरुषः प्रभो  ।  
प्राप्नोति काममथवा तस्यां त्रितयमाहितम्  ॥ २१.७० ॥  
तथैव भर्तारमृते भार्या धर्मादिसाधने  ।  
न समर्था त्रिवर्गोऽयं दाम्पत्यं समुपाश्रितः  ॥ २१.७१ ॥  
देवातापितृभृत्यानामतिथीनाञ्च पूजनम्  ।  
न पुम्भिः शक्यते कर्तुमृते भार्यां नृपात्मज  ॥ २१.७२ ॥  
प्राप्तोऽपि चार्थो मनुजैरानीतोऽपी निजं गृहम्  ।  
क्षयमेति विना भार्यां कुभार्यासंश्रयेऽपि वा  ॥ २१.७३ ॥  
कामस्तु तस्य नैवास्ति प्रत्यक्षेणोपलक्ष्यते  ।  
दम्पत्योः सहधर्मेण त्रयीधर्ममवाप्नुयात् ॥ २१.७४ ॥  
पितॄन् पुत्रैस्तथैवान्नसाधनैरतिथीन्नरः  ।  
पूजाभिरमरांस्तद्वत्साध्वीं भार्यां नरोऽवति  ॥ २१.७५ ॥  
स्त्रियाश्चापि विना भर्त्रा धर्मकामार्थसन्ततिः  ।  
नैव तस्मात्त्रिवर्गोऽयं दाम्पत्यमधिगच्छति  ॥ २१.७६ ॥  
एतन्मयोक्तं युवयोर्गच्छामि च यथेप्सितम्  ।  
वर्ध त्वमनया सार्धं धनपुत्रसुखायुषा  ॥ २१.७७ ॥  

पुत्रावूचतुः  

इत्युक्त्वा सा परिष्वज्य स्वसखीं तं नमस्य च  ।  
जगाम दिव्यया गत्या यथाभिप्रेतमात्मनः  ॥ २१.७८ ॥  
सोऽपि शत्रुजितः पुत्रस्तामारोप्य तुरङ्गमम्  ।  
निर्गन्तुकामः पातालाद्विज्ञातो दनुसम्भवैः  ॥ २१.७९ ॥  
ततस्तैः सहसोत्क्रुष्टं ह्रियते ह्रियतेऽति वै  ।  
कन्यारत्नं यदानीतं दिवः पातालकेतुना  ॥ २१.८० ॥  
ततः परिघनिस्त्रिंशगदाशूलशरायुधम्  ।  
दानवानां बलं प्राप्तं सह पातालकेतुना  ॥ २१.८१ ॥  
तिष्ठ तिष्ठेति जल्पन्तस्ते तदा दानवोत्तमाः  ।  
शरवर्षैस्तथा शूलैर्ववर्षुर्नृपनन्दनम्  ॥ २१.८२ ॥  
स च शत्रुजितः पुत्रस्तदस्त्राण्यतिवीर्यवान्  ।  
चिच्छेद शरजालेन प्रहसन्निव लीलया  ॥ २१.८३ ॥  
क्षणेन पातालतलमसिखक्त्यृष्टिशायकैः  ।  
छिन्नैः सञ्छन्नमभवदृतध्वजशरोत्करैः  ॥ २१.८४ ॥  
ततोऽस्त्रं त्वाष्ट्रमादाय चिक्षेप प्रति दानवान्  ।  
तेन ते दानवाः सर्वे सह पातालकेतुना  ॥ २१.८५ ॥  
ज्वालामालातितीव्रेण स्फुटदस्थिचयाः कृताः  ।  
निर्दग्धाः कापिलं तेजः समासाद्येव सागराः  ॥ २१.८६ ॥  
ततः स राजपुत्रोऽश्वी निहत्यासुरसत्तमान्  ।  
स्त्रीरत्नेन समं तेन समागच्छत्पितुः पुरम्  ॥ २१.८७ ॥  
प्रणिपत्य च तत्सर्वं स तु पित्रे न्यवेदयत् ।  
पातालगमनञ्चैव कुण्डलायाश्च दर्शनम्  ॥ २१.८८ ॥  
तद्वन्मदालसाप्राप्तिं दानवैश्चापि सङ्गरम्  ।  
वधञ्च तेषामस्त्रेण पुनरागमनं तथा  ॥ २१.८९ ॥  
इति श्रुत्वा पिता तस्य चरितं चारुचेतसः  ।  
प्रीतिमानभवच्चेदं परिष्वज्याह चात्मजम्  ॥ २१.९० ॥  
सत्पात्रेण त्वया पुत्र तारितोऽहं महात्मना  ।  
भयेभ्यो मुनयस्त्राता येन सद्धर्मचारिणः  ॥ २१.९१ ॥  
मत्पूर्वैः ख्यातिमानीतं मया विस्तारितं पुनः  ।  
पराक्रमवता वीर त्वया तद्वहुलीकृतम्  ॥ २१.९२ ॥  
यदुपात्तं यशः पित्रा धनं वीर्यमथापि वा  ।  
तन्न हापयते यस्तु स नरो मध्यमः स्मृतः  ॥ २१.९३ ॥  
तद्वीर्यादधिकं यस्तु पुनरन्यत्स्वशक्तितः  ।  
निष्पादयति तं प्राज्ञाः प्रवदन्ति नरोत्तमम्  ॥ २१.९४ ॥  
यः पिता समुपात्तानि धनवीर्ययशांसि वै  ।  
न्यूनतां नयति प्राज्ञास्तमाहुः पुरुषाधमम्  ॥ २१.९५ ॥  
तन्मया ब्राह्मणत्राणं कृतमासीद्यथा त्वया  ।  
पातालगमनं यच्च यच्चासुरविनाशनम्  ॥ २१.९६ ॥  
एतदप्यधिकं वत्स तेन त्वं पुरुषोत्तमः  ।  
तद्धन्योऽस्म्य बाल त्वमहमेव गुणाधिकम्  ॥ २१.९७ ॥  
त्वां पुत्रमीदृशं प्राप्य श्लाघ्यः पुण्यवतामपि  ।  
न स पुत्रकृतां प्रीतिं मन्ये प्राप्नोति मानवः  ॥ २१.९८ ॥  
पुत्रेण नातिशयितो यः प्रज्ञादानविक्रमैः  ।  
धिग्जन्म तस्य यः पित्रा लोके विज्ञायते नरः  ॥ २१.९९ ॥  
यः पुत्रात्ख्यातिमभ्येति तस्य जन्म सुजन्मनः  ।  
आत्मना ज्ञायते धन्यो मध्यः पितृपितामहैः  ॥ २१.१०० ॥  
मातृपक्षेण मात्रा च ख्यातिमेति नराधमः  ।  
तत्पुत्र धनवीर्यैस्त्वं विवर्धस्व सुखेन च  ॥ २१.१०१ ॥  
घन्धर्वतनया चेयं मा त्वया वै वियुज्यताम्  ।  
इति पित्रा बहुविधं प्रियमुक्तः पुनः पुनः  ॥ २१.१०२ ॥  
परिष्वज्य स्वमावासं सभार्यः स विसर्जितः  ।  
स तया भार्याया सार्धं रेमे तत्र पितुः पुरे  ॥ २१.१०३ ॥  
अन्येषु च तथोद्यानवनपर्वतसानुषु  ।  
श्वश्रूश्वसुरयोः पादौ प्रणिपत्य च सा शुभा  ।  
प्रातः प्रातस्ततस्तेन सह रेमे सुमध्यमा  ॥ २१.१०४ ॥  

इति श्रीमार्कण्डेयपुराणे कुवलयाश्वीये मदालसापरिणयनं नामैकविंशोऽध्यायः  
