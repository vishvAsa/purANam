---
title: २६९

---
पुष्कर उवाच  
छत्रादिमन्त्रान् वक्ष्यामि यैस्तत् पूज्य जयादिकम् ।  
ब्रह्मणः सत्यवाक्येन सोमस्य वरुणस्य च ॥ २६९.१ ॥  
  
सूर्य्यस्य च प्रबावेन वर्द्धस्व त्वं महामते ।  
पाण्डराभप्रतीकाश हिमकुन्देन्दुसुप्रभ ॥ २६९.२ ॥  
  
यथाम्बुदश्छादयते शिवायैनां वसुन्धरां ।  
तथाच्छादय राजानं विजयारोग्यवृद्धये ॥ २६९.३ ॥  
  
गन्धर्वकुलजातस्त्वं माभूयाः कुलदूषकः ।  
ब्रह्मणः सत्यवाक्येन सोमस्य वरुणस्य च ॥ २६९.४ ॥  
  
प्रभावाच्च हुताशस्य वर्द्धस्व त्वं तुरङ्गम ।  
तेजसा चैव सूर्य्यस्य मुनीनां तपसा तथा ॥ २६९.५ ॥  
  
रुद्रस्य ब्रह्मचर्य्येण पवनस्य बलेन च ।  
स्मर त्वं राजपुत्रोऽसि कौस्तुभन्तु मणिं स्मर ॥ २६९.६ ॥  
  
यां गतिं ब्रहाहा गच्छेत् पितृहा मातृहा मातृहा तथा ।  
भूम्यर्थेऽनृतवादी च क्षत्रियश्च पराङ्मुखः ॥ २६९.७ ॥  
  
ब्रजेस्त्वन्तां गतिं क्षिप्रं मा तत् पापं भवेत्तव ।  
विकृतिं मापगच्छेस्त्वं युद्धेऽध्वनि तुरङ्गम ॥ २६९.८ ॥  
  
रिपून् विनिघ्नन् समरे सह भर्त्रा सुखी भव ।  
शक्रकेतो महावीर्य्यः सुवर्णस्त्वामुपाश्रितः ॥ २६९.९ ॥  
  
पतत्रिराड्वैनतेयस्तथा नारायणध्वजः ।  
काश्यपेयोऽमृताहर्त्ता नागादिर्विष्णुवाहनः ॥ २६९.१० ॥  
  
अप्रमेयो दुराधर्षो रणे देवारिसूदनः ।  
महाबलो महावेगे महाकायोऽमृताशनः ॥ २६९.११ ॥  
  
गरुत्माम्मारुतगतिस्त्वयि सन्निहितः स्थितः ।  
विष्णुना देवदेवेन शक्रार्थं स्थापितो ह्यसि ॥ २६९.१२ ॥  
  
जयाय भव मे नित्यं वृद्धयेऽथ बलस्य च ।  
साश्ववर्मायुधान्योधान् रक्षास्माकं रिपून् दह ॥ २६९.१३ ॥  
  
कुमुदैरावणौ पद्मः पुष्पदन्तोऽथ वामनः॥  
सुप्रतीकोऽञ्जनो नील एतेऽष्टौ देवयोनयः ॥ २६९.१४ ॥  
  
तेषां पुत्राश्च पौत्राश्च बलान्यष्टौ समाश्रिताः ।  
भद्रो मन्दो मृगश्चैव गजः सङ्कीर्ण एव च ॥ २६९.१५ ॥  
  
वने वने प्रसूतास्ते स्मर योनिं महागजाः ।  
पान्तु त्वां वसवो रुद्रा आदित्याः समरुद्गणाः ॥ २६९.१६ ॥  
  
भर्त्तारं रक्ष नागेन्द्र समयः परिपाल्यतां ।  
ऐरावताधिरूढस्तु वज्रहस्तः शतक्रतुः ॥ २६९.१७ ॥  
  
पृष्ठतोऽनुगतस्त्वेष रक्षतु त्वां स देवराट् ।  
अवाप्नुहि जयं युद्धे सुस्थश्चैव सदा व्रज ॥ २६९.१८ ॥  
  
अवाप्नुहि बलञ्चैव ऐरावतसमं युधि ।  
श्रीस्ते सोमाद्‌बलं विष्णोस्तेजः सूर्य्याज्जवोऽनिलात् ॥ २६९.१९ ॥  
  
स्थैर्य्यं गिरेर्जयं रुद्राद् यशो देवात् पुरन्दरात् ।  
युद्धे रक्षन्तु नागास्त्वां दिशश्च सह दैवतैः ॥ २६९.२० ॥  
  
अश्विनौ सह गन्धर्वैः पान्तु त्वां सर्वतो दिशः ।  
मनवो वसवो रुद्रा वायुः सोमो महर्षयः ॥ २६९.२१ ॥  
  
नागकिन्नरगन्धर्वयक्षभूतगणा ग्रहाः ।  
प्रमथास्तु सहादित्यैर्भूतेशो मातृभिः सह ॥ २६९.२२ ॥  
  
शक्रः सेनापतिः स्कन्दो वरुणश्चाश्रितस्त्वयि ।  
प्रदहन्तु रिपून् सर्वान् राजा विजयमृच्छतु ॥ २६९.२३ ॥  
  
यानि प्रयुक्तान्यरिभिर्भूषणानि समन्ततः ।  
पतन्तु तव शत्रणां हतानि तव तेजसा ॥ २६९.२४ ॥  
  
कालनेमिबधे यद्वत् युद्धे त्रिपुरघातने ।  
हिरण्यकशिपोर्युद्धे बधे सर्वासुरेषु च ॥ २६९.२५ ॥  
  
शोभितासि तथैवाद्य शोभस्व समयं स्मर ।  
नीलस्वेतामिमान्दृष्ट्वा नश्यन्त्वाशु नृपारयः ॥ २६९.२६ ॥  
  
व्याधिभिर्विविधैर्घोरैः शस्त्रैश्च युधि निर्ज्जिताः ।  
पूतना रेवती लेखा कालरात्रीति पठ्यते ॥ २६९.२७ ॥  
  
दहन्त्वाशु रिपून् सर्वान् पताके त्वामुपाश्रिताः ।  
सर्वमेधे महायज्ञे देवदेवेन शूलिना ॥ २६९.२८ ॥  
  
शर्वेण जगतश्चैव सारेण त्वं विनिर्म्मितः ।  
नन्दकस्यापरां मूर्त्तिं स्मर शत्रुनिवर्हण ॥ २६९.२९ ॥  
  
नीलोत्पलदलश्याम कृष्ण दुःस्वप्ननाशन ।  
असिर्विशसनः खड्गस्तीक्ष्णधारो दुरासदः ॥ २६९.३० ॥  
  
औगर्भो विजयश्चैव धर्म्मपालस्तथैव च ।  
इत्यष्टौ तव नामानि पुरोक्तानि स्वयम्भुवा ॥ २६९.३१ ॥  
  
नक्षत्रं कृत्तिका तुभ्यं गुरुर्देवो महेश्वरः ।  
हिरण्यञ्च शरीरन्ते दैवतन्ते जनार्दनः ॥ २६९.३२ ॥  
  
राजानं रक्ष निस्त्रिंशं सबलं सपुरन्तथा ।  
पिता पितामहो देवः स त्वं पालय सर्वदा ॥ २६९.३३ ॥  
  
शर्मप्रदस्त्वं समरे वर्मन् सैन्ये यशोऽद्य मे ।  
रक्ष मां रक्षणीयोऽहन्तवानघ नमोऽस्तुते ॥ २६९.३४ ।  
  
दुन्दुभे त्वं सप्त्नानां घोषाद्‌धृदयकम्पनः ।  
भव भूमिपसैन्यानां यथा विजयवर्द्धनः ॥ २६९.३५ ॥  
  
यथा जीमूतघोषेण हृष्यन्ति वरवारणाः ।  
तथास्तु तव शब्देन हर्षोऽस्माकं मुदावह ॥ २६९.३६ ॥  
  
यथा जीमूतशब्देन स्त्रीणं त्रासोऽभिजायते ।  
तथा तु तव शब्देन त्रस्यन्त्वस्मद्‌द्विषो रणे ॥ २६९.३७ ॥  
  
मन्त्रैः सदार्च्चनीयास्ते योजनीया जयादिषु ।  
घृतकम्बलविष्णादेस्त्वभिषेकञ्च वत्सरे ॥ २६९.३८ ॥  
  
राज्ञोऽभिषेकः कर्त्तव्यो दैवज्ञेन पुरोधसा ।  
  
इत्यादिम्हापुराणए आग्नेये छत्रादिमन्त्रादयो नाम ऊनषष्ट्यधिकद्विशततमोऽध्यायः । ।