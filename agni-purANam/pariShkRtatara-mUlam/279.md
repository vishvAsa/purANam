---
title: २७९

---
अग्निरुवाच  
आयुर्वेदं प्रवक्ष्यामि सुश्रुताय यमब्रवीत् ।  
देवो धन्वन्तरिः सारं मृतसञ्जीवनीकरं ॥ २७९.१ ॥  
  
सुश्रुत उवाच  
आयुर्वेदं मम ब्रूहि नराश्वेभरुगर्दनम् ।  
सिद्धयोगान्‌ सिद्धमन्त्रान्‌ मृतसञ्जीवनीकरान् ॥ २७९.२ ॥  
  
धन्वन्तरिरुवाच  
रक्षन् बलं हि ज्वरितं लङ्घितं भोजयेद्भिषक् ।  
सविश्वं लाजमण्डन्तु तृड्‌ज्वरान्तं श्रृतं जलम् ॥ २७९.३ ॥  
  
मुस्तपर्पटकोशीरचन्दनोदीच्यनागरैः ।  
षडहे च व्यतिक्रान्ते तिक्तकं पाययेद्‌ध्रुवम् ॥ २७९.४ ॥  
  
स्नेहयेत्त्यक्तदोषन्तु ततस्तञ्च विरेचयेत् ।  
जीर्णाः षष्टिकनीवाररक्तशालिप्रमोदकाः ॥ २७९.५ ॥  
  
तद्विधास्ते ज्वरेष्विष्टा यवानां विकृतिस्तथा ।  
मुद्‌गा मसूराश्चणकाः कुलत्थास्च सकुष्ठकाः ॥ २७९.६ ॥  
  
आटक्यो नारकाद्याश्च कर्क्कोटककटोल्वकम् ।  
पटोलं सफलं निम्बं पर्पटं दाडिमं ज्वरे ॥ २७९.७ ॥  
  
अधोगे वमनं शस्तमूद्‌र्ध्वगे च विरेचनम् ।  
रक्तपित्ते तथा पानं षडङ्गं शुण्ठिवर्ज्जितम् ॥ २७९.८ ॥  
  
शक्रुगोधूमलाजाश्च यवशालिमसूरकाः ।  
सकुष्ठचणका मुद्‌गा भक्ष्या गोधूमका हिताः ॥ २७९.९ ॥  
  
साधिता घृतदुग्धाभ्यां क्षौद्रं वृषरसो मधु ।  
अतीसारे पुराणानां शालीनां भक्षणं हितं ॥ २७९.१० ॥  
  
अनभिष्यन्दि यच्चान्नं लोध्रवल्कलसंयुतम् ।  
मारुतं वर्ज्जयेद् यत्नः कार्य्यो गुल्मेषु सर्वथा ॥ २७९.११  
  
वाट्यं क्षीरेण चाश्नीयाद्वास्तूकं घृतसाधितं ।  
गोधूमशालयस्तिक्ता हिता जठरिणामथ ॥ २७९.१२ ॥  
  
गोधूमशालयो मुद्‌गा ब्रह्मर्क्षखदिरोऽभया ।  
पञ्चकोलञ्जाङ्गलाश्च निम्बधात्र्याः पटोलकाः ॥ २७९.१३ ॥  
  
मातुलङ्गरसाजातिशुष्कमूलकसैन्धवाः ।  
कुष्ठिनाञ्च तता शस्तं पानार्थे खदिरोदकं ॥ २७९.१४ ॥  
  
मसूरमुद्‌गौ पेयार्थे भोज्या जीर्णाश्च शालयः ।  
निम्बपर्पटकैः शाकैर्ज्जाङ्गलानां तथा रसः ॥ २७९.१५ ॥  
  
विडङ्गं मरिचं मुस्तं कुष्ठं लोध्रं सुवर्च्चिका ।  
मनः शिला च वालेयः कुष्ठहा मूत्रपेषितः ॥ २७९.१६ ॥  
  
अपूपकुष्ठकुल्माषयवाद्या मेहिनां हिताः ।  
यवान्नविकृतिर्मुद्‌गा कुलत्था जीर्णशालयः ॥ २७९.१७ ॥  
  
तिक्तरुक्षाणि शाकानि तिक्तानि हरितानि च ।  
तैलानि तिलशिग्रुकविभीतकेङ्गुदानि च ॥ २७९.१८ ॥  
  
मुद्‌गाः सयवगोधूमा धान्यं वर्षस्थितञ्च यत् ।  
जाङ्गलस्य रसः शस्तो भोजने राजयक्ष्मिणां ॥ २७९.१९ ॥  
  
कौलत्थमौद्‌गको रास्नाशुष्कमूलकजाङ्गलैः ।  
पूपैर्वा विस्किरैः सिद्धैर्दधिदाडिमसाधितैः ॥ २७९.२० ॥  
  
मातुलङ्गरसक्षौद्रद्राक्षाव्योषादिसंस्कृतैः ।  
यवगोधूमशाल्यन्नैर्भोज्येच्छ्‌वासकासिनं ॥ २७९.२१ ॥  
  
दशमूलवलारास्नाकुलत्थैरुपसाधिताः ।  
पेयाः पूपरसाः क्काथाः श्वासहिक्कानिवारणा ॥ २७९.२२ ॥  
  
शुष्कमूलककौलत्थमूलजाह्गलजै रसैः ।  
यवगोधूमशाल्यन्नं जीर्णं सोशीरमाचरेत् ॥ २७९.२३ ॥  
  
शोथवान् सगुडां पथ्यां खादेद्वा गुडनागरम् ।  
तक्रञ्च चित्रकञ्चोभौ ग्रहणीरोगनाशनौ ॥ २७९.२४ ॥  
  
पुराणयवगोधूमशालयो जाङ्गलो रसः ।  
मुद्‌गामलकखर्जूरमृद्वीकावदराणि च ॥ २७९.२५ ॥  
  
मधु सर्पिः पयः शक्र निम्बपर्पटकौ वृषम् ।  
तक्रारिष्टाश्च शस्यन्ते सततं वातरोगिणाम् ॥ २७९.२६ ॥  
  
हृद्रोगिणो विरेच्यास्तु पिप्पल्यो हिक्किनां हिताः ।  
तक्रावलालसिन्धूनि मुक्तानि शिशिराम्भसा ॥ २७९.२७ ॥  
  
मुक्ताः सौवर्चलाजादि मद्यं शस्तं मदात्यये ।  
सक्षोद्रपयसा लाक्षआं पिवेच्च क्षचवान्नरः ॥ २७९.२८ ॥  
  
क्षयं मांसरसाहारो वह्निसंरक्षणाज्जयेत् ।  
शालयो भोजने रक्ता नीवारकलमादयः ॥ २७९.२९ ।  
  
यवान्नविकृतिर्म्मांसं शाकं सौवर्चलं शटी ।  
पथ्या तथैवार्शसां यन्‌मण्डं तक्रञ्च वारिणा ॥ २७९.३० ॥  
  
मुस्ताभ्यासस्तथा लोपश्चित्रकेण हरिद्रया ।  
यवान्नविकृतिः शालिर्व्वास्तूकं ससुवर्च्चलम् ॥ २७९.३१ ॥  
  
त्रपुषैर्वारुगोधूमाः क्षीरेक्षुघृतसंयुताः ।  
मूत्रकृच्छ्रे च शस्ताः स्युः पाने मण्डसुरादयः ॥ २७९.३२ ॥  
  
लाजाः शक्तुस्तथा क्षौद्रं शूल्यं मांसं परूषकम् ।  
वार्त्ताकुलावशिखिनश्छर्द्दिघ्नाः पानकानि च ॥ २७९.३३ ॥  
  
शाल्यन्नन्तोयपयसी केवलोष्णे श्रृतेऽपि वा ।  
तृष्णाघ्ने मुस्तगुडयोर्गुटिका वा मुखे धृता ॥ २७९.३४ ॥  
  
यवान्नविकृतिः पूपं शुष्कमूलकजन्तथा ।  
शाकं पटोलवेत्राग्रमुरुस्तम्भविनाशनम् ॥ २७९.३५ ॥  
  
मुद्‌गाढकमसूराणां सतिलैर्जाङ्गलै रसैः ।  
ससैन्धवघृतद्राक्षाशुण्ठ्यामलककोलजैः ॥ २७९.३६ ॥  
  
यूषैः पुराणगोधूमयवशाल्यन्नमभ्यसेत् ।  
विसर्पी ससिताक्षौद्रमृद्वीकादाडिमोदकम् ॥ २७९.३७ ॥  
  
रक्तयष्टिकगोधूमयवमुद्‌गादिकं लघु ।  
काकमारी च वेत्राग्रं वास्तुकञ्च सुवर्च्चला ॥ २७९.३८ ॥  
  
वातशोणितनाशाय तोयं शस्तं मधु ।  
नाशारोगेषु च हितं घृतं दुर्व्वाप्रसाधितम् ॥ २७९.३९ ॥  
  
भृङ्गराजरसे सिद्धं तैलं धात्रीरसेऽपि वा ।  
नश्यं सर्वामयेष्विष्टं मूर्द्धजन्तूद्भवेषु च ॥ २७९.४० ॥  
  
शीततोयान्नपानञ्च तिलानां विप्र भक्षणम् ।  
द्विजजाढर्यकरं प्रोक्तं तथा तुष्टिकरम्परम् ॥ २७९.४१ ॥  
  
गण्डूषं तिलतैलेन द्विजजार्ढ्यकरं परं ।  
विडङ्गचूर्णं गोमूत्रं सर्व्वन्त्र कृमिनाशने ॥ २७९.४२ ॥  
  
धात्रीफलान्यथाज्यञ्च शिरोलेपनमुत्तमम् ।  
शिरोरोगविनाशाय स्रिग्धमुष्णञ्च भोजनम् ॥ २७९.४३ ॥  
  
तैलं वा वस्तमूत्रञ्च कर्णपूरणमुत्तमम् ।  
कर्णशूलविनाशाय सर्वशुक्तानि वा द्विज ॥ २७९.४४ ॥  
  
गिरिमृच्चन्दनं लाक्षा मालती कलिका तथा ।  
संयोज्या या कृता वर्त्तिः क्षतशुक्रहरी तु सा ॥ २७९.४५ ॥  
  
व्योषं त्रिफलया युक्तं तुच्छकञ्च तथा जलम् ।  
सर्वाक्षिरोगशमनं तथा चैव रसाञ्जनम् ॥ २७९.४६ ॥  
  
आज्यभृष्टं शिलापिष्टं लोध्रकाञ्जीकसैन्धवैः ।  
आश्च्योतनाविनाशाय सर्वनेत्रामये हितम् ॥ २७९.४७ ॥  
  
गिरिमृच्चन्दनैर्लेपो वरिर्नेत्रस्य शस्यते ।  
नेत्रामयविघातार्थं त्रिफलां शीलयेत् सदा ॥ २७९.४८ ॥  
  
रात्रौ तु मधुसर्पिभ्यां दीर्घमायुर्ज्जिजीविषुः ।  
शतावरीरसे सिद्धौ वृष्यौ क्षीरघृतौ स्मृतौ ॥ २७९.४९ ॥  
  
कलम्बिकानि माषाश्च वृष्यौ क्षीरघृतौ तथा ।  
आयुष्या त्रिफला ज्ञेया पूर्ववन्मधुकान्विता ॥ २७९.५० ॥  
  
मधुकादिरसोपेता बलीपलितनाशिनी ।  
वचासिद्धघृतं विप्रं भूतदोषविनाशनम् ॥ २७९.५१ ॥  
  
कव्यं बुद्धिप्रदञ्चैव तथा सर्वार्थसाधनम् ।  
वलाकल्ककषायेण सिद्धमभ्यञ्जने हितम् ॥ २७९.५२ ॥  
  
रास्नासहचरैर्वापि तैलं वातविकारिणाम् ।  
अनभिष्यन्दि यच्चान्नं तद्‌व्रणेषु प्रशस्यते ॥ २७९.५३ ॥  
  
शक्तुपिण्डी तथैवाम्ला पाचनाय प्रशस्यते ।  
पक्कस्य च तथा भेदे निम्बचूर्णञ्च रोपणे ॥ २७९.५४ ॥  
  
तथा शूच्युपचारश्च बलिकर्म विशेषतः ।  
सूतिका च तथा रक्षा प्राणिनान्तु सदा हिता ॥ २७९.५५ ॥  
  
भक्षणं निम्बपत्राणां सर्पदष्टस्य भेषजम् ।  
तालनिम्बदलङ्केश्यं जीर्णन्तैलं यवा घृतम् ॥ २७९.५६ ॥  
  
धूपो वृश्चिकदष्टस्य शिखिपत्रघृतेन वा ।  
अर्कक्षीरेण सम्पिष्टं लोपा वीजं पलाशजं ॥ २७९.५७ ॥  
  
वृश्चिकार्त्तस्य कृष्णा वा शिवा च फलसंयुता ।  
अर्कक्षीरं लितं तैल पललञ्च गुडं समम् ॥ २७९.५८ ॥  
  
पानाज्जयति दुर्बारं श्वविषं शीघ्रमेव तु ।  
पीत्वा मूलं त्रिवृत्तुल्यं तण्डुलीयस्य सर्पिषा ॥ २७९.५९ ॥  
  
सर्पकीटविषाण्याशु जयत्यतिबलान्यपि ।  
चन्दनं पद्मकङ्कुष्ठं तलाम्बूशीरपाटलाः ॥ २७९.६० ॥  
  
निर्गुण्डी शारिवा सेलुर्लूताविषहरो गदः ।  
शिरोविरेचनं शस्तं गुडनागरकं द्विज ॥ २७९.६१ ॥  
  
स्नेहपाने तथा वस्तौ तैलं घृतमनुत्तमम् ।  
स्वेदनीयः परो वह्निः शीताम्भः स्तम्भनं परम् ॥ २७९.६२ ॥  
  
त्रिवृद्धि रेचने श्रेष्ठा वमने मदनं तथा ।  
वस्तिर्विरेको वमनं तैलं सर्पिस्तथा मधु ॥ २७९.६३ ॥  
  
वातपित्तबलाशानां क्रमेण परमौषधं ॥ २७९.६४ ॥  
  
इत्यादिमहापुराणे आग्नेये सिद्धौषधानि नामोनाशीत्यधिकद्विशततमोऽध्यायः ॥