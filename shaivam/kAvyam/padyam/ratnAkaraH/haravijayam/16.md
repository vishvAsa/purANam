+++
title = "१६"

+++

.

**हरविजयम्**

***षोडशः सर्गः।***

तस्मिन्नुदीर्य वचनं जितमेघगर्ज-  
मावर्जितोर्जितभटं विरते शिखण्डी।  
स्फुर्जत्सभाभवनभित्तिपुटोपगूढ-  
पर्जन्यधीरनिनदप्रतिनादसान्द्रम् ॥ 16.1 ॥  
वैकक्ष्यकस्फुरदुदंशुविचित्ररत्न-  
दामाबिरामतनुरिनन्दुकरच्छटाच्छः।  
तिर्यङ्निषण्णकुलिशायुधकार्मुकाङ्क-  
नीहारशैलसदृशीं श्रियमादधानः ॥ 16.2 ॥  
प्रेङ्खत्फणामणिशिखारुणितोपवीत  
सूत्राधिकारभुजगः सदसीन्दुमौलेः।  
निर्घौतधातुकपिलीकृतनिर्झराद्रि-  
लीलां दधद्वचनमित्थमुदाजहार ॥ 16.3 ॥ (तिलकम्)  
विद्याधिपो यदनघान्द्विषतो जिघांसु-  
रत्युर्जितं वचनमाह न विस्मयस्तत्।  
लोकान्दिधक्षुरखिलानयुगार्चिरर्चि-  
रुग्रं यदीरयति तत्र किमद्भुतं स्यात् ॥ 16.4 ॥  
सारं ततापि गदतः सदसि ग्रहीतु-  
मर्हाः स्थ यूयमधुना वचसो ममास्मात्।  
अम्भोजपक्षमरजसो मकरन्दबिन्दु-  
माधूसरादपि किमाददते न भृङ्गाः ॥ 16.5 ॥  
गर्भीकृतत्रिभुवनोदरवर्तिविश्व-  
निःसंख्यवाङ्भयकृतास्पदवर्णदेहा।  
काप्यद्भुतेयमनघा परमेश्वरस्य  
शक्तिः स्थिता प्रतिमुखं भुवि मानवानाम् ॥ 16.6 ॥  
यस्याः प्रसादवशतो विनिशेमुषां नः  
कार्यर्थतत्त्वमनघस्थिति शेमुषीयम्।  
वक्तुं निसर्गमलिनामपि वाचमित्थ-  
मुच्चैः प्रवर्तयति संसदि चन्द्रमौलेः ॥ 16.7 ॥  
भ्राम्यन्त्यनर्गलमितस्तत एव मोह-  
पङ्क्रप्रतानमलिना शशिमौलिना धीः।  
स्पष्टीकृते व्रजतु नीतिपथे प्रसाद-  
मेषा शरत्समयबन्ध इवापगा वः ॥ 16.8 ॥  
व्यापारिता नंयपथेन जगत्यभीक्ष्णं  
भावा व्रजन्तु मृदवोऽपि पटुक्रियत्वम्।  
प्रस्तौति मन्त्रकृतसंस्कृतिरूपवेणु-  
वीणारवपोऽपि विषमस्य विषस्य नाशम् ॥ 16.9 ॥  
सत्कृत्य साधनविविक्तनयानुसार-  
निघ्नायमानमनसः संमयव्यपेक्षः।  
प्राज्यः समीकरभसो हृदये न मेऽस्ति  
सान्द्रो रसः कथमिवाम्रशालाटुनि स्तात् ॥ 16.10 ॥  
संहारभानुरिव रत्ननिधिं प्रताप-  
रिक्तीकृतामलयशःसलिलं य एकः।  
चक्रे हरिं प्रकटितातनुमीनकूर्म-  
रूपं विशृङ्खलमखण्डितमण्डलाग्रः ॥ 16.11 ॥  
आकर्णताण्डवितकीर्तिलतालवाल-  
कोदण्डमण्डलभुजेन नतोत्तमाङ्गाः।  
येनोज्झिता युधि दयामृदुना विजित्य  
याथार्थ्यमापुरमरा प्रथितस्य नाम्नः ॥ 16.12 ॥  
सङ्गामदुग्धजलधेः स्फुटकालकूट-  
लेखायमानकरवालकरालमध्यात्।  
योऽभ्युत्थितां कुमुदगौररुचिं चकार  
सत्कीर्तिचन्द्रकलिकां श्रवणावतंसम् ॥ 16.13 ॥  
यऋः योदभारजलदच्चविना निशात-  
पत्त्रेण संयुगमुखेष्वसिनापि दोष्णः।  
साहायकं विदधतां स्फुटमत्रपिष्ट  
पिष्टाततायिकरिकुम्भभुवोर्जितश्रीः ॥ 16.14 ॥  
सोऽप्यन्धकः सकलदानवचक्रवाल-  
भास्वत्किरीटकषणक्वणिताङ्घ्रिपीठः।  
हेलावरोपितनिरर्गलवैरिवंश-  
बाहुद्रुमोऽत्रभवतामभियोज्यपक्षे ॥ 16.15 ॥ (पञ्चभिः कुलकम्)  
ये दानवाघपतयो मृदिता मृधेषु  
शार्ङ्गायुधेन कथमप्यपरः स तेभ्यः।  
येनेतरः शममुपैत्यनलो जलेन  
भस्मीकरोत्यखिलमेव तदौर्ववह्निः ॥ 16.16 ॥  
नैकत्र शक्तिविरतिः क्वचिदस्ति सर्वे  
भावाः क्रियास्वपरिनिष्ठिततारतम्याः।  
आक्लपमौर्वदहनेन निपीयमान-  
मम्भोधिमेकचुलकेन पपावगस्त्यः ॥ 16.17 ॥  
निर्जित्य यचान्विजयिनः सुरलोकपाला-  
न्दैत्यानसौ सकलदिक्प्रभुतामनैषीत्।  
प्रत्येकमाजिभुवि तेऽपि च दृष्टसाराः  
सर्वाभिसाररभसेन सुरैरजेयाः ॥ 16.18 ॥  
यत्राभियोगचलिते दिवि देवजात-  
मालोक्य सैनिकधुतावनिधूलिलेखाः ।  
सस्मार लग्नशशिमौलिशिलीमुखाग्नि-  
संधुक्षितत्रिपुरधूमशिखावलीनाम् ॥ 16.19 ॥  
दध्रे रणेषु कनकाङ्गदबन्धनिर्य-  
दंशुच्छटापटलविच्छुरितासियाष्टिः।  
दोष्णापि यस्य भुवनक्षयदक्षशिक्ष-  
शौर्यातिरेकनिकषोपलपट्टिका श्रीः ॥ 16.20 ॥  
अभ्येत्य यत्र चरणानतिभाजि गाढ-  
मानग्रहा रिपुचमूः प्रतिपत्तिमूढा।  
प्राप्तधिकक्षतिरचेष्टत नैव किचि-  
दाप्लवितक्षितितलं परमस्रमौज्झीत् ॥ 16.21 ॥  
प्रत्यग्रमौक्तिकशिलाशबलान्यवाप्य  
वेलातटान्यविरलं बहुधा विभिन्ना।  
कीर्तिः शशाङ्कलिकाधवला तरङ्ग-  
लेखेव दुघ्धजलधेः श्रियमाप यस्य ॥ 16.22 ॥  
संत्रासकम्पतरलाः कुरुते विपक्ष-  
सीमन्तिनीस्मृतिगतोऽपि स कालकेतुः।  
यस्याच्छमौक्तिकनिभेन वहन्ति सिन्धु-  
वेलावनानि फलितामिव कीर्तिवल्लीम् । 16.23 ॥ (पञ्चभिः कुलकम्)  
यस्य प्रयाणसमयेषु चमूविमर्द-  
निर्दिरितावनितलोत्थितधूलिदग्धाः।  
श्यामीबभूवुरहितोन्नतवंशदाह-  
लग्नप्रतापशिखिधूमचिता इवाशाः ॥ 16.24 ॥  
आलग्नभग्नकरजाङ्कुरया नृसिंह-  
मूर्तौ नवाभ्र इव गर्जति शार्ङ्गपाणौ।  
यस्योत्थिताभिनवरत्नशलाकयेव  
लक्षअमीरुरः स्थलविदूरभुवा विदध्रे ॥ 16.25 ॥  
सङ्ग्रामकाननतलेऽवचिकाय यस्य  
चारूणि कीर्तिकुसुमानि रिपुद्रुमौघात्।  
विस्पष्टहेतिपरिघट्टनतारघोष-  
माणिक्यनूपुरकलक्वणिता जयश्रीः ॥ 16.26 ॥  
यं प्रस्थितं समनुगन्तुमिवारिपक्ष-  
लक्ष्मीस्वयंवरपतिं तरसा विचेलुः।  
उद्दामनागकटका धरणीभृतोऽपि  
सेनावमर्दपरिकम्पितभूमिपीठाः ॥ 16.27 ॥  
शक्यो हिरण्यकशिपोस्तनयः स जेतु-  
मायोधने कथमिव त्रिणतां धुनानः।  
केयूररत्नरुचिवन्दनमालिकाङ्क-  
पीनोन्नताग्रजयतोरणबाहुदण्डः ॥ 16.28 ॥ ( पञ्चभिः कुलकम्)  
यस्मिन्परिस्फुरति संयुगमूर्ध्नि दूर-  
मैरावणस्य मदशून्यकपोललग्नाः।  
शङ्के शिलीमुखगणाः क्वणितच्छलेन  
शौर्यातिरेकमतिगाढरुजो निनिन्दुः ॥ 16.29 ॥  
दिक्चक्रवालघटितास्खलितप्रताप-  
तीव्रातपव्यतिकरादिव मन्दिरेषु।  
बन्दीकृतोर्जितविपक्षनितम्बिनीनां  
श्यामायितं सपदि यस्य मुखेन्दुबिम्बैः ॥ 16.30 ॥  
रोमाञ्चकण्टकिततां जडिमानुबन्ध-  
मुद्वेपथुत्वमतिलोठनतामदार्ढ्यम्।  
यस्यातंतायिप्टतना युधि नायकस्य  
संदर्शनादभृत संभ्रमलोलदृष्टिः ॥ 16.31 ॥  
येनावकीर्णमुखराग्रशराग्निहेति-  
तिग्मत्विषा विदधिरे दयितायमानाः।  
प्लुष्टरिकाननतलोत्थितसान्द्रधूम-  
धम्मिल्लबन्धरचनारुचिरा इवाशाः ॥ 16.32 ॥  
श्रौतः स मन्त्र इव कस्य न शान्तिहेतु-  
रायोधनेऽप्रतिरथस्तिमिरासुरः स्यात्।  
शोकेन यस्य मलिनानुकरोति मन्द-  
संचारिणी रिपुवधूर्निजदृष्टिमेव ॥ 16.33 ॥ (पञ्चभिः कुलकम्)  
यस्याभिषेणनरसप्रवणस्य पीन-  
हस्तार्गलान्तरविनिर्गतशीकरौघैः।  
मार्जन्ति मत्तजयनागघटा रिपूणां  
दिग्भित्तिलग्नमिव कीर्तिसुधोपलेपम् ॥ 16.34 ॥  
सच्चक्रनन्दकतयानिशमन्वितस्य  
यस्याहवेषु दुहुषा श्रियमाशु दीप्ताम्।  
शौरेः समग्रजगतामिव संक्ष्येषु  
कुक्षौमतास्थितिरलक्ष्यत शात्रवाणाम् ॥ 16.35 ॥  
वोढुं क्षमा धवलमस्य यशः प्रवाह-  
मेका न भूरिति विचिन्त्य स यस्य धात्रा।  
ज्योत्स्नानिभेन नभसि स्फुटशेषभोग-  
च्छायाछलादवनितालुनि च व्यभाजि ॥ 16.36 ॥  
लीनद्विरेफविधुतामरपुष्पकर्ण-  
पूरोत्थितोऽनधिगतप्रसरोऽपि दूरात्।  
यस्याशु केसररजोनिकरश्चकार  
नाकाधिपस्य कलुषत्वमभीक्षणमक्ष्णाम् ॥ 16.37 ॥  
शक्यः कथं स शतदुन्दुभिराहवेषु  
जेतुं सुरैर्दलितसंधिविनिर्गताभिः।  
यस्य प्रतापदहनोग्रशिखावलीभिः  
शङ्के बहिर्ज्वलितमेव दिवस्पृथिव्योः ॥ 16.38 ॥ (पञ्चभिः कुलकम्)  
अभ्येयुषां विरचिताञ्चलिबन्धमुर्वी-  
तृष्णा दयार्द्रमनसा परिरक्षतासून्।  
येनोपतापशमनैकरसेन खड्ग-  
धाराजलैः शममनीयत शात्रवाणाम् ॥ 16.39 ॥  
भ्राम्यन्ननेकशतपत्त्रशरारिराशि-  
सेवास्पदाहवसरोभुवि राजहंसः।  
यो हेलया चिरमखण्डयदूढशूक्ल-  
पक्षौ रिपोर्धवलकीर्तिमृणालवल्लीः ॥ 16.40 ॥  
पस्पन्दिरे शिखपिणोऽब्धिपयांसि दूर-  
माकाशवर्त्म परिपुप्लुविरेऽनुवेलम्।  
पुस्फोट चावनितलं बलचक्रवालं-  
मर्देन यस्य हरनृत्त इव प्रयाणे ॥ 16.41 ॥  
पातालरन्ध्रघटितास्पदभोगिभोग-  
वेल्लज्जटाविघटनाहितपातशङ्कः।  
भ्रष्टर्कचन्द्रफलदन्तुरदिग्लताग्र-  
संशीर्यमाणविकटाम्बुदपत्त्रवृन्दः ॥ 16.42 ॥  
तेनावरुग्णकरकेसरपक्ष्मशोभ-  
नक्षत्ररत्नकुसुमस्तबकोज्जवलश्रीः।  
एकेन कालदमनासुरकुञ्चरेण  
नोन्मूलयते न भुवनत्रयकल्पवृक्षः ॥ 16.43 ॥ (युगलकम्)  
         (युगलकगर्भं पञ्चभिः कुलकम्)  
उत्खातशातकरवालकरालबाहु-  
रुत्प्लुत्य मत्तजयकुञ्जरकुम्भकूटात्।  
मूर्तां रिपो रुचिरधौतदुकूलशुक्लां  
जग्राह कीर्तिमिव यो युधि वैजयन्तीम् ॥ 16.44 ॥  
यस्याततायिजनताश्चरणप्रणाम-  
वैलक्ष्यकेदजनितं परिपाण्डुरत्वम्।  
वक्त्रेषु गोपयितुमाकुलिता भवन्ति  
सेवाञ्जलिस्थगितदीर्घललाटपट्टाः ॥ 16.45 ॥  
पार्ष्णिप्रहारघटनारभसावदीर्ण-  
शल्यायमानविकटाश्थिशिलावकीर्णम्।  
यस्यामराधिपगजोऽपि बिभर्ति दान-  
पङ्कच्छटाकलुषकान्ति कपोलमूलम् ॥ 16.46 ॥  
यस्य प्रतापदहनो धवलं निनाय  
विच्छायतामरियशः प्रविजृम्भमाणम्।  
उल्लङ्घितार्णवतटः सहसा सहस्र-  
रश्मेः प्रकाश इव शीतमरीचिबिम्बम् ॥ 16.47 ॥  
शक्तो गवाक्षमधुना क इवानुबन्धु-  
मायोधनेषु रचितातनुजालमार्गम्।  
यत्रारिभीतितमसा न पदं व्यधायि  
विस्पष्टपाण्डुरयशःशशिचन्द्रिकाढ्ये ॥ 16.48 ॥ ( पञ्चभिः कुलकम्)  
सत्कर्णिकाकनकपीठपठद्विरिञ्च-  
निर्मुक्तमञ्चितदलं हरिनाभिपद्मम्।  
उत्खाय यः करतलेन सुरारिराज-  
लक्ष्म्या वतंसकपदे विनिधातुमैच्छत् ॥ 16.49 ॥  
सङ्ग्राममार्गमरूभूमिषु तिग्मरश्मि-  
रश्मिच्छटाखचितखड्गमरीचिकासु।  
छायामुपोढजरठातिदृढोष्मवैरि-  
चक्रं न यस्य यदवाप किमद्भुतं तत् ॥ 16.50 ॥  
दोर्दण्डदर्पदलनाकुलितत्वमाप्त-  
मायोधनेषु रभसात्प्रविजृम्भमाणम्।  
उत्सृष्टिकाङ्कमिव यो विदधौ निवृत्त-  
युद्धोद्धतप्रहरणं प्रतिपक्षमेकः ॥ 16.51 ॥  
यस्मिन्समुच्चलति फूत्कृतवह्निसान्द्र-  
धूमच्छटारुणितकान्तिकलापमुच्चैः।  
शेषः फणमणिगणं परिणामिपिण्ड-  
सर्जरकोमलमधत्त विगाढखेदः ॥ 16.52 ॥  
तं संयुगाग्रभुवि भावय भावयव्य (त्व)-  
मुत्सृज्य मत्सरमयं गणानाथ भावम्।  
उन्निदतां सुमनसामसकृच्चकार  
शौर्यं मधोरिव विजृम्भितमाशु यस्य ॥ 16.53 ॥ (पञ्चभिः कुलकम्)  
निः श्रेणिमूर्जितविभक्षचमूं विधाय  
कीर्तिं दिदृक्षुरिव दिक्षु कृतप्रतिष्ठाम्।  
यस्यारुरोह शशिशुभ्रयशः प्रकाश-  
सौधोन्नतांसशिखरं भुजवीर्यलक्ष्मीः ॥ 16.54 ॥  
अक्ष्मायि यस्य शिथिलीकृतनागनाथ-  
विस्तारिभोगनिगडं भरखर्वितं सत्।  
उद्वेलसिन्धुपरिखं क्षितिपीठप्टष्ठ-  
माजघ्रुषीभिरभितः ककुभश्चमूभिः ॥ 16.55 ॥  
यस्यारिकुञ्जरकटेषु तलाभिघात-  
लीलाविवर्णरुधिरौघमलीमसेषु।  
विच्छिन्नदानसलिलेष्वपि तत्कलङ्क-  
शङ्काकुलैश्चिरमलीयत चञ्चरीकैः ॥ 16.56 ॥  
तं च प्रतापवडवामुखवह्नहेति-  
संप्लुष्टदुस्तरदुरन्तविपक्षसिन्धुम्।  
हेलाविडम्बितहरिं क इवोत्सहेत  
जेतुं विलङ्घितजगत्त्रितयं प्रजङ्घम् ॥ 16.57 ॥ (कलापकम्)  
यस्याततायिदयिंतानयनोदबिन्दु-  
संपातहेतुरनिशं विरराज खङ्गः।  
पीनांसकूटविकटोन्नतबाहुदण्ड-  
निर्यत्प्रतापशिखिधूम इवाहवेषु ॥ 16. 58 ॥  
आस्कन्दलग्रबलबंहिमभूरिभार-  
नम्रीकृतं विधुरितस्थितिदिग्गजेन्द्रम्।  
शेषेण यस्य धरणीवलयं कथंचि-  
दुत्भिप्तकुञ्चितफणानिकरेण बभ्रे । 16.59 ॥  
आपीनमग्नजयकुञ्जरकुम्भचीन-  
पिष्टच्छटाच्छुरितकतोयतरङ्गताम्राः।  
यत्सैनिकैर्ददृशिरे जलधेस्तटेषु  
गर्भीकृतौर्वदहना इव वारिवाहाः ॥ 16.60 ॥  
यस्य प्रयाणसमयेषु वशीकृतानां  
वैलक्ष्यखेदजनितं परिणाण्डुरत्वम्।  
निह्नयते सपदि पादनखांशुजाल-  
लेपेन शङ्खशुचिना वदनेष्वरीणाम् ॥ 16.61 ॥  
मन्दप्रतापघटने सति निग्मभासि  
पर्यस्तशोणितरसारुणमण्डलाग्रे।  
छायाद्रुमेण रणवर्त्मगतेन तेन  
दूरायतोन्नतिभृता सविशेषमूहे ॥ 16.62 ॥ (पञ्चभिः कुलकम्)  
व्यूहं समारचय तेजय सैनिकौघ-  
मास्फालयेष्वसनमासु विमुञ्च बाणान्।  
भिन्द्धि क्षणात्करिघटा दलयाश्ववारा-  
नाचेरिवांसमिति योऽरिगणं व्यमृद्रात् ॥ 16.63 ॥  
मायाप्रपञ्चविवशीकृतविग्रहेण  
येनावलोकयत एव शशाङ्कगौरम्।  
विस्मायिनस्त्रिदशदानवमण्डलस्य  
दैत्यारिणामृतमिवाशु यशोऽपजह्ने ॥ 16.64 ॥  
यस्याभियातिभवनेष्वसमाप्तचित्र-  
संभारभित्तिपुरुषा मलिनीभवन्तः।  
उन्मीलनावसरशून्यदृशः समिद्धां  
दध्युर्दिवानिशमिव श्रियमव्यवस्थाम् ॥ 16.65 ॥  
नाभातिकोमलकपोलतलार्पितैक-  
हस्ताङ्गुलीनखमयूखशिखावकीर्णम्।  
यस्याततयियुवतेर्नवयौवनेऽपि  
बिभ्रज्जराघवलतामिव कर्टणमूलम् ॥ 16.66 ॥  
शक्यः कथं स रणवर्त्मनि धूमकेतु-  
रुत्सोढुमन्यसुभटैर्दृढमूलबन्धः।  
उल्लासिकीर्तिधवलाञ्चितवैजयन्ती-  
रुद्धाखिलाम्बरतलोन्नतबाहुदण्डः ॥ 16.67 ॥ (पञ्चभिः कुलकम्)  
लक्ष्मीलतामकृत यो बलिदानवस्य  
पर्युच्छ्वसत्सुमनसं फलबन्धहृद्याम्।  
विश्राणनामलजलस्फुटखड्गयष्टि-  
धारानिरर्गलनिपातविरुग्ण्मूलाम् ॥ 16.68 ॥  
शीतांशुशुभ्ररुचि लङ्घयतो जगन्ति  
यस्यात्मना सह यशो बलिबन्धहेतोः।  
पादारविन्दमकरन्दरसायमान-  
मन्दाकिनीसलिलधौतमिवोदनंसीत् ॥ 16.69 ॥  
विच्छिन्नदैत्यपतिनिष्ठुरकण्ठपीठ-  
विष्यण्णशोणितमलीमसशातधारम्।  
प्रत्यग्रटङ्कघटनापरिषेकलग्न-  
पङ्कच्छटाङ्कमिव यस्य विभाति चक्रम् ॥ 16.70 ॥  
प्रेङ्खन्नखप्रकरदीधितिपक्ष्मपङ्क्ति-  
रक्ताङ्गलीदलकुलं विरराज यस्य।  
विश्वाकृतेरतनुपाणिसरोजयुग्म-  
मुत्तम्भितार्कशशीमण्कडलबीजकोशम् ॥ 16.71 ॥  
यस्याचकासतितरां कप्रतिपन्नविश्व-  
रूपस्य दीर्घसरला बहुतामवाप्ताः।  
निःशेषषोडशनितम्बवतीसहस्र-  
गाढोपगूहनरसादिव बाहुदण्डाः ॥ 16.72 ॥  
यस्याधिवारिनिधि खर्वितशेषभोग-  
शय्यानिरर्गलविवर्तनविभ्रमश्रीः।  
हेलाविनिर्मृदितशोणितपङ्कगर्भ-  
दूरावमग्नमधुकैटभटिट्टिभासीत् ॥ 16.73 ॥  
फूत्कारपावकशिखानिकरो दिधक्षु-  
राक्रान्तकालियफणानिकुरुम्बमुक्तः।  
निर्वापितः सपदि यस्य शिखण्कडमूल-  
निष्यन्दमानयमुनाजलनिर्झरौधैः ॥ 16.74 ॥  
यस्य व्यलोक्यत नवाम्बुदनीलकान्ति-  
रुत्तालकेशिवदनावटसीम्नि बाहुः।  
बिभ्रद्वलिसारिवडवामुखरन्ध्रलग्न-  
वेलानिलावधुतसिन्धुतरङ्गलीलाम् ॥ 16.75 ॥  
बिभ्यत्स कैटभरिपुः स्फुटकोलसिंह-  
रूपामवाप वनभूमिमिव व्यवस्थाम्।  
येभ्यः सचामरकराममराधिराज-  
लक्ष्मीं मुखेक्षणपरां परमां दधभ्द्यः ॥ 16.76 ॥  
किं कीर्तितैर्बहुभिरत्र कृतात्मभिस्तै-  
रन्यैश्च सारमिदमेव ननु ब्रुवे वः।  
शंसन्ति नीतिहृदयं सुधियस्तदेत-  
दालोच्यते स्वपरपक्षबलाबलं यत् ॥ 16.77 ॥ (दशभिः कुलकम्)  
वक्त्रामृतांशुकिरणाहतमप्यभीक्ष्ण-  
मुन्निद्रमेव दधती करपुण्डरीकम्।  
लक्ष्मीर्नृणां मतिमतामिह चित्तवृत्ति-  
माह्लादयत्यधिकमेव नयादवाप्ता ॥ 16.78 ॥  
तत्तस्य कश्चिदुपयातु समीपमाशु  
संदेशदानचतुरो दितिजस्य दूतः।  
भिन्नेतरप्रकृतिमण्डलकार्यतत्त्व-  
बोधे यतः प्रणिधिरेव रिपोस्तमाहुः ॥ 16. 79 ॥  
तेनोदितोऽपि मधुरं सुरलोककार्य-  
मार्याः स नोऽसुरपतिः प्रतिपत्स्यते चेत्।  
सर्वक्रियासु भवतां तदवस्थ एव  
दण्कडस्ततः समुपपादितसद्व्यवस्थः ॥ 16.80 ॥  
इति नयगुणगर्भं कीर्तितं वो मयैत-  
न्न मम दितिसुतेभ्यः काचिदस्त्यत्र भीतिः।  
विभुरयमधुनास्ते कार्यदोलाधिरूढः  
किमपरमिति तर्कातीतमार्गं न विद्मः ॥ 16.81 ॥  
इत्यान्दोलितरत्नकुण्डलशिखानिर्घृष्टगण्डस्थलो  
वाक्यं नीतिपथानुसारि रभसादुक्त्वा व्यरंसीदसौ।  
शंसन्साध्विति तच्च कालमुसलं दूत्ये नियोज्य द्विषः  
शूली बन्दिजनाभ्युदीरितजयज्योत्कारमौज्झीत्सभाम् ॥ 16.82 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये दूतसंप्रेषणनिरूपणो नाम षोडशः सर्गः।
