+++
title = "जयन्तविजयम्"
author = "अभयदेवः"
publisher = "तुकाराम-जावजी"
"publish year" = "1902"
domain = "काव्यानि"
sub-domain = "पद्यम्"
pages = "149"
language = "संस्कृतम्"
editor = "पण्डितभावदत्तः पण्डितशिवदत्तः काशिनाथपाण्डुरङ्गपरबः"
printer = "निर्णयसागर-यन्त्रालयः"
"serial no." = "Ebharati-7778"
source_url = "https://www.ebharatisampat.in/readbook3.php?bookid=NjEzODU1Mzc3ODU2NjQ3&pageno=MjI0MjQyNjk5NTk="

+++
[[जयन्तविजयम्	Source: [EB](https://www.ebharatisampat.in/readbook3.php?bookid=NjEzODU1Mzc3ODU2NjQ3&pageno=MjI0MjQyNjk5NTk=)]]

\

**काव्यमाला. ७५.**

————  
श्रीमदभयदेवविरचितं  
**जयन्तविजयम् ।**

जयपुरमहाराजाश्रितमहामहोपाध्यायपण्डितदुर्गाप्रसाददारककेदारनाथ-  
कृपाङ्गीकृतशोधनकर्मणा  
महामहोपाध्यायपण्डितशिवदत्तशर्मतनूजपण्डितभवदत्तशास्त्रिणा,  
मुम्बापुरवासिपरबोपाह्वपाण्डुरङ्गात्मजकाशीनाथशर्मणा च  
संशोधितम् ।

—  
**तच्च**  

मुम्बय्यां निर्णयसागराख्ययन्त्रालये तदधिपतिना मुद्राक्षरैरङ्कयित्वा  
प्राकाश्यं नीतम् ।

—

१९०२  
( अस्य ग्रन्थस्य पुनर्मुद्रणादिविषये सर्वथा निर्णयसागरमुद्रायन्त्रालयाधिपते-  
रेवाधिकारः ।)

————

**KAVYAMÂLÂ. 75.**

**——————  
THE  
JAYANTAVIJAYA  
OF  
ABHAYADEVA.**

**—————  
EDITED BY  
PANDIT BHAVADATTA S'ASTRÍ,  
2nd Pandit, Government College, Ajmere,  
Son of  
MAHÂMAHOPADYAYA PANDIT S'IVADATTA  
Head Pandit and Superintendent, Sanskrit Department,  
Oriental College, Lahore,  
AND  
KÂS'ÎNÂTH PÂNDURANG PARAB.**

**———————  
PRINTED AND PUBLISHED  
BY  
TUKÂRÂM JÂVAJÎ  
PROPRIETOR OF JAVAJI DADAJI'S 'NIRNAYA-SAGARA' PRESS.  
BOMBAY.  
————  
1902.  
———   
Price 1 Rupee.**

**अभयदेवः ।**  
———————

 अयं **श्वेताम्बर**जैनाचार्यः श्रीमा**नभयदेवः** कदा कतममिलामण्डलं मण्डयामासेति जिज्ञासायामनेकग्रन्थपर्यालोचने प्रवृत्ते -

‘आसी**च्चन्द्र**कुलाम्बराम्बरमणिः श्री**वर्धमान**प्रभोः  
पादाम्भोरुहचञ्चरीकचरितश्चारित्रिणामग्रणीः ।  
सः श्रीसूरि**जिनेश्वर**स्त्रिपथगापाथःप्रवाहैरिव  
स्वैरं यस्य यशोभरैस्त्रिजगतः पावित्र्यमासूत्रितम् ॥ १ ॥  
अभव**दभयदेवः** सूरिरस्मात्स यस्य  
प्रभुरभजत तोषं **स्तम्भने** पार्श्वनाथः ।

—————————————————————————————————

१. अनेनैव **समवायाङ्ग**टीका प्रण्यनायि । यथा —

'निःसंबन्धविहारिहारिचरिताञ्श्री**वर्धमाना**भिधा-  
न्सूरीन्ध्यातवतोऽतितीव्रतपसो ग्रन्थप्रणीतिप्रभोः ।  
श्रीमत्सूरि**जिनेश्वर**स्य जयिनो दर्पीयसां वाग्ग्मिनां  
तद्बन्धोरपि **बुद्धिसागर** इति ख्यातस्य सूरेर्भुवि ॥  
शिष्ये**णाभयदेवा**ख्यसूरिणा विवृतिः कृता ।  
श्रीमतः **समवाया**ख्यतुर्याङ्गस्य समासतः ॥

एकादशसु शतेष्वथ विंशत्यधिकेषु (११२०=A. D. 1164) विक्रमसमानाम् ।  
**अणहिल्लपाटनगरे** रचिता **समवाय**टीकेयम् ॥” इति ।  
२. अयं हि सूरिस्त्रिंशत्तमवृत्तेन **स्तम्भनक**पार्श्वनाथं संतुतोष—

'जय तिहुअणवरकप्परुक्ख जय जिण धण्णंतरि  
जय तिहुअणकल्लाणकोस दुरिअक्करिकेसरि ।  
तिहुअणजण अविलङ्घियाण भुवणत्तयसामिअ  
कुणसु सुहाइं जिणेसपास **थंभणयपुर**ट्ठिअ ॥ १ ॥  
तइं समरन्त लहंति झत्तिवर पुत्तकलत्तहिं  
धण्ण सुबण्ण हिरण्ण पुण्ण जण भुंजहि रज्जहि ।  
पिक्खहि मुक्ख असंखसुक्ख तुह पासपसाइण  
इय तिहुअणवरकप्परुक्ख सुक्खहि कुण महिजिण ॥ २ ॥  
जरजज्जर परिजुण्ण कण्णुणद्रुट्ठ सुकुट्ठिण  
चक्खुक्खीणखएण खुज्झुनिरसल्लिअ सूलिण ।

तुह जिण सरणरसायणेण लहु हुंति पुणण्णव  
जय धण्णंतरिपास महवि तुहु रोगहरो भव ॥ ३ ॥  
विज्जा जोइसमंततंतसिद्धिउ अपयत्तिण  
भुवणब्भुअ अट्टविह सिद्धि सिज्जइ तुह नामिण ।  
तुह नामिण अपवित्तओ वि जण होइ पवित्तउ  
तं तिहुअणकल्लाणकोस तुह पास निरुत्तउ ॥ ४ ॥  
खुद्द पवित्तइ मंततंतजंताइं विसुत्तइ  
चरथिरगरलगहुग्गखग्गरिउवग्गविगंजइ ।  
दुत्थिअसत्थ अणत्थ घत्थ नित्थारइ दयकरि  
दुरिअइं हरउ सुपासदेव दुरिअक्करिकेसरि ॥ ५ ॥  
तुह आणाथंभेइ भीमदप्पुद्धर सुरवर  
रक्खस जक्ख फणिंद विंद चोरानलजलहर ।  
जलथलचारिरउद्दखुद्द पसुजोइणि जोइअ  
इअ तिहुअण अविलङ्घिआण जय पास सुसामिअ ॥ ६ ॥  
पत्थिअ अत्थ अणत्थहित्थभत्तिब्भरनिब्भर  
रोमंचं चिअ चारुकाय किण्णरनरसुरवर ।  
जसु सेवहिं कमकमलजुअल पक्खालिअकलिमलु  
सो भुवणत्तयसामिपास महमद्दउ रिउबलु ॥ ७॥  
जय जोइअमणकमलभसलभय पंजरकुंजर  
तिहुअणजण आणंदचंद भुवणत्तयदिणयर ।  
जय मइमेइणि वारिवाह जय जंतु पिआमह  
**थंभणय**ट्ठिअ पासनाह नाहत्तणकुणमह ॥ ८ ॥  
बहु विहवण्णु अवण्णु सुण्णु वण्णिउ छप्पण्णहि  
मुक्खधम्मु कामत्थकाम नर नियनियसत्थहि ।  
जं ज्जायइ बहु दरिसणत्थ बहु नाम पसिद्धउ  
सो जोइ अमण कमलभसलसुह पास पवद्धउ ॥ ९ ॥  
भयबिब्भल रणझणिरदसण थरहरिअ सरीरय  
तरलिअ नयंणविसण्णुसुण्णुगग्गिरगिरकरुणय ।  
तइं सहसत्ति सरंति हुंति नरनासिअ गुरुदर  
महविज्जविसज्जसइ पास भय पंजरकुंजर ॥ १० ॥  
पइं पासविविअसंतनित्तपत्तंतपवित्तिय  
वाहपवाहपवूढरूढ दुहदाहसुपुलइय ।

मण्णहिं मण्णुसउण्णपुण्णअप्पाणं सुरनर  
इअ तिहुअण आणंदचंद जय पास जिणेसर ॥ ११ ॥  
तुह कल्लाणमहेसुघंटटंकारवपिल्लिअ  
वल्लरमल्लमहल्लभत्तिसुरवरगंजुल्लिअ ।  
हल्लुप्फलिअ पवत्तयंति भवणेहिं महूसव  
इअ तिहुअण आणंदचंद जय पास सुहुब्भव ॥ १२ ॥  
निम्मल केवल किरणनियरविहुरिअ तमपहयर  
दंसिअ सयलपयत्थसत्थवित्थरिअ पहाभर ।  
कलिकलुसिअ जण घूअलोयलोयणह अगोयर  
तिमिरइं निरुहर पासनाह भुवणत्तयदिणयर ॥ १३ ॥  
तुह समरणजलवरिससित्त माणव मइ मेइणि  
अवरावरसुहुमत्थबोह कंदलदल रेइणि ।  
जायइ फलभरभरिय हरिय दुहदाह अणोवम  
इय मइ मेइणि वारिवाह दिसिपास मइं मम ॥ १४ ॥  
कय अविकल कल्लाणवल्लिउल्लूरियदुहवणुं  
दाविअ सग्गपवग्गमग्ग दुग्गइगम वारणुं ।  
जय जंतुहजणएणतुल्लजंजणि यहियावहु  
रम्म धम्म सो जयउ पास जय जंतुपिआमहु ॥ १५ ॥  
भुवणारण्णनिवासदरिअपरदरिसणदेवय  
जोइणिपूअणखित्तवाल खुद्दासुर पसुवय ।  
तुह उत्तट्ठ सुनट्ठ सुट्ठ अविसंठुल चिट्ठहिं  
इय तिहुअणवणसिंह पास पावाइ पणासहिं ॥ १६ ॥  
फणिफणफारफुरंतरयण कररंजिअनहयल  
फलिणी कंदलदलतमाल निल्लुप्पलसामल ।  
कमठासुर उवसग्गवग्ग संसग्ग अंगजिअ  
जय पञ्चक्खजिणेस पासथंभणयपुरट्ठिअ ॥ १७ ॥  
महमणतरलपमाणनेय वायाविविसंठुलु  
नियतणुरवि अविणयसहाव आलसविहिलंघलु ।  
तुह माहप्पपमाणदेव कारुण्णपवत्तउ  
इयम इमाअवहीरपासपालहिविलवंतनु ॥ १८ ॥  
किंकिंकप्पिउणेयकलुणुकिंकिंवनजं पिउ  
किं वनचिट्ठिउकिट्ठदेवदीणयम विलंबिउ ।

कासुनकियनिप्पल्ललल्लुअह्मेहिं दुहत्तइं  
तह विनपत्तउताण किंपि पइं पहु परिचत्तइं ॥ १९ ॥  
तुहुं सामिह तुहुं माय बप्प तुहुं मित्तपियं कुरु  
तुहुं गइ तुहुं मइ तुंहिज ताण तुहुं गुरु खेमं कुरु ।  
हउं दुहमरभारिअबराउ रानुलनिब्भग्गनु  
लीणउ तुह कमकमल सरणजिणपालहि चंगउ ॥ २० ॥  
पइं किवि कयनीरोयलोय किवि पावियसुहसय  
किवि मइं मंतमहंत केवि किवि साहियसिवपय ।  
किवि गंजिअरिउवग्ग केवि जसधवलिअ भूअल  
मइं अवहीरहि केणपाससरणागयवच्छल ॥ २१ ॥  
पच्चुवयारनिरीहनाहनिप्पण्ण पयोअण  
तुहुं जिण पासपरोवयार करुणिक्कपरायण ।  
सत्तुमित्तसमचित्त वित्तिनयनिन्दअसममण  
मा अवहीरिअ जुग्गओ वि मइं पास निरंजण ॥ २२ ॥  
हउं बहुविहदुहतत्तगत्त तहुं द्रुहनासणपरु  
हउं सुयणहकरुणिक्कठाण तुहुं निरुकरुणा कुरु ।  
अहुं जिणपासअसामिसालु तुहुं तिहुअणसामिअ  
जं अवहीरहि मइं झखंतइय पासनसोहिअ ॥ २३ ॥  
जुग्गाजुग्गविभागनाहनहुजोअणतुहसम  
भवणुवयारसुहावभाव करुणारससत्तम ।  
समविसमह किं घणनएइ भुवि दाहुसमंतउ  
इय दुहबंधवपासनाह मइं पालथुणं तउ ॥ २४ ॥  
नयदीणहदीणयमुएवि अण्णवि किवि जुग्गय  
जं जोइय उवयारु करइ उवयारसमुज्जय ।  
दीणहदीणनिहीणजेणतुहनाहिणचत्तउ  
तो जुग्गउ अहमेव पास पालहि मइं चंगउ ॥ २५ ॥  
अह अण्णवि जुग्गयविसेस किवि मण्णहि दीणह  
जं पासवि उवया रुकरइ तुह नाह समगह ।  
........................................................  
किं अण्णंण तं चेव देव मामइं अवहीरह ॥ २६ ॥  
तुह पत्थण नहु होइ विहल जिणजाणड किं पुण  
हउ दुक्खिउ निरुसत्तचत्तदुक्कढु उस्सुयमण ।  
तं मण्णउ निमिसेण एण एउ विज्जइ लब्भइ  
सच्चं जं भुक्खियवसेण किं उंवरु पच्चइ ॥ २७ ॥

प्रकटितविकटार्थां सङ्घसाम्राज्यवृद्ध्यै  
व्यधित निधिसमानां यश्च वृत्तिं **^(१)नवाङ्ग्याः** ॥ २ ॥

—————————————————————————————————

तिहुअणसामिह पासनाह मइं अप्पपयासिउ  
किज्जउ जं नियरूवसरिसुनमुणुंवहुं जं पिउ ।  
अण्णु ण जिणजगतुहसमोविदक्खिण्णदयासउ  
जइ अवगण्णसि तुं हिज अहह किं होइ सह यासनु ॥ २८ ॥  
जइ तुह रूविण किणविपेअ पाइणवेलंविउ  
तनु जाणुं जिण पास तुम्ह होउं अंगिकरिउ ।  
इअमह इच्छिअ जं न होइ सातुहओहावण  
रक्खंतह नियकित्तिणेय जुज्जइ अवहीरण ॥ २९ ॥  
एवमहारिहजत्तदेव इयन्हवणमहूसउ  
जं अणलिय गुणगहण तुम्ह मुणिजणअणिसिद्धिउ ।  
इय मइं पसिय सुपासनाह **थंभणपुर**संट्ठिअ  
इय मुणिवर सिरि**अभयदेव** विण्णवइ अणिंदिअ ॥ ३० ॥' इति ।

**१. 'चान्द्रे** कुले सदनकक्षकल्पे महाद्रुमो धर्मफलप्रदानात् ।  
छायान्वितः शस्तविशालशाखः श्री**वर्धमानो** मुनिनायकोऽभूत् ॥  
तत्पुष्पकल्पौ विलसद्विहारसद्गन्धसंपूर्णदिशौ समन्तात् ।  
वभूवतुः शिष्यवरावनी च वृत्ती श्रुतज्ञानपरागवन्तौ ॥  
एकस्तयोः सूरिवरो **जिनेश्वरः** ख्यातस्तथान्यो भुवि **बुद्धिसागरः** ।  
तयोर्विनेयेन विबुद्धिनाप्यलं वृत्तिः कृतैषाभयदेवसूरिणा ॥

तयोरेव विनेयानां तत्पदं चानुकुर्वताम् ।  
श्रीमतां **जिनचन्द्रा**ख्यसत्प्रभूणां नियोगतः ॥  
श्रीम**ज्जिनेश्वरा**चार्यशिष्याणां गुणशालिनाम् ।  
**जिनभद्र**मुनीन्द्राणामस्माकं चाङ्घ्रिसेविनः ॥  
**यशश्चन्द्रगणे**र्गाढसाहाय्यात्सिद्धिमागता ।  
परित्यक्तान्यकृत्यस्य युक्तायुक्तविवेकिनः ॥

शास्त्रार्थनिर्णयसुसौरभलम्पटस्य विद्वन्मधुव्रतगणस्य सदैव सेव्यः ।  
श्री**निर्वृता**ख्यकुलसन्नदपद्मकल्पः श्री**द्रोणसूरि**रनवद्ययशःपरागः ॥

शोधितवान्वृत्तिमिमां युक्तो विदुषां समूहेन ।  
शास्त्रार्थनिष्कनिकषणकषपट्टककल्पबुद्धीनाम् ॥

विशोधिता तावदियं सुधीभिस्तथापि दोषाः किल संभवन्ति ।  
मन्मोहतस्तांश्च विहाय सद्भिस्तद्ग्राह्यमाप्ताभिमतं यदस्याम् ॥

तच्छिष्यो **जिनवल्लभः** प्रभुरभूद्विश्वंभराभामिनी-  
भाखद्भालललामकोमलयशःस्तोमः शमारामभूः ।  
यस्य श्री**नरवर्म**भूपतिशिरःकोटीररत्नाङकुर-  
ज्योतिर्जालजलैरपुष्यत सदा पादारविन्दद्वयी ॥ ३ ॥  
**काश्मीरा**नपहाय संततहिमव्यासङ्गवैराग्यतः  
प्रोन्मीलद्गुणसंपदा परिचिते यस्यास्यपङ्केरुहे ।  
सान्द्रामोदतरङ्गिता भगवती वाग्देवता तस्थुषी  
धारालामलभव्यकाव्यरचनाव्याजादनृत्यच्चिरम् ॥ ४ ॥  
भृङ्गस्तदङ्घ्रिकमले **जिनशेखरा**ह्नः सूरिस्ततः प्रशमवर्मितकाययष्टिः ।  
जिग्ये जगत्रयजयप्रयतोऽपि येन वीरव्रतं कलयता रतिजीवितेशः ॥ ५॥  
वैराग्यं याति रागे भजति विधुरतां क्रोधयोधे विमाने  
माने नष्टाभिमाने कपटपटुभटे क्षोभमाप्ते च लोभे ।  
पञ्चेषौ कुञ्चितेषौ समिति निजमिति प्रेक्ष्य सैन्यं सदीन्यं  
मुक्त्वा येषां जयाशां निभृतमपसृतं मोहराजेन दूरम् ॥ ६ ॥  
प्रगुणितकरुणः क्षमया विराजितश्चारुविग्रहस्तदनु ।  
अजनि वशीकृतविषयग्रामः **पद्मेन्दुमुनिराजः** ॥ ७ ॥  
उत्फुल्लमल्लीप्रतिमल्लकान्तिः कीर्तिर्भ्रमन्ती भुवनेषु यस्य ।  
श्रिया समं सौहृदकाङ्क्षयैव मुष्णाति विष्णोरपि कृष्णभावम् ॥ ८ ॥  
विश्वत्रयप्रथितकीर्तिलतस्य तस्य शिष्यः प्रशस्यमहि**माभयदेव**सूरिः ।  
काव्यं **जयन्तविजयं** रचयांचकार सारस्वतप्रसृमरप्रतिभाविलासः ॥ ९ ॥

—————————————————————————————————————————

यदवाप्तं मया पुण्यं वृत्ताविह शुभाशयात् ।  
मोहाद्वृत्तिजमन्यच्च तेनागो मे विशुद्ध्यताम् ॥  
प्रथमादर्शे लिखिता **विमलगणि**प्रभृतिभिर्निजविनेयैः ।  
कुर्वद्भिः श्रुतभक्तिं दक्षैरधिकैर्विनीतैश्च ॥  
अस्याः कारणव्याख्या श्रुतिलेखनपूजनादिषु यथार्हम् ।  
**दायिक**सुत**माणिक्यः** प्रेरितवानस्मदादिजनान् ॥

अष्टाविंशतियुक्ते वर्षसहस्रे शतेन चाभ्यधिके (११२८=A, D. 1072)।  
अणहिल्लपाटनगरे कृतेयमच्छुप्तधनिवसतौ ॥” इति ।

 अयं **नवाङ्ग**वृत्तिकृ**दभयदेवसूरि**र्वैक्रमे ११३५ (A D. 1079) वत्सरे कीर्तिशेषतां गत इति **प्रबन्धचिन्तामणि**प्रस्तावनैकादशपृष्ठे **दीनानाथा**त्मज**रामचन्द्र**शास्त्री \।

दिक्करिकुलगिरिदिनकर(१२७८) परिमितविक्रमनरेश्वरसमायाम् ।  
द्वाविंशतिशतमानं शास्त्रमिदं निर्मितं जयतु ॥ १० ॥'

** इत्यभयदेवा**चार्यप्रणीत**जयन्तविजयी**यकविप्रशस्तिपद्यदर्शनतो **नवाङ्गवृत्ति**कृ-**भयदेवा**चार्यसूरिशिष्यसंताने चतुर्थपट्टधारी श्रीमानभयदेवसूरिर्वैक्रमे १२७८ (A. D.1221) शरदि एनं ग्रन्थं प्रकटयन् कतममिलामण्डलं मण्डयामासेति न निश्चीयते । एतेनास्य कविवरस्य ख्रिस्तत्रयोदशशतिकापूर्वार्धं सत्तासमय इति बाढमवगन्तव्यम् ।  
 अस्य हि ग्रन्थस्यैकमेव पुस्तकं श्रीयुत - **श्रावक - हीरालाल-हंसराज** - प्रबन्ध - द्वारोपलब्धम्, तस्यैकस्याधारेण शोधितमुद्रितेऽप्यस्मिन्मन्थे यत्र कुहचनाशुद्धिः स्थिता जाता वा भवेत्तत्र सुहृदयहृदयाः संशोधयन्तु । यतः —

गच्छतः स्खलनं वापि भवत्येव प्रमादतः ।  
हसन्ति दुर्जनास्तत्र समादधति सज्जनाः ॥

इति प्रार्थयतः -

**पण्डित - शिवदत्त - काशीनाथौ ।**

**==============**

**काव्यमाला ।  
<MISSING_FIG href="../books_images/U-IMG-1708580264Screenshot2024-02-22110725.png"/>**

**श्रीमदभयदेवविरचितं  
जयन्तविजयम् ।  
<MISSING_FIG href="../books_images/U-IMG-1708580307Screenshot2024-02-22110809.png"/>**

**प्रथमः सर्गः ।**

श्रेयांसि विश्राणयतादजस्रं नाभेयदेवस्य पदाम्बुजं वः ।  
समस्तसंपन्मधुबद्धरागा यत्र त्रिलोकी भ्रमरीव भाति ॥ १ ॥  
शश्वच्चतुर्वर्गफलैः फलन्ती कल्पद्रुमस्यापि यदङ्घ्रिभक्तिः ।  
सौभाग्यभङ्गीमधरीकरोति शान्ति स वः शान्तजिनस्तनोतु ॥ २ ॥  
स्वच्छायया छन्नजगत्रयायाः कीर्तेलताया इव भाति कन्दः ।  
यस्याङ्कशङ्खः स विशेषतोषतोषाय भूयाद्यदुपुंगवो वः ॥ ३ ॥  
आशासहस्रं परिपूरयन्त्या मूर्त्या पराभूततरेव कीर्तिः ।  
यस्य प्रभोर्दूरतरं जगाम क्षेमाय वामेयजिनः स वोऽस्तु ॥ ४ ॥  
नखावली यस्य पदोर्विनम्रस्वस्त्रैणनेत्रप्रतिबिम्बभङ्ग्या ।  
पूजां व्यनक्तीव सरोजपत्रैः स त्रैशलेयस्त्रिजगत्पुनातु ॥ ५ ॥  
यस्याङ्घ्रिसेवारसपारवश्यं कुलं विभूतेर्भुवनाद्भुतायाः ।  
क्षीरार्णवस्येव पयः सुधायाः पुनातु सोऽन्योऽपि जिनेशवर्यः ॥ ६ ॥  
निर्नि (र्णि) क्तमुक्तामणिमञ्जुकर्णताटङ्कयुग्मं विरराज यस्याः ।  
आस्यश्रियं लुभ्यदिवोडुचारुचन्द्रद्वयं पातु सरस्वती सा ॥ ७ ॥  
प्रसृत्वरामोदगुणप्रबोधं दिशन्ति शिष्यप्रकराम्बुजानाम् ।  
ये स्पर्धयेवाम्बुजिनीप्रियस्य जयन्तु ते मे गुरवो मुनीन्द्राः ॥ ८ ॥  
महाकवीनामपि नव्यकाव्ये दोषः कदाचित्किल संभविष्णुः ।  
प्रमादनिद्रोदयमुद्रया हि क्रोडीक्रियन्ते सुधियां धियोऽपि ॥ ९ ॥

तद्दोषशङ्कापगमाय काव्ये निजे कृतीशः सुजनो नियोज्य ।  
तदीयसंवादवशंवदं हि स्वकाव्यसौन्दर्यविशेषधैर्यम् ॥ १० ॥  
आमोदितं यस्य जगद्वरेण्यसौजन्यपुष्पामितसौरभेण ।  
स्वस्त्यस्तु तस्मै सुजनाय जाग्रत्सर्वान्यदोषाग्रहणाग्रहाय ॥ ११ ॥  
अभ्यर्थितः सोऽपि यशोविलासलास्याय काव्यस्य धुनोति दोषम् ।  
समुद्धरत्येव हि वैद्यराजः शल्यं तनोः सौख्यकृते कृतार्थः ॥ १२ ॥  
उद्वासयत्यात्मविरूपशब्दैर्यो दुर्जनः काव्यगृहं निविश्य ।  
उलूकपक्षीव स दूर एव दोषैकदृष्टिर्विबुधैर्विधेयः ॥ १३ ॥  
न दुर्जनस्यानुनयो गुणाय स्वभावदौर्जन्यमलीमसस्य ।  
सुगन्धिलक्षैरपि किं सुगन्धीकर्तुं हि शक्यं लशुनं कदापि ॥ १४ ॥  
भवेयमस्यापि कृताञ्जलिर्वा यत्काव्यदोषग्रहणोग्रशङ्का ।  
सा कापि यस्यास्त्वरितप्रयत्नो यशस्विकाव्याय कवेर्भविष्णुः ॥ १५ ॥  
देव्या गिरां लास्यकलाविलासे रसानुगाः कान्तपदप्रबन्धाः ।  
भवन्ति चक्रेषु महाकवीनां चित्रं तु सर्वत्र कृतप्रचाराः ॥ १६ ॥  
जयन्ति ते सत्कवयो यदुत्त्या बाला अपि स्युः कविताप्रवीणाः ।  
श्रीखण्डवासेन कृताधिवासाः श्रीखण्डतां यान्त्यपरेऽपि वृक्षाः ॥ १७॥  
जयन्तु सर्वेऽपि कवीश्वरास्ते यदीयसत्काव्यसुधाप्रवाहः ।  
विकूणिताक्षेण सुहृज्जनेन निपीयमानोऽप्यतिपुष्यतीव ॥ १८ ॥  
धर्मार्थकामाः प्रथिताः समोक्षाश्चत्वार एते खलु पूरुषार्थाः ।  
चतुर्भुजस्येव भुजा न कस्य विशेषभद्रप्रसरत्प्रमोदाः ॥ १९ ॥  
तत्रार्थकामद्वयमैहिकार्थं भवोद्भवत्वेन सतां मतं न ।  
जैनस्तु धर्मो हृदि जागरूकः स्यादैहिकामुष्मिकसौख्यहेतुः ॥ २० ॥  
कल्पद्रुमाणामिव नन्दनोर्वी वनस्पतीनामिव वारि दाम्भः ।  
महाविभूतेरिव कामधेनुर्लावण्यनद्या इव यौवनाद्रिः ॥ २१ ॥  
भवोचितानामिव कर्मणां श्रीः कुन्दाभकीर्तेरिव मूरि दानम् ।  
संतोषलीलेव मनःसुखानां सुधारसानामिव दुग्धसिन्धुः ॥ २२ ॥

अनन्यसाधारणराज्यमुख्यख्यातश्रियां पूर्णमनोरथानाम् ।  
सिद्धाङ्गनासंगमशर्मणां च निबन्धनं श्रींजिनधर्मकर्म ॥ २३ ॥

(त्रिभिर्विशेषकम्)

एतत्प्रभावप्रथितं त्रिलोकीह्यद्यत्रिवर्गानुपमप्रकर्षम् ।  
वीरव्रतालंकरणं चरित्रं श्रीमज्जयन्तस्य नृपस्य वक्ष्ये ॥ २४ ॥  
मध्येऽखिलद्वीपसमुद्रसौधं चञ्चत्सुवर्णाद्रिशिखावतंसः ।  
दीपप्रदीपप्रतिमोऽस्ति जम्बूद्वीपः सदालोकविलासलक्ष्मीः ॥ २५ ॥  
तस्यावतंसे भरताभिधाने क्षेत्रेऽस्ति देशो मगधाभिधानः ।  
कल्याणवृन्दै रुचिराङ्गहारैरिवानिश नृत्यति यत्र लक्ष्मीः ॥ २६ ॥  
यत्रत्यकान्तानयनोत्पलश्रीनिरस्तशोभान्यसितोत्पलानि ।  
इतीव तापात्सरसां जलेषु लुलन्ति मन्दानिलशीतलेषु ॥ २७ ॥  
यत्राद्भुतैर्नूतनधान्यकूटैः परःसहस्रैर्नगराणि भान्ति ।  
सुभिक्षराजस्य सदैव काले शैलैरिवोत्तुङ्गतयाभिरामैः ॥ २८ ॥  
सर्वत्र सौराज्यबलेन यत्र प्राज्याः प्रजाध्वस्तसमस्तशङ्काः ।  
शृङ्गारयन्त्युत्तमदानभोगैः स्वसंपदः पुण्ययशोनिनादैः ॥ २९ ॥  
सरोवरैर्यत्र भुवो विभान्ति सरोवराणि स्मितपद्मखण्डैः ।  
तैः पद्मखण्डानि च राजहंसैः स्वै राजहंसाः सुगतिप्रचारैः ॥ ३० ॥  
हस्तैरिवोच्चैस्तरवः पलाशैश्छायां दधानाः फलसंपदा च ।  
पथ्यङ्गिनां पथ्यदनाय यत्र स्वबन्धुबुद्ध्येव भवन्ति भूयः ॥ ३१ ॥  
निजैर्गुणैः स्मारितकामधेनुव्रजा व्रजा यत्र गवां विभान्ति ।  
स्वादिष्टदुग्धेन मुधा सुधापि यासां महिष्यश्च मनोहरास्ताः ॥ ३२ ॥  
संसारचक्रस्य चकास्ति सारः पद्माकरः शर्मसरोरुहस्य ।  
विश्रामभूमी रमणीयताया यः संपदामास्पदमद्भुतानाम् ॥ ३३ ॥  
अनीतिशालीन्यपि संश्रयन्ते सस्यानि शश्वत्परमां समृद्धिम् ।  
जडाधिवासान्यपि यत्र चित्रं पद्मानि मित्राभिमुखीभवन्ति ॥ ३४ ॥  
यस्मिन्ननुग्रामपुरं वधूनां विशुद्धशीलाभरणाग्रिमाणाम् ।  
सर्वाङ्गलावण्यमलंकरोति सुवर्णरत्नोत्तमभूषणानि ॥ ३५ ॥

पदे पदे यत्र विचित्रवाप्यः प्रसन्नरूपाश्च विभान्ति कूपाः ।  
ज्योत्स्नासपत्नेन जलेन पूर्णा माधुर्यदीक्षागुरुणा सुधायाः ॥ ३६ ॥  
प्रीतिं परां यत्र नयन्ति लोकं सरांसि चेतांसि च सज्जनानाम् ।  
अदृष्टपर्यन्ततया श्रितानि गम्भीरतान्यक्कृतवारिधीनि ॥ ३७॥  
यत्राभिरामाणि विशालशालिक्षेत्राणि संरक्षितुमीयुषीणाम् ।  
गोपाङ्गनानां मधुरोपगीतैः कृच्छ्रायुवानः पथि यान्ति पान्थाः ॥ ३८ ॥  
विजिष्णुभिर्विष्णुपदीं नदीभिर्वनैः श्रिया हेपितनन्दनैश्च ।  
शैलैः सुवर्णाचलदत्तह्रीलैर्यः स्वर्गभाजामपि सेवनीयः ॥ ३९ ॥  
श्रियामनन्यत्र निवासिनीनामन्योन्यमत्यन्तदिदृक्षयेव ।  
यः संगतैर्भाति पुरैः समन्तादाश्चर्यचर्यानिलयैः परीतः ॥ ४० ॥  
भोगावतीं भोगिपतिः सुरेन्द्रोऽमरावतीं प्रत्यधिकानुरागम् ।  
मुमोच चारुत्वमवेक्ष्य यस्याः सा तत्र नाम्नास्ति पुरी जयन्ती ॥ ४१ ॥  
रम्याणि हर्म्याणि सुवर्णरत्नमयानि यस्यां बहुभूमिभाञ्जि ।  
येषां पुरःस्वर्गविमानलक्ष्मीः सूर्यप्रभाचुम्बितचन्द्रिकेव ॥ ४२ ॥  
पौरा महेशाः प्रचुराः कुमारा गौर्यः स्त्रियोऽप्यत्र विनायकाश्च ।  
इतीव कैलाशनगोऽनुरागादावृत्य यां शालमिषेण तस्थौ ॥ ४३ ॥  
अर्कांशुसंपर्कविनिर्यदग्निज्वालारुणःस्फाटिकरत्नसालः ।  
स्वराजराजप्रबलानुरागैरालिङ्गितात्मेव विभाति यत्र ॥ ४४ ॥  
रम्यावधित्वेन यदीयसालविद्याधरीषु स्थितिमीयुषीभिः ।  
विद्याधरीभिर्निशि धर्तुमीहांचक्रे करे कन्दुकलीलयेन्दुः ॥ ४५ ॥  
समुन्नतं कान्तमिवाम्बुजाक्षीप्राकारमुच्चैः सरसीकरोति ।  
विराजिलीलालहरीकटाक्षैर्मुक्तावलक्षैः परिखा यदीया ॥ ४६ ॥  
लक्ष्म्याः स्वपुत्र्याः सततं वसन्त्याः क्षीरार्णवो यत्र दिदृक्षयेव ।  
स्नेहातिरेकात्समुपेत्य तस्थौ सुधानिभाम्भःपरिखामिषेण ॥ ४७ ॥  
रम्भेव क्लृप्तामितकान्तमूर्तिः पणाङ्गनाली सविलासलास्या ।  
विभाति यस्यां सुरमन्दिरेषु विस्मारितस्वःपुरकौतुकेषु ॥ ४८ ॥

नेत्रैः सरोजैरिव राजमाना लावण्यपूरैरमृतैरिवोच्चैः ।  
कुचैश्च चक्रैरिव सद्विलासैर्यत्रत्यरामाः स्मरकेलिवाप्यः ॥ ४९ ॥  
उद्यानवापीषु जलाशयत्वं द्विजाश्रयेषु प्रियविप्रयोगः ।  
विलोक्यते राजकरोपमर्दः पद्माकरेष्वेव न यत्र लोके ॥ ५० ॥  
जिनेन्द्रहर्म्योपरि शातकुम्भकुम्भावलीषु प्रतिबिम्बितात्मा ।  
अनेकमूर्तिः प्रतिभाति भानुर्यस्याः श्रियं द्रष्टुमिवावतीर्णः ॥ ५१ ॥  
कस्तूरिकास्थासकवर्णभाजां व्याजेन जैनेन्द्रगृहध्वजानाम् ।  
या दत्तपत्रेव समस्त^(..........) श्रियं पुरीणामुपरि खऋद्ध्या ॥ ५२ ॥  
भूयिष्ठमुक्तामणिहेमतारैः कर्पूरपूरैर्मृगनाभिपुञ्जैः ।  
दिव्यांशुकाद्यैः कलिता पणाली तदाकराकारधरेव यत्र ॥ ५३ ॥  
सुरेशवेषाभरणाङ्गरागवरेण लावण्यतरङ्गिताङ्गः ।  
निमेषमात्रेण परं सुरेभ्यो विभिद्यते यत्र जनः समस्तः ॥ ५४ ॥  
सचेतनाचेतनचारुभावैरेषैव रेषां (खां) लभते पुरीषु ।  
इति स्म वृद्धा बहुदेशभाजो वदन्ति यस्यामसमाद्भुतायाम् ॥ ५५ ॥  
कोटिध्वजाग्रैः प्रतिबिम्बितैश्च हर्म्यावलीनां मणिकुट्टिमानि ।  
कृतास्पदानीव विभान्ति यस्यां निधानरक्षाभुजगैः स्फुरद्भिः ॥ ५६ ॥  
उद्यानलक्ष्मीमधिकप्रकर्षामसंख्यभेदैः सुमनोद्रुमाणाम् ।  
विलोक्य यत्र द्युपतिर्बभूव मन्दादरः श्रीमति नन्दनेऽपि ॥ ५७ ॥  
तस्यां बभूवाद्भुतविक्रमश्रीः क्षोणीपतिर्विक्रमसिंहसंज्ञः ।  
विश्वंभराभारभरं बभार यो विश्रुताशेषगुणोऽपि चित्रम् ॥ ५८ ॥  
राजन्वती येन जगत्यजस्रं निजाः प्रजाः पालयता नयेन ।  
स्वर्भूरिवेन्द्रेण गुरुप्रशस्यमन्त्रीशमन्त्रेण सुरोचितेन ॥ ५९ ॥  
यः कामिनीनां प्रतिभाति कामः पितेव च प्रीतिपदं प्रजानाम् ।  
कालः करालो रिपुभूपतीनां कल्पद्रुमश्च प्रणयिव्रजानाम् ॥ ६० ॥  
यस्याहवे वैरिकरीन्द्रकुम्भस्थलीगलत्तारकरम्बिताङ्गः ।  
रेजे कृपाणोऽरिकुलं जिगीषोर्यमस्य जिह्वेव सदन्तपङ्क्तिः ॥ ६१ ॥

यस्यासिलूना चिरराजजन्यक्षेत्रेषु वैरिद्विपदन्तपङ्किः ।  
कीलालसिक्तेषु यशस्तरूणामुद्गच्छतामङ्कुरमालिकेव ॥ ६२ ॥  
खैराज्यसर्वस्व्सुवर्णरत्नहस्त्यश्वदण्डै रिपुमण्डलीभिः ।  
मूर्तैः प्रतापैरिव ढौक्यमानैर्यः खैरविस्तारिगुरुप्रभावः ॥ ६३ ॥  
न मार्गणाः केचिदलब्धलक्ष्यां रणेषु दानेषु च यस्य जग्मुः ।  
अपूरिताशा न यशोविलासा वरेण्यपुण्योदयकेलयश्च ॥ ६४ ॥  
जितेन्द्रियस्योन्नतयौवनेऽपि स्थैर्येण धैर्येण कृतास्पदस्य ।  
भूवल्लरीदास्यमतिप्रशस्यं यस्य श्रियः शिश्रियुरश्रमेण ॥ ६५ ॥  
शचीव शक्रस्य महेश्वरस्य गौरीव लक्ष्मीरिव माधवस्य ।  
श्रीनन्दनस्येव रतिश्च रत्यै तस्य प्रिया प्रीतिमती बभूव ॥ ६६ ॥  
पीयूषभानोर्दलसंचयेन चङ्गं यदीयाङ्गमसर्जि धात्रा \।  
आनन्दकं लोचनकैरवाणां प्रकामसंतापहरं च येन ॥ ६७ ॥  
उल्लासिलावण्यसुधातरङ्गैरङ्गैरनङ्गः सरसैर्यदीयैः ।  
चित्रीयते स्त्रैणगुणैस्त्रिलोकीलोकश्च लोकोत्तरकीर्तिकारैः ॥ ६८ ॥  
संजीविनी चौषधिरङ्गजस्य विश्रामधामेव हृदः स्वभर्तुः ।  
या राज्यऋद्धेरधिदेवतेव लावण्यवल्लेर्नवकन्दलीव ॥ ६९ ॥  
रूपेण शीलेन धिया ह्रिया च दाक्ष्येण दाक्षिण्यगुणेन नीत्या ।  
प्रीत्या गिरा कोमलया यया च ज्योत्स्नायितं पत्यनुरागसिन्धौ ॥ ७० ॥  
मन्त्री हरेर्जीव इवास्य जज्ञे सौधर्मसाम्राज्यमलंकरिष्णुः ।  
सुबुद्धिनामा विबुधप्रमोदक्षीरार्णवार्णः क्षणदाभुजङ्गः ॥ ७१ ॥  
यस्य क्षोणिपतेः प्रतापदहनज्वालावलीकेलिभिः  
सप्ताप्यम्बुधयोऽम्बुबिन्दव इवाशोष्यन्त तेऽपि द्रुतम् ।  
पूर्यन्ते स्म हतारिराजकवधूनेत्राम्बुपूरैः पुनः  
स श्रीप्रीतिमतीं प्रियामिव मि (म) हाभोगामभुङ्क्त क्षमाम् ॥ ७२ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये  
शब्दाङ्के प्रस्तावनादिनिरूपणो नाम प्रथमः सर्गः ।

—————————————

अथ स्वसौधोपरि सा नृपप्रिया ददर्श हर्म्यान्तररत्नकुट्टिमे ।  
हृदीभ्यकान्तां दधतीं निजाङ्गजं सुधामिव स्पर्शमिषेण वर्षुकम् ॥ १ ॥  
नभस्थलीव द्युतिमद्विना कृता निशेव शीतद्युतिमण्डलोज्झिता ।  
महौषधीवोन्मदवीर्यवर्जिता न सूनुहीना वनिता प्रशास्यते ॥ २ ॥  
परप्रकर्षाञ्चितहर्षवर्षिणे सुताय वध्वः सकलाः समुत्सुकाः ।  
यदस्य जन्मोत्सवऋद्धिदर्शनैर्भवन्ति सद्यः सुखनिर्मिता इव ॥ ३ ॥  
परां जनन्या जनयत्यनारतं महाकुलीनस्तनयो नयाञ्चितः ।  
महर्घतामेधयते गुणश्रियो न किं यशोराशिरदम्भसौरभः ॥ ४ ॥  
सुनिश्चितं भूमिपतेरपि प्रिया यदा भवेदङ्कनिवेशिनन्दना \।  
तटी सुमेरोरिव सर्वदा तदा भजेदहो सर्वसुपर्वसंगमम् ॥ ५ ॥  
दुरन्तवन्ध्यात्वनिवृत्तिचिन्तया क्व सौख्यगन्धोऽपि धरेन्द्रसुभ्रुवाम् ।  
कुमुद्वतीनां विभया विभा विभोर्विकाससौख्यं हि न जातु वल्गति ॥ ६ ॥  
किमन्यदाप्नोत्यतिगौरवं वि (व )धूः प्रियस्य पुत्रैः खलु वृत्तशालिभिः ।  
महार्घ्यतां रत्नखनी न किं भजेन्मणिप्रकाण्डैरिति सा व्यचिन्तयत् ॥ ७ ॥  
समुत्सुका नन्दनजन्मने जगज्जनप्रमोदाङ्कुरनव्यवृष्टये ।  
तदर्थवाञ्छाज्वरवेगदुर्बला वि (व्य) लोक्यथ क्षोणिभृता भृतार्तिना ॥ ८ ॥

(पञ्चभिःकुलकम्)

स भूभुजङ्गः समपृच्छतादृतः कृशोदरीयं कृशता कुतस्तव ।  
विशेषशोका (षा) सरसीव मीनकं करोति या मां खलु खेदभाजनम् ॥ ९॥  
पयोदवाताहतदर्पणस्य किं दधाति सादृश्यमिदं मुखाम्बुजम् ।  
किमिन्दुबिम्बद्युति गोचरीभवत्सहस्रपत्राकृतिनी तवेक्षणे ॥ १० ॥  
अमत्सरे मत्स्यवधूर्महातपस्थलस्थितेवासि किमाकुला प्रिये ।  
कथं कुतोऽप्याहितदुःखशून्यता प्रयातविद्येव च खेचरप्रिया ॥ ११ ॥  
अनेकधा व्याधिविबाधितेव किमाधिसंबन्धविधूतधीरसि ।  
न पूर्यते कोऽपि मनोरथस्ते मयि स्थिते सुभ्रु निदेशवर्तिनि ॥ १२ ॥

मयाप्यखण्ड्यं तव देवि खण्डितं वचः किमाहूत (?) यमेन केनचित् ।  
दुनोति किं स्वप्नकृतोऽपि मानसं प्रिये सपत्नीजनितः पराभवः ॥ १३ ॥  
अकोपने किं मयि कोप एष ते तनोति यः प्राणितसंशयं मम ।  
असौमनस्ये किमपीह कारणं द्रुतं प्रिये ब्रूहि यदाकुलोऽस्म्यहम् ॥ १४ ॥  
दिवापि सा शारदचन्द्रचन्द्रिका भ्रमं दधाना दशनांशुभिस्ततः ।  
इति स्वदुःखं नृपतेर्व्यजिज्ञपद्भिषग्वरस्येव रुजं रुजातुरः ॥ १५ ॥  
न देवपूर्वोदितदुःखदुर्दशालवोऽपि लब्धावसरस्तनौ मम ।  
तव प्रसादेन दिनेश्वरोदये नभस्तले वा क्व तमिस्रसंभवः ॥ १६ ॥  
सुखैरशेषैः सुखिनीषु मुख्यता ममेश शच्या अपि चित्तहारिणी ।  
प्रसादतस्ते किमपूर्णमस्ति मे सुतं विना त्वेतदरुंतुदं हृदः ॥ १७ ॥  
कृती निराकर्तुमिदं तु लाञ्छनं त्वमेव मे दुःसहसाहसप्रिय ।  
निमेषमुक्तां कुरुते हि पद्मिनीं न पद्मबन्धोरपरः कदाचन ॥ १८ ॥  
वसुंधरोद्धारधुरंधरेण मां विधेह्युपायेन सुतेन भूषिताम् ।  
खदोहदेनेव लतां फलाञ्चितामिदं हि सारं किल सर्वसंपदाम् ॥ १९ ॥  
इति प्रियाया वचनेन भूपतेर्मनोन्तरे दाव इवानिलाद्वने ।  
अपुत्रता दुःखमवर्धताधिकं चकार चिन्तां स ततस्तदिच्छया ॥ २० ॥  
विना विनीतेन सुतेन गेहिनां कुलं गृहं शून्यमनूनदुःखदम् ।  
क्रमेण नश्यन्ति च सर्वसंपदः स्थिरं निरालम्बमहो न किंचन ॥ २१ ॥  
अनन्यसाधारणवैभवोद्भवैः सुखैः सदा दुर्ललितोऽपि मानवः ।  
अपुत्रजन्मप्रभवाभिबाधितो न कोटराग्निर्विटपीव नन्दति ॥ २२ ॥  
वरं दरिद्रोऽपि सनन्दनो जनस्तदीक्षणानन्दतरङ्गिलोचनः ।  
न शक्तुतुल्योऽपि समृद्धिभिः परः पराङ्मुखत्वेन विधेरनात्मजः ॥ २३ ॥  
जनेऽप्यपुत्रस्य गतिर्न विद्यते क्षयं प्रयाति क्रमशश्च कीर्तनम् ।  
इति प्रवादः खलु दुःसहः सतामपुत्रिणां भूप विलोप्य संपदाम् ॥ २४ ॥  
इतोऽतिदुःखात्प्रगुणं भवान्तरस्थितौ प्रियायाः खलु भावि जीवितम् ।  
ममासुभिः सार्धमतः सुतेच्छया कमप्यवन्ध्यं विदघेऽद्य साहसम् ॥ २५ ॥

समुद्रपर्यन्तमहीमहीपतिः कृतावहित्थक्षणमुल्बणोद्यमः(?) ।  
गिरा समाश्वासयदात्मवल्लभां कुमुद्वतीं चन्द्रिकयेव चन्द्रमाः ॥ २६ ॥  
भवन्ति पुण्योदयतः कदाचन स्ववाञ्छितानि द्रुतमेव देहिनः ।  
उपायतो वा स्वकुलाधिदेवतामतः समाराधय भूरिभक्तिभिः ॥ २७ ॥  
अनेकशोऽभीष्टफलप्रदायिनी विलोकिता निर्मलभक्तितस्तथा ।  
कुलस्य नः कल्पलतेयमर्चिता मनोरथं ते सफलं करिष्यति ॥ २८ ॥  
प्रियप्रियालापसुधारसोर्मिभिर्निरस्तसंतापभरा बभूव सा ।  
तथैव सर्वं विदधे प्रियं वचः प्रियोपदिष्टं तनुते हि नात्र कः ॥ २९ ॥  
दिवेन्दुबिम्बद्युति गण्डमण्डलं स्ववामहस्त (स्ते) दधती परे दिने ।  
नृपेण पृष्टाकथयत्तदर्चनां सुधास्य विद्यामिव बीजवर्जिताम् ॥ ३० ॥  
निवेश्य संदेहपदेऽपि जीवितं प्रिये प्रियं ते त्वरितं करोत्यदः ।  
न चेज्जनोऽयं ज्वलने प्रवेशतः पतङ्गतां याति तदा विनिश्चितम् ॥३१॥  
इति प्रतिज्ञावचनादमुष्य सा मुमूर्छ वज्राभिहतेव तत्क्षणम् ।  
पपात च च्छिन्नलतेव भूतले किमद्भुतं प्रेमवतामिदं हि वा ॥ ३२ ॥  
अथेतिकर्तव्यतयाकुलात्मना निजप्रियेणाङ्कगताभ्यषेचि सा ।  
समूर्तिभिः प्रेमरसैरिवाश्रुभिस्ततः परं चन्दनशीतवारिभिः ॥ ३३ ॥  
मुहुः प्रियायाः क्षितिपाञ्चलानिलैर्जगाम मूर्छा नृपतेः सहार्तिभिः ।  
सचेतना जातवती सती ततो जगाद साश्रुर्निजजीवितेश्वरम् ॥ ३४ ॥  
नरेन्द्र जीयाः कुलशैलजित्वरो निजायुषा नन्द सुरेश्वरश्रिया ।  
अमङ्गलं तेऽपहरन्तु देवतास्तमांसि लोकस्य रवेरिव प्रभाः ॥ ३५ ॥  
विभो भवज्जीवितशंसयार्जितं सुतस्य जन्मापि न मेऽवभासते ।  
भवेच्छिदा येन सकर्णकर्णयोर्न तेन हेम्नापि खलु प्रयोजनम् ॥ ३६ ॥  
उरस्थले स्थास्यति भर्तुराभवं (?) स्फुरत्प्रभाहारलतेव हारिणी ।  
न्यवेवि (?) देहोद्भवलक्षणैरिदं समस्तसारङ्गदृशां विलक्षणैः ॥ ३७ ॥  
भविष्यतीयं क्रमशः सुतान्विता तातेन साम्राज्यवता त्वदङ्गजा ।  
अभून्निमित्तज्ञवचः पुरः पितुस्तवेति धात्र्या जगदे नृपप्रिया ॥ ३८ ॥

(युग्मम् )

स्वभर्त्तुरिष्टा सुचिरं चिरायुषो भविष्यतीयं नृपनाथ नन्दना ।  
सखी प्रियास्या जिनराजभाषिता पुरः सखेदस्य च भूभृतोऽवदत् ॥ ३९ ॥  
नृपोऽप्यवादीत्त्यज दुःस्थतां प्रिये मनोरथं पूर्णमिमं विभावय ।  
अथैष केनाप्युदितं मुदो भरादुपाशृणोत्सिद्धमिदं न संशयः ॥ ४० ॥  
वराश्वहेषां गजराजगर्जितं सतूर्यनादं शुभशङ्खनिस्वनम् ।  
अदक्षिणाक्षिस्फुरणं प्रियोदितं तदाशृणोच्छाकुनिकाग्रणीरसौ ॥ ४१ ॥  
ममेष्टसिद्ध्यै शकुनावलिः शुभा दिवेव विद्युज्जलदस्य वृष्टये ।  
निवेदवे (य)द्या इति हर्षनिर्भरं यशोनिधिः प्राप सभां स भासुराम् ॥४२॥  
महार्द्धिकैरिन्द्र इवेन्द्रसंनिभैः स सेवितः संसदि मण्डलेश्वरैः ।  
ननन्द कुर्वन्ति न कं प्रसृत्वराः सविस्मयस्मेरमुखाम्बुजं श्रियः ॥ ४३ ॥  
अथ स्वभर्त्तुर्द्युमणेः समागमेऽरुणाङ्गशोभां दिगवाप वारुणी ।  
समेत्य सख्येव च संध्ययाद्भुतं कृताङ्गरागेव नवीनकुङ्कुमैः ॥ ४४ ॥  
दिनावसाने दिनरत्नमण्डलं निपातमाप द्रुतमस्तभूभृतः ।  
दुरत्ययं कालविपाकमीयुषः स्थितिः स्थिरा नोच्चपदश्रियोऽपि हि ॥ ४५ ॥  
अथाम्बुधेरम्भसि भानुमण्डले निलीयमानेऽरुणपङ्कजत्विषि ।  
दिशां मुखेभ्यस्तदनु प्रधाविता मधुव्रतव्रातनिभा तमस्ततिः ॥ ४६ ॥  
निजासु (जांशु) नाशेऽपि नितान्तनिर्मलः कृतज्ञतां मुञ्चति नैव कश्चन ।  
समुन्नतिं भानुमताधिरोपितः सहैव तेनास्तमियाय वासरः ॥ ४७ ॥  
खरांशुतीव्रातपपाततापतः सुरस्रवन्त्यां जलकेलिकारिभिः ।  
धुतस्य दिग्दन्तिभिरम्भसो भृशं कणा इव व्योमनि भान्ति तारकाः ॥ ४८॥  
अवाप तारानिकरं परां श्रियं नभस्तलेऽवाप्य तमांजि (मोऽञ्ज) नप्रभम् ।  
किमङ्ग लाटीकचसंचयेऽञ्चितं न जातिमाल्यं भजतेऽद्भुतां लिपिम् ॥४९॥

रम्भाविभ्रमपुण्यपण्यवनितारब्धैः स तूर्यत्रिकै -  
र्मङ्गल्यैः कृतकौतुकाद्भुतरसैः श्रोत्रामृतस्यन्दिनी ।  
रम्या नम्रनरेश्वरोदितजयारावेण सायंतनी  
संध्या तस्य नरेश्वरस्य शुशुभे प्रोल्लासितारत्रिका ॥ ५० ॥

अथ पृथुयशाः सर्वं लोकं विसृज्य स सत्वरं  
नरपतिमहासिद्धेः सिद्धाववन्ध्यधियां निधिम् ।  
स्वहितविदुरः स्वं मन्त्रीशं सुबुद्धिमपूपुज-  
द्गुरुरिव यतः पूज्यो मन्त्री नृपस्य विवेकवान् ॥ ५१ ॥  
सिद्धिः साहसकर्मकर्मठधियामेवेप्सितानामिति  
क्ष्मापस्तत्र समुत्सहिष्णुहृदयस्तस्याग्रतः श्रीमतः ।  
मन्त्रीशस्य जगाद गौरवपरस्तां स प्रतिज्ञां यतः  
क्षोणीन्द्रस्य सदैव मन्त्रणविधौ धौरेयता मन्त्रिणाम् ॥ ५२ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये  
श्रीशब्दाङ्के पुत्रचिन्तादिनिरूपणो नाम द्वितीयः सर्गः ।

—————————————————  
**तृतीयः सर्गः ।**

ततः स राजशार्दूलं मूलमन्त्री व्यजिज्ञपत् ।  
त्वत्प्रतिज्ञाम्बुधिर्देव दुस्तरेभ्योऽपि दुस्तरः ॥ १ ॥  
नमस्कारः परं तत्र श्रीपञ्चपरमेष्ठिनाम् ।  
प्रयात्यनन्यसामान्ययानपात्रसगोत्रताम् ॥ २ ॥  
किं चायं विधिवद्ध्यातः सर्वकर्मसु कर्मठः ।  
कल्याणकदलीकन्दस्यन्दमानः सुधारसः ॥ ३ ॥  
पूरयत्याशु दुष्पूरमपि देव मनोरथम् ।  
स्वदोहदः करोत्येव द्रुममाढ्यं फलश्रिया ॥ ४ ॥  
तदस्य शृणु माहात्म्यं गृहाण विधिना च तम् ।  
घनावह इव श्रेष्ठी येनासोष्ट फलोदयम् ॥ ५ ॥  
कौतुकेनासृजद्वेधा भुवि स्वर्गमिवापरम् ।  
यत्सर्वाद्भुतमादाय श्रीमत्पृथ्वीवरं पुरम् ॥ ६ ॥  
शक्रेणापि कृताशङ्कबाहुदण्डबलो बलः ।  
तत्र राजा प्रिया तस्य पद्मा पद्मेव देवता ॥ ७ ॥  
तत्रैवासीद्धनश्रेष्ठी श्रीदश्रीपरमार्हतः ।  
श्रीमती श्रीमती कान्ता सुतस्तस्य धनावहः ॥ ८ ॥

महासार्थेन सोऽन्येद्युः प्राचलत्कुण्डिनं पुरम् ।  
मासेन प्राप कारायाः (?) प्रदोषमिव चन्द्रमाः ॥ ९ ॥  
पुष्पोद्गम इवाद्यायमत्र पुण्यतरोर्मम \।  
सुवर्णकोटयो लाभः पण्यस्यातिजहर्ष सः ॥ १० ॥  
पृथ्वीं प्रीणयितुं पीतवारिर्वारिनिधेरिव ।  
आत्तपण्योऽथ स श्रेष्ठी ततोऽम्भोद इवाचलत् ॥ ११ ॥  
शाखान्तरेषु वृक्षाणां बिभ्रते पुष्पविभ्रमम् ।  
संचरन्त्यश्चिरं यत्र तारास्तारोज्ज्वलप्रभाः ॥ १२ ॥  
शङ्के संतापकत्वेन दिवाकरकरोत्करः ।  
प्रवेशं यत्र नाप्नोति निश्छिद्रद्रुमपल्लवैः ॥ १३ ॥  
यस्मिन्कटाक्षयन्तीव सरांसि क्षीरसागरम् \।  
नीलोत्पलदलैर्लोलरोलम्बपरिचुम्बितैः ॥ १४ ॥  
धर्मध्यानसुधापानकायोत्सर्गविधायिनाम् ।  
महातपस्विनां यत्र पावित्र्यं पादरेणुभिः ॥ १५ ॥  
समस्तवनराजीनां साम्राज्यमिव बल्गति ।  
यस्मिन्यमोपमैर्भिल्लैर्भयानां च महावने ॥ १६ ॥  
तत्प्रत्यासन्नवर्तिन्यां वर्तमाने प्रयाणके ।  
धनप्राणहराः पेतुः सायं सार्थेऽथ तस्कराः ॥ १७॥

(षड्भिः कुलकम्)

उपस्थिते धनप्राणसंशये कार्यवेदिनः ।  
रक्षन्ति जीवितं जीवन्नरो भद्राणि पश्यति ॥ १८ ॥  
इत्यदृश्यपटेनेव नैशेन तमसावृतः ।  
श्रेष्ठी सार्थजने नष्टे नंष्ट्वा तत्राविशद्वने ॥ १९ ॥  
कामं कामेन कामी च दिग्मोहेन कृतान्धधीः ।  
स बभ्राम चिरं तत्र दरिद्रस्येव मानसम् ॥ २० ॥  
खधर्माराममासेक्तुं संवेगामृतकूपतः ।  
अरघट्टघटीमाला यस्याभाज्जपमालिका ॥ २१ ॥

तं सिद्धिप्रेयसीलाभचिन्तयेव कृशं भृशम् ।  
तपसा स मुनिं तत्र मूर्तं पुण्यमिवैक्षत ॥ २२ ॥ (युग्मम्)  
नमस्कृत्य मुनिस्तेन पपृच्छे किं तव प्रभो ।  
ध्यानाधीनधियो ध्येयं ततः स प्रत्यपीपदत् ॥ २३ ॥  
परमेष्ठिनमस्कारः शिवाय ध्यायते मया ।  
मन्त्रोऽयं विधिना ध्यातः सर्वदा सर्वकामदः ॥ २४ ॥  
नरासुरसुरेन्द्राणामपि साम्राज्यसंपदः ।  
नमस्कारमहामन्त्रद्रुमस्य कुसुमोद्गमः ॥ २५ ॥  
काञ्चनाचलचूलेव स्थिरा यस्य नमस्कृतिः ।  
रतिस्तस्य तु सान्निध्ये देवानामपि जायते ॥ २६ ॥  
नमस्कारप्रभावेण प्रभवन्ति न जन्तुषु ।  
क्रूरा गजेन्द्रसिंहादिरक्षोदावानलादयः ॥ २७ ॥  
श्रुत्वेति तत्र वर्द्धिष्णुश्रद्धासंबन्धबन्धुरः ।  
तृषार्त इव पीयूषं विधिना स तमाददे ॥ २८ ॥  
प्रणम्य पादयुगलं गुरोराशीर्वचस्ततः ।  
धर्मलाभं स लब्धाग्रे चचाल शकुनेरितः ॥ २९ ॥  
ऐरावतं करोत्क्षेपैर्गजं तर्जयतीव यः ।  
धावते दिक्षु साक्षेपं जिघांसुरिव दिग्गजान् ॥ ३० ॥  
भियेव यस्य नायाति भूतलेऽभ्रमुवल्लभः ।  
कदापि कौतुकेनापि क्रीडितुं मानसाद्रिषु ॥ ३१ ॥  
मदाहूतालितुमुलैः प्रध्वनज्जयदुन्दुभिः ।  
साश्चर्यशौर्यसाम्राज्यं राजेवोच्चैर्बिभर्ति यः ॥ ३२ ॥  
घनाघनो जलेनेव मदौघेनाथ वर्षकः ।  
क्रुद्धः कुतोऽपि तं हन्तुं व्यालः काल इवाययौ ॥ ३३ ॥

(चतुर्भिः कलापकम् )

परमेष्ठिनमस्कारमन्त्रस्मृत्या यथाविधि ।  
तेनास्तम्भि स दुःस्तम्भिस्तम्भयुक्त्येव पारदः ॥ ३४ ॥

यया....वसरः किंचिन्न्यञ्चितान्यसरस्मयम् (?) ।  
तमेव मत्तमातङ्गमारुह्यासह्यविक्रमम् ॥ ३५ ॥  
पायं पायं पयस्तस्य स्नायं स्नायं च तत्तटे \।  
अमृतच्छायवृक्षाढ्ये स विशश्राम सश्रमः ॥ ३६ ॥  
कुर्वन्निव जगत्कम्पं क्ष्वेडया क्षिप्रमेव हि ।  
गाढपुच्छच्छटाछोटैर्भूपीठं पाटयन्निव ॥ ३७ ॥  
नारङ्गकदलीमुख्यफलैरतिसुधारसैः ।  
तं कृताहारमाहन्तुं तत्र सिंहः समाययौ ॥ ३८ ॥ (युग्मम् )  
स नमस्कारमाहात्म्यात्ततो दूरे पलायत ।  
प्रज्वलज्वलनज्वालाजालेनैव करालितः ॥ ३९ ॥  
वर्द्धयन्निव फूत्कारैर्विषज्वालां मुखेऽद्य ताम् ।  
कालः क्रौर्येण कान्त्या च दुष्टं दुष्टोऽहिराययौ ॥ ४० ॥  
सर्पोच्चाटनमन्त्रेण निर्जितोर्जिततेजसा ।  
परमेष्ठिनमस्कारेणैष तं दूरमक्षिपत् ॥ ४१ ॥  
जज्वालाग्रेऽस्य दावाग्निः क्षयकालानलोद्धुरः ।  
तत्र पञ्चनमस्कारस्मृत्या घनघटायितम् ॥ ४२ ॥  
तदग्रे राक्षसस्तस्य भक्षणाय समुद्यतः ।  
सोऽपि मन्त्रादितोऽनश्यद्यदयं सर्वभीहरः ॥ ४३ ॥  
परमेष्ठिनमस्कारभक्तिर्वल्लीव मानसे ।  
उल्लसन्ती फलं दत्ते जन्तोश्चित्तं जगत्स्वपि ॥ ४४ ॥  
श्रीनमस्कारमन्त्रोऽयं कण्ठे श्वास इवानिशम् ।  
यस्यासीद्विवधूकण्ठे स कण्ठाभरणायते ॥ ४५ ॥  
परमेष्टिनमस्कारमन्त्रमाहात्म्यमूर्जितम् ।  
कः संख्यातुमलंभूष्णुरिति चित्ते व्यचिन्तयत् ॥ ४६ ॥  
जङ्घालः प्रचचालाथ स श्वशुरकुलं प्रति ।  
प्रथमे यामिनीयामे ययौ मेरुनिभं नगम् ॥ ४७ ॥ (युग्मम्)

कौतुकेनारुरोहैनं शुश्राव च वचः पुरः ।  
कस्यापीति स्मरस्मेरविकारविधुरं मुहुः ॥ ४८ ॥  
मदङ्गीकारतो विद्धि विधेयं मां मृगेक्षणे ।  
त्रातारं वा स्मराभीष्टं न यावन्मार्यसे मया ॥ ४९ ॥  
तदीयोग्रगिरा भीरुः कम्पमानवपुर्लता ।  
श्रीजिनेन्द्रः परं त्राणं जगादेति ममात्र सा ॥ ५० ॥  
स स्त्रीं शस्त्रीप्रहारेण प्रहर्तुं तां समुद्यतः ।  
कामान्धास्त्यक्तमर्यादाः किं किं पापं न कुर्वते ॥ ५१ ॥  
तेन बद्धः स्वमन्त्रेण स्वबन्धैर्मृत्युबन्धुभिः ।  
सतामार्तपरित्राणप्रगुणाश्चित्तवृत्तयः ॥ ५२ ॥  
तं तथा वीक्ष्य सान्यच्च श्रेष्ठिनं सनमस्कृतिम् \।  
श्रावकत्वेन तस्याभूद्विश्वासवशमानसा ॥ ५३॥  
आकुलप्राणयाप्युच्चैर्मृग्येव व्याधबद्धया ।  
त्वया नष्ट ···· तेनार्क इवास्मर्यंत यज्जिन (?) ॥ ५४ ॥  
तद्धन्यासि त्वमेवैका नृत्यतीव कराम्बुजे ।  
तव खर्गापवर्गश्रीः सेत्थं तेनापबृंहिता ॥ ५५ ॥ (युग्मम् )  
भद्रे त्वं कासि किं चायं जिघांसुस्त्वामुपस्थितः ।  
पृष्टे तेनेति सा सारप्रेमोद्गारगिरावदत् ॥ ५६ ॥  
रत्नगर्भाशिरःशुभ्रपुष्पशेखरविभ्रमे ।  
रौप्ये भूभृत चैताढ्येऽस्तीह राजपुरी पुरी ॥ ५७ ॥  
तत्र विद्याधरेन्द्रोऽस्ति जयस्तस्य बृहस्पतिः ।  
नाम्ना बुद्ध्या च मन्त्रीशः पत्नी तस्य मणिप्रभा ॥ ५८ ॥  
तयो रत्नप्रभां पुत्रीं मामयं मन्दिरादथ \।  
रागैकदृष्टिरानिन्ये स्वर्णमालामिव द्विकः ॥ ५९ ॥  
याचमानो [वराहाय[^10] चाटुकारशतैरयम् ।  
ममानुत्तरदानेन दुष्कर्मेति प्रचक्रमे ॥ ६० ॥

[^10]: "'विहाराय' इति भवेत्."

गाढानुरोधादस्याः स्वां सार्थपालिकथामथ ।  
जगाद किं न वाच्यं हि सद्भावाञ्चिततेजसाम् ॥ ६१ ॥  
इत्थं मिथः स्ववृत्तान्ते कृते कर्णरसायने ।  
ताभ्यां विलोक्य दिव्यर्द्धिस्तत्र विद्याधराधिपः ॥ ६२ ॥  
उत्थाय पादयोर्लग्ना खपितुस्तस्य कन्यका ।  
उच्चैराक्रन्द शब्दं च स्वान्तर्दुःखमिवामुचत् ॥ ६३ ॥  
आलिङ्ग्य स्वाञ्चलेनास्याः प्रोन्ममार्ज मुखाम्बुजम् ।  
अङ्के कृत्वाथ तां प्राह पुत्रि धीरा भवाधुना ॥ ६४ ॥  
व्यज्ञपीदं तथा तात कोऽप्ययं मयि वत्सलः ।  
ररक्षेऽरिकराद्येन सिंहास्यादिव गौरहम् ॥ ६५ ॥  
तत्तातैतद्गुणक्रीतीं विद्धि मामिति तद्विरा ।  
सर्वज्ञोक्तवरायास्मै स सन्मानं सतां ददे ॥ ६६ ॥  
सापराधमिव श्रेष्ठिवाक्यान्मन्त्री तमत्यजत् ।  
सतां तुल्या मनोवृत्तिरुपकार्यपकारिषु ॥ ६७ ॥  
प्रातरिन्दुरिवादृश्यपरिवारस्त्वमद्य किम् ।  
मन्त्रिणः श्रुतपूर्वदं श्रेष्ठीश्रेष्ठः[^11] प्रतिष्ठया ॥ ६८ ॥  
उवाच भिल्लघाटीतः स्वसार्थोल्लुण्ठनादिकम् ।  
ततो मन्त्रिपतिः पल्लीमरुणत्सैन्यपेन सः ॥ ६९ ॥  
कालरात्र्येव दृष्टा सा ग्रस्तेव समवर्तिना \।  
ददृशे भिल्लनाथेन निर्नाथेव तदाकुला ॥ ७० ॥  
अथ संधानमाधाय सह सेनाधिपेन सः ।  
यदात्तं सार्थसंबन्धि तत्तस्य व्यतरद्भिया ॥ ७१ ॥  
सर्वस्वेनापि संमान्य सेनानाथं निजेन सः ।  
तेन सार्थेन चोपेतः श्रीमन्मन्त्रिपतिं ययौ ॥ ७२ ॥  
महार्थोपायनैर्नत्वा मन्त्रिनाथमथार्चयत् ।  
तेन संमानितः सोऽपि पल्लीं पल्लीपतिर्ययौ ॥ ७३ ॥

[^11]: " 'र्वीयश्रेष्ठिश्रेष्ठः' इति भवेत्."

ययौ यानमथारुह्यासह्यवेगजितानिलम् ।  
सह जामातृकन्याभ्याममात्यः स्वपुरं प्रति ॥ ७४ ॥  
पर्यणैषीदपर्यन्तगर्जदुत्सववैभवाम् ।  
तां श्रेष्ठी मन्त्रिणा दत्तसर्वस्वकरमोचनः ॥ ७५ ॥  
ततः संप्रेषितस्तेन गौरवात्स्वसुतान्वितः ।  
दूरेऽनुगम्य स क्षिप्रं ययौ राजपुरीं प्रति ॥ ७६ ॥  
मार्गं दुस्तरमुत्तार्य श्रेष्ठी पोत इवाम्बुधिम् ।  
पृथ्वीपुरं ससार्थोऽगात्किं न श्रेयो नमस्कृतैः ॥ ७७ ॥  
अथाभूत्स नमस्कारमन्त्रे भृङ्ग इवाम्बुजे ।  
लीनः सिद्धिमधुश्रद्धावृद्धिबन्धुरमानसः ॥ ७८ ॥  
जिनस्य भक्तिपूजाभ्यां मन्त्रसिद्धिमवाप सः ।  
साश्चर्यशौर्यपुण्याभ्यां राजेवाशु जयश्रियम् ॥ ७९ ॥  
सुदृष्टिरेकदा कश्चित्सुरः श्रेष्ठिनमब्रवीत् ।  
वश्यो मन्त्रादितः श्राद्ध[^12] तवाभीष्टकरोऽस्म्यहम् ॥ ८० ॥  
तत्रत्यपृथिवीपालस्तार्तीयीकदिनेन सः ।  
व्यनश्यदसुतो रोगादामकुम्भ इवाम्बुतः ॥ ८१ ॥  
पञ्चदिव्यैर्गजेन्द्राद्यैः सत्कृतः स कृतो नृपः ।  
नमस्कारमहामन्त्रात्किं नोच्चैः प्राप्यते पदम् ॥ ८२ ॥  
बभौ तस्यासनं व्योम्नि व्योमरत्ननिभं तदा ।  
देव्यश्चामरधारिण्यो दिव्यच्छत्रकराः सुराः ॥ ८३ ॥  
नाकिनाथमिव क्षोणीक्षेमायेत्थमुपस्थितम् ।  
श्रुत्वा नृपं भयाद्भूपास्तमेवान्ये विभुं व्यधुः ॥ ८४ ॥  
गजाद्युपायनीकृत्य स्खकन्यास्तस्य ते ददुः ।  
पर्यणैषीत्स रूपश्रीह्रेपिताप्सरसस्ततः ॥ ८५ ॥  
एकच्छत्रं महाराज्यं न मुदेऽस्य तथाभवत् ।  
यथा श्रीमज्जिनेन्द्रोक्तधर्मप्राप्तिः सुदुर्लभा ॥ ८६ ॥

[^12]: "हे श्रद्धासमन्वित."

भोगैर्दुर्ललितस्यास्य देवानामपि दुर्लभैः ।  
श्रीनन्दनवनस्येव संतानश्रीरवर्धत ॥ ८७ ॥  
अथान्यदा नमस्कारमन्त्रदं स्वगुरुं मुनिम् ।  
तत्रागतं ववन्देऽसौ शुश्रावास्य च देशनाम् ॥ ८८ ॥  
राजंस्त्वं राजसे शुद्ध सम्यक्त्वमणिभूषणः ।  
अङ्गैरिव गणाधीशस्तथा द्वादशभिर्व्रतैः ॥ ८९ ॥  
स्वर्णरत्नप्रियैर्भूप रत्नसानुविजित्त्वरैः ।  
जिनेन्द्रमन्दिरैः पृथ्वीमण्डलं यदमण्डयः ॥ ९० ॥  
प्रावर्त्यन्त त्वया तत्र नानाश्चर्यमहोत्सवाः ।  
वरेण्यपुण्यपीयूषसत्राणीव शिवाध्वनि ॥ ९१ ॥  
श्रुतस्य श्रोत्रिणी श्रोत्रे नेत्रे जैनास्यनर्तिनी ।  
कृतार्थे सार्थसामर्थ्ये कृतैरिष्टैः स धर्मिणाम् ॥ ९२ ॥  
विश्वरङ्गे जिनाधीशशासनोन्नतिनर्तकीम् ।  
नरीनर्तयितुं नृत्याचार्यकं तव निर्मलम् ॥ ९३ ॥  
सर्वाणि धर्मकर्माणि भूप श्राद्धोचितानि ते ।  
श्रद्धाधिक्येन वर्धन्ते दानेनेव यशः श्रियः ॥ ९४ ॥  
अत्र मद्वरधर्मेऽस्मिन्नित्थं तदपि भण्यते ।  
राजहंस सदा राजहंसः स्या संघमानसे (?) ॥ ९५ ॥  
इत्थं कर्णातिथीकृत्य तथ्यां पथ्यां गिरं गुरोः ।  
ववन्दे तं ततः सापि विजहार यथासुखम् ॥ ९६ ॥

( सप्तभिः कुलकम् )

जिनेश्वराणां रथतीर्थयात्रा कल्याण्यकाद्युत्सवपुण्यकृत्यैः ।  
तद्राज्यलक्ष्मीः सुभगं भविष्णुरिष्ठैः फलैः कल्पतरोतेव ॥ ९७ ॥  
काले काले नयमिव चतुर्धापि धर्मं स चक्रे  
दध्रे शक्तित्रयमिव सुधी धाम रत्नत्रयं च ।  
तेनैवायं परिमलभरेणापि मन्दारशाखी  
लोकं लोकम्पृणगुणगुरुर्वासयामास शश्वत् ॥ ९८ ॥

स त्रिवर्गपरभागभूषणः प्राज्यसौख्यमनुभूय सूनवे ।  
दत्तराज्यविभवो दिवं ययौ द्वीपमन्यमिव सायमर्यमा ॥ ९९ ॥  
स तत्र रम्यवैभवं सुरेन्द्रराज्यमन्वभूत् ।  
ततच्युतः क्षमापतिः कृतव्रतः शिवं ययौ ॥ १०० ॥  
नमस्कृतेरित्थमसौ महीपोऽनुभूतपूर्वी च फलं निशम्य ।  
स संप्रदायं जगृहे नृपस्तां सुधां पिबेद्वा नहि कः सतृष्णः ॥ १०१॥  
मन्त्रस्य तस्य रुचिरप्रचुरप्रभावैः  
सर्वत्र विश्ववलयैरपरैरगम्यः ।  
श्रीमान्समस्तजनतापरिभूतिबद्ध-  
कक्षैः करैरिव रविस्तिमिरैरथासीत् ॥ १०२ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये  
श्रीशब्दाङ्के नमस्कारप्रभाववर्णनो नाम तृतीयः सर्गः ।  
—————————  
**चतुर्थः सर्गः ।**

तदनुभास्करसोदरदीपिकाद्युतिकदम्बविडम्बितवासरम् ।  
सुर इवोच्चविमानममानवं शयनमन्दिरमाप महीपतिः ॥ १ ॥  
इह स हंसशुभच्छदतूलिकं सुरतरङ्गवतीपुलिनोपमम् ।  
विहितसांध्यविधिः सुधियां गुरुः सुरवरोचिततल्पमशिश्रियत् ॥ २ ॥  
समुपगूढमनाः सुतचिन्तयेत्यलममर्षभयादिव निद्रया ।  
क्षणमपीक्षणगोचरचारितानविदधेऽस्य निशेव दिवामणेः ॥ ३ ॥  
ग्रहबलैः शुभशंसिनमाप्तवान्कथमपीह निशीथमसौ तदा ।  
पृथुपचेलिमपुण्यवतां स्वयं किमनुकूलमुपैति च हेलया ॥ ४ ॥  
अथं चलन्नचला रमणस्तदा चतुरबुद्धिरदृश्यत नापरैः ।  
नयनराजददृश्यकराञ्जनो जन इवाध्वनि भूरि नराकुले ॥ ५ ॥  
असितपट्टमयांशुकवेषवानसिलताकलितैककराम्बुजः ।  
स्वपुरसालमलङ्घ्यमलङ्घ्यद्भृगुमिवाशु गिरेर्नवकेसरी ॥ ६ ॥

किमपि तत्र विनोदितलोचनः फलितपादपदेवकुलादिषु ।  
पवनवेगगतिः स परिभ्रमन्समसृणोत्करुणं ध्वनिमग्रतः ॥ ७ ॥  
गुरुकृपारसपूरितमानसस्तदनुसारमसावपरिश्रमः ।  
नरपतिर्मरुतोऽप्यधिपङ्गुता व्रतमिवाङ्घ्रिजवेन ददद्ययौ ॥ ८ ॥  
मृतककोटिकरालकलेवरप्रचुरदुःसहगन्धभरावहे ।  
अभिमुखागतगन्धवहैर्मुहुर्यदतिदूरविवर्त्यपि सूच्यते ॥ ९ ॥  
मिलदसंख्यशिवाकृतफेत्कृतैर्यदसुकम्पकृदूद्वितमूर्द्धजम् ।  
अधिकघूकघनार्तिदघूत्कृतैः स्खलितकातरजन्तुगतागति ॥ १० ॥  
भृतदिगन्तरदुःश्रवहुंकृतैर्विकृतवेषवपुर्मुखनर्तनैः ।  
प्रचुरराक्षसभूतपिशाचकैर्मयकुलैरिव दुर्गपथं नृणाम् ॥ ११ ॥  
विपुलमांसवसामदिरोन्मदं विततमुत्कलकेशमवस्त्रभृत् ।  
भ्रमति यत्र सताण्डवडाकिनीकुलमकालमृतेरिव सादरम् ॥ १२ ॥  
निशि च यत्र निशाचरनिर्मितामतिभयंकरकेलिविलोकनम् ।  
छलयति स्म विधैर्यघनं जनं यमगृहातिथितां नयते च ताम् ॥ १३ ॥  
किमिह भूरिवचोभिरुदीरितैस्तदपरं भुवि कालनिकेतनम् ।  
निजगृहं स्थिरधैर्यवतां पुनः पितृवनं स ददर्श नृपस्ततः ॥ १४ ॥

( षड्भिः कुलकम् )

अथ स तत्र विवेश विशांपतिः प्रथितधैर्यधुरीणजनाग्रणीः ।  
इदमभाष्यमभाषि च केनचिन्मनुजजातिनिसर्गभवद्रुषा ॥ १५ ॥  
विततदारुण... कृतकर्मणा हृतवपुध्रुवमागतवानसि ।  
इह हि याति नृपोऽपि पतङ्गतां निशि निशाचरकोपहुताशने ॥ १६ ॥  
पितृवने हतधीस्त्वमिहागतस्तदधिपश्य ममाप्यकृतार्चनः ।  
क्षयमुपेहि तदद्य मया हतस्ततरुषा नकुलेन यथा फणी ॥ १७ ॥  
सरसभक्ष्यमिव स्वयमागमश्चिरबुभुक्षुतरस्य ममाग्रतः ।  
त्रिभुवनेऽपि न सोऽस्ति तवाद्य यो भवति रक्षणकर्मविचक्षणः ॥ १८ ॥  
निजबलं मयि दर्शय माधुना मम पुरो मनुजाः किल कीटकाः ।  
असुरनिग्रहमन्त्रचणोऽसि चेत्स्मर तमेव वशीकृतदैवतम् ॥ १९ ॥

असिरयं चतुरङ्गरणे रिपुक्षितिपकण्ठविलुण्ठनलम्पटः ।  
इह हि स त्रपते जनमात्रके खलु खलेऽधमवाचि नियोजितः ॥ २० ॥  
इति वदन्नृपतिः स नमस्कृतेः स्मरणतो व्यधिताचलनिश्चलम् ।  
तमसुरं भयवातसमाहतं हृदयपल्लवमस्य तु कम्पितम् ॥ २१ ॥  
अहमहंयुरिहाभवमाभवं जगति वीरकथा खलु मे वृथा ।  
यदमुनैव कृतो विमदज्वरः सहजधैर्यवशंवदचेतसा ॥ २२ ॥  
अहमतीव मदान्धविलोचनं पशुरिवाविदितस्वपरान्तरः ।  
अधिगुणेऽत्र जने महतागसा यदपतं विपदीत्थमनर्थकृत् ॥ २३ ॥  
करुणयैव न मे हृतवानसून्प्रकटदुष्टगिरोऽपि महाशयः ।  
यदि कथंचन मोक्ष्यति मामयं तदुपकारितयास्तु मम प्रभुः ॥ २४ ॥  
इति निधाय निजे हृदि निश्चयं निभृतनेत्रयुगं नृपमैक्षत ।  
विदितदैन्ययशः कृपयामुना स मुमुचेऽथ तथैव विधानतः ॥ २५ ॥  
तदनु वैद्युतपुञ्जमिव स्थिरं मणिसुवर्णविभूषणभूषितम् ।  
सपदि दिव्यवपुर्दधदेत्य तं प्रणयतः प्रणनाम स भूपतिम् ॥ २६ ॥  
स्फुरितभक्तिभरादिव नम्रतां दधदधीशमसावसुरोऽवदत् ।  
जय विभो शरणं श्रितवानहं बत भवन्तमनन्तयशः श्रियम् ॥ २७ ॥  
प्रभुरयं प्रभविष्णुरपि क्षमां सततमेव बिभर्ति यथा क्षमाम् ।  
इति गुणद्वितयी तव गीयते सुरपतेः पुरतोऽप्सरसां गणैः ॥ २८ ॥  
यदपराद्धमिहापि मयाधमाधमधियाधिकदुःसहतेजसि ।  
अहितहेतुरितीव तदज्ञता मम दुनोति मनो नितरामियम् ॥ २९ ॥  
अनुचितं यदवोचि वचो मया तदधुना क्षमणीयमिन त्वया ।  
निजकभृत्यमितः परिभाव्य मां नतजने प्रभवः खलु वत्सलाः ॥ ३० ॥  
मम तवोपरि रागतरङ्गिणी गुरुतरङ्गभरैरिव नृत्यति ।  
नवरवाविव चक्रपतत्रिणः प्रियतमोत्तमसंगमकारिणि ॥ ३१ ॥  
स्वदपरोऽस्ति न मोक्षकृते मम क्वचन जैनमतादिव देहिनः ।  
भवदनन्तगुणौघवशंवदं तदुररीकुरु मां निजसेवकम् ॥ ३२ ॥

भवतु दिव्यविचित्रमणिप्रभा प्रबलपल्लवलास्यवती मम ।  
विमलमौक्तिकहारलता तव प्रथमदर्शनयोग्यमुपायनम् ॥ ३३ ॥  
इयमुदात्तसुताय मृगीदृशां भवति कण्ठतले विनिवेशिता ।  
इति निशम्य स तां द्रुतमाददे प्रणयिनां हि समाधिविधिस्तथा ॥३४॥  
प्रकटयत्युदितं परमोचितां तव कृतज्ञकृतश्रुतिसंमदाम् ।  
विमलजात्यमणेरिव लक्षणं निजकमाकरजन्म शुभावहम् ॥ ३५ ॥  
इदमुदीर्य निवर्त्य च तत्र तं श्रुतविलापमभिप्रचचाल सः ।  
निजभुजैकसहायतया परं विदधतेऽधिकृतार्थमिहोर्जिताः ॥ ३६ ॥  
विकचचम्पकचारुवपुःप्रभः प्रवरराजजनोचितलक्षणः ।  
भुजजिनेन्द्रकरीन्द्रजकारय (?) र्विधृतनिर्दययोगिपतिव्रतः ॥ ३७ ॥  
अशुभकारणकर्मणि कर्मठः शठतया प्रिययेव समाश्रितः ।  
इह परत्र विरुद्धकराग्रणीर्निखिलदोषदवज्वलनानिलः ॥ ३८ ॥  
स्वगुरुदर्शितमन्त्रविधायिनः पृथुलभूतलवर्तितमण्डलः ।  
डमरुकस्य डमड्डुमडम्बरारवभरेण भृताखिलदिङ्मुखः ॥ ३९ ॥  
प्रबलभूतबलिं बलवत्तरः सकलदिक्षु समं जलधारया ।  
प्रथमतः पृथुशान्तिविधित्सया व्यधित यः स्फुटकल्पविकल्पवित् ॥ ४० ॥  
अकृत वाञ्छितसिद्ध्यधिदेवतां बहललोहितचन्दनचर्चिताम् ।  
अरुणपुष्पचयै रचितार्चनां विहितयोग्यसमग्रबलिं च यः ॥ ४१ ॥  
इह मया प्रतिकूललवोऽपि ते मुनिजनेन न कोऽपि करिष्यते ।  
किमुत चिन्तितसिद्धिविधित्सया सुवदने भवती (?) समुपाहृता ॥ ४२ ॥  
किमिह रोदिषि शोकवशंवदा सुतनु विश्वसिहि त्यज संभ्रमम् ।  
नृपसुतेऽभ्युदयोऽपि करिष्यते तव मया विविधाद्भुतभूतिभूः ॥ ४३ ॥  
इति गिरास्तभया लघुतां व्यधाद्विगतरोदनताररवां च यः ।  
त्रिभुवनाखिलमीलितमायया विहितसृष्टिरिवानृतजन्मभूः ॥ ४४ ॥  
उपकृपाणकृतच्छुरिकाकरं मधुरवाक्यसुधोक्षितकन्यकम् ।  
अधिकृतार्थविधौ विहितोद्यमं नृपतिरैक्षत तं पुरतस्ततः ॥ ४५ ॥

( अष्टभिः कुलकम् )

अजपदिष्टनिबन्धनमुद्रया प्रकृतमन्त्रमथाहुतिमक्षिपत् ।  
विहितहोममतिज्वलितानले स्वमिव दुर्गतिशास्व( श्व) तपावके ॥ ४६ ॥  
तदभिपश्यति[^(.......)] (" 'तत्र' इति स्यात्.")धराधिपे बहुलतान्तरितेऽथ स कन्यकाम् ।  
समवदद्वरया[^13] (?) दकदेवताबलिकृते त्वमिहाद्य विनाश्यसे ॥ ४७ ॥  
इयदितस्तव जीवितमात्मनः कमपि रक्षणदक्षमिह स्मर ।  
तदनु **विक्रमसिंह**महीपतिः शरणमेव ममेति जगाद सा ॥ ४८ ॥  
क्षुरिकया न हि यावदपत्रपः प्रहरतीह स तावदपात्यत ।  
क्षितिभुजा भुजतो द्रुतमस्य सा द्रुमलतादलवद्धन( ? ) वायुना ॥ ४९ ॥  
समुपतस्थुषि या^(....) पतौ[^14] युधे गतकरेऽथ कृपाणकरे रुषा ।  
निजकरेण सितासिमकम्पयच्चरणताडनतश्च धरां नृपः ॥ ५० ॥  
भुवि ववल्ग स वल्गुबलो ददावसिनिपातशतान्यभिभूपतिम् ।  
अभिभवन्ति न तानि किमप्यमुं तिमिरसंततयस्तरणिं यथा ॥ ५१ ॥  
भुवि कृतैर्गुरुभिः पददर्दरैर्नमदशेषफणीन्द्रफणोन्नती (:)।  
वतमजीविव (?) रोषकषायतो रणमुखेऽभवतां नृपयोगिनौ ॥ ५२ ॥  
प्रहितयोनिधनाय कृपाणयोरपि कृपाजनि तत्र^(........) यो[^15]र्ध्रुवम् ।  
परमया सुकुमारतयान्यथा कथमिमां वहता गलताश्रयोः (?) ॥ ५३ ॥  
अंथ मिथोऽसिलतापरिचुम्बितौ क्वचन ..........निर्गतलोहितौ ।  
वधधिया भ्रमणेन विरेजतुर्ज्वलदलातकचक्रयुगोपमौ ॥ ५४ ॥  
कपटकोटिपटुः स विशांपतेः करतलादसिपत्रमपातयत् ।  
प्रहतवैरिवपुःक्षतजारुणं मरुदिवाशु तरोः श्लथपल्लवम् ॥ ५५ ॥  
करगृहीतकृपाणलतं पुनः समरदक्षतयाद्भुतया नृपम् ।  
यमभिवोद्धृतदण्डकरं रिपुस्तमवलोक्य मुमोच स धीरताम् ॥ ५६ ॥  
द्विषदसिं विनिहत्य निजासिना क्षितिधवोऽपि सहेलमपीपतत् ।  
इह भवन्ति जयर्द्धिकृते कृतप्रतिकृताय निरङ्कुशतेजसः ॥ ५७ ॥

[^13]: "संपादकार्थकः पादकशब्दो भवेत्. "

[^14]: "'योगिपतौ' इति स्यात्,"

[^15]: "'त्र तयो' इति स्यात्."

अपहृतासि पराभवकोपितस्तदनु योगिपतिः कृतसाहसः ।  
चिरमयुध्यत मल्लयुधा क्रुधा नृपतिना सह दुःसहतेजसा ॥ ५८ ॥  
विविधबन्धनिबद्धवपुः कृतः स्व इव तेन स योगगतोऽचलः ।  
नृपतिरप्यरिसूत्रितबन्धनं(?) मधु[^16]तवांस्तिमिरं द्युतिमानिव ॥ ५९ ॥  
भुजगपाशदृढेन महीभुजा निज^(.........)[^17]द्वितयेन पराक्रमी ।  
रिपुरबध्यत बन्धनपीडया मृतिपथस्थ इवाथ मुमूर्छ सः ॥ ६० ॥  
तमवलोक्य तथा विवशं विशांपतिरुदीर्णकृपामृतवीचिभिः ।  
समभिषिच्य मुमोच पुनर्नवीकृतमिवेति हि राजकुलोचितम् ॥ ६१ ॥  
सिचयपल्लववीजनवायुना विगतमूर्छमुवाच नृपोऽथ तम् ।  
कुरु करेऽसिलतां मम पूरय क्षम[^18] रणे रणकेलिकुतूहलम् ॥ ६२ ॥  
प्रतिजगाद स किं मम सांप्रतं रणचणेन रणेन सह त्वया ।  
सपदि दैन्यदशां गमितोऽस्मि यत्तव करैस्तरणेरिव चन्द्रमाः ॥ ६३ ॥  
क्षपयति स्म स तस्य विलोलताममृतपूरसहोदरया गिरा \।  
स्वकुलदेवतया कथितं स्मरन्नथ तथा प्रणनाम स भूपतिम् ॥ ६४ ॥  
त्वयि नरेन्द्र हठादपि भूभुजां प्रणतिरायति सुन्दर संपदे ।  
किमु रसायनपायनमङ्गिनामनभिलाषवतामपि नो मुदे ॥ ६५ ॥  
भवति कापि नरेन्द्रमहोचिती ध्रुवमनन्यसमाश्रयसंभवा ।  
सुरतराविव वल्गितसौरभा स्फुरति नेतरभूरुहमञ्जरी ॥ ६६ ॥  
देवस्त्रीवधपापपङ्कपतनव्यावर्तनेनामुना  
त्वं मेऽभूः परिणामसुन्दरतया तस्यां दयायां गुरुः ।  
यन्माहात्म्यपुरस्कृतं खलु जनं स्वर्भूर्भुवः संपदः  
सोत्कण्ठं कुचमण्डलेषु रमयन्त्यासप्तसि[^19]द्धिश्रियम् ॥ ६७ ॥  
युष्मत्प्रसादान्नृप मानसे मे हंसीयतां सा सुगतिं दधाना ।  
वदन्निदं कन्दलयांबभूव प्रमोदकन्दं हृदये स तस्य ॥ ६८ ॥

[^16]: "'स धु-' इति स्यात्."

[^17]: "'भुज' इति भवेत्."

[^18]: "अनुदात्तेत्त्वप्रयुक्तात्मनेपदस्यानित्यत्वादत्र परस्मैपदप्रयोगे 'सहख' इत्यर्थो भवेत्."

[^19]: "'सन्नसि-' इति स्यात्."

( पञ्चभिः कुलकम्)

शौर्याकृष्टा तदनु विजयश्रीकटाक्षैर्वलक्षै-  
रानर्चैनं कुसुमसुभगैः सानुरागा नरेन्द्रम् ।  
देवश्रेणीकृतजयरवा पुष्पवृष्ट्या च हृष्टा  
पूजापात्रं भवति हि मुहुः सद्गुणोत्कर्षवत्ता ॥ ६९ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये  
श्रीशब्दाङ्के सुरयोगीन्द्रविजयो नाम चतुर्थः सर्गः ।

——————  
**पञ्चमः सर्गः ।**

संरक्षणाय रिपुतोऽहमभूवमस्याः  
संग्रामकेलिभिरियं स्मरतापतो मे ।  
स्वैर्दर्शनामृतरसैस्तु समोपकार-  
कन्येति तामथ मुहुर्नृपतिर्ददर्श ॥ १ ॥  
अस्याः स्मितोत्पलदलं नयनद्वयस्य  
कान्तेः सुवर्णममलं वदनस्य चन्द्रः ।  
वाचः सुधा रतिरनुत्तररूपलक्ष्म्याः  
सौभाग्यभङ्गिमनिशं स्पृहयांबभूव ॥ २ ॥  
किं वागुरेयमपरा युवहन्मृगाणां  
निःस्पन्दतां दधति येन विलोकितापि ।  
एकं स्मरस्य च जगत्रयजैत्रमस्त्रं  
स्त्रैणोचिताद्भुतगुणोल्बणभूषणश्रीः ॥ ३ ॥  
केयं क्व वाजनि कुले किमितापदीदं[^20] ( ?)  
संचिन्त्य तामभिललाप मुहुः स पश्यन् ।  
दिष्ट्यासि जीवितवती सुभगे स्मरारिं  
स्मेरस्मरः परिभवत्यपि दृग्बलात्ते ॥ ४ ॥  
व्यालोकनेन सहसापि घनश्रियोऽस्य  
हर्षप्रकर्षपरिनृत्तमनोमयूरा ।

[^20]: "'लापदीयं' इति स्यात्."

अम्भःकणैरिव सुधामधुरैर्वचोभिः  
सा प्राप निर्वृतिभरं क्षितिभृत्तटीव ॥ ५ ॥  
अत्रान्तरे रुचिररत्नविमानमैक्षि  
क्षोणीभृताद्युतितिरस्कृतभानुबिम्बम् ।  
तस्मादुपेत्य सहसा सुरपुंगवेन  
पूर्वोदितेन समनम्यत मानवेन्द्रः ॥ ६ ॥  
प्रासादमुन्मुखमयूखशिखाढ्यरत्नै-  
र्दीपालिकोत्सवमिवादधतं निशायाम् ।  
सिंहासनं च नवभङ्गिभराभिराम-  
माराममद्भुततमं रचयांचकार ॥ ७ ॥  
तद्भक्तिगौरववशाद्विहितासनस्य  
तत्र क्षणं क्षितिपतेः पुरतः सदैव ।  
प्रावर्तयद्रुचिरविभ्रमहावभाव-  
लीलाविलाससरसं स्वपुरंध्रिलास्यम् ॥ ८ ॥  
किं सानुरागहृदया मयि कन्यकेय-  
मापद्गता किमिति मां शरणं प्रपेदे ।  
योगीश्वरश्च किल कोऽयमिति क्षितीन्दु-  
र्विस्मेरविस्मयरसप्रसरः स दध्यौ ॥ ९ ॥  
देवोऽवदत्तदनु देव निवेद्यमानं  
जिज्ञासितुं निजमिदं शृणु रत्नपुर्याम् ।  
जज्ञे जितारिनृपतेर्दुहितेन्दुमत्यां  
श्रीः श्रीमतीयमनुजा तव पट्टराज्ञ्याः ॥ १० ॥  
साश्चर्यसौर्यसुभगत्वकलाप्रभुत्व  
दानादिभिस्तव गुणैरियमत्युदारैः ।  
संख्यातिगैः श्रुतिपथातिथिभिर्बभूव  
श्रीः श्रीपताविव नृप त्वयि सानुरागा ॥ ११ ॥

युष्मद्वियोगविधुरा मधुराङ्गलक्ष्मीः  
सङ्गाशया धृतवती नृप जीवितव्यम् ।  
त्वन्नाममन्त्रमनिशं जपति स्म कामं  
रूपं निरूपितवती च तदैव चित्रे ॥ १२ ॥  
कुप्यत्कृतान्तदशनान्तरवर्तिनीव  
सस्मार देव तव नाम तदापदीयम् ।  
गीतक्षुतस्खलनजागरणे भये च  
संस्मर्यते प्रियजनस्य हि नाम लोके ॥ १३ ॥  
लोकंपृणोल्बणगुणा नृपराजलक्ष्मी-  
र्मूर्तेव सर्वविषयप्रभविष्णुसौख्या ।  
सर्वाङ्गसुन्दरतया सुभगंभविष्णुः  
प्राणप्रिया तव भविष्यति कन्यकेयम् ॥ १४ ॥  
वृत्तान्तमस्य शृणु योगिपतेरिदानीं  
**रत्नावती**त्यभिधयास्ति पुरी प्रसिद्धा ।  
त**त्रोग्रसेन**धरणीपतिरुग्रसेन  
स्तस्याभवप्रियतमा **मणिमञ्जरी**ति ॥ १५ ॥  
पृथ्वीधरं पृथुनरेन्द्रनवावतारं  
गङ्गाधरं च भुवि केतुमिवोल्लसन्तम् ।  
एतावसूत तनयौ क्रमतः सती सा  
वेलाम्बुधेरिव सुधारसकालकूटे ॥ १६ ॥  
भ्रात्रोरनुक्रममहर्न्निशमुत्तरङ्ग-  
प्रेमोग्रमत्सरभरप्रभवप्रवृत्त्योः ।  
जज्ञे तयोः कुशलता द्विजपुंगवानां  
हस्ताङ्गुलीष्विव कलासु तदाखिलासु ॥ १७ ॥  
तत्रादिमः क्षितिप मन्त्रिपुरी जनाना-  
मुद्यत्सुदां[^21] समुदयैः सहवर्धमानः ।

[^21]: "'न्मुदां' इति स्यात्."

संक्षोभणं त्रिभुवनस्मितलोचनानां  
स्मेरस्मरं तदनु यौवनमाससाद ॥ १८ ॥  
लोकं दहन्मुखविषोल्बणनिर्यदग्नि-  
ज्वालावलीभिरिव दुर्वचनैस्तदन्यः ।  
उत्रासयन्कुचरितैः कुटिलैर्गतैर्वा  
दुग्धं फणी च तरुणस्तरुणत्वमाप (?) ॥ १९ ॥  
आदेशतः पितुरथ क्षितिपालकन्या  
रूपश्रिया जितरतीः परिणिन्यतुस्तौ ।  
पृथ्वीधरे तदनु सर्वजनानुरागा-  
द्राजा न्यधत्त जयशालिनि यौवराज्यम् ॥ २० ॥  
क्षीणोऽन्यदा क्षयरुजा क्षितिप क्षतार्तिः  
पृथ्वीधरं धरणिनाथमथो विधाय ।  
योगीव योगपरभागलयोपयोगे  
चेतः स्थिरं सपदि निर्वृतिमाससाद ॥ २१ ॥  
अन्तःपुरे पुरजनेऽखिलराजलोके  
शोकाकुले कलयति स्म सकालधर्मा ।  
किं कोऽपि दण्डधरदण्डनिपातचण्ड-  
दण्डस्य गोचरमुपैति न जीवलोके ॥ २२ ॥  
गङ्गाधरस्य निजबन्धुकृतैः प्रसादै -  
रप्युग्रमत्सरभरः स तथैव तस्थौ ।  
किं मुग्ध[^22]........पटलप्लुतविग्रहोऽपि  
काकः कदापि च न मुञ्चति कालिमानम् ॥ २३ ॥  
तेनालघोर्लघुधियाभिमराः प्रयुक्ताः  
स्नेहामृताब्धिमनसोऽपि वधाय बन्धोः ।  
तेऽप्यन्धकारसचिवा ययुरीप्सिताय  
प्रायः कुकर्मविधयो हि तमःसहायाः ॥ २४ ॥

[^22]: "'दुग्ध' इति स्यात्."

तत्र प्रविश्य च कथंचन ते निगूढाः  
पृथ्वीधरे रहसि न प्रहरन्ति यावत् ।  
तावन्नृपेण रणदक्षतयास्तशस्त्राः  
सर्वेऽक्रियन्त महतां न मुधा हि तेजः ॥ २५ ॥  
बद्धाः पुरा नरकपात ..........केन[^23]  
खाम्याज्ञया तदनु संनिहिताङ्गरक्षैः ।  
पृष्ठाः कशाभिरभिताड्यभियाभ्यधुस्ये  
दुष्कर्मकारितमिदं भवतोऽनुजेन ॥ २६ ॥  
किं मारणेन निजदुष्कृतमारिताना-  
मेषां यतो मृतकमारणकर्म निन्द्यम् ।  
प्रोद्भूतया करुणया प्रिययेति सम्य-  
ग्विज्ञप्यमान........मुचन्नरेन्द्रः ॥ २७ ॥  
ज्ञात्वाप्यपास्यमपराधविधानजन्य-  
मालिन्यकश्मलतमं तमपायभूतम् ।  
स्वच्छाशयः स युवराजपदे चकार  
क्व स्नेहमोहितधियां स्वहितप्रवृत्तिः ॥ २८ ॥  
राज्याभिलाषविवशः स नरेश्वरस्य  
स्वान्ते विवेश कृतकृत्रिमभूरि भक्त्या ।  
मायां विना किमपि चेष्टितमद्भुतं त-  
न्मुह्यन्ति येन सुतरां सुधियां धियोऽपि ॥ २९ ॥  
उन्मीलता कपटनाटकपाटवेन  
गूढेन गाढमखिलां नृप पर्षदं च ।  
अन्यानपेक्ष्य बहुमानगुरुप्रसादै  
र्लोकंपृणैश्च स गुणैः स्ववशीचकार ॥ ३० ॥

[^23]: " 'नरकपातकपातकेन' इति पाठे 'नरकपातजनकपातकेन शपथं कारिताः "

राज्ञोऽङ्गरक्षक इवातिसमीपवर्ति  
पश्चात्पुरस्तवविधौ धृतबन्दिमुद्रः ।  
राज्ये प्रमाणमयमेव ततो व्यधायि  
खात्मेव तेन ददृशे च निगूढमायः ॥ ३१ ॥  
तज्ज्येष्ठबान्धववधार्थमिदं चरित्र-  
मस्येति कश्चन न तत्र विदांचकार ।  
ब्रह्मापि लक्षयितुमक्षम एव मायां  
मायाविनामतिशयेन हि सुप्रयुक्तात् ॥ ३२ ॥  
निद्रादरिद्रनयनः क्षणदावसाने  
संस्तम्भितोद्धृतकृपाणकरं निरीक्ष्य ।  
गङ्गाधरं स्फुरति दैन्यमथान्यदा तं  
भ्रातः किमेतदिति भूमिपतिर्जगाद ॥ ३३ ॥  
चञ्चेव कांचन न यावदुवाच वाचं  
तावत्सखेव मनुजं स जगाद साश्रुः ।  
आः पाप पातकमिदं पतितं त्वयीत्थं  
विश्वासघातकतया विदधे यदुग्रम् ॥ ३४ ॥  
स्वस्वामिनः श्रुतगिरो द्रुतमङ्गरक्षा-  
स्तत्राययुर्बहुविधा युधपाणयश्च ।  
ते वारिता नृपतिना नृपवंश यस्य  
दण्डो विदेशगमनं हि महागसोऽपि ॥ ३५ ॥  
जातेऽथ कर्णकुहरप्रणयिन्यमुष्मि-  
न्गङ्गाधरस्य चरिते त्वरितं स दुःखः ।  
तत्रैत्य पौरनिकरः परुषैर्वचोभि-  
स्तस्यावधूलमिव ^(.........)प्रथयांबभूव ॥ ३६ ॥  
दोषागमेऽधिकरुचिः खलु राजपुत्र  
कार्यो मयेव भवता बहुतेजसायम् ।

दृष्टेर्न गोचरमुपैति यथातथेति  
प्राप्तोदयस्तव रविर्नृप शंसतीव ॥ ३७ ॥  
आकर्ण्य तूर्णमिति मङ्गलपाठकस्य  
प्रस्तावसुन्दरतया स तथा चिकीर्षुः ।  
तत्कालमुच्छलदनुच्छकृपापरीत-  
स्तन्मोचनो(?)पयिकचिन्तनतत्परोऽभूत् ॥ ३८ ॥  
पावित्र्यभाजि पुरुषेऽथ कृतावतारा  
देवी समीहितकृतेऽस्य कृतावनाङ्घ्रिः।  
कृष्णागुरुप्रवरधूपसुगन्धपुष्पैः  
पृष्टावदत्तव कुले नृपदेवताहम् ॥ ३९ ॥  
माहाकुलीनचरितान्यवगण्यपुण्य-  
पण्यापणानिव कुकर्म विधाय शङ्कः ।  
कुर्वन्प्रहारमसिना त्वयि वीक्ष्य रोषा-  
दस्तम्भि गाढमपराधवशान्मयायम् ॥ ४० ॥  
निस्तम्भदेहमथ देवतया विधाय  
क्ष्माभृद्विदेशगमनाय तमादिदेश ।  
तेजः श्रियाधिकतमस्तमसेव तेन  
मुक्तः स्फुरत्कुवलयश्च रराज राजा ॥ ४१ ॥  
देवी पुनर्विनयिनं तमुवाच पुत्र  
प्रीत्या प्रमोदभरनिर्भरचित्तवृत्तिः ।  
सायं दिवा मणिरुचामिव चक्रवालं  
भाग्यं दिनानि कतिचित्तव भावि मन्दम् ॥ ४२ ॥  
गङ्गाधराद्यदमुतस्तव राज्यलक्ष्म्यां  
भ्रंशो भविष्यति तथा भवितव्यतायाः ।  
तन्मा विषीद पुनराप्स्यसि तां स्वजेत्रि-  
क्ष्मापाक्ष्ममेश समयेऽभ्युदयो हि भानाः (? ) ॥ ४३ ॥

धर्मेण सद्गतिफलेन जिनोदितेन  
स्वर्गापवर्गपुरगोपुरसोदरेण ।  
त्वन्मौलिरत्नमुकुटस्फुटपौनरुक्त्त्यं  
नूनं भविष्यति भविष्यदमुद्रभद्रम् ॥ ४४ ॥  
आकल्पकोटि विजयस्व महीमहेन्द्र -  
राज्यश्रियेति जननीव तदाशिषं सा ।  
दत्वास्य पूजननमस्कृतिभूरिभक्त्या  
हृष्टा ययौ निजविमानममानशोभम् ॥ ४५ ॥  
**गङ्गाधरः** क्वचन तत्र चिरेण राज्यं  
लेभे कथंचन पुनः सगुणोज्झितोऽपि ।  
उद्दामसंपदुदये खलु देहभाजां  
पुण्यं प्रमाणमुदितं न गुणो^(......)वा ॥ ४६ ॥  
आबालकालकलिताधिकवैरबन्धः  
स्वभ्रातरं प्रतिचचाल स भूमिपालः ।  
राज्यं जिघृक्षुरपनिद्रपदाम्बुलोपा (?)  
यूथं यथा द्विपपतिः प्रतियूथनाथम् ॥ ४७ ॥  
दुर्भेद्यशालवलयेन परैरगम्यां  
शीलप्रभावविभवे न सतीमिवास्य ।  
आवेष्टयन्निजबलैः स पुरी बलीया-  
न्मूर्ती रवेरिव महापरिवेषदोषः ॥ ४८ ॥  
विद्याधरा इव ततो विषमास्त्रदक्षा  
विद्याधरीपरिचयं मुमुचुर्न केचित् ।  
वीराः परे तु नितरामवमन्य तस्थुः  
शालस्य तस्य कपि ^(........)" शीर्षकाणि ॥ ४९ ॥  
सा दानवैः सुरपुरीव ... रैः सुखेन  
गम्या न जातु गुरुमन्त्रिमतिप्रकर्षा \।

स्वस्वामिकार्यरसिकास्तदपि द्विषन्त-  
स्तद्वत्प्रभञ्जनकृते समुपाक्रमन्तः ॥ ५० ॥  
लुण्टाककोटिपटुलुण्ठितबाह्यलोकः  
कुट्टाकलोहलगुडावलिकुट्टितारिः ।  
संख्यावतीतखनकैः खनितुं खनित्रैः  
प्रारम्भि शालवलयो दहनेन दग्धुम् ॥ ५१ ॥  
उत्तप्ततैलदहनज्वलदिन्धनादि-  
प्राकारशृङ्गजनता क्षिपति स्म तत्र ।  
उत्पातकाल इव घोर (?) मनःशिलाश्च  
स्वैरं ववर्ष रिपुदर्पमिवाशु भुक्तम् ॥ ५२ ॥  
कुप्यत्कृतान्तभटनिष्ठुरमुष्टिपात-  
प्रायैरपायपरिवर्जितयन्त्रमुक्तैः ।  
पाषाणगोलकशतैर्न्यपतन्विनेषु - (?)  
र्नेशुश्च केचन बहिः प्रियजीवितव्याः ॥ ५३ ॥  
सेनाविपक्षनृपतेरुपशालमूलं  
कूलंकषेव कुलशैलतलं समेत्य ।  
तद्भञ्जने विफलितौपयिकातिखिन्ना  
क्षिप्रं पलायत ततः पुरसैन्यशस्त्रैः ॥ ५४ ॥  
कृत्वाथ भेदितसमस्तपरिच्छदन्तं  
राज्याच्युतं स विदघे गुरुमात्मबन्धुम् ।  
भूयिष्टभावविधिना सुखमेव चक्रा-  
त्सूत्रेण कुम्भमचिरादिव कुम्भकारः ॥ ५५ ॥  
गङ्गाधरप्रभवभेदविधानबीज-  
संजातमत्सरतया विरराज पर्षत् ।  
नाथं यथार्थमपि तं रिपुवद्ददर्श  
सर्वं विधौ हि विमुखे विमुखं जनस्य ॥ ५६ ॥

आदाय राज्यकमलामधमः स्वबन्धोः  
सूत्रत्प्रकारमवमत्य महोपकारम् ।  
गोत्रं निजे सुरतरङ्गवती सगोत्र-  
**गङ्गाधरः** समजनि प्रथमः कलङ्कः ॥ ५७ ॥  
एकाक्ययं भवतु दूरविदेशगामी  
पूर्वं यथास्य वचनादहमित्यवेत्य ।  
मुक्तोऽथ तेन स चचाल ततः पदाभ्यां  
पौरैः पदातिरिव साश्रुभिरीक्ष्यमाणः ॥ ५८ ॥  
शश्वन्मनोरथपथं स्फुरदात्मराज्यो-  
पायस्तदा भ्रमदनःप्रमनाः क्षमायाम् ।  
सेवां च न क्वचन कस्यचिदेष चक्रे  
स्वातन्त्र्यराज्यमसमं स्ववशं हि तस्य ॥ ५९ ॥  
योगीश्वरं क्वचन भूभृदघोरघण्टं  
वीक्ष्याश्रयत्परिचयोपचयात्तु तस्य ।  
सोऽभूद्दयालुहृदयोऽप्यतिरौद्रमुद्रः  
क्षारं न किं लवणसागरतोऽम्बुमुष्टिम् ॥ ६० ॥  
निःशूकमानसतया जितदन्दशूक-  
स्तुल्यो ममेति मुदितात्स्वगुरो स दीक्षाम् ।  
संप्राप पाणिमिव दुर्गतिकन्यकायाः  
कन्याबलं विविधसिद्धफलं च मन्त्रम् ॥ ६१ ॥  
तस्यानुभाववशतो द्रुतमन्तरिक्षे  
भ्राम्यन्विलोक्य नृपसौधतलाथ बालाम् ।  
एतामिवानयदयं निजमन्त्रसिध्द्ध्यै  
प्रत्यक्षमेव तव देव पुरस्तु सर्वम् ॥ ६२ ॥  
पृथ्वीपुरंदर........मेव ताव-  
दात्मीयवृत्तकथनं स्वयमुत्तमानाम् ।

किं तु त्वदीयमहनीयमहोपकार-  
संसारवर्णधनिकैव करोति किंचित् ॥ ६३ ॥  
शुभ्रांशुशुभ्रजिनहर्म्यविभानिभेन  
कृत्योपहासमिव यत्त्रिदशेन्द्रपुर्याः ।  
श्रीश्रीपुरेऽजनि नृपः किल तत्र शत्रु-  
चित्रासलालसमना शशिनामधेयः ॥ ६४ ॥  
तस्मिञ्शुभोदयदयादमदानमुख्यैः  
सर्वत्र विश्रुतगुणैर्गुणिनां धुरीणः ।  
श्रेष्ठी बभूव धनदो जिनधर्मकर्म-  
निर्माणसंनिहितसिद्धिवधूविलासः ॥ ६५ ॥  
प्राणेशलोचनचकोरसुधांशुलेखा  
लावण्यधाम ललना ललितेति तस्य ।  
सूनुस्तयोस्त्वमभवः फलिताम्रवृक्ष-  
स्वप्नेन सूचितधनो **धनदत्त**नामा \।\। ६६ \।\।  
कान्तैर्गुणैः कृतपदस्य तदायमेव  
दोष (?) सूवाजनि जगत्त्रितयप्रतीतः ।  
कुक्षिंभरिर्यदसि शारदचन्द्रसान्द्र-  
ज्योत्स्नासपत्नरुचिभिर्गुणिनां यशोभिः ॥ ६७ ॥  
त्यक्त्वा पुराणपुरुषं नववासलाभ-  
लोभादिवाश्रितमुखोऽजनि तत्र वेदैः ।  
विष्णुर्द्विजः प्रणयिनी कमला च तस्य  
सुनुस्तयोः समुदपद्यत **देवशर्मा** ॥ ६८ ॥  
जन्मान्तरं तदनुयातवतोः स पित्रोः  
पक्षीव तत्क्षणदभूदपपक्षभावः ।  
बाल्येऽप्यनिष्टघटनाप्रभविष्णुदौस्थः  
कालानपेक्ष्य पतनः खलु कालदण्डः ॥ ६९ ॥

पाठीनवल्लभतमां द्विजराजविद्या-  
निर्दम्भकेलिसदनं जलसङ्गमुक्तम् ।  
बाल्येऽपि तस्य तदजायत धीरवत्त्वं  
यन्मित्रमावहति कस्य न नाम चित्ते ॥ ७० ॥  
दारिद्र्यविद्भुतमना न मनागपि स्वं  
लेभे वदान्यजनतोऽपि गुणार्गलोऽपि ।  
कृच्छ्रादवाप्तकशिपुस्तु निजान्तराय-  
दुष्कर्मतोऽयमभवत्कृतरङ्कशङ्कः ॥ ७१ ॥  
भिक्षां भ्रमन्न तु गृहं कणमात्रवृत्तिः  
क्षुत्क्षामकुक्षिरनिशं मललुप्तकान्तिः ।  
नव्यः शशीव जलदान्तरितप्रकाशः  
श्रेष्ठ्यङ्गजेन दहशेऽथ सता स तेन ॥ ७२ ॥  
अत्यन्ताशुभकर्मसंचयवशान्निःश्रीकचूडामणिः  
सद्योऽप्येष बभूव वैभववतां धुर्यो धनस्यैक्षणात् ।  
किं नो फाल्गुनफल्गुवल्गनबलात्क्षीणोऽपि वृक्षः क्षणा-  
लक्ष्मीर्याति विलोलपल्लवलतालास्यप्रशंस्यां मधोः ॥ ७३ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये  
श्रीशब्दाङ्के योगीन्द्रस्वरूपनिरूपणो नाम पञ्चमः सर्गः ।

———————  
**षष्ठः सर्गः ।**

अथोपयेमे स गिरीन्द्रपुत्रीरूपा विलेपच्छिदुरवरूपाः ।  
महर्द्धिविप्रान्वयसंप्रसूताः कन्याः प्रभूताः स्मरशस्त्रभूताः ॥ १ ॥  
रूपं मनोहारि वयो नवीनमसाधुसङ्गो धनमत्ततेति ।  
मध्ये मनः सौधमनङ्गवह्नेर्घृताहुतिक्षेप इवास्य जज्ञे ॥ २ ॥  
वश्यः खकान्तोऽपि स धावति स्म सापायसङ्गासु पराङ्गनासु \।  
कि केतकीषु स्फुटकण्टकासु न याति जातीः परिहाय भृङ्गः ॥ ३ ॥

उदीर्णरागां स्मितनेत्रपत्त्रामम्भोजिनीं सायमिव द्विरेफः ।  
अथैकदासौ रतिविह्वलाङ्गः पराङ्गनां प्राप च बन्धनं च ॥ ४ ॥  
स नीयमानः स्फुटदङ्गयष्टिरारक्षवीरैर्दृढबन्धबद्धः ।  
वध्या च नो वध्यविडम्बनाभिर्विडम्बितोऽदर्शि धनात्मजेन ॥ ५ ॥  
निवर्त्य तान्भूमिपतेः प्रधानमुपायनं भूरि धनं विधाय ।  
तदाज्ञयामोचि स तेन सद्योदानं विसर्वव्यसनापहारि ॥ ६ ॥  
नीत्वात्मसौधे कृतमज्जनादि सर्वोपचारं सकलाङ्गसुस्थम् ।  
स्वदुष्कृतोत्पन्नघनानुतापं वच्छायवक्रं तमुवाच मित्रम् ॥ ७ ॥  
यदत्र जन्मन्यपि जन्मभाजां क्षेत्रं स्फुरत्तीव्रविडम्बनायाः ।  
कराद्यभावव्यधबन्धबाधाविधौ च दुर्वारमिवारिचक्रम् ॥ ८ ॥  
यन्निष्कलङ्कस्य कुलस्य कामं कलङ्कपङ्काय सनातनाय \।  
स्फुरद्विषोर्म्मप्रतिमश्रुतीनां हेतुश्च धिक्कारपरम्पराणाम् ॥ ९ ॥  
असंख्यदुःखैः खलु दुःखितानां यन्तारकाणां नरकेषु भूयः ।  
वज्रानलोल्लासिशिखासमूहलोहाङ्गनालिङ्गनलम्भनाय ॥ १० ॥  
वैधव्यदुःखं कुलबालिकानां दौर्भाग्यभङ्गीमनपत्यतां च ।  
वियोगदावानलदाहदौस्थ्यं तनोति दौर्जन्यमिवादधद्यत् ॥ ११ ॥  
प्रत्यूहसंदोहलताप्ररोहनवाम्बुवाहप्रतिहस्तमेनम् ।  
तन्मित्र दुरादपराङ्गनाङ्गसंघर्षसङ्गं त्यज तीव्रपापम् ॥ १२ ॥

(पञ्चभिः कुलकम् )

शीलव्रतस्याचरणादवश्यं पुण्यावधेः सिद्धिरसादिवातः ।  
कल्याणकोटिः कलयांचकार कराम्बुजे कस्य न लास्यलीलाम् ॥१३॥  
मूलं जगद्व्यापि यशोद्रुमस्य समस्तसंपत्प्रतिभू सनाभिः ।  
प्राभावभानूदयपूर्वशैलः शीलं सलीलं परिशीलितं हि ॥ १४ ॥  
रूपं जितायुग्मजिरस्वरूपं सत्त्वं पराभूतसमस्तसत्त्वम् ।  
संपद्यते देहभृतां यदत्र पुष्पोद्गमः शीलतरोः स नूनम् ॥ १५ ॥  
आदेयतायाः पदमद्वितीयं विश्वासभूर्विश्वसनीयतायाः ।  
शीलं समस्ताभिमतार्थसिद्धेः प्रियैकसंकेतनिकेतनं च ॥ १६ ॥

उदग्रसौभाग्यमसंख्यसौख्यं न व्यर्थता क्वापि मनोरथानाम् ।  
एकातपत्रं च यदाधिपत्यं तच्छीललीलायितमङ्गभाजाम् ॥ १७ ॥  
विवेककल्पद्रुममञ्जरीव स्वर्लोकमार्गे शिबिकेव दिव्या ।  
पृथुप्रतोली च विमुक्तिपुर्याः प्रिया न कस्यामलशीललीला ॥ १८ ॥  
इमं गृहीत्वा धनदत्तदत्तं हितोपदेशं जलवत्तृषार्तः ।  
पराङ्गनासङ्गनिवृत्तिरूपं चक्रे व्रतं तेन तु सातिचारम् ॥ १९ ॥  
सोऽहं परस्त्रीषु रिरंसयाथ मालिन्यभाजा किमपि व्रतेन ।  
सामानि कः पुण्यजनाधिपस्य देवोऽभवं **कुण्डल**नामधेयः ॥ २० ॥  
एवंविधेनाप्यनुशीलितेन शीलेन संपत्तिरजायतासौ ।  
किं पङ्कसंपर्कजुषापि जात्यरत्नेन लभ्येत न भूरिलाभः ॥ २१ ॥  
तदैहिकामुष्मिकदुःखशाखि कूलंकषां संनिभमाश्रयन्ते ।  
विशुद्धिसौरभ्यभराभिरामं शीलं शुभोदर्कपराय सन्तः ॥ २२ ॥  
रङ्कोपमस्यापि ममाविरासीद्दशाविलासः परिपूरिताशः ।  
युष्मप्रसादादिति भूमिपाल सीमासि निष्कारणवल्लभानाम् ॥ २३ ॥  
प्राप्तुं परं पारमपारपारावारस्य विश्वेश कदापि शक्यम् \।  
न तु त्वदीयानुपमोपकारस्नेहप्रकारस्य मया कथंचित् ॥ २४ ॥  
कुलक्रमायातजिनेन्द्रधर्मकर्मैककामो धनदः पिता ते ।  
**श्रीसुस्थिता**ह्वस्य युगप्रधानगुरोरुपास्त्याशिवशर्म लेभे ॥ २५ ॥  
प्रोल्लासिता देव निजेव कीर्तिर्जिनस्य भक्तिर्भवतोऽतिमात्रम् ।  
महोत्सवै रञ्जितलोकलक्षैस्तच्छासनस्योन्नतिरप्यनल्पा ॥ २६ ॥  
दानादिभिः पुण्यविशेषकृत्यैर्नृत्यद्यशोभिः सुरभीकृताङ्गम् ।  
कटाक्षलक्षैर्नृपतेर्वलक्षैस्तां मोक्षलक्ष्मीर्मुहुरीक्षते स्म ॥ २७ ॥  
नरेषु बद्धायुरिति त्वमिन्द्रलक्ष्मीमुपेक्ष्येव नृलोकपुण्यैः ।  
राज्ञस्तनूजो हरिविक्रमस्याभूर्भूपते**र्विक्रमसिंह**नामा ॥ २८ ॥  
श्रुत्वेति पूर्वं निजजन्म पश्यञ्जातिस्मृते स्वं च तथा स्वमन्त्री ।  
प्रीत्या नृपो देवमथालिलिङ्ग प्रवेशनाय स्वहृदीव सद्यः ॥ २९ ॥

देवः पुनः सप्रणयं प्रणम्य विज्ञो नृपं विज्ञपयांबभूव ।  
कन्येयमाधातुमनाकुलत्वं पित्रोः पवित्रा भवतोपनेया ॥ ३० ॥  
निशादिनी कुर्वदिव द्युरत्नसपत्नरत्नद्युतिभिर्विमानाम् ।  
आरुह्य देवस्य गिरा नरेशः श्रीयोगिराजेन निषेव्यमाणः ॥ ३१ ॥  
उपात्तकन्यार्धकटाक्षवीक्षा प्रसृत्वरानङ्गतरङ्गिताङ्गः ।  
शृण्वन्स रामारमणीयगेयं पुरं जितारेस्त्वरितं जगाम ॥ ३२ ॥

(युग्मम्)

यक्षेन्द्रवाक्चैत्ररथैर्नरेन्द्रस्ततस्तदीयोपवनेऽवतीर्य ।  
आमोद्यमानः सुमनः समूहैः समं विशश्राम परिच्छदेन ॥ ३३ ॥  
उद्यानपालः सहसोपलक्ष्यतां तां कन्यकां प्रीतिमतीं पतिं च ।  
तत्रेयवांसं रभसाज्जितारेर्निवेद्य जज्ञे परमोत्सवाय ॥ ३४ ॥  
उत्कण्ठयोच्छ्रङ्खलया तदानीं सप्रैर्यतः क्षोणिवधूविलासी ।  
तत्राभिगन्तुं पवनः प्रवृत्त्यानुकूलया पीत इवाब्धिपारे ॥ ३५ ॥  
ततः सुवर्णाभरणादिदानैर्दारिद्र्यविद्रावणजागरूकैः ।  
उद्यानपालं स महीमहेन्द्रः कृतप्रसादं विससर्ज सद्यः ॥ ३६ ॥  
कस्तूरिकाकुङ्कुमवारिपूरैः सिक्तेषु मार्गेषु विकर्णपुष्पैः ।  
प्रीत्या सहासेव नितान्तनृत्यद्भुजेव वायुप्रचलैर्ध्वजाग्रैः ॥ ३७ ॥  
उत्तालकौतूहलनिर्निमेषैः सुरेशवेशैर्युवभिः सयोषैः ।  
तदा सलीलं परितश्चलद्भिर्जितारिपूः स्वर्गपुरीव रेजे ॥ ३८ ॥

(युग्मम् )

अथाचलच्चञ्चलवाजिराजिखुरक्षतक्षोणिरजःप्रशान्तिम् ।  
कुर्वञ्जितारिः करिकुम्भमूलगलन्मदाम्भोभिरभिक्षितीशम् ॥ ३९ ॥  
उपागतं खागतिकं स पौरं नरेश्वरं विक्रमभूमिपालः ।  
चकार योग्यप्रतिपत्तिमात्रं निरन्तरस्मेरविवेकनेत्रम् ॥ ४० ॥  
महेश्वरस्यैव नगाधिराजो राज्ञस्ततस्तस्य नृपो **जितारिः** ।  
सिंहासन................स्य स्वमेव संपत्त्युचितं चकार ॥ ४१ ॥

सहेलमागत्य कृतप्रणामामुदश्रुनेत्राम्बुरुहां स कन्याम् ।  
उत्सङ्गमारोप्य शिरश्चुचुम्ब प्रमोदपीयूषपयोधिमग्नः ॥ ४२ ॥  
संलापपीयूषविशेषवृष्टिं संक्षेपतः क्षोणिपतिर्विधाय ।  
तौ कल्पिताकल्पविभूषणाङ्गौ पुरीप्रवेशे प्रगुणावभूताम् ॥ ४३ ॥  
हिरण्यरत्नाभरणः करीन्द्रः श्रीविक्रमक्षोणिभृताधिरूढः ।  
दध्रे सुरेन्द्राध्युषितस्य शोभामभङ्गुराजङ्गमरत्नसानोः ॥ ४४ ॥  
उदारशृङ्गारतरङ्गिताङ्गी विधाय कन्यां पुरतो जितारिः ।  
ऐरावणस्पर्धिनि वारणेन्द्रे पूर्वाद्रिशृङ्गेऽर्क इवारुरोह ॥ ४५ ॥  
अनुज्ञया विक्रमभूमिभर्तुः शिश्राय देवोऽपि तदा विमानम् ।  
क्षोणीतला संभविभूरिसावेः कौतूहलं कन्दलयञ्जनानाम् ॥ ४६ ॥  
अथ प्रथीयश्चतुरङ्गरङ्गच्चमूभरन्यञ्चितभोगिराजः ।  
समं समस्तैरचलज्जितारिः पुरं प्रति प्रीतिसमुत्तरङ्गैः ॥ ४७ ॥  
निश्वासनादैः परितः स्फुरद्भिर्वाचालयन्भूधरकन्दराणि ।  
तूर्यत्रिकैः पल्लवयन्नमन्दमानन्दमापूरितरोदसीकैः ॥ ४८ ॥  
विचित्रयानैर्नगरप्रधानैः सामन्तमित्रैरनुगम्यमानः ।  
सुखासनेषु स्थितिमीयुषीभिरन्तःपुरीभिश्च सुसंवृताभिः ॥ ४९ ॥  
स राजहंसोचित पुण्डरीकैः प्रफुल्लकासोज्ज्वलचामरैश्च ।  
तत्त्वन्नकालेऽपि शरत्समृद्धिं पुरीं विवेश प्रसरप्रतापः ॥ ५० ॥

(चतुर्भिः कलापकम् )

कैलाशशैलप्रतिमल्लमुच्चैः प्रसादमासाद्य नरेश्वरौ तौ ।  
स्फुरद्विभूतिप्रतिभासमानौ रत्नासने शिश्रियतुः सभायाम् ॥ ५१ ॥  
तत्रोल्लसल्लास्यभरं तरङ्गि गीतध्वनिस्फूर्जिततूर्यनादः ।  
तयोस्तदा वारविलासिनीभिर्वितेनिरे कौतुकमङ्गलानि ॥ ५२ ॥  
अभ्यर्थितस्तत्र स संभ्रमेण जितारिणा विक्रमभूमिपालः ।  
भ्रूसंज्ञया तस्य जगाद देवः कन्यापहारानयनादि सर्वम् ॥ ५३ ॥  
उत्कर्णमाकर्ण्य वितीर्णतोषं स विक्रमं विक्रमसिंहवृत्तम् ।  
चिरं चमत्कारमयीव सर्वा सभा समं भूपतिना बभूव ॥ ५४ ॥

आदेशतः पत्युरथाजगाम तत्राल्पमात्रेण परिच्छदेन ।  
........ प्रमोदप्रसरेण सार्धं देवी द्रुतं प्रीतिमती प्रहृष्टा ॥ ५५ ॥  
श्रीविक्रमः कुण्डलकान्तिलिप्तकपोलभित्तेरथ कुण्डलस्य ।  
वृत्तं स्फुरत्प्रेमनिबन्धनं तत्पुरः सभायाः प्रकटीचकार ॥ ५६ ॥  
यशःपताकामिव मीनकेतोरास्येन दास्यं दिशती सुधांशोः ।  
पित्रोपनीतां परमोत्सवेन कन्यां नृपस्तामथ पर्यणैषीत् ॥ ५७ ॥  
श्रियः पतिः कौस्तुभमुख्यरत्नैरिवार्णवः प्रीतिसमुत्तरङ्गः ।  
जामातरं भूपमपूजयत्तं धराधवः सिन्धुरवाजिदानैः ॥ ५८ ॥  
शचीकुचाभोगविलासयोग्यैश्चीनांशुकैर्मोक्तिकहारिहारैः ।  
तैस्तैर्महार्घै रुचिभिः पदार्थैः पुत्र्योर्मुदं मेदुरयांचकार ॥ ५९ ॥  
आभ्यां समं मूर्तजयप्रतापश्रीभ्यामिवान्येद्युरसीमसैन्याम् ।  
दूरेऽनुगम्य क्षितिभृज्जयन्त्यां श्रीविक्रमामुत्कलयांचकार ॥ ६० ॥  
पुरीं जयन्तीं वरवैजयन्तीं श्रीविक्रमः क्षोणिपतिः क्रमेण ।  
सुरेश्वरस्यापि विलोकनीयमहोत्सवां प्रीतमना विवेश ॥ ६१ ॥  
उत्कण्ठितायाः स भृशं प्रियायाः सुताय कण्ठे सुतजन्महेतुम् ।  
न्यधत्त तं कुण्डलदत्तहारं पुण्योदयं मूर्तमिवात्मवंशे ॥ ६२ ॥  
मुखप्रशान्तप्रविशद्गजेन्द्रसिंहेन्दुसुस्वप्नविलोकनेन ।  
संसूचिताशेषविशेषसौख्यसाम्राज्यलक्ष्मीललिताधिपत्यम् ॥ ६३ ॥  
तस्य प्रभावेण बभार गर्भं दिनेऽथ तत्रैव नृपप्रिया सा ।  
सद्योऽप्यभीष्टार्थफलप्रसादाः सर्वत्र दिव्या हि भवन्ति भावाः ॥ ६४ ॥

(युग्मम्)

गर्भानुभावप्रभवद्विशिष्टसौभाग्यसंभारतरङ्गिताङ्गी ।  
उदेष्यदुष्णद्युतिमण्डलायाः प्राच्यास्तुलां सा बिभरांबभूव ॥ ६५ ॥  
आपन्नसत्त्वामभिवीक्ष्य देवीं हर्षप्रकर्षः समभून्न कस्य ।  
तद्गर्भवृद्धेः पिशुनौ स्तनौ तु बभूवतुः श्याममुखौ तदानीम् ॥ ६६ ॥  
नह्यावयोरुद्धतिमेष जातः सहिष्यते हन्त विनीतवृत्तिः ।  
इति स्फुरत्खेदभरादिवोच्चैस्तस्याः स्तनौ श्याममुखावभूताम् ॥ ६७ ॥

कस्यापि गर्भे समुपागतस्य पुण्यात्मनः शुद्धयशोविलासैः ।  
संस्पृश्यमानेव च पाण्डिमानं कपोलपाली कलयांचकार ॥ ६८ ॥  
अलक्षितोच्चैर्नयने क्षिपन्ती साक्षेपमुष्णद्युतिमण्डलेऽपि ।  
समस्ततेजस्विशिरोऽवतंसमसौ तनूजं जनयिष्यतीति ॥ ६९ ॥  
गाम्भीर्यवार्घेरधिगर्भमस्य समागतस्यानुपमानरागात् ।  
देव्याः शरीरे त्रिवलीतरङ्गा गङ्गेव लावण्यनिभादुपागात् ॥ ७० ॥  
वसुंधराभारधुरंधरस्य सुतस्य गर्भे समुपागतस्य ।  
तदानुभावान्मणिकुट्टिमेऽपि चचाल सामं वरपादपातम् ॥ ७१ ॥  
मातुः प्रमोदप्रसरैरनन्यैः पितुः प्रतापैर्विहितारितापैः ।  
सामन्तमन्त्रीशमनोरथैश्च सार्धं सुखेनैष बभार वृद्धिम् ॥ ७२ ॥  
गजेन्द्रमारूढवती प्रियेण धृतातपत्राचलचामस्श्रीः ।  
कादम्बिनी चात्र पुरि भ्रमन्ती दानाम्बुना कन्दलयामि वृष्टिम् ॥७३॥  
इति प्रियाया बहुपुण्यगर्भमाहात्म्यजं दोहदमाकल....... म्।  
अपूपुरत्पौरपरम्पराभिर्व्यावर्णगर्भाभ्युदयं महेन ॥ ७४ ॥  
रेजे कृतैः पुंसवनादिकृत्यैः स गर्भसंप्रीणनभावगर्भे ।  
प्रशस्यसस्याङकुरमध्यभागा धरेव धाराधरवारिचारैः ॥ ७५ ॥  
तैस्तैर्नृपोऽस्याः सुतजन्मचित्तः सर्वात्मनोल्लासमगादवन्ध्यैः ।  
रसालशाखीव च दक्षिणस्याः समीरणैः सूचितसद्वसन्तैः ॥ ७६ ॥  
अतुल्यकल्याणकलापसंपत्कीर्तिप्रतापोन्नतिभिः परीतम् ।  
असूत सा सूनुमनूनकान्तिं साम्राज्यलक्ष्मीकुलधाम्नि लग्ने ॥ ७७ ॥  
रवच्छलाद्गीतगुणालिनीभिर्बद्धा बभूवामरपुष्पवृष्टिः ।  
मुक्ता कुमारं प्रति पुण्यलक्ष्म्या कटाक्षविक्षेपपरम्परेव ॥ ७८ ॥  
तस्येह माहात्म्यसुधापयोधेर्डिण्डीरपिण्डभ्रममाधानः ।  
नैर्मल्यमुच्चैरथयामिनीषु पुपोष पीयूषमयूखमाली ॥ ७९ ॥

(युग्मम्)

दिशः प्रसन्नाः शरदीव नद्यो वातास्तदामोदभृतो जनाश्च ।  
बभूवुरभ्रे सुरदुन्दुभीनां पयोदनादप्रतिमा निनादाः ॥ ८० ॥

तत्र क्षणेऽभ्येत्य सुहृत्स देवः श्रीविक्रमं विक्रमिणं प्रणम्य ।  
प्रमोदयामास कथाप्रबन्धैर्विशेषतोऽशेषमनीषिहृद्यैः ॥ ८१ ॥  
नितम्बबिम्बस्तनभूरिभारान्नितान्तमन्दक्रमणक्रमाणाम्।  
प्रलम्बमुक्ताफलहारयष्ट्या स्खलद्गतानामतिवेगभावात् ॥ ८२ ॥  
उच्छ्वासपूर्णस्य सरोरुहाणामासेदुषीणां सविधे नृपस्य ।  
वक्त्रं ततोऽभ्यङ्गजजन्मवात वाचां विलासोऽजनि सुन्दरीणाम् ॥ ८३ ॥

(युग्मम्)

दिष्ट्या नरेन्द्राधिप वर्धसे त्वं श्रीप्रीतिमत्याः सुतजन्मनाद्य \।  
चन्द्रोदयेनेव सितद्वितीया तिथेर्जगप्रीतविलोकनेन ॥ ८४ ॥  
पीत्वेति वाचं श्रुतिशुक्तिकाभ्यां सुधामिवासां विदधे प्रसादम् ।  
स स्वर्णवस्त्रैर्मणिभूषणैश्च कन्दैरिवैश्वर्यमहाद्रुमस्य ॥ ८५ ॥  
राज्ञस्तथान्यस्य सभाजनस्य तत्रोत्तरीयाणि मनोहराणि ।  
निरन्तरस्वामिपदप्रसादश्रीशासनानीव तदा ददुस्ताः ॥ ८६ ॥  
समादिदेशाथ नियोगिवर्गं सर्वत्र पुर्यां परमोत्सवाय ।  
श्रियोऽनुरूपा सुतजन्मकाले न जायते कस्य महप्रवृत्तिः ॥ ८७ ॥  
निरीक्षितुं नन्दनमुत्सुकोऽसौ कल्पद्रुमं जातमिवात्मगेहे ।  
निवेद्यमानागमनः पुरोगैर्विशांपतिः सूतिगृहोन्मुखोऽभूत् ॥ ८८ ॥  
द्वारेन्द्रनीलद्युतिमांसलाभिः समन्ततो वन्दनमालिकाभिः ।  
रराज····दिव्यमहोत्सवश्रीः कपोलपत्राङ्कुरविभ्रमाभिः ॥ ८९ ॥  
यूपैर्यध्दूर्वैर्मुशलैश्च भाति कौसुम्भरागारुणवस्त्रमध्यैः ।  
सपद्मरागाङ्गदबाहुयुग्मैरिवोन्नतैर्मङ्गलदेवतानाम् ॥ ९० ॥  
श्रीकुण्डलाख्येन सुरेण यत्प्रेषिताभिर्निजसुन्दरीभिः ।  
राजन्यकान्ताभिरपि प्रमोदात्प्रारब्धकर्णामृतवीचिगीतम् ॥ ९१ ॥  
यस्मिन्कुमारस्तु पनेच्छुरभ्रगङ्गासितोल्लोचमिषादिवागात् ।  
यच्चन्द्रकान्तामलभित्तिभागकस्तूरिकार्द्रस्तबकैधितश्रि ॥ ९२ ॥  
मधुव्रतव्रातनिपीयमानसौरभ्यपुष्पप्रकरं यदुच्चैः ।  
भृतान्तरिक्षैर्गुरुधूपधूमैर्घनभ्रमान्नर्तिमयूरवृन्दम् ॥ ९३ ॥

प्रेङ्खोलदुच्छृङ्खलकान्तिरत्नमालावचूलि........वर्धितश्रि ।  
यदन्तरङ्गीकृतदीप्तदीपज्योतिः कुमाराङ्गमरीचि चक्रे ॥ ९४ ॥  
सर्वेन्द्रियाणामपि यत्समन्तादानन्दसाम्राज्यमिवादधानम् ।  
स सूतिकावेश्म तदा विवेश विशांपतिः कौतुकनिर्निमेषः ॥ ९५ ॥

(सप्तभिः कुलकम् )

ससंभ्रमाथ प्रतिपत्तिपूर्वमुर्वीपतेरासनमाश्रितस्य ।  
ततोऽनुजन्मानमिव स्मरस्य सादर्शयन्नन्दनमिन्दुकान्तम् ॥ ९६ ॥  
तमङ्कमारोप्य निरूप्य सम्यक्सल्लक्षणैर्लक्षितकाययष्टिम् ।  
अमन्यत क्षोणिपतिर्धरित्रीभारं समुत्तीर्णमिव स्वदोष्णः ॥ ९७ ॥  
कुम्भस्तनीभिर्नवहेमकुम्भैः पण्याङ्गनाभिः स्नपितः सरागम् ।  
स कल्पिताकल्पविभूषणश्रीः सद्यः सभामण्डपमाससाद ॥ ९८ ॥

कुरङ्गैरुत्तुङ्गै रणदनणुघण्टैः करटिभिः  
सुवर्णैः सद्वर्णैर्वसननिकरैः सुन्दरतरैः ।  
त्वयि स्वैरं वर्षत्यधिप न शिरः केन दुधुवे  
विमुच्यैकं क्षोणीभरपरवशं पन्नगपतिम् ॥ ९९ ॥  
एकच्छत्रं विलसति सुखस्याद्य साम्राज्यमुच्चैः  
सर्वस्यापि प्रभवति शुभोदर्कसूरिष्टसिद्धिः ।  
तैस्तैर्भावैर्भुवनसुभगं भावुकैः केन चित्रै-  
श्चित्रीयन्ते सुकृतसुलभे त्वत्कुमारोदयेऽत्र \।\। १०० ॥

इत्थं स वैतालिकचक्रवालमुखाम्बुजप्रोल्लसितैर्वचोभिः ।  
सुधातरङ्गैरिव पूर्णकर्णः स्वपुण्यलीलां परमाममंस्त ॥ १०१ ॥

विशेषविहितश्रियं विविधदानहृष्यज्जनं  
खबन्धुजनतोचितीकृतचमत्कृतिर्भूपतिः ।  
परेऽहनि शुभे सुतं स्वकुलनन्दनं नन्दनं  
**जयन्त** इति संज्ञया द्रुतमलंचकारादृतः ॥ १०२ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये  
श्रीशब्दाङ्के पुत्रजन्मोत्सवो नाम षष्टः सर्गः ।

—————————

**सप्तमः सर्गः ।**

पुष्पदन्तरुचि कुण्डलद्वयं रत्नराजिमुकुटं च भासुरम् ।  
भक्तिभूषितमनास्ततः सुरः स व्यधान्नरपतेरुपायनम् ॥ १ ॥  
तस्य भास्वदवरोधसुभ्रुवां मौलिरत्नमिव जीवितेश्वरीम् ।  
अर्चति स्म स विभूषणाम्बरैर्विस्फुरत्किरणचित्रिताम्बरैः ॥ २ ॥  
उल्बणप्रणयसंचयाञ्चितस्तस्य राजतनयस्य चामरः ।  
अङ्गदं विपदपाकृतिक्षमं स व्यधत्त भुजदण्डमण्डनम् ॥ ३ ॥  
श्लाघ्यमङ्गलदशोज्ज्वलं··· सर्वमप्यकृत सत्क्षमाभृतः ।  
सप्रसादमनसो हि देवता सून्वते तनुमतां समीहितम् ॥ ४ ॥  
पूजनीयमभिपूज्य पूजया प्राज्यया सुरमनश्च (श्व) रश्रियम् ।  
प्रेमदुग्धजलधेरिवोर्मिभिस्तं वचोभिरवदन्नृपस्ततः ॥ ५ ॥  
पुत्रजन्मविषयो मनोरथः क्षिप्रमेव सफलत्वमासदत् ।  
त्वत्प्रसादवशतः सुरोत्तम स्यान्न वा किमिह कल्पपादपात् ॥ ६ ॥  
मय्यभूस्त्वमुपकारकृत्तथा नो यथास्मि सुख (?) वक्तुमीश्वरः ।  
भूपतेरिति निशम्य जल्पितं तं प्रणम्य स तिरोदधे ततः ॥ ७ ॥  
कुण्डलामरनियुक्तदेवतापञ्चकेन परिपालितः सुखम् ।  
शुक्लपक्ष इव चन्द्रमाः क्रमाद्वृद्धिमाप सुदृशोः सुधाञ्जनम् ॥ ८ ॥  
अङ्कतोऽङ्कमपरं स नन्दनः क्ष्माभृतः सदसि जीववत्प्रियः ।  
राजहंस इव पङ्कजन्मनः पङ्कजान्तरमशिश्रियत्तदा ॥ ९ ॥  
कान्तकूर्चकचकर्षणैरसौ स्पर्शतश्चपलकोमलाङ्गजैः ।  
मन्मनैश्च वचनैर्ददे पितुर्वागगोचरसुखोदयां दशाम् ॥ १० ॥  
तत्र तत्र गमनं स्खलद्गतिकीडनानि सुभगानि शैशवे ।  
प्रक्षणे क्षणरसे (?) ष्वनादरं चक्रिरेऽस्य वसुधाविलासिनः ॥ ११ ॥  
आकलय्य सकलाः कलाः कलाचार्यतोऽपि सततोऽधिकोऽजनि ।  
हन्त कौशलगुणेन धीमतां धीविलासविधवो ह्यनेकधा ॥ १२ ॥  
तेन नीरधिरिवेन्दुना ततश्चन्द्रमौलिरिव शक्तिपाणिना ।  
स्वर्गिणामिव पतिर्जयेन स श्रीजयन्ततनुजन्मना बभौ ॥ १३ ॥

उद्यदङ्गगुरुरामणीयकं कामिनीनयनमोहनौषधम् ।  
प्राप यौवनमथैष पुण्यधीर्यत्त्रिवर्गपरभागभूषितम् ॥ १४ ॥  
अन्यदा तु युवराजमात्मजं श्री**जयन्त**मत्कृताकृतिस्मरम् ।  
पर्यणाय यदथैष भूभुजां कन्यकाश्चतुररूपसंपदः ॥ १५ ॥  
तत्र संततमुदारमानसे प्रार्थना सफलतां गतार्थिनाम् ।  
नत्वनङ्गवशवर्तिचेतसामन्यदीयमृगशावचक्षुषाम् ॥ १६ ॥  
शस्त्रशास्त्रपरभागवेदिनां प्राप स प्रतिभया धुरीणताम् ।  
निर्जितेन्द्रियतया च नान्तरैर्बाध्यते स्म सुतरामरातिभिः ॥ १७ ॥  
कोऽपि विक्रमकथा तथा प्रथामाप तस्य भुजवीर्यशालिनः ।  
कर्णकोटरगता यथा द्विषामादधे मनसि शल्यतुल्यताम् ॥ १८ ॥  
तेन कीर्तिलतिका तथाधिकं भूरिदानसलिलैरसिच्यते ।  
तारकाकुसुमशालिनी यथा विश्वमण्डपतलेऽपि नो ममौ ॥ १९ ॥  
विक्रमक्षितिपतिर्न केवलं पुत्रशालिषु बभार धुर्यताम् ।  
तेन दर्पितरिपुप्रमाथिना पार्थिवेष्वपि धरातलेऽखिले ॥ २० ॥  
यत्र यत्र सुकुमारपुंगवः संचचार सुभगाग्रणीः पथि ।  
तत्र तत्र तमनङ्गविभ्रमात्पूजयन्ति नयनोत्पलैः स्त्रियः ॥ २१ ॥  
तस्य कापि परमौचितीगुणस्तोममुत्तमतमं व्यभूषयत् ।  
यामिनीरमणरश्मिभासुरं तारहारमिव नायको मणिः ॥ २२ ॥  
पूर्वजन्मशुभपासनामृतैर्वर्धितः सुकृतकल्पपादपः ।  
प्राज्ययानुपमया फलश्रिया तं तरङ्गितमुदं तदाकृत ॥ २३ ॥  
जाड्यतः सकलविश्वदुःसहं संनिगृह्य शिशिरं कुनायकम् ।  
तज्जयोर्जित इवाथ सेवितुं श्री**जयन्त**मिनमाश्रयन्मधुः ॥ २४ ॥  
श्रीवसन्तनृपतेः समागमे कोकिलध्वनिरुदच्छल.........।  
बन्दिवृन्दवदनाम्बुजान्तरं प्रोल्लसज्जयजयारवोपमः ॥ २५ ॥  
दाक्षिणात्यपवनो यथा यथा प्रासरत्प्रसृमरस्मरानलः ।  
प्रेर्यमाण इव तेन भानुमानुत्तरां दिशमगात्तथा तथा ॥ २६ ॥

केरलीकुचतटीविलासिनः कुन्तली चलितकुन्तलाञ्चलाः ।  
सिंहलीवदनचुम्बनप्रियाः संचरन्ति मलयाचलानिलाः ॥ २७ ॥  
तुल्यतां दयितचुम्बनोचितैः कामिनीविकचवक्त्रपङ्कजैः ।  
भृङ्गपेयमधुभिर्यियासुभिर्वारिजैः समुदिताविवारिषु ॥ २८ ॥  
कौन्दपुष्पमपहाय जर्जरं निर्गुणं धनुरजायताधिकम् ।  
चम्पकप्रसवचापमण्डलीलाभलोलुभमना मनोभवः ॥ २९ ॥  
चञ्चरीकनिकरम्बचुम्बिताश्चम्पकेषु कलिकाश्चकासिरे ।  
मन्मथेन पथिकप्रमाथिना निर्मिता विषशिखा इवेषवः ॥ ३० ॥  
माधवप्रणयिना मनोभुवा मानखण्डनविधौ मृगीदृशाम् ।  
कोमलोऽपि कलकण्ठकामिनीपञ्चमध्वनिरमीयतास्त्रताम् ॥ ३१ ॥  
यद्विलिह्य सहकारमञ्जरीः कूजितां किमपि बालकोकिलैः ।  
तद्बभार विषमेषुकार्मुकज्यानिनादपदवीं विलासिषु ॥ ३२ ॥  
काननेषु कुरुविन्दपाटलाः पाटला स्मरवरूथिनीमुखे ।  
सर्वतो बत विभान्ति लोहिता वैजयन्त्य इव साधवोद्धृताः ॥ ३३ ॥  
चञ्चरीकनिकरः कृपापरः शाखिनां शिरसि संरुवन्मुहुः ।  
व्याजहार विरहिप्रमाथितां मन्मथस्य पथिकव्रजेष्विव ॥ ३४ ॥  
तत्र चित्रितसमस्तकाननेऽनेहसि क्षपितविप्रयोगिणि ।  
प्राप तापकलितेषु मानिनीमानसेषु मदनोऽतिविस्तृतिम् ॥ ३५ ॥  
दक्षिणानिलचलल्लताभुजां वीक्ष्य ताण्डववतीं मधुश्रियम् ।  
मन्मथेन विभुनापवर्जितानीव नीपकुसुमानि रेजिरे ॥ ३६ ॥  
क्षीरनीरनिधिचारिमञ्जुलं मुञ्चतापि करजालमुज्ज्वलम् ।  
रोहिणीप्रणयिना विनिर्ममे स्वैरिणीजनमनो मलीमसम् ॥ ३७ ॥  
विषययुक्तनवसुभ्रुवां सखीवृन्दमाकुलमनो तु मन्दिरम् (?) ।  
पृच्छदुच्चकलकोकिलध्वनिः स्तम्भनौषधमिदं तदाभ्रमत् ॥ ३८ ॥  
मारुतं शरमुपाददे स्मरः कौसुमं तमपहाय सायकम् ।  
नूनमादधदनूनसौरभं यन्ममाथ मलयानिलोऽध्वगान् ॥ ३९ ॥

अध्वगप्रणयिनीषु दुर्दशां वीक्ष्यते करुणयेह मल्लिका ।  
रोदतीव विपुलाश्रुभिर्भृशं स्पन्दमानमकरन्दबिन्दुभिः ॥ ४० ॥  
यद्बभूव सहकारमञ्जरीशुद्धकण्ठकलकण्ठकूजितम् ।  
मानिनीनिवहमानि संततेस्तप्रवासपटहस्फुटक्रियम् ॥ ४१ ॥  
माधवेन कुसुमेषुभूपतेः क्रीडनाय कलधौतपर्वताः ।  
निर्मिता इव विभान्ति चम्पका स्मेरगौरकुसुमावगुण्ठिताः ॥ ४२ ॥  
कामविश्वविजयप्रशस्तयः पुष्पसंचयविनिर्मिताक्षराः ।  
चैत्रमासि नवमालिकालता लोकलोचनकृतोत्सवा बभुः ॥ ४३ ॥  
स्वर्णतोरणविलासदोलयान्दोलनैः कृतगतागतैर्मुहुः ।  
वीक्षितुं त्रिदिववामचक्षुषोऽभ्यासभङ्गिमिव कुर्वतेऽङ्गनाः ॥ ४४ ॥  
श्यामवृत्तमुपरिस्थषट्पदं(?) किंशुकस्य कुसुमं नवं बभौ ।  
स्वं निधानमिव मुद्रितं जतुन्यासतः सुरभिणाधरोर्ध्वयोः ॥ ४५ ॥  
किंशुकस्य शुकचञ्चुचातुरीचारिमाणि कुसुमानि रेजिरे ।  
विभ्रमं मधुवधूवनश्रियो वाससां दधति शोणरोचिषाम् ॥ ४६ ॥  
त्यक्तपात्रनिकरः समन्ततश्चया (?) विरहितोऽस्मदाश्रयः ।  
इत्यमूनि मधुकानि दुःखितानीव पेतुरवनीतले ततः ॥ ४७ ॥  
पाटला विकचपुष्पसंपदोऽन्यैव काचन लिपिर्विजृम्भते ।  
दिक्षु वल्गति यदीयसौरभेऽन्यत्र सौरभकथैव मुद्रिता ॥ ४८ ॥  
माधवी विकचपुष्पलोचनैः पश्यतीव मधुभूपसंपदम् ।  
यूथिकापथमुपानयदृशां क्षीरसागरमिव स्वकान्तिभिः ॥ ४९ ॥  
प्रेयसां नवसमागमे मधौ तत्क्षणोद्यदनुरागसागरे ।  
अर्पयन्ति बकुलश्रियः स्रजं स्निग्धमात्महृदयं च सुभ्रुवः ॥ ५० ॥  
वीक्ष्य पुष्पितमशोकशाखिनं त्र्यम्बकाम्बकहुताशशङ्कया ।  
उद्विलासलहरीस्तरङ्गिणीरङ्गमाः शरणिमादधे स्मरः ॥ ५१ ॥  
चर्चरीष्वनुपदं विलासिनीवृन्दगीतकलपञ्चमध्वनिः ।  
उल्ललास कुसुमेषुभूपतेः कोपहुंकृतिरिवावनीजये ॥ ५२ ॥

चर्चरीषु परमोत्सवे मधौ स्त्रैणविभ्रमविलासनर्तनैः ।  
कौशुकैः सरसतां नये ययुर्योगिनो दृषद एव तेऽथवा ॥ ५३ ॥  
घर्मवृष्टिशिशिरैररुंतुदाः सर्वदैव ऋतवोऽपरेऽङ्गिनाम् ।  
सर्वकामदतया पुनः ... श्रीवसन्तसमयः प्रियंकरः ॥ ५४ ॥  
कस्य कस्य न तरोर्यथोचितैः श्लाघ्यपुष्पफलपत्रसंचयैः ।  
रामणीयकविशेषनाटके सु (सू) त्रधारपदवीं दधौ मधुः ॥ ५५ ॥  
सर्वतः प्रथितरामणीयकं प्रायसो जितसमाधिवैभवम् ।  
योगिनामपि किमन्यदुच्यते स्त्रीविलाससरसावधौ (?) मधौ ॥ ५६ ॥  
गन्धलुब्धमधुपाङ्गनारुतव्याजगीतगुणपुष्पभूषणम् ।  
द्वारपालविनिवेदितस्ततोऽद्या (ध्या ) नपाल उपभूपमाययौ ॥ ५७ ॥  
नासिकापुटनिपेयसौरभैः पञ्चवर्णकुसुमैर्विनिर्मितम् ।  
पुष्पकन्दुकमयं समर्पय**न्विक्रम**क्षितिपतिं व्यजिज्ञपत् ॥ ५८ ॥  
त्वं कुमार इव देव सांप्रतं श्रीवसन्तऋतुरेष राजते ।  
यः प्रयाति सुमनः प्रशस्यतां विश्वजिष्णुविषमायुधोदयाः ॥ ५९ ॥  
मेघमण्डलविलोकनोल्लसत्तोषताण्डवजुषः शिखण्डिनः ।  
तत्र तूर्णमतिशेरतां जना दर्शनेन भवतो मधूत्सवे ॥ ६० ॥  
त्वन्निदेशवशतोऽथवा भवन्नन्दने विशति काननक्षितौ ।  
तत्र नन्दनवनावनाविव स्वैरमेतु परिपूर्णतां महः ॥ ६१ ॥  
आज्ञया पितुरथ प्रथीयसा वैभवेन नलकूबरोपमः ।  
प्राप चैत्ररथचारु तद्वनं नन्दनः सुवदनाभिरावृतः ॥ ६२ ॥  
सानुरागहृदयं सुलोचना लोचनैर्मधुकरैरिवोच्चकैः ।  
शिश्रिये स सकलाङ्गचारिमासीमसौरभविभूतिलोलुपैः ॥ ६३ ॥  
गीयते स्म सुदृशां गणैस्ततस्तच्चरित्रमतिमात्रचित्रदम् ।  
कौतुकादुपनतैर्यथाधिकं किंनरैरपि शिरो व्यधूयते ॥ ६४ ॥  
सर्वलोकरतिदानमात्मनो दर्शनान्नयवतो मते मतम् ।  
इत्यमुष्य किल कुण्डलच्छलाच्छंसति स्मरवचोहरद्वयी ॥ ६५ ॥

अस्य विद्धि सखि किंचनाद्भुतं लोचनत्रयमुमापतेरिव ।  
एकमुल्बणविवेकलक्षणं विश्वयौवतविमोहने परे ॥ ६६ ॥  
भाति हारलतिकास्य वक्षसि प्रार्थितास्पदनिवासतोषतः ।  
उत्तरीयकमिवेन्दुविभ्रमं नृत्यवेगवशतश्च्युतं श्रियः ॥ ६७ ॥  
अस्य वीक्ष्य ललितं तथाङ्गना जल्पितं हसितमिङ्गितं गतम् ।  
सानुरागमति ताः परस्परं वर्णनं श्रवणगोचरं व्यधुः ॥ ६८ ॥

(चतुर्भिः कलापकम् )

हावभावसविलासविभ्रमैस्तत्र तत्र विहिताप्सरोभ्रमैः ।  
विश्वविस्मयरसं स यौवतैर्गीतनृत्यकलयान्वभाव्यत ॥ ६९ ॥  
तुङ्गविंशशिखराग्रनर्तनैश्चक्रचोरविजयिभ्रमिक्रमैः ।  
लोसिकातिशयदुष्करैर्नृणामाचकर्ष हृदयं समं धनैः ॥ ७० ॥  
नाटकाभिनयनैर्निरन्तरैस्तन्नदीष्णशुभपात्रसूत्रितैः ।  
भूरिभङ्गिरसपाकपेशलैस्तत्र सोऽभजदपूर्वकौतुकम् ॥ ७१ ॥  
विश्वविश्ववलयादुपागतैः कौतुकादिव समस्तकौतुकैः ।  
स व्यधत्त जननेत्रपारणां **श्रीजयन्त**युवराजशेखरः ॥ ७२ ॥  
रूपयौवनविलासऋद्धिभिर्दानवर्षुकतयाद्भुतैर्गुणैः ।  
तत्र तस्य सुभगं भविष्णुता कस्य कस्य न ननर्त चेतसि ॥ ७३ ॥  
काञ्चीकाञ्चनकिंकिणीरणरणत्कारापनिद्रस्मरं  
दोलान्दोलनकौतुकं मृगदृशामालोक्य लोकोत्तरम् ।  
तत्रासक्तमनाः प्रयाति नलिनीकान्तः प्रशान्तैर्हयै-  
र्मन्दमन्दमतीव वृद्धिमधिकां पुष्णन्त्यमी वासराः ॥ ७४ ॥  
एते श्रीखण्डखण्डैः प्रियसुहृद इव प्रापितामोदमुद्रा  
दोलाखेलत्तिलङ्गीघनजघनतटस्फारफारैः स्खलन्तः ।  
कावेरीवीचिचाटुव्यतिकरसुभगंमन्यसीमा रमन्ते  
वाताः स्पर्शच्छलेन श्रवदमृतरसाश्चैत्रमैत्रीपवित्राः ॥ ७५ ॥  
ज्योत्स्ना पञ्चमकोकिलध्वनिवनश्रीमण्डलाधीश्वरं  
स्त्रैणप्रेमविलास... ललितैः पुष्टं महामन्त्रिभिः ।

साम्राज्यं मधुरं मधोर्मधुसखस्वाधीनसंपद्भरं  
वैराग्याञ्चितचेतसामपि चिरं केषां न रागास्पदम् ॥ ७६ ॥  
स्त्रैणैः पादप्रहारैः कुचकलशतटीताडनैरीक्षणाद्यै-  
र्निश्चिन्तन्ये(?)प्यशोकप्रमुखविटपिनां पुष्पराजिच्छलेन ।  
व्यक्तः कामानुरागः प्रसरति पुलकैः कामुकानामिवास्य  
प्राज्ये राज्ये विलासातिशय इह मधौ कस्य धत्ते न चित्रम् ॥ ७७ ॥  
इति बहुविधविस्मयाभिरामा नृपतिनयेन विलोकिता वनश्रीः ।  
इयमतिसुमनाः प्रियेण सुभ्रूर्निजमिव रूपफलं समाससाद ॥ ७८ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये  
श्रीशब्दाङ्के वसन्तवर्णनो नाम सप्तमः सर्गः ।

——————  
**अष्टमः सर्गः ।**

अथ सरसमपश्यत्तत्र तां **श्रीजयन्तो**  
युवतिनिवहदोलान्दोलनानन्दकेलिम् ।  
त्रिभुवनजनद्यां यत्र सौभाग्यभङ्गीं  
भजति रतिविलासी पूर्णिमायामिवेन्दुः ॥ १ ॥  
सरभसमिह दोलान्दोलनैः कापि भाति  
श्रवणयुगलखेलत्कुण्डलैः पक्ष्मलाक्षी ।  
उभयतटविटङ्कप्रोल्लसच्चन्द्रसूर्या  
प्रसृमरगुरुशोभा व्योमलक्ष्मीरिवोच्चैः ॥ २ ॥  
कुचकलशनिपातप्रोच्छलत्तारहार-  
प्रचुररुचिवितानैर्व्योम्नि दोलाधिरूढा ।  
प्रबलपवनरङ्गद्योमगङ्गातरङ्ग-  
श्रियमिव विदधाना भाति काचिन्नतभ्रूः ॥ ३ ॥  
वियति चलितदोलान्दोलिताया मृगाक्ष्याः  
पटुपवनतरङ्गैरुत्तरीयेऽपनीते।  
दिशि दिशि विसरद्भिर्लोललावण्यपूरै-  
र्नृहृतहृदयनेत्राश्चक्रिरे के युवानः ॥ ४ ॥

इयमिह हि सलीलान्दोलिता व्योम्नि दोला  
सुभगगुणविलासा चापयष्टिः स्मरस्य ।  
यदि भवति सबाणा वाणिनीभिः सदासौ  
त्रिभुवनमपि जेतुं हेलयालंभविष्णुः ॥ ५ ॥  
व्रजति वियति काचिल्लोलदोलाधिरूढा  
सह युवजननेत्रैः पद्मपत्रायताक्षी ।  
चलति तदनु धन्यंमन्यदीर्घप्रसर्प-  
द्भुजगभुजधृतासौ किं चितैरेव सार्द्धम् ॥ ६ ॥  
नवनवरसभङ्ग्याः श्रीजयन्ताभिधान-  
व्यतिकरकलगीतध्वानतानच्छलेन ।  
चकितहरिणनेत्राः प्रह्वमाह्वा नयन्ति  
स्मरमिव निजदोलान्दोलनालोकनायाः ॥ ७ ॥  
अधरितरतिरूपं कामिनीचक्रवालं  
दिशि दिशि गुरुदोलाकेलिकौतूहलैस्तैः ।  
विदधदिव बभासे श्रीजयन्तस्य नेत्रा-  
मृतलहरिसपत्नैरातिथेयं प्रथीयः ॥ ८ ॥  
त्वरितमथ जयन्तीनाथसूनुः प्रसूना-  
वचनविरचनाय प्रेयसीचक्रवालैः ।  
मधुरवचनवीचिप्रेरितः संचचार  
प्रिययुवतिवशे वा किं न यूनां मनांसि ॥ ९ ॥  
करतलपरिसर्पत्ताम्रकान्तिच्छलेन  
प्रबलघुसृणपङ्कैरर्चनं संविधाय ।  
अभिनवतरुलक्ष्म्याः प्राज्यसौरभ्यपुष्पा-  
वचयविरचनायां चातुरी चक्रिरे ताः ॥ १० ॥  
रभसतरलिताभिस्ताभिरुच्चीयते स्म  
स्मितकुसुमसमूहस्तत्र बालद्रुमाणाम् ।

तदनु करजनिर्यत्कान्तिपीयूषवर्षैः  
क्षतकृत इव तापः शान्तिमानीयते स्म ॥ ११ ॥  
कुसुमशरनरेन्द्रस्यादुधोपायनानि  
प्रगुणयितुमिवैका(?)कामिनी पुष्पजातम् ।  
त्वरितमवचिकायाक्रम्य रम्यस्तनान्तैः  
शिखरिशिखरशाखाशेखरेभ्यः सुखेन ॥ १२ ॥  
भ्रमररवमिषेणालापपीयूषवर्षाः  
स्मितरुचिरतरस्याः सौरभेणाभिरामाः ।  
इह हि सुमनसोऽपि स्त्रैणजात्या समाना-  
स्तदपि समुदमूल्यं ताभिरुद्यन्मदाभिः ॥ १३ ॥  
प्रसृमरमकरन्दोद्दामलक्ष्मीनिवासे-  
ऽनुपमकुसुमकोशे लुप्यमाने समन्तात् ।  
नरपतिरमणीभिः कोऽप्यलीलां विरावः  
समजनि हृतचित्तः को न वा पूत्करोति ॥ १४ ॥  
गगनतलतरङ्गत्तुङ्गगौराङ्गनाभिः  
क्षितिधवयुवतीनां द्रागलक्ष्मीकृतेषु ।  
अवचयविधिरासीच्चम्पकेषु स्मितेषु  
भ्रमरमिथुनलीलालीनतालोकनेन ॥ १५ ॥  
चरणकमलमेकं पादमूले सहेलं  
मृदुभुजयुगलं च स्कन्धदेशे निवेश्य ।  
सरससुरतकेलिप्रोक्तमार्गेण काचि-  
त्प्रियमिव तरुमुच्चैरारुरोहायताक्षी ॥ १६ ॥  
अलिकुलरमणीयैर्मांसलः पुष्पजातैः  
सरभसमधिरूढः केसरः सुन्दरीभिः ।  
त्रिभुवनसुभगाभिः पुष्पचापस्य पुण्यैः  
फलित इह नवीनः कल्पशाखीव रेजे ॥ १७ ॥

मधुकलसमनाभिं स्फारसौरभ्यसारं  
कुसुमनिवहमेतां यं गृहीतुं प्रयान्ति ।  
तदभिरुचितवासैस्ता अदृश्यन्त भृङ्गैः  
परपरिभवकारी कः किल प्रीतिमेति ॥ १८ ॥  
तरुशिखरगतायास्तत्र कस्याश्चिदुच्चै-  
र्मरकतमणिरोचिर्मेचका काययष्टिः ।  
विकसितसितपुष्पैर्बिम्बितैर्द्योतते स्म  
स्फुरितरुचिरतारा व्योमवीथीव रात्रौ ॥ १९ ॥  
कुसुममधिरसान्द्रैरावृतं तत्र पत्रैः  
परमपरिमलाढ्यं सस्वनं संचरद्भिः ।  
मधुकरनिकुरम्बैः कः पिबेत्यावचिक्ये  
भवति हि मलिनानां संगमो भङ्गहेतुः ॥ २० ॥  
कुवलयदलनेत्रां पक्वनारङ्गनव्य-  
त्वगुदितरसधाराक्षेपतो व्याकुलाक्षीम् ।  
विदधदथ **जयन्तो**ऽन्यां चुचुम्बे तदग्रे  
गुरुरिह चतुरत्वे कामदेवोऽस्य नूनम् ॥ २१ ॥  
अतिचतुरतयैकाः शाखिशाखाशिखासु  
स्मितबहुविधपुष्पाकाङ्क्षया चञ्चलाक्ष्यः ।  
द्रुतपदमनिरोहन्ति स्म तत्पादशङ्का-  
परिकलनभुवस्तां **श्रीजयन्तं** भियस्तु ॥ २२ ॥  
कुचकलशनितम्बस्तम्बभारेण नम्रा  
स्खलितगतिपदाब्जा बालवृक्षात्पतन्ती  
त्वरितमथ भुजाग्रे कापि कान्तेन दध्रे  
धुरि तु सुभगकान्ताचक्रवालस्य बाला ॥ २३ ॥  
तरुणतरतरूणामात्तपुष्पास्तरुण्यः  
करनखशिखराणां शोणकान्तिच्छटाभिः ।

विदधुरिव कृतज्ञास्तत्प्रवालद्रुमत्वं  
फलति सहृदयेषु क्षिप्रमेवोपकारः ॥ २४ ॥  
उदतरदवचीयस्त्रैणमाशु द्रुमेभ्यः  
कुसुमपटलिमाढ्यं भावुकं सौरभेण ।  
व्रजति किमु न नाशं वैभवं कुस्थितीना-  
मिति वददिव नादैर्मञ्जुमञ्जीरकाणाम् ॥ २५ ॥  
तपनकिरणजन्यप्रौढसंतापशान्त्यै  
मृदुशिशिरसुगन्धेर्मारुतस्यार्पिताङ्ग्यः ।  
हिमसमकुसुमानां भूषणैर्भूषितास्ताः  
क्षणमतुलविलासा व्यश्रमन्नश्रमायाम् ॥ २६ ॥  
बहुविहगनिनादैर्बन्दिवृन्दैरिवोक्ते  
विकटविटपवीथीच्छायया शीतमार्गे ।  
पृथुसरसि स हंसीमण्डलेनेव हंसः  
समचरदथ तस्मिन्सार्द्धमन्तःपुरेण ॥ २७ ॥  
चुलुकमनुकरोति स्वच्छमच्छोदमग्रे  
भजति न महिमानं यस्य पम्पासरोऽपि ।  
परिभवपदमर्ते (?) मानसं श्रीविवादैः  
स्पृहयति च विभूतेस्ताण्डवं दुग्धसिन्धुः ॥ २८ ॥  
दिनकर परितप्ता दिग्गजा वारिकेलौ  
दधति खलु \[न\] यन्तः पूतरीपोतशङ्काम् ।  
कुलिशमयविमुक्ता बालशैवालवल्ली  
किशलतटकुटीरे यस्य चास्थुर्नरेन्द्राः ॥ २९ ॥ (?)  
लसति गुरुतरङ्गालिङ्गितव्योमरत्ने  
प्रतिफलनमिषेणाम्भोदमाला च यत्र ।  
अमृतरसमिवोच्चैः पातुकामा निकामं  
परिहृतदहनाभक्षारनीरार्णवाम्बु ॥ ३० ॥

मधुकरनिकुरम्बैर्बम्भ्रमद्भिः समन्ता-  
दुपरि परिमलाद्यैः स्मेरपद्मासनस्था ।  
अभिनवशिखिपिच्छच्छत्रशोभाभिरामाः  
प्रवरपयसि यस्मिन्राजहंसा ललन्ति ॥ ३१ ॥  
विकसितसितपद्मैर्वर्मितं वारि यस्मि-  
न्धरितनव... मुक्ताचूर्णतुल्यं विभाति ।  
फणिपतितनुभासां चक्रवालं धरित्री-  
वलयकुतुकवीक्ष्योत्कण्ठयेवावतीर्णम् ॥ ३२ ॥  
भयभरशिथिलाङ्गाद्द्राद्गुणा ग्रस्यमाना-  
त्कथमपि पतिताधश्चन्द्रतश्चन्द्रिकेयम् ।  
गगनपतनदुःखात्क्रन्दमानेव यस्मि-  
न्गुरुलहरिविरावैर्लक्ष्यतेऽम्भोमिषेण ॥ ३३ ॥  
रमण इव सहेलं श्रीजयन्ते पुरस्ते  
कुवलयनयनैः श्रीर्यत्र तं पश्यतीव ।  
पवनचलितवीचीबाहुभिर्नृत्यतीव  
भ्रमरविरसनादैस्तद्गुणान्गायतीव ॥ ३४ ॥  
मधुरसविभवेन स्पर्द्धते नो धराग्रै -  
ररुणिमसुकुमारत्वेन पाणिप्रवालैः ।  
कमलवनमितीवासूययोत्पाटयन्ती-  
रविशदथ **जयन्त**स्ताः पुरस्कृत्य तत्र ॥ ३५ ॥  
मधुभिरिव विवृद्धैः पुण्यलावण्यपूरै-  
रलिभिरिव विलोलैर्लोचनैश्चाप्तशोभैः ।  
पयसि विदधुरास्यैः कण्ठदध्ने तदानी -  
मपरकमलखण्डाडम्बरं तास्तरुण्यः ॥ ३६ ॥  
अथ करजलयन्त्रैर्वारिपूरं किरद्भिः  
स्फुरति वियति वर्षाडम्बरेऽन्योन्यमुच्चैः ।

जलललितिषु तासां प्रीतिवल्लीविलासं  
कलयति स च शोषं मानमुद्राजवासः ॥ ३७ ॥  
शुचिरुचिरुचिमुक्ताहारसौभाग्यभङ्गीं  
विदधति जलधाराः कण्ठपीठे लुठन्त्यः ।  
विकटकुचतटान्तःस्फारकर्पूरपूर-  
प्रभवमकरिकाणां विभ्रमं चाङ्गनानाम् ॥ ३८ ॥  
मुखकमलविसर्पद्भूरिसौरभ्यलुभ्य-  
द्भ्रमरनिकरकल्पे कुन्तलानां कलापे ।  
विकचविचकिलश्रीस्फूर्जितं तर्जयन्ति  
स्मितनलिनमुखीनां कान्तमुक्ताम्बुभाराः ॥ ३९ ॥  
तरति हृदि वहन्ती विश्वविश्वंभराया  
भरमपि भुजदण्डैर्बिभ्रतं प्राणनाथम् ।  
सरसि जलमगाधं कापि कान्ता न चित्रं  
पृथुतरकुचतुण्डीडम्बरालम्बना हि ॥ ४० ॥  
पयसि लघु निलीनः कौतुकेनापकर्ष -  
त्परिहितसि \[च\]यान्तं दक्षयालक्षि कान्तः ।  
तदनु च स तयोक्तः कोऽपि चौरोऽयमेवं  
सरसविधि बबन्धे बाहुपाशेन सद्यः ॥ ४१ ॥  
क्वचन जघनबिम्बे क्वापि तुङ्गस्तनान्ते  
क्वचिदपि मुखपद्मे क्वापि कण्ठेऽम्बुपूरम् ।  
प्रगुणितकरयन्त्रैरक्षिपत्प्रेयसीनां  
करकमलमिवायं कामकेलौ विलासी ॥ ४२ ॥  
बहुविधजललीलाकौतुकैः प्रीतिचित्ताः  
पथमनुसृतवत्यः श्रीजयन्तस्य सर्वाः ।  
जलनिबिडदुकूलव्यक्तनिम्नोन्नताङ्ग्यः  
सरसमुदरसंस्ताः श्रीविलासात्सरस्तः ॥ ४३ ॥ (?)

प्रसरदगुरुधूमाध्यासितैः केशपाशै -  
र्मुखशशधरदूरोत्सारितध्वान्तकल्पैः ।  
शुचिरुचिरदुकूलैर्मण्डनैश्चानुकूलै-  
रधितटमभिरामास्तस्थुरस्यैव रामाः ॥ ४४ ॥  
पितुरथ ललितैस्तैस्तोषपीयूषवर्षं  
विदधति युवराजे तत्र संध्याविरासीत् ।  
प्रगुणयितुमिवोच्चैः स्फारशृङ्गारभङ्ग्या  
कुवलयदलनेत्राः संगमाय प्रियाणाम् ॥ ४५ ॥  
प्रथममुदयशीले मौलिमाणिक्यकान्ति-  
स्तदनु गगननद्यां स्वर्णपद्मोपमोऽभूत् ।  
रविरपरगिरिश्रीभालकालेयबिन्दु-  
द्युतिरथ वमुरन्तः स्फु क्व नो(?) मण्डनाय ॥ ४६ ॥  
दधति दश दिशोऽथ स्निग्धसंध्याभ्रशोणा  
विविधविहगराजीकूजितो जागरूकाः ।  
मसृणधुसृणभासां भूपतेः सुन्दरीणां  
प्रतिकृतिमिह सिञ्जन्मञ्जुमञ्जीरकाणाम् ॥ ४७ ॥  
अथ दिवसमशेषं रत्नगर्भां विलोक्य  
प्रविशति दिननाथः सूत्ररत्नाकरान्तः ।  
समधिकतररागालिङ्गितः **श्रीजयन्तः**  
प्रतिमपुरुषरत्नालोकते कौतुकीव ॥ ४८ ॥  
सुरकरिधुतगङ्गाशीकराकारजैत्रै-  
रथ कतिपयमात्रैस्तारकैर्व्योम कीर्णम् ।  
श्रयति भुवनलक्ष्मीः सूत्रितोद्दाममल्ली-  
मुकुलशबलितान्तः खेलघम्मिल्ललीलाम् ॥ ४९ ॥  
विशविशदभविष्यच्चन्द्रिकावल्लिवीजै-  
रिव गगनमशेषं तारकैस्तारकान्ति ।

स्मितकुसुमसमाजोत्तंसितैरिन्द्रनीलो  
पलशकलशमुत्थैः कुट्टिमैः साम्यमाप ॥ ५० ॥  
कलितमिव तमालैः कुन्तलीकुन्तलाली-  
रुचिभिरिव तताभिश्चुम्बितं विश्वविश्वम् ।  
स्थगितमिव समन्तादञ्जनै राजपट्टै-  
र्घटितमिव चकासे व्याप्तमिद्धैस्तमोभिः ॥ ५१ ॥  
अभिनवमृगनाभीपङ्ककॢप्ताङ्गरागा  
भ्रमररुचिदुकूलैर्वेषमुद्रां दधानाः ।  
मरकतकृतभूषाः पक्ष्मलाक्ष्यः सलीलं  
रमणमभिसरन्ति स्वैरमिद्धेऽन्धकारे ॥ ५२ ॥  
सपदि दधति जातैकातपत्रं प्रभुत्वं  
जगति तिमिरराजे लुप्तभूभृत्समाजे ।  
तरणितरुणवीरैस्तैरवस्कन्दहेतो-  
रिव बहुविशिखाढ्यैर्भूरिदीपैरदीपि ॥ ५३ ॥  
तिमिरपटलयोगं हर्तुकामो जगत्या-  
स्तदनु च नयनानामौषधीशः क्रमेण ।  
अमृतमयशलाकासंनिभां मन्दमन्दं  
रुचिमुचितकलाभृत्तत्र चिक्षेप दक्षः ॥ ५४ ॥  
क्षितिपरिभवहेतुध्वान्तसंतानकोपा  
दिवसंमधिकरागं मण्डलं तत्र राज्ञः ।  
निचितमिव चकोरीचक्षुषां वा मयूखै-  
रुदयशिखरिचूडां चुम्बमानं चकासे ॥ ५५ ॥  
क्षणमदधत पूर्वाशावधूवक्त्रपद्मे  
घुसृणतिलकलक्षीडम्बरं चन्द्रबिम्बम् ।  
तदनु किरणमुक्ताजालकस्फीतशोभं  
मदनधरणिभर्तुः पुण्डरीकश्रियं च ॥ ५६ ॥

अभिदुरतिमिरौघम्लेच्छसङ्गाशुचित्वं  
प्रशमयितुमिव............वामलक्ष्म्याः ।  
विनिहितमिव रेजे पावनं गाङ्गमम्भः  
शशिकलशविसर्पच्चन्द्रिकाचक्रवालम् ॥ ५७ ॥  
तिमिररिपुजयाय प्रस्थितस्याथ राज्ञो  
रुचिरकिरणवीरैः प्रोल्लसद्भिः समन्तात् ।  
जगदखिलमकारि क्षिप्रमेवाविपक्षं  
किमिव वसुमतां न क्ष्मातले साध्यमस्ति ॥ ५८ ॥  
सह तिमिरभरेण खैरिणीनां प्रमोदः  
प्रशममगमदुच्चैश्चन्द्रिकायां लसन्त्याम् ।  
चतुरतरचकोरप्रेयसीभिः सहाभू-  
त्त्रिभुवननयनानां किं च पीयूषपानम् ॥ ५९ ॥  
दधति मुदमुदारां क्वापि चञ्चच्चकोरी-  
ध्वनिविघटिततन्द्राश्चन्द्रिकायां चकोराः ।  
क्वचिदरतिमयं ते चक्रवाकाः सशोकाः  
सुखमसुखमिह स्यादात्मकर्मानुरूपम् ॥ ६० ॥  
मदकलकलकण्ठीकोमलः कालिमासौ  
रजनिरमणबिम्बे लक्ष्यतेऽन्तर्निलीनः ।  
प्रसभमभिरहस्यध्वान्तभूभर्तुरेत्य  
श्रित इव युवराजः प्राणितत्राणहेतोः ॥ ६१ ॥  
भुवनमपतमिश्रं (सं) सर्वतोऽपि प्रपेदे -  
ऽभ्युदयमुदितराज्ये कौमुदीजीवितेशे ।  
तदनु च कुसुमेषोर्मार्गणैः पञ्चसंख्यै-  
रपि भुवनविजित्रैर्लक्ष्यतां को न नीतः ॥ ६२ ॥  
तिमिररिपुमयस्य प्रौढिमुल्लास्य दूरं  
कुवलयरमणीयां चन्द्रिकासंपदं च ।

अपरदिशि चचाल क्षोणिपालायमानः  
कृतसकलविधेयो यामिनीकामनीशः ॥ ६३ ॥  
विगलितवसुशोभावैभवं स्वं विदित्वा  
तदनु शिशिररश्मिर्जातविच्छायकायः ।  
अपरगिरिशिरोभिः काममन्तर्हितोऽभू-  
द्विघटितविभवानां स्फूर्जितं ह्रीपदं हि ॥ ६४ ॥  
अनवरतमखण्डं मण्डलं निष्कलङ्कः  
प्रथयति कमलानां काममुन्निद्रतां च ।  
अयमिति परिभाव्य क्ष्मापतेर्विक्रमस्य  
प्रविशति हिमरश्मिर्लज्जयेवाम्बुराशिम् ॥ ६५ ॥  
अथ सरसविनोदैः प्रीतिमुद्भाव्य देव्या  
निधुवनरसमुद्रानिद्रया मुद्रिताक्षः ।  
रतिपतिरिव रत्या गाढमालिङ्गिताङ्गः  
क्षणमिव रजनीं स क्षोणिपालो निनाय ॥ ६६ ॥  
नागानां क्रमशृङ्खलाखणखणध्वानैः प्रबोधक्षणे  
संपत्सुन्दरमन्दुरोदरचरदृप्ताश्च द्वेषारखैः ।  
माद्यन्मङ्गलतूर्यवर्यनिनदप्रोद्दामलीलायितै-  
स्तस्य क्षोणिपतेः प्रियेव चतुरा निद्रामुचल्लोचने ॥ ६७ ॥  
मानोत्तानतया सखीषु कलुषाः प्रेङ्खोलरोषाश्चिरं  
दूतीषु स्वयमानतेऽपि दयिते याश्चक्रिरे वक्रताम् ।  
ताः प्रातश्चरणायुधध्वनिमिभादाज्ञामिवाप्य स्मर-  
क्षोणीशस्य समुत्सुकाः प्रियपरीरम्भं स्त्रियस्तन्वते ॥ ६८ ॥  
विस्मेराम्भोजराजीमधुरमधुरसप्रातराशाभिलाषा-  
द्यावद्भृङ्गानुयाताः सुरभिसुमनसः पादपान्नर्तयन्तः ।  
प्रातः शास्त्रेषु मान्या मदननरपतेर्वान्ति वातास्त एते  
रत्यन्तक्लान्तवातास्तनतटघटितस्वेदमाखादयन्तः ॥ ६९ ॥

माद्यन्मण्डलचक्रवालकलितं स्थेयः सुखश्रीकरं  
संख्यातीतरथाश्च वैभवपदं नक्षत्रलोपावहम् ।  
शङ्के सूरमपूर्वमीक्षितुमयं त्वं कौतुकीवाधुना  
पूर्वक्ष्माधरमारुरोह नृपते पाथोजिनीवल्लभः ॥ ७० ॥  
मद्वल्लभां कैरविणीमुपेत्य चुम्बन्त्यमी रागवतेति राज्ञा ।  
आमोचयत्यङ्कजगुप्तिनद्वान्मित्रः प्रभाते वसुभिर्द्विरेफान् ॥ ७१ ॥  
द्वारे तिष्ठति ते नरेन्द्र सुभग श्रीराजितं राजकं  
सेवां कल्पतरोरिवेप्सितफलां हर्षाच्चिकीर्षच्चिरम् ।  
सद्यो भूषयितुं तदर्हसि मणिभ्राजत्सभामण्डपं  
जज्ञे मङ्गलपाठकोदितगिरामित्थं विलासस्ततः ॥ ७२ ॥

(पञ्चभिः कुलकम् )

स्मरविलसितवर्यां तां परित्यज्य शय्यां  
करतलमवलम्ब्य स्वप्रतीहारिकायाः ।  
जयजयजयशब्दैः सार्धमुत्थाय भेजे  
प्रचररुचि सभायां रत्नसिंहासनं सः ॥ ७३ ॥  
अथैत्य विनमच्छिरोमुकुटकोटिरत्नाङ्कर-  
स्फुरत्किरणकोरकोत्करकरम्बिताङ्घ्रिद्वयम् ।  
क्षमायुवतिवल्लभैः सकलराजलोकैः समं  
स विश्रुतपराक्रमः प्रणयतः प्रणेमे प्रभुः ॥ ७४ ॥

दृशा प्रसादाञ्चितमिक्षितास्ते प्रभोः पुरस्तादुचितासनस्थाः ।  
चक्रुः श्रियां धाम्नि तदास्यचन्द्रे लीनं चकोरोपमयात्मचक्षुः ॥ ७५ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये श्रीशब्दाङ्के दोलाविलासपुष्पावचयजलकेलिसूर्यास्तचन्द्रोदयोऽष्टमः सर्गः ।

—————————  
**नवमः सर्गः ।**

अथ क्षमां **विक्रमसिंह**भूपतेः प्रशासतः स्वर्गमिवापरेशितुः ।  
दधौ **जयन्तः** स्वपितुश्चमत्कृतिं सदा नवश्रीपरिवर्द्धनक्रमैः ॥ १ ॥  
सदोदयैस्तस्य विभूतिसंचयैः पचेलिमैः पुण्यतरोः फलैरिव ।  
उपायनीभावमुपागतैः स्वयं न कश्चमत्कारमपारमभ्यगात् ॥ २ ॥  
परेद्यु विद्योतितसर्वदिङ्मुखे कृतासनो रत्नमयासने नृपः ।  
जयन्तमुख्यैः परिवारितो जनैर्ददर्श कंचिद्गजराजमग्रतः ॥ ३ ॥  
समाययौ यस्य मिषेण जङ्गमः क्षमाभृतस्तस्य हिमाचलः किल ।  
समुन्नतिं द्रष्टुमिवातिकौतुकादनन्यसाधारणतामुपेयुषीम् ॥ ४ ॥  
यदीयकुम्भस्थलतल्पशायिनीस्रवन्मदाम्भस्तटिनीतटाश्रितैः  
मधुव्रतैः सान्द्ररुतैः कदाचिदप्यवापत स्वापसुखं समुद्रजा ॥ ५ ॥  
उदारजाम्बूनदभूरिभूषणैर्ज्वलन्मणिश्रेणिशिखाविभूषितैः ।  
क्षपा क्षणोल्लासि महौषधीरुचिं हिमाचलं गौरवपुर्जिगाय सः ॥ ६ ॥  
स्मरार्तकान्तानयनाञ्चलावली चलाचलेन श्रवणद्वयेन यः ।  
बभौ नभोलङ्घनलोलपक्षवानिवेन्द्र हस्तीन्द्रयुधे कृतोद्यमः ॥ ७ ॥  
विसारिसिन्दूरपरागपिञ्जरं समुन्नतं कुम्भतटं च धारयन् ।  
पिशङ्गशृङ्गस्य नवार्ककान्तिभिर्बिभर्ति यः पूर्वमहीभृतः श्रियम् ॥ ८ ॥

(कुलकम्)

तदन्तरे श्रोत्रसुखैकपारणामिवादधद्भूमिपतेर्जनस्य च ।  
वचो वरादित्युदियाय दैवतं तवैष भावी खचरेश्वरः सुतः ॥ ९ ॥  
शुभोदयादस्य वशंवदात्मना मयार्पितोऽत्रैष चकास्तु कुञ्जरः ।  
उदन्वता श्रीकुचकुम्भलालिते हरेर्यथा वक्षसि कौस्तुभो मणिः ॥१०॥  
अयं गजः सिंहलपेशभूपतेरभङ्गुरैस्तैः सुकृतैः समाहृतः ।  
गृहाङ्गणं प्राप मम प्रभावतो गृहाण तं भो निगृहाण विद्विषः ॥ ११ ॥  
शशाम यावत्तदमानवं वचो महीपतिस्तावदिभेन्द्रमात्मना ।  
सुगन्धधूपप्रसवैरपूजयज्जयास्पदं चक्रमिवाशु चक्रभृत् ॥ १२ ॥  
वचोहरः सिंहलमेदिनीपतेरथागमद्विक्रमसिंहभूभुजः ।  
सभां प्रतीहारगिरा सुरेशितुः सभापि यस्याः समुपैति नोपमाम् ॥ १३ ॥  
नृपं प्रणम्यैष कृतासनोऽवदत्पयोदगम्भीरगिरा वचोहरः ।  
त्वदन्तिकं प्राप मम प्रभोः करी सरोवराद्धंस इवापरं सरः ॥ १४ ॥

समञ्जसं यज्जयकुञ्जरः स नस्तनोति नेत्राम्बुजकौतुकं तव ।  
अवैमि तस्मिन्न च लोभसंभवं पयः प्रवेशे कतमा स्पृहाम्बुधेः ॥ १५॥  
सुहृत्त्वमाविष्कुरु सिंहलेश्वरे त्वमत्र तत्प्रेषणतो विशेषतः ।  
विजृम्भितानिःस्पृहणीयतोद्भवं यशस्तवात्यद्भुतपुण्यजं हि ते ॥ १६ ॥  
गजेन्द्ररत्ने गृहमागते स्वयं महीभुजः कस्य मनो न लुभ्यति ।  
तथापि हेयः स बलीयसस्त्वया न सुन्दरः क्वाप्यसमानविग्रहः ॥ १७ ॥  
विपत्तये वल्गति लोभसंभवः क्षमाभुजां दाव इव क्षमारुहाम् ।  
प्रमादतस्तत्र कृतोऽपि स त्वया समुच्यतां नीतिवधूविलासिना ॥१८॥  
रदप्रभाणां मिषतः प्रकाशयन्नृपोऽपि नैर्मल्यमिवात्मचेतसः ।  
वचोभिरुन्निद्रमना ययानुगैर्वचोहरस्योत्तरयांबभूव सः ॥ १९ ॥  
इमां यदस्मासु स सिंहलेश्वरः प्रभुस्तव स्नेहविशेषवर्मिताम् ।  
उवाच वाचं तददर्शतामुना छटास्वसौजन्यमहोदधेरियम् ॥ २० ॥  
ममाङ्गणालंकरणं करीश्वरः सहेलमागत्य बभूव यः स्वयम् ।  
तथार्पितो देवतया प्रसन्नया स दीयते चेल्लघुता तदा न किम् ॥ २१॥  
सुहृद्वृतः प्रेषयितुं न युज्यते ममेभराजस्तव मेदिनीपतेः ।  
न चेदिदं प्रेषयतां स संप्रति स्वकीयराज्यं सममृद्धिभिः सुहृत् ॥ २२ ॥  
नयागते वस्तुनि राज्यभूषणे समर्पिते दूतमुखेन कस्यचित् ।  
रणाक्षमत्वप्रभवा हि भूभुजां भवेदकीर्तिर्न कथं प्रथीयसी ॥ २३ ॥  
मुमोच यं दिव्यगजेश्वरं स्वयं भविष्णुसाम्राज्यवियोगसूचकम् ।  
प्रभोऽस्तु वा पुण्यबलस्य तस्य का बलिष्ठतैवं कतमश्च विग्रहः ॥२४॥  
प्रसेदुषी यस्य बभूव देवतार्पितद्विपेन्द्रा स बलीयसां धुरि ।  
मदोद्धतः सूत्रजिघृक्षयान्धधीरयुक्तलोभः पतिरेव तावकः ॥ २५ ॥  
जगाद दूतः पुनरात्मनायकप्रभुत्वशंसीति यथा धंराधव ।  
असंख्यहस्तीन्द्रवतोऽपि हस्तिनः परे ग्रहे ते कतमो ममाग्रहः ॥२६॥  
मृगेक्षणानां सरसं समागमे स कण्ठकत्वं न तु राज्यसंपदः ।  
भविष्यतीतस्तु वदन्त्युपायनात्प्रसेदुषः सिंहलभूभुजं गतः ॥ २७ ॥

न किंचिदूनं करिणामुना विना प्रभोर्मदीयस्य तथापि स द्रुतम् ।  
गृहिष्यते तं हठ .... (?) सुवाधियः श्रिया सहासह्यरुषां धुरंधरः ॥२८॥  
नरेन्द्र बुध्यस्व धियात्मनोऽथवा महेन्द्रमन्त्रिप्रतिमस्य मन्त्रिणः ।  
मम प्रभो प्रेषय कुञ्जराधिपं व्रजास्य कोपार्चिषि मा पतङ्गताम् ॥२९॥  
तरङ्गितान्तःपृथुकोपपावकारुणेक्षणेन क्षितिपेन नोदितः ।  
भ्रुवा **जयन्तो**ऽथ वचस्विनां गुरुर्जगाद तं दूतमभूतसंभ्रमः ॥ ३० ॥  
महानिधीनामधिपोऽपि चक्रभृन्नयागतं वस्तु न जातु मुञ्चति ।  
मतङ्गजस्यास्य मिषात्स्वमन्दिरे रमा प्रविष्टा क्रियते कथं बहिः ॥ ३१ ॥  
विभोर्ममाजौ विषमायुधाधिकप्रहारपात्रीकृतविग्रहस्तव ।  
भविष्यतीशो नवसंगमे वधूजनो यथोत्कण्टककम्पसाध्वसः ॥ ३२ ॥  
द्विषो न पोष्याः प्रणिपातमन्तरा निजैः पदार्थैरिति भूभृतां नयः ।  
न जातु तेषां तमपश्यतां भवेज्जनाद्विशेषः फणिदुग्धपायिनः ॥ ३३ ॥  
मदेन मत्तस्तव मेदिनीपतिर्दृढं ततोऽस्याजनि मन्दता धियः ।  
गिरोऽप्यसभ्याः प्रचरन्ति ताः परं यतः कृतोत्साहपरंपराः परे ॥३४॥  
मयि द्विपानर्पणसंभवाः क्रुधस्तवैव नाथस्य विनाशहेतवः ।  
स्वतः प्रसूता निधनं धनंजयज्वलच्छिखाः किं न नयन्ति शाखिनम् ॥३५॥  
न लभ्यते सद्मसमाश्रितः स्वयं महात्मनां नीतिरियं गरीयसी ।  
पुरापि मैनाकमवाप वीक्षितुं न गोत्रभिद्वारिधिमध्यमाश्रितम् ॥ ३६ ॥  
सुमेरुमाखोः खनितः खनित्रतां खरागदंष्ट्राशिखरैरुपागतैः ।  
न दन्तभङ्गादपरं फलं यथा तथा द्विषामप्युपसर्पितामिह ॥ ३७ ॥  
निशम्य निन्दामथ भर्तुरात्मनः परिस्फुरत्कोपभरारुणेक्षणः ।  
जगाद दूतः क्षितिनाथनन्दनं प्रकम्पसंपक्वलितोत्तराधरः ॥ ३८ ॥  
निपीड्य दोर्दण्डबलेन तत्प्रभुद्विपाधिराजं सह राज्यसंपदा ।  
न यावदादास्यति तावदस्य ते प्रभोः प्रतीतिर्न भविष्यति ध्रुवम् ॥ ३९ ॥  
द्विधापि बालोऽसि कुमार निश्चितस्त्वमज्ञतोद्गारगिरां प्रपञ्चतः ।  
अगण्यदोषो विदुषां ततोऽधुना स्वमाननं मुद्रय मौनमुद्रया ॥ ४० ॥

**गताग्रहस्त्वं जय कुञ्जरां पुरो विधाय सर्वस्वमुपायनीकुरु ।  
प्रसादनायास्य जिजीविषुर्यदि प्रसेदुषो राज्यमितो लभस्व॥ ४१ ॥  
गिरा तदारुंतुदया तदार्दितः सूतः स दूतस्य जगाद भूपभूः \।  
हरिः स कूपस्य परं यदीयया कुशिक्षया ते सजलातिशायवाक् ॥ ४२ ॥  
सुधात्र किं ताण्डवडम्बरैर्गिरां मदीयभूभृद्धलवल्गु वल्गितम् ।  
सितासिधाराम्बुनिमज्जितारयो निवेदयिष्यन्ति महाजिभूमयः ॥ ४३ ॥  
हरेर्मदीशप्रहितास्त्रदुःसहे रणक्षणे दर्शनिशीव चन्द्रमाः ।  
अवस्थितिं नो कलयापि लास्यतीत्यवेत्य तस्मै विनिवेदयद्द्रुतम् ॥ ४४ ॥  
सदात्यया वह्निरिव क्रुधा ज्वलन्समेत्य नत्वा च हरिं नरेश्वरम् ।  
मुखस्य विच्छायतयैव सूचयन्व्यजिज्ञपत्कार्यमसिद्धमात्मनः ॥ ४५ ॥  
नृपाधिराज द्विपराजमञ्जसा न मुञ्चते हन्त कथंचनापि सः ।  
फणीश्वरः स्फारफणामणिं क्वचिज्जहाति जीवन्न हि दर्पदुद्धरः ॥ १६ ॥  
रिपोः स्वरूपं विनिवेदयिष्यति स्फुटार्थमेतन्मयिमा रुषं कृथाः ।  
महीभृतां सत्यगिरो हि सेवकाः प्रसादपात्रं पुरतो हितैषिणम् ॥ ४७ ॥  
परत्र वीरे नरवीर का कथा न शङ्कते जातु पुरंदरादपि ।  
प्रचण्डदोर्दण्डबलावलेपतस्तृणाय न त्वामपि मन्यते प्रभोः ॥ ४८ ॥  
न पुण्यलक्ष्मीजरसेव जर्जरा तवेश रक्षासु विचक्षणा ततः ।  
गजेन्द्रवद्राज्यमिदं हरिष्यते तदीयपुण्यैः सुभटैरिवोद्भटैः॥ ४९ ॥  
निशम्य दूतादिति दुःश्रवं वचः प्रणष्टतत्त्वार्थविचारणः क्रुधा ।  
समूलकाषं कषितुं स विद्विषं समुद्ययौ तार्क्ष्य इव क्षणात्खगः ॥ ५० ॥  
विधेर्विबुध्य प्रतिकूलकारितां गजेन्द्रनाशप्रकटीकृतां ततः ।  
स मन्त्रिभिर्नीतिपथैकजान्घिकैर्न्यचारि तेन द्विषतारिणं नृपः ॥ ११ ॥  
तथाप्यवज्ञाय तदीयमन्त्रितं प्रयाणमाधत्त मदोद्धतस्ततः ।  
अरिष्टसंसूचितमृत्युरप्यसौ विलङ्घ्यते कैर्भवितव्यताथवा ॥ १२ ॥  
                                   
 (अग्रे कुलकम् )  
विलोलकर्णानिलवीचिशीतलैः सदाभिषिञ्चन्ति कराग्रशीकरैः ।  
विमूर्च्छितान्यस्य भयेन दिग्गजान्खजातिवात्सल्यधियेव हस्तिनः ॥ ५३॥**

**नृपोऽसहिष्णुः परशूरमण्डलं जगत्सु शूरोऽयमितीव सर्वतः ।  
यदीयतुङ्गत्तुरगाः खुरोद्धतैर्धरापरागैः स्थगयन्ति तत्पथि ॥ १४ ॥  
जलाशयान्निर्जलतामिवानयन्नगाधनीरैरतिनीरधीरपि ।  
मुहुर्मुहुर्मज्जनपानगाहनैरनीकभूयिष्ठतया तदा पथि ॥ ५५ ॥  
धराभुजङ्गश्चतुरङ्ग........... तरङ्गभङ्ग्येव तरङ्गिणीपतिः ।  
असीमसामन्तमहर्द्धिडम्बरः प्रयाणभेरीवपूरिताम्बरः ॥ ५६ ॥  
खदेशसीमानममानमानभूः समाससाद क्रमशः स विक्रमः ।  
हरिर्नरेशः सरभाङ्कितामिव क्षितिं द्विषद्दन्तिघटाविघट्टनः ॥ ५७ ॥  
अथो जयन्तीश्वरचारपूरुषः समेत्य भूपं विधिना व्यजिज्ञपत् ।  
विभो रिपुस्ते हरिराययौ स्वयं स्वदेशसीमानमसीमसेनया ॥ १८ ॥  
रमाकुचस्पर्शसुखेन शायिनं मुकुन्दमप्यम्बुनिधौ विविप्रयन् ।  
निदेशतो विक्रमसिंहभूपतेः प्रयाणभेरीध्वनितं ततोऽभवत् ॥ १९ ॥  
मयि स्थिते हन्त निदेशवर्तिनि स्वयं प्रयासः कतमः प्रभोरिति ।  
समुत्सहिष्णुः समराय राजसूर्व्यजिज्ञपन्मत्रिमुखेन भूभुजम् ॥ १० ॥  
द्विषन्नरेन्द्रस्य हरेः पराजयो रणाङ्गणे यधुवराजतोऽमुतः ।  
तवैव तद्देव यशःप्रशस्तये त्वदीयमूर्त्यन्तरमूर्जितं हि सः ॥ ६१ ॥  
प्रयातु तज्जेतुमनेकशक्तिभृज्जयी कुमारोऽभिनवस्त्वदाज्ञया ।  
प्रभाकरस्यापि विभो भवेदिदं विभाकरः किं न तमस्ततिच्छिदे ॥१२॥  
विमृश्य विज्ञप्तिमिति क्षितीश्वरः समञ्जसां चेतसि मन्त्रिसंविताम् ।  
हरेर्विधातुं परितः पराजयं जयन्तमाज्ञापयति स्म सस्मयः ॥ ६३ ॥  
उदात्तवीरव्रतनीतिभूषणं रणाय नम्रक्षितिपालमण्डलीम् ।  
कृतप्रसादां सह गन्तुमादिशत्ततः कुमारेण जिगीषता द्विषः ॥ ६४ ॥  
समूलमुन्मूलितवैरिपादपे हरीयितुं सिंहलराजकुञ्जरे ।  
ततः कुमारः क्षितिभृन्निदेशतः समीहितार्थाय तदोपचक्रमे ॥ ६९ ॥  
विशिष्टवेषाभरणैर्जगत्रयीं स कौतुकानन्दमयीमिवादधत् ।  
पितुः प्रणम्यैष पदौ तदाशिषं जयश्रियः सिद्धिमिवाददे ततः ॥६६॥**

शुभे मुहूर्ते जयकुञ्जराधिपं रणे जयं मूर्तमिवाधिरूढवान् ।  
स चामरग्राहिकुरङ्गचक्षुषां बसौ कटाक्षैरिव चामरैः सितैः ॥ ६७ ॥  
स विक्रमक्षोणिधवान्वयाम्बरप्रभाकरः प्रीणितबन्धुपङ्कजः ।  
असीमतेजःशमितारिकौशिकस्ततः प्रतस्थे चतुरङ्गसेनया ॥ ३८ ॥  
चमूचराणां तुमुलेन भूयसा चलंश्चकाशे क्षितिपालनन्दनः ।  
युगान्तकालोच्छलितोरुयादसो गभीरधीरध्वनिनेव वारिधिः ॥ ६९ ॥  
सुरनिकरकराब्जप्रेरिता पुष्पवृष्टिः  
समजनि वसुधाया हर्षहास्यप्रभेव ।  
तदनु मनुजवृन्दैः श्रूयमाणः स्मितास्सै -  
र्दिवि निरवधिरुच्चैर्दुन्दुभीनां ध्वनिश्च ॥ ७० ॥  
पृष्ठे स्पर्शमिषात्क्षरन्निव सुधावायुर्ववौ पक्षिणां  
श्रेणीष्वाख्यदिव प्रदक्षिणगतिः कल्याणमालारवैः ।  
जज्ञे तत्र निमित्तमन्यदपि तत्साम्राज्यलक्ष्म्याः परी-  
रम्भारम्भमिवास्य गोत्रतरणे विज्ञापयामास यत् ॥ ७१ ॥  
तव स्फूर्जच्छौर्यप्रभवयशसा चन्द्रमहसा  
भृशं शुभ्रीभूतं स्वकचनिचयं वीक्षितवती ।  
पलिक्रीत्वभ्रान्त्या कुलितहृदयात्रौषधविधेः  
शची पृच्छाक्लेशे निपतति मुहुः स्वर्गिभिषजोः ॥ ७२ ॥  
...............................................  
............................................।  
उपकृति(?)महिभर्तुर्भूमिभारं दधानो  
गदमिव भुजदण्डे यः श्रीयुव (?) राजलक्ष्म्याः ॥ ७३ ॥

इति श्वेताम्बर श्रीमदभयदेवाचार्यविरचिते जयन्तविजयनाम्नि महाकाव्ये  
श्रीशब्दाङ्के दूतोक्तिवर्णनो नाम नवमः सर्गः ।

**दशमः सर्गः ।**

प्रयाणके तस्य ततः सहस्रैः संमर्दचारिध्वजिनीध्वजानाम् ।  
उल्लोचलीला कलयांबभूवोदूरापनीतार्कमरीचितापैः ॥ १ ॥  
तत्रैककालं परिवाद्यमानानिश्चान(?)वृन्दादुरितिर्निनादैः ।  
क्षुभ्यत्समुद्रोर्मिजलेन सूर्यश्च.......मत्कारमकारि शीतः ॥ २ ॥  
इलां ततः पङ्किलतां नयद्भिर्मदप्रवाहैर्द्विरदैश्चलद्भिः ।  
स निर्झरैर्जङ्गमतां प्रपन्नै रराज शैलैरिव सैन्यमस्य \।॥ ३ ॥  
हस्तीन्द्रहस्तोत्करसीकराणां गणैरदर्श्यंस्त (?) नभस्तलेऽस्य ।  
प्रयाणरेणुः स्थगिते खरांशौ समुद्रतानीव शुभान्यदु(मू)नि ॥ ४ ॥  
एकोऽप्ययं वैरिनरेन्द्रपक्षक्षोदक्षमस्तन्मदवैभवं वचः ।  
भूषैव भृङ्गाः करिणामितीव कपोलमूले कथयांबभूवुः ॥ ९ ॥  
प्रोथावलग्नैः पृथुफेनपिण्डैर्वनायुदेश्यास्तुरगास्तदीयाः ।  
द्वेषारखैः पूरितभूरिसंख्यप्रयाणशङ्खा इव रेक्षु(णु )रुच्चैः ॥ ६ ॥  
तुरङ्गमास्तस्य चतुःसमुद्रीं रजःसमाजैः स्थलतां नयन्ति ।  
खुरोद्धतैर्दातुमिवावकाशमपारनासीरपरंपराणाम् ॥ ७ ॥  
तदास्य तङ्गत्तुरगाङ्घ्रिपातप्रेङ्खोलितोच्छृङ्खलधूलिपुञ्जैः।  
मुखानि वैरिक्षितिपाङ्गनानां दिशां च बाढं मलिनीबभूवुः ॥ ८ ॥  
तत्सैन्यधूलीपटली व्यधत्त व्योमान्तरे मामवनीमितीव ।  
शेषः सितच्छत्रमिषादकार्षीन्मूर्त्यन्तराणीव विवोढुमेनाम् ॥ ९ ॥  
मत्तोऽधिकं तच्छिबिरं ह्रियेति विस्तार्यपि व्योम तदा विलम्बम् ।  
लीनं तदीयाश्वखुरोत्थधूलीपटीकुटीकोटरकोणकोटौ ॥ १० ॥  
यदश्वघारालखुरक्षतायां ... निम्नतायामवनौ स्खलन्तः ।  
कृच्छ्राननेच्छात्पथि रथ्यवाहा भरेण भुग्ना इव संचरन्ति ॥ ११ ॥  
रथैः पराभूतनिकेतपङ्किर्मतङ्गजैर्न्यक्कृतकेलिशैला ।  
प्रयाणके तस्य बभूव साक्षात्सेनैव सा जङ्गमराजधानी ॥ १२ ॥  
विश्वंभराभारभराय भूयस्तथा स्वसैन्यैरभवत्कुमारः ।  
फणैरशेषैरपि शेषराजो यथावनम्रैः कथमप्यधत्ताम् ॥ १३ ॥  
तदीयसैन्यैः प्रविलोकिनीनां विद्याधरेन्द्रामरसुन्दरीणाम् ।  
कुतूहलैः पिप्रियुरीक्षणानि रणः कणैर्व्योमनि चिक्लिशुश्च ॥ १४ ॥

स प्रावृडम्भोदमयी विमोरुमायूरपिच्छातपचारणोत्थैः ।  
व्रजञ्शरन्मेघमयीमिव द्यां चक्रे च विस्तारितपुण्डरीकैः ॥ १५ ॥  
दुग्धाम्बुधेरप्यधिकर्द्धिभाजां पङ्काकुलत्वेन जलाशयानाम् ।  
विलुप्तया भूमिरुहां श्रिया च यस्य प्रयाणोज्झितभूरलक्षि ॥ १६ ॥  
हरेरथारेःप्रविवेश देशं सिंहो द्विपस्येव वनप्रवेशम् ।  
गजेन्द्रसैन्यैः स परःसहस्रैर्विन्ध्याटवीविभ्रममादधानैः ॥ १७ ॥  
ररक्ष देशं स्वमिवाप्यशत्रोः क्षयं स तस्यैव यतश्चिकीर्षुः ।  
स्वभाववैरान्नकुलो हि सर्पं निहन्ति नो तत्सदनं प्रविष्टः ॥ १८ ॥  
दूतः कुमारप्रहितोऽथ गत्वा श्रीसिंहलेशं सहसा प्रणम्य \।  
समुद्रनिर्घोषविशेषसख्या वाचा ख्युभ.....त्ससभं बभाषे ॥ १९ ॥  
गजार्थिना दूतमुखेन रोषं निन्ये त्वया यः परुषैर्वचोभिः ।  
तेनारि का... कुचपत्रवल्ली विलोपसाटोपभुजप्रतापः ॥ २० ॥  
दोर्दण्डकण्डूर्भवतोऽपनेतुमसौ कुमारः प्रहितो जयन्तः ।  
कल्पान्तवातोद्धतनीरराशिनीरैरिवाशु स्वबलैरुपेतः ॥ २१ ॥ (युग्मम् )  
प्रसाध्य देशान्सकलांस्तवोच्चैर्निजाज्ञयासौ निकषागमत्त्वाम् ।  
द्वितैर्दिनैरेत्य रणाङ्गणे यत्करिष्यते द्रक्षसि तत्त्वमेव ॥ २२ ॥  
अनिष्टवाक्यप्रथमावतारे जातेऽथ **वर्णध्वनि[^1]** भूभृदूचे ।  
वध्योऽसि नौ दूत इति प्रयाहि त्वामाश्रयत्वीशमिवार्धचन्द्रः ॥ २३ ॥  
अथापमानादुपयातकोपः सद्यः स मत्वा स्फुरदोष्ठपृष्ठः ।  
अजातपूर्वं तदरातिक्लृप्तं स्वस्वामिने विज्ञपयांबभूव ॥ २४ ॥  
प्रयाणकं तत्क्षणमेव चक्रे श्रीराजसूनुः प्रतिशत्रुराजम् ।  
सोऽप्याययौ संमुखमस्य को हि प्रारब्धवैरावलिरप्युदास्ते ॥ २५ ॥  
आसन्नतां जग्मुषि सैन्ययुग्मे तत्रातिमात्रं प्रतिशब्दतीर्थम् ।  
प्रातः समापूरितरोदसीकं सन्नाहभेरीध्वनितं बभूव ॥ २६ ॥  
आसन्नसंग्रामसमुत्सहिष्णोर्वीरव्रजस्यानशिरे मनांसि ।  
हर्षप्रकर्षैः समुदञ्चदुच्चरोमाञ्चचक्रैश्च चिरं वपूंषि ॥ २७ ॥

[^1]: "१. क्रियाविशेषणमेतत्."

प्रमोदसोच्छ्वासतया तदानींस्फुटं स्फुटपूर्वरणव्रणौघैः ।  
अखण्डवीरव्रतबाहुदण्डैः संनद्धुमारभ्यत वैरिवृन्दैः ॥ २८ ॥  
रणोत्सवोत्साहसमुद्भविष्णुरोमाञ्चचञ्चत्कवचान्तरस्य ।  
एकस्य कस्यापि महाभटस्य भाति स्म कृच्छ्रेण तनौ तनुत्रम् ॥ २९ ॥  
वीरोऽपरं शौर्यधुरैकधुर्यस्तत्रापि सन्नाहकृताङ्गरक्षः ।  
...... रितश्च सोऽभूद्ययौ न कस्यापि रिपोः कदापि ॥३०॥  
स्ववल्लभायाः कमलायताक्ष्या व्यालोकनेच्छैः पुलकैर्भृतायाः ।  
कस्यापि संमान्ति तनौ तनुत्रे क्षणं तिरोधाच्चतुरावधेसा ॥ ३१ ॥  
सापत्न्यमप्यस्तु जयश्रिया मे नवीनया वल्लभया तवाद्य ।  
प्रियाशिषं गद्गदया गिरेति श्रुत्वा ययौ कोऽपि रणेऽतिहर्षितः ॥३२॥  
सामन्त........ मुद्विषतामसह्याः संनह्य संग्रामकलास्ववाह्याः \।  
बलीयसा स्वखबलेन सार्धंकुमारपादान्तिकमीयिवान्सः ॥ ३३ ॥  
संमानदानादिभिरेष तेषां हर्षप्रकर्षंप्रथयांबभूव ।  
मन्थाद्रयस्ते ह्यरिसैन्यसिन्धुमन्थेन भर्तुर्विजयश्रिये स्युः ॥ ३४ ॥  
कृताङ्गरक्षोऽपि स देवताभिरङ्गे कुमारः कवचं चकार ।  
संग्राममुद्रेति ततः प्रपेदे प्रियामिवोच्चै रणकेलिदीक्षाम् ॥ ३५ ॥  
सज्जीकृतं हस्तिपकाधिपेन पुरोधसा रोपितदिव्यशस्त्रम् ।  
युधैकधीर्विक्रमसूर्गजेन्द्रमैरावणं **शक्रमिवारुरोह[^2]** \।\। ३६ ॥  
सामन्तसेनापतिमन्त्रिमित्रसगोत्रराजन्यगणैरुपेतः ।  
महर्द्धिचञ्चच्चतुरसैन्यसकौतुकाक्षिप्तजगच्चचाल ॥ २७ ॥  
अलंकृतायामथ युद्धभूमावन्यूनसैन्येन नृपाङ्गजेन \।  
सोऽप्याययौ सिंहलभूमिपालःकालेन कोपादिव कृष्यमाणः ॥ ३८ ॥  
तदाग्रसैन्ये रणतूर्यनादैः सहाच्छलद्भिस्तुमलोल्बणास्यैः ।  
शितास्त्रशस्त्रैर्ववृषेऽतिमात्रं वर्षाम्बुवाहैरिव वारिवारैः ॥ ३९ ॥  
योधेप्रसिद्धैर्युयुधेरिसौ(रो)धैः सहाश्ववारैः सममश्ववारैः ।  
रथिप्रवीरै रथिकैश्च सार्धं समानकक्षैर्जयबद्धलक्षैः ॥ ४० ॥

[^2]: "१. 'शक्रइवा' स्यात्."

विनश्वरैरप्यसुभिः स्वकीयैरनश्वरं जन्ययशोऽर्थयद्भिः ।  
राजन्यकैस्तत्र चिरं····चक्रेऽहंपूर्विकापूर्वकमाजिकेलिः ॥ ४१ ॥  
भटस्य कस्यापि बभौ शितासिभिन्नेभकुम्भोच्छलिता पतन्ती ।  
मुक्तावली मूर्द्धनि पुष्पवृष्टिर्मुक्तेव देवैरवदानतोषात् ॥ ४२ ॥  
नाराचबाणासिभुसण्डिभल्लीचक्रार्घचक्रप्रमुखास्त्रशस्त्रैः।  
भूमण्डली खण्डितवीरमुण्डमालाकुलालोहितपङ्किलाभूत् ॥ १३ ॥  
तुरङ्गमातङ्गघटाभटाङ्गव्यासङ्गिशस्त्रौघविदारणोत्थैः ।  
रक्तस्रवन्ती निवहैर्वहद्भिर्दुःसंचरा क्वापि धरा बभूव ॥ ४४ ॥  
कृते कथंचिन्नृपतेः सुतस्य पराङ्मुखे शत्रुभिरग्रसैन्ये ।  
कल्लोलिनीजीवितवल्लभस्य तटाम्बुनीव प्रतिकूलवातैः ॥ ४५ ॥  
मा कांदिशीकत्वमिहाश्रयध्वंयशश्चिनुध्वंनिजपूर्वजानाम् ।  
अदृष्टपूर्वे भवतां हि पृष्टं संख्येष्वपि............. वैरिवीरैः ॥ ४६ ॥  
इत्थं गिरोत्साह्य पुरः प्रवर्त्य रणाय राजन्यकमुद्धतास्त्रम् ।  
सेनापतिः सिंहलसैनिकेषु श्येनः शकुन्तेष्विव निःपपात ॥ ४७ ॥  
                                   
(विशेषकम्)  
अश्वा न ते तत्र न चाश्ववारा न ते जगा (गजा) नापि गजाधिरूढाः ।  
पदातयो नो रथिनो न रथ्या ये जर्जरा नास्य शरैर्बभूवुः ॥ ४८ ॥  
छत्राणि चिच्छेद रणाग्रिमाणां तेजांसि साक्षादिव तीत्रबाणैः ।  
ध्वजान्स कीर्तीरिव नर्तिकीर्तिः शिरांसि वंशानिव मूलतोऽपि ॥ ४९ ॥  
कूलंकषाया इव वारिपूरैः कूलद्रुमाः क्षालितमूलजालाः ।  
शरैस्तदीयैरदयैर्विपक्षी बभूवुरापातपदं च केचित् ॥ १० ॥  
द्रूणां फलानीव शिरांस्यरीणां शाखाः प्रशाखा इव बाहुदण्डान् ।  
अङ्गान्युपाङ्गानि दलोपमानि चिच्छेद निस्त्रिंशतया शिरस्य (रांसि) ॥५१॥  
कथावशेषे द्विषतामशेषे श्री भीमसेनेन कृऽतेथ सैन्ये  
श्रीसिंहलस्यापि सुषेणनाम्ना सेनाधिनाथः प्रससार योद्धुम् ॥ ५२ ॥  
परस्परं तौ परुषैर्वचोभिराक्षेपयन्तौ निकटावभूताम् ।  
ततः क्रुधान्धौ वनसैरभेन्द्राविवोन्मदौ चक्रतुराहवं च ॥ १३ ॥

कथंचनानन्यमनाः सुखे (षे)ण प्रमद्वरं(?) तत्र स भीमसेनः ।  
गाढप्रहारैर्विधुरीकृताङ्गं मूर्च्छामतुच्छां सुचिरं निनाय ॥ ५४ ॥  
कोलाहलः सिंहलराजसैन्ये जितं जितं नः प्रभुणेत्युदस्थात् ।  
मूर्च्छावसाने च स भीमसेनोऽप्यथात्मसैन्यप्रमदेन सार्धम् ॥ १९ ॥  
रणे तदोत्साहमुवाह चेतः शौर्यं जयाकर्षि च बाहुदण्डः ।  
श्रीभीमसेनस्य तथा यथासौ स्वःसुन्दरीगेयगणो बभूव ॥ १६ ॥  
नीरन्ध्रबाणान्तरितान्तरिक्षं न्यक्कारनादैर्बधिरीकृताशम् ।  
रणे तयोः स्फूर्जितमूर्जितं तद्बभूव वा गोचरमेति यत्र ॥ १७ ॥  
एतावुभावप्यनिवार्यवीर्यौ कृतश्रमौ द्वावपि चास्त्रशस्त्रौ ।  
युद्धे सहक्षावथ वीक्ष्य वीर जेतानयोः कः समशेरतेत्थम् ॥ १८ ॥  
रणश्रमेणातनुना सुखे (षे) महाज्वरेणेव विसंस्थुलाङ्गम् ।  
बुद्ध्वास चिक्षेप विभोः पुरस्तात्ततो हरेर्मूर्तमिव प्रतापम् ॥ १९ ॥  
ततो गृहीते निजसैन्यनाथे नाथः पृथिव्याः पृथुपार्थिव श्रीः ।  
क्रोधादुदस्थात्क्षयकालकेलिं कर्तुं जयन्ते विशिखानलेन ॥ ६० ॥  
कुर्वन्नसौ शोणितसान्द्रपङ्कं निःशङ्कमेवारिबलं बलेन ।  
व्यालोडयामास तदातपेनोपतापितः पल्वलवल्लुलायाः ॥ ६१ ॥  
असीमसंग्राममहार्णवेषु पारीणतां येऽपि ययुः प्रवीराः ।  
कल्पान्तवातैरिव तस्य शस्त्रैर्विनिन्यिरे तेऽपि दिशां मुखेषु ॥ १२ ॥  
रणे प्रमोदामृतवीचिसेकादिव प्रसर्पत्पुलके प्ररोहः ।  
अथो तदिष्ट (?) त्स्वयमुग्रशौर्यः श्रीमज्जयन्तो जयकुञ्जरेण ॥ ६३ ॥  
रराज तत्र क्षतकुम्भिकुम्भस्थलीगलन्मौक्तिकचक्रवालम् ।  
कुमारशौर्याद्भुतरञ्जिताया रणक्षमाया इव हास्यलास्यम् ॥ ६४ ॥  
बाणैः कृपाणेन च तोमरैश्च क्षिप्रं गजेन्द्रस्य च वेगगत्या ।  
अलक्षि लक्षैरिव बाहुदण्डैः स मण्डितः खण्डितवैरिमुण्डैः ॥ ६५ ॥  
तं वीक्ष्य भूयिष्ठबलाश्वसेनं सहेलनिर्लोठनकौतुकोत्कम् ।  
स्वस्यातिदूरत्वममस्तगाढं गुणाय सप्ताश्वरथाश्वराजः(?) ॥ ६६ ॥

प्रकामसंग्रामरसः स वैरिकुम्भीनकुम्भेषु कृतोपमर्दः ।  
अरिश्रियामुच्चकुचस्थलानि श्रीमज्जयन्तः स्ववशान्यमंस्त ॥ ६७ ॥  
सेनाजने नच्छ(श्व)रधोरणीभिः समन्ततो दृष्टिपथादतीते ।  
एकाक्यभूसिहलभूमिपालस्तारागणे चन्द्र इवार्कभाभिः ॥ ६८ ॥  
दृष्टेर्गोचरचारिणि प्रहरति श्रीमज्जयन्ते हठा-  
त्तत्रोच्चैर्जयकुञ्जरे च विजयव्यापारपारंगमे ।  
उ........द्गुरुमत्सरो हरिरपि क्षिप्रं विपक्षक्षय-  
...............काङ्क्षयाशनिनिभां चिक्षेप बाणावलीम् ॥ ६९॥  
छत्रं चिच्छेद तस्य प्रवररिपुजयश्रीविलासाशयासो(?)  
कीर्त्या सार्धंचकर्त ध्वजमपि च सतां राजवंशावतंसम् ।  
निर्जीवं चापमस्त्रैर्हरिवि ...तपदं कुञ्जरेन्द्रं च चक्रे  
तत्राश्चर्ये कबर्यंकिमिव न विदधे वैक्रमिर्विक्रमेण ॥ ७० ॥  
खड्गाखड्गिशराशरप्रभृतिभिर्युद्धप्रकारैर्युधं  
कारंकारमपरकौतुकरसं विस्तारयन्तौ दृशाम् ।  
प्रत्येकं विजयश्रिया रणगुणोत्कर्षापकर्षक्षणे  
कं यामीति विमुग्धया प्रतिकलं तौ ........ स्विन्नया ॥ ७१ ॥  
अथ क्लेशावेशप्रसरविरसं सिंहलपति-  
र्जगादैवं वध्यस्त्वमसि मम नासेः शिशुरिति ।  
सतां निस्त्रिंशोऽपि प्रभवति न हि भ्रूणहतये  
प्रपद्याज्ञां तन्मे व्रज निजगृहं रन्तुमधुना ॥ ७२ ॥  
एतैस्त्वं मदविह्वलोऽसि वचनैरुच्छृङ्खलैर्लक्षितः  
स्फारैःशारदवारिदैरिव निरासारैरसारैभृशम् ।  
निग्राह्योऽसि रणे मम प्रतिभटंमन्यः क्रुधेति ब्रुवं-  
श्चिच्छेदास्य शिरःसरोजमसिना श्रीमज्जयन्तस्ततः ॥ ७३ ॥  
स्थिरीकर्तुमिवाङ्गेऽस्य हठात्कृष्टां जयश्रियम् ।  
मन्त्रैर्जय जयेत्युच्चैः सुराः पुष्पाणि चिक्षिपुः ॥ ७४ ॥

स तस्य सप्ताङ्गसुसंगतां श्रियं जग्राह सार्धंयशसा यशोनिधिः ।  
प्रभुः प्रपेदे च तदीयनन्दनैरुदेति यः कोऽपि स एव वन्द्यते ॥ ७५ ॥

इति श्वेताम्बरश्रीमदभयदेवाचार्यविरचिते महाकाव्ये श्रीशब्दाङ्के  
हरिराजपराजयो नाम दशमः सर्गः ।

**       एकादशः सर्गः ।**  
अथ विक्रमभूभर्तुः पुत्रः प्राज्यपराक्रमः ।  
प्रताप इव पिण्डस्थः प्रतस्थे दिग्जिगीषया ॥ १ ॥  
श्रीजयन्तस्ततः पूर्वं पूर्वस्यामचलद्दिशि \।  
चतुरङ्गचमूश्चक्रे चलयन्नचलामपि ॥ २ ॥  
वल्गद्भिस्तुरगैस्तस्य द्विरदैर्मदवर्षिभिः ।  
प्रापत्समन्ततः कम्पं तं च व्यस्तक्रमं मही ॥ ३ ॥  
ततश्चीरखुरक्षुण्णमापीठप्रभवैर्भृशम् ।  
रजोभिरभवन्वन्ध्यावापारास्तरणेस्त्विषः ॥ ४ ॥  
तस्मिंश्चलति भूपालमौलिलालितशासने ।  
अहितानामवर्धन्त त्रासश्वासमहोर्मयः ॥ ९ ॥  
तत्सैन्यपदसंमर्दनिर्दयोद्धूतरेणुभिः ।  
भूभृतां मलिनान्यासंश्चक्राणि च शिरांसि च ॥ ६ ॥  
सर्वस्वादानतः केचिन्मानभङ्गाच्च केचन \।  
शरण्यं शरणीकृत्य मार्गभूपास्तमन्वयुः ॥ ७ ॥  
स पूर्वपर्वतोत्सङ्गतरङ्गितमहोत्सवान् ।  
विजिज्ञे तरसा भूरि भिल्लानुल्लङ्घितक्रमः ॥ ८ ॥  
ततः समुत्तरन्सुह्मानजिह्मितपराक्रमः ।  
चकार चरणन्यस्तमस्तकानस्ततेजसः ॥ ९ ॥  
नागानुपायनीकृत्य तमेवोर्जितविक्रमम् ।  
सिषेवे खर्वितं जानन्गौडः शौण्डीर्यमात्मनः ॥ १० ॥  
स वैरिकैरवरविर्दृप्यद्दोर्दण्डमण्डलः ।  
प्रापत्तमालहिन्तालश्यामलं कूलमम्बुधेः ॥ ११ ॥

मुक्तासूत्रोर्मिभिर्मुक्ता हठेनार्त्तस्य शूलिना ।  
स शोकस्येव लक्ष्यन्ते बालेन्दोरश्रुबिन्दवः ॥ १२ ॥  
मम राज्ञः कुलस्यापि वनश्रीरुपकण्ठजा \।  
भग्नामुनावलेनाब्धिरितीव कलुषोऽजनि ॥ १३ ॥  
उपस्थितोऽपि मशोषे पानाह्येरस्य सैन्यतः (?) ।  
रक्षिका क्षारतैवेति तुष्टुस्तां तुष्टुवेऽम्बुधिः (?) ॥ १४ ॥  
निवेश्य शिबिरं तत्र तीरे नीरेशतुस्ततः ।  
यशस्तोमैरिवात्मीयैर्डिण्डीरैरतिपाण्डुरे ॥ १५ ॥  
उत्तुङ्गान्वङ्गभूपालकीलकानुच्चखान सः ।  
चखान च जयस्तम्भान्निर्दम्भभुजविक्रमः ॥ १६ ॥ (युग्मम्)  
प्रतापतपनेनोच्चैः शोषयन्कपिशां नदीम् ।  
सममुत्कलकान्तानां कस्तूरीपत्रवल्लिभिः ॥ १७ ॥  
सैन्यकोलाहलैर्दूरं पूरयन्त्रोदसीमथ ।  
चचाल नरशार्दूलः कलिङ्गाधिपतिं प्रति ॥ १८ ॥ (युग्मम्)  
अखण्डैः खण्डितारातिभुजदर्पः प्रयाणकैः ।  
महेन्द्रविक्रमः प्राप महेन्द्रारुपत्यकाम् ॥ १९ ॥  
तत्र निस्त्रिंशनिर्घातत्रुटत्कङ्कटसंकटम् ।  
निरन्तरशरासारसूत्रितोद्दामदुर्दिनम् ॥ २० ॥  
परस्परास्त्रसंघट्टस्फुरदग्निस्फुलिङ्गकम् ।  
कलिङ्गपतिना सार्धमभवद्युद्धमद्भुतम् ॥ २१ ॥ (युग्मम्)  
विलोड्याथ क्षणेनैव विपक्षबलसागरम् ।  
कुमारः कैटभारातिरिवोद्दध्रेजयश्रियम् ॥ २२ ॥  
तस्यावरोधनैः पुत्रभिक्षामभ्यर्थितस्ततः ।  
निवेश्य तत्सुतं राज्ये प्रतस्थे दक्षिणां दिशम् ॥ २३ ॥  
निशम्य भूभुजङ्गं तमुपायान्तं रसादथ \।  
साध्वसध्यासिता प्राप दक्षिणा कम्पसंपदम् ॥ २४ ॥

संमुखापतितैस्तस्या दिशश्चाटुकरैरिव ।  
लवङ्गवायुभिः शीतैः सिषेवे नृपनन्दनः ॥ २५ ॥  
सहास्यामिव निर्मोकनिर्मलैः फेनिलैर्जलैः ।  
शकुन्तकूजितैः पूर्वाभिभाषणपरामिव ॥ २६ ॥  
शफरोद्वर्तनैर्मुक्तकटाक्षामिव सर्वतः ।  
तरङ्गैरङ्गहारांश्च रभसा कुर्वतीमिव ॥ २७ ॥  
शीकरैः पवनोद्धूतैः प्ररूढपुलकामिव ।  
अथ रेवां स हेवाकमवलोकयति स्म सः ॥ २८ ॥  
                    (त्रिभिर्विशेषकम् )  
स तत्तीरतरुप्रान्तविश्रान्तैः किंनरीगणैः ।  
कर्पूरगौरमाश्रौषीद्गीयमानं निजं यशः ॥ २९ ॥  
तस्यास्तमालहिन्तालश्यामलास्तीरभूमयः ।  
असेव्यन्त रतान्तेषु तत्सैन्यललनाजनैः ॥ ३० ॥  
सा सिन्धुर्गाहनाया तैस्तन्मत्तेभैररुच्यते ।  
जग्मुः पयोनिधिः किंतु तेषां दानाम्बुनिम्नगाः ॥ ३१ ॥  
विश्रम्य विविधैस्तत्र विनोदैर्भूरिवासरान् ।  
प्रतापाग्रेसरः सोऽथ प्रतस्थे केरलान्प्रति ॥ ३२ ॥  
बभौ बलभरस्तस्य तिरयन्दक्षिणां दिशम् ।  
स्मरन्वैरिमिवागस्त्यं ग्रसितुं वार्धिरुद्यतः ॥ ३३ ॥  
शरासने भजत्यस्य वक्रता शक्रतेजसः ।  
केरलानां ललाटेभ्यः प्रोषिता भ्रुकुटिच्छटाः ॥ ३४ ॥  
अहो तच्चापदण्डस्य नवीनः कोऽपि विक्रमः ।  
दर्शयन्युधि यः पृष्टं निष्ठान्नयति विद्विषः ॥ ३५ ॥  
प्रतापतपनेनास्य केरलैराकुलीकृतैः ।  
आत्मा निर्वापितः पादनखचन्द्रमरीचिभिः ॥ ३६ ॥  
अथ स्मरशिशुक्रीडासाक्षिभिर्दक्षिणानिलैः ।  
सूचितोऽनाध्वना भूपः प्रतस्थे मलयं प्रति ॥ ३७ ॥

निवेश्य भूभृतो भूभृत्कटके कटकं ततः ।  
अध्यास्ताध्यासितान्भोगी भोगिभिश्चन्दनद्रुमान् ॥ ३८ ॥  
एलापरिमलाढ्येषु श्रीखण्डद्रुमशालिषु ।  
मलयाद्रिनिकुञ्जेषु सरोमरमणीसखः ॥ ३९ ॥  
वातः संतापयेदस्मान्मापुने(?)र्विरहेष्विति ।  
ददुर्दरीगृहद्वारि शिलाः सेनानतभ्रुवः ॥ ४० ॥  
तद्दन्तिदन्तसंघट्टस्यन्दिभिश्चन्दनद्रुमैः ।  
अजायत भटस्त्रीणामयत्नेनैव मण्डनम् ॥ ४१ ॥  
वैक्रमिर्विक्रमेणाथ पार्वतीयान्विजित्य सः ।  
तेभ्यः सारमिवास्याद्रेरुपायनमुपाददे ॥ ४२ ॥  
अथ प्रस्थानभेरीणां प्रतिशब्ददरीगतैः ।  
शुभं शिलोच्चये तस्मिन्मुहूर्तमिव शंसति ॥ ४३ ॥  
चमूचक्ररजःपुञ्जैःशोषयन्दक्षिणोदधिम् ।  
जयन्तः पर्वतात्तस्माज्जेतुं पाण्ड्यांश्चचाल सः \।\।४४ ॥ (युग्मम् )  
यथा यथा करोत्येष पदं तद्देशसीमनि ।  
तथा तथा विपक्षाणां श्यामिका मुखपङ्कजे ॥ ४५ ॥  
तस्मिन्पाण्ड्यमहीभर्तुः समूलोन्मूलनोद्यते ।  
भङ्गभीतेश्च तल्लक्ष्मीर्भेजेऽस्य भुजपञ्जरम् ॥ ४६ ॥  
तरसा नरशार्दूलःपाण्ड्यानालोड्य दुर्मदान् ।  
सांयुगीनत्वमनयदात्मनश्चरितार्थताम् ॥ ४७ ॥  
लब्धैकच्छत्रसाम्राज्यपरच्छत्रेऽर्थयेव सः ।  
भूभृतां तुङ्गवंशानां सर्वान्दण्डानखण्डयत् ॥ ४८ ॥  
ततः सरोजवदनां चक्रवाकपृथुस्तनीम् ।  
पृथुरोधोनितम्बां स ताम्रपर्णीमसेवत ॥ ४९ ॥  
पयोदपरिरम्भोत्थस्वेदबिन्दुसहोदरैः ।  
मौक्तिकैः सरितस्तस्याः स जग्राहोपदामिव ॥ ५० ॥

सहसा संमुखे तस्मिन्रागिणि क्षितिपाङ्गजे \।  
तस्तकाञ्चीदिवैशाथ (?) चकम्पे द्राविडक्षितिः ॥ ११ ॥  
विजित्याटविकान्प्राप काञ्चीमञ्चितपौरुषः ।  
निरुद्धविषयग्रामो वशीव परमं पदम् ॥ १२ ॥  
बभौ बलभरेणास्य परितः परिवेष्टितम् ।  
काञ्ची ···· रवगाहेण लङ्केव जलराशिना ॥ १३ ॥  
अपश्यन्नथ काञ्चीशःशरणं कांचिदात्मनः ।  
सर्वस्वमुपदीचक्रे स्वीचक्रे चास्य शासनम् ॥ १४ ॥  
अथ कर्णाटकान्तानां मदविभ्रमघस्मरैः ।  
अपूर्यत प्रयाणेऽस्य रोदसीपटहस्वनैः ॥ १५ ॥  
पश्चादुड्डीनमेतस्य रजोभिः सैन्यसंभवैः ।  
प्रत्यर्थिभूभृतां प्राणैः पूर्वमिथ्यावशादिव ॥ १६ ॥  
विपद्भिर्भूभृतस्तस्य न सेहे वाहिनीरयः ।  
महोन्नतैरतिस्तब्धैरपि तालद्रुमैरिव ॥ १७ ॥  
विजित्य जगति प्राप्तवर्णःकर्णाटभूपतीन् ।  
चकार चरणोपान्तविश्रान्तशिरसः कृणोत् ॥ १८ ॥  
निवेशितबलस्तत्र तीरे दक्षिणनीरधेः ।  
अमन्यत गताशङ्कः स लङ्कामङ्कगामिव ॥ १९ ॥  
नभोनिर्झरिणीनीरनर्तिभिर्दुन्दुभिस्वनैः ।  
कुर्वन्नुर्वीधरापातप्रतिभामम्भसांनिधेः ॥ ३० ॥  
अहितानां हितानां च समं संतापसंमदः ।  
तेजोभिश्च यशोभिश्च परितः परिवर्धयेत् ॥ ६१ ॥  
सैन्धवीनां कपोलेषु लुम्पन्पत्रलताङ्कुरान् ।  
रजोभिः सैन्यसंभूतैः प्रतस्थे पश्चिमामथ ॥ ६२ ॥  
                    (त्रिभिर्विशेषकम् )  
तस्य प्रस्थाननिस्वानध्वनिभिर्बधिरा इव ।  
अशृण्वन्तः शुभोदर्कमपि वाक्यं विपश्चिताम् ॥ ६३ ॥

तत्सैन्यपांशुभिश्चान्धीभूता इव निरङ्कुशैः ।  
अपश्यन्तः पुरस्तात्तं मृत्योर्द्वारमिवात्मनः ॥ ६४ ॥  
बान्धवैरिव निर्बन्धादनिमित्तैर्धृता अपि ।  
निपेतुस्तमभिक्षायाश्चा.......(?) त्पारणरागिणः ॥ ६५ ॥  
                       (त्रिभिर्विशेषकम् )  
बलपाथोधिना सोऽथ निजेन नृपनन्दनः ।  
आपतन्तीमरातीनां प्रतिजग्राह वाहिनीम् ॥ ६६ ॥  
आततज्यधनुर्ध्वानैर्निस्वानानां च निस्वनैः ।  
अभूद्भीरुभटश्रेणीस्ततः शस्त्रो (?) रणक्षमः \।\। ६७ \।\।  
सोमग्रहणशङ्काभूदातपत्रैः समस्तकैः ।  
दिवापि दिवि दीव्यद्भिः शितशस्त्रसमुद्धृतैः ॥ ३८ ॥  
गजेन्द्रात्क्षेपितैर्वीरैः स्वैरैमाधोरणा बभुः ।  
प्रीतये प्रेतनाथस्य प्रस्तुतोपायना इव ॥ ६९ ॥  
परस्परास्त्र संघट्टाद्रेक्षुरग्निस्फुलिङ्गकाः ।  
वीरैर्विलोकनायेव कृता दीपा जयश्रियः ॥ ७० ॥  
मत्तमातङ्गसंघातनिघातनसमुद्भवम् ।  
बभूव क्षीबताहेतु क्षतजं जाङ्गलाशिनाम् ॥ ७९ ॥  
अथ व्यथितमालोक्य सैन्यं धनुषि राजसूः ।  
कृतान्तभ्रुकुटीभङ्गभीषणो दत्तवान्दृशम् ॥ ७२ ॥  
तस्मिन्पर्जन्यवत्तत्र शरासारं विमुञ्चति ।  
राजहंसैः समुड्डीनमुद्भूतं कीर्तिकन्दलैः॥ ७३ \।\।  
भयंकरं भयस्यापि कृतान्तस्यापि कम्पकृत् ।  
चकार वैक्रमिर्वैरिकुलान्तःकरणं रणम् ॥ ७४ ॥  
अथारातिसमुद्दीप्ते तेजोऽसौ राजसूर्निजे ।  
पुरोवर्तिना निःशङ्कमुपयेमे जयश्रियम् ॥ ७९ ॥  
तस्मिन्सुरकरोन्मुक्ता प्रस्तनेप्रकरो (?) बभुः ।  
कटाक्ष इव शौण्डीर्यसंतुष्टाया जयश्रियः ॥ ७६ ॥

इति निर्जित्य पाश्चात्यभूपतीनवनीपतिः ।  
स्वविक्रमकथोद्घोषे चक्रे वैतालिकं न कम् ॥ ७७ ॥  
अथ मानवतां मूर्ध्नि पदमुद्दामविक्रमा ।  
कुर्वन्नुर्वीपतिर्भोजे धनदाधिष्ठितां दिशम् ॥ ७८ 11  
तस्मिन्नपूर्वमार्तण्डे कौबेरीं दिशमीयुषि ।  
विद्विषां समवर्धन्त निशीथिन्यो दिनानि च ॥ ७९ ॥  
दुर्निवारप्रतापोऽस्य प्रससार धरापतेः ।  
हृदि विद्विषतां किंतु संतापः समवर्धत ॥ ८० ॥  
तप्तं तत्तेजसात्यन्तं यशसा शीतलीकृतम् ।  
स्नानपानक्रियायोग्यमभूद्वङ्क्षुनदीपयः ॥ ८१ ॥  
संजाते संमुखे तस्मिन्दैवे च विपराङ्मुखे ।  
मनो हूणनरेन्द्राणां दध्नेदेशश्च शून्यताम् ॥ ८२ ॥  
हूणाः सोढुमपर्याप्ताः सत्प्रतापं रणाङ्गणे ।  
इतीव व्योमवाहिन्याः पयःपूरमशिश्रयन् ॥ ८३ ॥  
दिशन्पराजयक्षोभमुत्तराशापतेरपि ।  
हिमाद्रिमारुरोहाथ पृथ्वीनाथो जयोद्यतः ॥ ८४ ॥  
तत्सैन्यभरमुद्बोदुमक्षमः क्ष्माभृतां पतिः ।  
ररास कन्दरावक्त्रप्रतिशब्दैरितीव सः ॥ ८५ ॥  
पुण्डरीकप्रभास्तस्य क्रीडन्तः सानुसीमनि ।  
अलक्ष्यन्त गिरेरस्य गण्डशैला इव द्विपाः \।\। ८६ ॥  
तदापातभयान्नक्तं निलीनाः कन्दरोदरे \।  
असूयन्ति महौषध्ये ज्वलन्त्यस्तस्य वैरिणः ॥ ८७ ॥  
विजिज्ञे फलकव्यग्रपाणिभिः पादचारिभिः ।  
गिरिशृङ्गगतानश्मवर्षिणः सक्षणा द्विषः ॥ ८८ ॥  
प्रणतिलुलितमौलयः पुरस्ताद्रुततरमेत्य वनेचराः कुमारम् ।  
विविधमणिसुवर्णरत्नदानैः शिरसि कृताञ्जलयोऽथ भेजिरे ते ॥ ८९ ॥

ततः समुत्तीर्य गिरेरनुद्रुतो वनेचरैर्विश्ववशंवदः पदम् ।  
बबन्ध कालागुरुगन्धबन्धुरे स कामरूपामधिदेशसीमनि ॥ ९० ॥  
विश्वंभराविजयजाग्रदुद्ग्रवीर्यं  
तं कामरूपनृपतिः स्वपुरं प्रवेश्य \।  
तैस्तैरुपायनशतैरभिनन्द्य पूर्व-  
मुर्वीपतिं तदनु शासनमाददेऽस्य ॥ ९९ ॥  
इत्थं पृथ्वीवलयमखिलं पादमूले स कृत्वा  
कीर्तिस्तम्भस्तबकितपयोराशिवेलावनान्तः ।  
कुर्वन्नुर्वीपरिवृढशिरःशेखरम्लानिमुद्य-  
त्तेजः पुञ्जैः स्वनगरमथ श्रीजयन्तः प्रतस्थे ॥ ९२ ॥

इति श्वेताम्बर श्रीमदभयदेवाचार्यविरचिते जयन्तविजयनाम्नि महाकाव्ये श्रीशब्दाङ्के  
दिग्विजयो नामैकादशः सर्गः ।

**द्वादशः सर्गः ।**

अथ धरणिधवः पतिर्जयन्त्या निजतनयस्य समस्तदिग्जयेन ।  
श्रवणपथगतेन सप्रमोदस्तबकभराञ्चितमानसो बभूव ॥ १ ॥  
बहुविधरसभङ्गिसङ्गि लास्यं निजपुरि वर्धनकं व्यधापयत्सः ।  
रिपुविजयमनु क्षितीश्वराणां भवति पुरीषु न का महोत्सवश्रीः ॥ २ ॥  
कतिपयदिवसव्यतिक्रमेऽस्य श्रवसि विवेश वचो यथात्मसैन्यात् ।  
नृप तव तु जयं जहार कश्चिन्निधिमिव भूमितलाददृष्टरूपः ॥ ३ ॥  
समजनि पितुराकुलं त्वमन्तस्तदशुभसंभवशङ्कया सुतस्य ।  
प्रथयति हि तनुत्वमम्बुराशेरविरवियोगदिशापि शीतरश्मेः ॥ ४ ॥  
उदितसुतवियोगदुःखभारप्य (?)वनितौ शुभशंसिभिर्निमित्तैः ।  
किमपि मनसि निर्वृतिं विधाय स्थितवति धैर्यमहानिधावितश्च (?) \।\।५\।\।  
शिखरकखितशीतराशिबिम्बस्रवदमृतस्नपनैरिवातिशुभ्रे ।  
क्षितियुवतिशिरोवतंसकाल्यरजतगिरौ स्वचराधिवासधाम्नि ॥ ६ ॥  
तदुपरि धरणीविचित्ररोचिर्मणिमुकुटोत्कटडम्बरं समृद्धया ।  
सुरपुरविजयाय जागरूकं **गगनविलासपुरं** पुरं समस्ति ॥ ७ ॥

रिपुधरणिभुजां भुजावलेपप्रसरतमिस्रसरोजिनीभुजङ्गः ।  
प्रसमरजिनशासनोन्नतिर्यः पवनगतिर्नृपतिः स तत्प्रशास्ति ॥ ८ ॥  
त्रिभुवनविजयाय मीनकेतोर्निरुपममेकमिवास्त्रमस्य राज्ञी ।  
समजनि जगदर्थ्यरूपलक्ष्मीर्जिनमतपुण्यमयीव **चित्रलेखा** ॥ ९ ॥  
रतिरमणनृपान्तरङ्गसेना निरवधिरूपवतीषु लब्धरेखा ।  
समजनि तनया क्रमेण तस्याः **कनकवती** कनकाभिगम्यकान्तिः ॥ १०  
सरसमथ सुपुत्रजन्मनीव क्षितिभृदकारयतोत्सवं तथास्याः ।  
असुभगमिह जन्म कन्यकानामजनि यथैष वृथा प्रवादपङ्कः ॥ ११ ॥  
क्षितिपतिकुलकन्यकोचिताभिः सकलकलाभिरलंकृता क्रमेण ।  
अवनिपतिसमा सुवर्ण्यरूपप्रमुखगुणा सुखमेधते स्म तन्वी ॥ १२ ॥  
इयमतिशयसौरभाभिरामे कमल इवालिवधूर्जिनेन्द्रधर्मे ।  
निरवधिमधुनेव सिद्धिलक्ष्मीः सततसुखेन मनोहरेऽभिरामे ॥ १३ ॥  
कुसुमशरसुधारसायनं सा युवजननेत्रचकोरचन्द्रिकाभः ।  
प्रसृमरगुणचित्रचित्रसौधं सकलविलासमयं वयः प्रपेदे ॥ १४ ॥  
शुभकुल····रूपशौर्यराज्यैर्नृपतिशतैः सविता सुतामयाचि ।  
नलिनगुणतया स तानमुञ्चत्सदृशगुणौ समागमो गुणाय ॥ १५ ॥  
निजतनयकृते नभश्चरेन्द्रः पवनगतिं प्रणयादयाचतैनाम् ।  
अभिलषति वरं न देव कंचिन्मम तनयेत्यथ तेन स न्यषेधि ॥ १६ ॥  
तदसुखभरसंक्रमार्तचित्तः क्षितिपतिरौपयिकं विचिन्त्य तत्र ।  
अभिमतफलकल्पशाखिशाखा जिनविभुशासनदेवता जयार्च्या॥१७॥  
अवददिति निजाशयं सुतायास्तदनु च योजितपाणिपल्लवा सा ।  
स्वजनकवचनं प्रपद्य शेषामिव समुपाक्रमत....... क्रमेण ॥१८॥ (युग्मम् )  
द्युतिमति सदने कृतासनेयं शुचिवपुरात्तपवित्रशुभ्रवस्त्रा ।  
अकृत जिनपदार्चनं प्रमोदाद्यदिदमशेषशुभान्तरायहारि ॥ १९ ॥  
मृगमदघनसारकुङ्कुमाद्यैः प्रसृमरसौरभवासितान्तरिक्षैः ।  
सुरतरुसुमनःस्रजां समाजैर्मधुपवधूमधुपानकेलिपात्रैः ॥ २० ॥

प्रसृरदगुरुधूपधूम्रधूमैर्नभसि घनभ्रमतः स केकिकेकैः ।  
अकृत सुकृतिनीष्टदेवतार्चामधिकलभक्तिभरादिवावनम्रा ॥ २१ ॥ (युग्मम्)  
तदनु कृशतनुस्तपोविशेषादधिगतदेवतयैक्यमावहन्ती ।  
क्षणमिव दिवसान्निनाय यत्नादभिमतयोगसुखाय योगिनीव ॥ २२ ॥  
सुरभिपवनमिश्रपुष्पवृष्टिः समजनि सप्तमवासरेऽथ तत्र \।  
रुचिविजिततडिल्लता पुरस्तान्न्यगददिदं समुपेत्य देवता सा ॥ २३ ॥  
अयि नृपतनये तवेतिभक्तेरिह जिनशासनदेवताहमागाम् ।  
फलतु वरमनोरथस्तवायं तरुरिव दोहदतः प्रसादतो मे ॥ २४ ॥  
चतुरुदधिपयः पवित्रसीमक्षितिवलयैकविलासिना वरेण ।  
भव रजतगिरिप्रसिद्धविद्याधरनृपवन्द्यपदा **जयन्त**नाम्ना॥ २५ ॥  
मम वचनमिदं निवेद्य सद्यो जनवितुरिष्टवरस्य संगमाय ।  
व्रज निजपरिवारवर्धितश्रीर्जिनसदनोपवनेऽपनीतखेदे ॥ २६ ॥  
इदमुदितवती तयार्चितासौ सपदि तिरोभवदादृता तदुक्तम् ।  
उपसि शशिमुखी तथैव चक्रे हितवचने हि रताः शुभं लभन्ते \।\।२७\।\।  
सकलनृपतिचक्रमेकहेलं स्फुरदनुभाववशंवदं विधाय ।  
निजनगरमभिप्रयान्तमेषा झटिति जयाथ जयन्तमाजहार ॥ २८ ॥  
प्रकटितहृदयानुकूलभावं मुखमवलोक्य विकस्वरं स तस्याः ।  
पदकमलयुगं त (न) नाम देव्या विनयगुणाञ्चितमानसा हि सन्तः २९  
अथ निजजननीव सा बभाषे नृपतनयाहमिहानयं नगे त्वाम् ।  
तव गगनचरेषु चक्रिलक्ष्मीप्रभवगुणा नृपकन्यकां प्रदित्सुः ॥ ३० ॥  
ध्वजपटमिषतो वरेण्य पुण्यप्रभवगुणा तयेव (?) जगत्सु दक्षपात्रे ।  
इह सुरसदने जिनेन्द्रबिम्बं ... नयनामृतसारणि स्वनेत्रे ॥ ३१ ॥  
वियदिव परिमातुमुच्छ्रितानां विकसितपुष्पमिषेण पादपानाम् ।  
घनमुपहसतीव नन्दनाहं वनमपि यन्निजवैभवोदयेन ॥ ३२ ॥  
सरसफलभरावनम्रशाखद्रुमशिखरैः पवनेन यन्नमद्भिः ।  
प्रणमदिव जिनं शिरोभिरस्यालयमतुलं परिवृत्य तिष्ठति स्म ॥ ३३ ॥

सुरगगनचरेन्द्रसुन्दरीभिः स्मितनयनाञ्जलिभिः प्रपीयमानः ।  
तदिदमुपवनं स्वलीलयालंकुरु भविता च तयेह संगमस्ते ॥ ३४ ॥  
समयसमुचिते कृतेऽथ कृत्ये मितपरिवारविभूषितस्तयासौ ।  
हितजनवचनं बुधैर्विधेयं ध्रुवमिति जैनगृहे जगाम हृष्टः ॥ ३५ ॥  
अहमहमिकया जिनेन्द्रबिम्बं खचरनृपौर्विहितोत्सवं स तत्र ।  
सरभसमवलोकयांबभूव ध्रुवशिवसौख्यतरोरवन्ध्यबीजम् ॥ ३६ ॥  
निरवधिमकरन्दबिन्दुवृन्दैः सततवशंवदषट्पदैः प्रसूनैः ।  
मुखकमलनिलीनलोचनोऽसौ सरभसमर्चयति स्म... कुमारः ॥ ३७ ॥  
विपुलपुलकमांसलः सदेवं प्रणयवशीकृतमानसः प्रणम्य ।  
शुचिरुचिपटलीजटालमुच्चैर्मणिमयमण्डपमासदत्तदग्रे॥ ३८ ॥  
जनकुमुदततेः कुमुद्वतीनां पतिरिव यः परितश्चकास्ति तत्र ।  
घनसमय इवोपशान्तिवल्लेःकुमतकरीन्द्रघटासु केसरीव ॥ ३९ ॥  
फलमिव परिपाकि दाडिमीनां चिरपरिचुम्बितनिष्कषायभावम् ।  
सततमपि मनो यदीयमास्ते ...नमिव सत्करुणोदयैश्च हृद्याम् ॥ ४० ॥  
विषयविषविषङ्गवैशसस्य (?) स्फुरति लवोऽपि न यस्य मानसान्तः ।  
प्रतिकलमिह खेलति स्म यस्मात्प्रसृमरशान्तरसामृतप्रवाहः ॥ ४१ ॥  
समतृणमणिलोष्ठकाञ्चनस्य त्रिकरणशुद्धिवधूधवस्य यस्य ।  
क्रमकमलनमस्ययापि जन्तोस्त्यजति सुदुस्तरतामदं भवाब्धिः ॥ ४२ ॥  
सुरगिरिवयसस्तटैः स रत्नैस्तरुरिव सौरभशालिभिः प्रसूनैः ।  
शिवपथपथिकैकसार्थवाहः प्रथितयशाः स्खलितस्मरप्रतापः ॥ ४३ ॥  
दशविधमदधद्यतीन्द्रकृत्यं गुणमिव यः सुकवेर्महाप्रबन्धः ।  
अवितुमिव जगन्ति मोहशत्रोरधिगुणधर्मधरः समन्ततोऽपि ॥ ४४ ॥  
भविकशिवपुरीप्रवेशतूर्यध्वनिमधुरैर्वचनैर्जिनेन्द्रधर्मम् ।  
खचरसुरजनस्य कीर्तयन्तं स तमवलोक्य ननाम धर्मसूरिम् ॥ ४५ ॥  
                               (अष्टभिः कुलकम्  
गुरुरपि नृपजं स धर्मलाभप्रवितरणेन मुदास्पदं चकार ।  
सुरभयति न कं शिरोवतंसीकृतमभितः स्मितपारिजातपुष्पम् ॥ १६ ॥  
शृणु सगुण जयन्त जैनधर्मं सकलसुखोपयिकं भवद्वयेऽपि ।  
इति गुरुवचने स बद्धतृष्णः समजनि चातकवत्पयोदनीरैः ॥ ४७ ॥  
सपदि शिवपदाय वीतरागं परममवेहि जिनेन्द्रमेव देवम् ।  
किमपि मृगदृशां कटाक्षपातैः शिरसि कृतस्मरशासनैः किमन्यैः ॥४८॥  
घनसमयपयोदगर्जिनादैः स्फुटसुमनस्त्वमुपैति केतकीव ।  
द्रुतमपि जनता यदीयवाक्यैर्भज सुगुरुं तमपास्तसर्वसङ्गम् ॥ ४९ ॥  
परिहर परिहार्यमार्य वीर्यैः कुपथमपथ्यमिवातुरः सकर्णः ।  
इतरजनसमानतैव यस्मिन्विषयजुषां खलु देवता गुरूणाम् ॥ १० ॥  
विषयसुखमशेषदेहभाजां मुखमधुरं परिणामदारुणं च ।  
इति विदुरधियामपीह शक्तिर्विलसति मोहमहीन्द्रशासनं हि ॥ ११ ॥  
तरुणतनुमतां वराङ्गनेव क्षितिपतनूज दया यदि प्रिया ये (ते) \।  
द्रुतमनुभविता तदा ह्यनङ्गव्यतिकररम्यतमां दशां सदैव ॥ १२ ॥  
मुखकमलमलंकरोति सत्य....................................।  
....................................................................... ॥ ५३॥  
जनितयुवपतङ्गदेहदाहं ज्वलितगुणं च शिखायमानरूपम् ।  
परयुवतिवपुः प्रदीपकल्पं भवति सदा यतधीर्न जातु जन्तुः ॥ १४ ॥  
विविधविभवभोगभूरितृष्णा ज्वरलहरीव भवावधिप्ररूढा ।  
जनयति हृदि तापमित्यमन्दं प्रशमय निस्पृहतासुधारसैस्ताम् ॥ १९ ॥  
बलमिव परितश्चतुःप्रकारं जिनगदितं कुरु दानमुख्यधर्मम् ।  
नरसुरशिवसंपदां पदं स्वं सपदि चिकीर्षसि चित्प्रियं प्रियाणाम् ॥ १६ ॥  
सकलसुकृतकल्पपादपानां दवदहनप्रसरोपमं समन्तात् ।  
नय चतुरशमं कषायवर्षंप्रशमरसेन सुधासधर्मणा त्वम् ॥ १७ ॥  
संवेगामृतपूरसुन्दरसुरस्रोतस्विनीस्रोतसि  
स्नातुं हन्त नदीप्लु(?)तां वज रजःसंभारसर्वंकषे ।  
अर्हन्निर्मलधर्म ···· विधिनाशृङ्गारसारेण च  
स्वं शृङ्गारय यत्प्रभावसुभगं त्वामेति सिद्धिः स्वयम् ॥ १८ ॥

संजातायां तदनु सुगुरोर्देशनायां **जयन्तः**  
शुद्धः श्रद्धाकवचितमनाः स्वाञ्चितं धर्मकर्मा ।  
प्राध्याक्षीणं निधिमिव मुदा मेदुरः सादरोऽयं  
जज्ञेऽनन्याभ्युदयसुभगं भावुकश्रीविलासः ॥ १९ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये श्रीशब्दाङ्के  
कुमारधर्मप्रतिपत्तिवर्णनो नाम द्वादशः सर्गः ।

**त्रयोदशः सर्गः ।**

अञ्जलिं शिरसि बिभ्रददग्रव्यक्तभक्तिरसकुम्भमिवोच्चैः ।  
श्रीमुनीन्द्रमथ पार्थिवसूनुस्तं प्रणम्य च चचाल यथेष्टम् ॥ १ ॥  
तस्य जैनसदनस्य विनिर्यच्चन्द्रकान्तमणिकान्तिपयोभिः ।  
नित्यमुक्षितमिवालिकुलाभं कौतुकादुपवनं स विवेश ॥ २ ॥  
यत्र यत्र स चचार वधूभिस्तत्र तत्र सुभगः परिवव्रे।  
श्रीयते हि मधुसौरभसारं पारिजातकुसुमं भ्रमरीभिः ॥ ३ ॥  
तद्वपुर्लवणिमामृतपूरैः सूत्रलोलनयनाभिरपाङ्गैः ।  
पीयते स्म कुसुमायुधजन्यस्मेरतापमपहर्तुमिवाशु ॥ ४ ॥  
लोचनैरिव विकखरपुष्पैः पल्लवैः करतलैरिव शौणैः ।  
उत्कुचैरिव फलैर्वनलक्ष्म्यास्तत्र विस्मयमतीव सा भजे ॥ ९ ॥  
यामिनीचरमयामचिरामे चक्रवाक इव संभृतरागः ।  
स प्रियां नृपतिवंशपताकां तां तदेक्षितुमभूदनिमेषः ॥ ६ ॥  
देवतावचनतो नृपपुत्री मीनकेतननिकेतनमेकम् ।  
साप्यथोपवनमुत्सुकचित्ता संचचार सुकुमारशरीरा ॥ ७ ॥  
मार्गसत्वरगमश्रमजातस्वेदबिन्दुभरदन्तुरिताङ्गी ।  
अन्तरुल्लसितरागपयोधेर्मौक्तिकैरिव बभौ निचिता सा ॥ ८ ॥  
यूथविच्युतमृगीव विलोलक्षिप्तचक्षुरखिलास्वपि चक्षुः ।  
तस्य दर्शनकृतेऽत्र वने सा क्वापि केलिनिलये ........सा ॥ ९ ॥

आस्यसौरभमिलन्मधुपालिध्वानमांसलितनूपुरनादैः ।  
तत्र कांचन विभाव्य मृगाक्षीं सोऽपि कौतुकवशेन विवेश ॥ १० ॥  
तां तडिद्द्युतिविजित्वरकान्तिं रूपतर्पितजगत्रयनेत्राम् ।  
वीक्ष्य विस्मयतरङ्गितचेताः स व्यचिन्तयदिदं युवराजः ॥ ११ ॥  
पर्वते किमिह पर्वतपुत्री पर्वतश्रियमवेक्षितुमागात् ।  
किं रतिः किमु रमा खलु नैव मर्त्यलोकललनैव निमेषात् ॥ १२ ॥  
पादपङ्कजतले खलु रागः पद्मरागरुचिरः प्रथितेऽस्याः ।  
निर्ममे मम मनोद्रुमरागं सांप्रतं कृतपदेयमतीव ॥ १३ ॥  
लाक्षया विहितरागतरङ्गैः साङ्कुरैः स्मरतरोरिव बीजैः ।  
पादपङ्कजनखैः समयूखैः शोभते रजनिजानिमुखीयम् ॥ १४ ॥  
विद्रुमद्रुममरीचिसगोत्रैः पादयोर्नखमयूखशिखाग्रैः।  
एतदङ्गलतिका स्मरभूभृद्दोःप्रतापपटलीव विभाति ॥ १५ ॥  
एतदङ्घ्रिसुभगाकृतिलक्ष्मीलाभलम्पटतयेव सदापि ।  
क्षोणिभारवहनव्रतचर्यासेवनैव रसिकोऽजनि कूर्मः ॥ १६ ॥  
सुश्रुवः क्रमपरिक्रमणेऽस्या जात्यहेममणिनूपुरनादैः ।  
बोभवीति मकरध्वजभूभृन्निद्रया सततमेव दरिद्रः ॥ १७ ॥  
हारिणीं क्रमगतिं हरिणाक्ष्याः शिक्षितुं सुचिरमभ्यसनेऽपि ।  
केलिहंसललना न शशाक स्वल्पधीः खलु जलाशययोगात् ॥ १८ ॥  
रामणीयकमनङ्कुशमस्या जङ्घयोरनघयोरवलोक्य ।  
नूनमुद्गतपराभवदुःखा सस्रुरेणललना वनवासम् ॥ १९ ॥  
एतदूरुमिषतः पृथुरम्भास्तम्भयुग्ममिव यौवनलक्ष्म्याः ।  
उद्वृतः प्रविशतः पुरमध्ये मन्मथक्षितिपतेः प्रतिभाति ॥ २० ॥  
दीपदीप्तमणिकाञ्चनकाञ्ची किङ्किणीक्वणमिषान्नृपपुत्र्याः ।  
यौवनोन्मदकरीन्द्रपुरस्ताड्डिण्डिमारव इव प्रतिभाति ॥ २१ ॥  
उल्लमल्लवणिमामृतवीच्या नाभिमण्डलगभीरसरस्याः ।  
रोमराजिरुपकण्ठजदूर्वा प्रातिभं वहति चारुदृशोऽस्याः ॥ २२ ॥

उन्नतिः कठिनयोः कुचयोर्यत्स्थानमप्युपरि मे मृदुनोऽस्याः ।  
तत्सुदुःसहमतीव बभूव क्लेशवश्यमुदरं कृशमस्याः ॥ २३ ॥  
भारितं गुरुभरेण कुचाभ्यां विस्तृतेन जघनेन च रुद्धम् ।  
इत्यसह्यतमवेदनयेव प्राप्तमेतदुदरं ननु कार्यम् ॥ २४ ॥  
एतदुच्चकुचसद्मनि निश्रेणीव भाति ललिता त्रिवलीयम् ।  
गच्छतो रतिपतेरवलम्बस्तारहारलतिकोभयतोऽत्र ॥ २५ ॥  
कण्ठसौष्ठवगुणैर्गमितोऽयं कम्बुरम्बुजदृशा परिभूतिम् ।  
नूनमन्तरधुनापि दधात्यावर्तरूपमतिदुःखमितीव ॥ २६ ॥  
सुभ्रुवो मदनकेलिगुरुत्वं प्राप्तवत्यतितरां कुचयुग्मे \।  
निर्भराम्बुभरविभ्रममेति स्फारहारलतिकोभयतोऽस्याः ॥ २७ ॥  
केतकीदलदृशः स्तनपीठे सूत्रयत्यधरपल्लवकान्तिः ।  
अप्रयत्नभवकुङ्कुमरागश्रीविलासमनुवेलममुष्याः ॥ २८ ॥  
एतदीयसरलोन्नतनासा वंशपार्श्वगतलोचनयुग्मम् ।  
एकनालकमलद्वयशोभा वैभवं दधदिव प्रतिभाति ॥ २९ ॥  
लङ्घितुं श्रवणयोश्विरसीमां लोचने मृगहशो विवदाते ।  
निर्विवादविषयेऽपि विवादः शश्वदश्रुतिमतां किमु चित्रम् ॥ ३० ॥  
नित्यभूषणजुषः श्रुतियुग्मस्योपमास्तु किमु मौक्तिकशुक्त्त्या \।  
या विदार्य परिमुञ्चति मुक्तामण्डनं निजमखण्डमरीचि ॥ ३१ ॥  
अग्नितापघटनैर्घटदुःखं यच्च रत्नखचनाद्युपसोढुम् ।  
तत्कपोलतलचुम्बनतोऽस्याः कुण्डलद्वयममन्यत सौख्यम् ॥ ३२ ॥  
अष्टमीशशिनिभेऽधिकनीलं भ्रूयुगं लसति भालतलेऽस्याः ।  
वल्लरीद्वयमिवास्यसरस्याः संभृतं लवणिमामृतपूरैः ॥ ३३ ॥  
तारकावलयवैभवभाजा व्योमपार्वणहिमद्युतिनेव ।  
कान्तिमौक्तिकवृतेन नताङ्ग्याः शोभतेऽलिकतलं तिलकेन ॥ ३४ ॥  
कुन्तलैरलिकुलैरिव नीलैःकेसरैरिव रदद्युतिपूरैः \।  
कण्ठनालपरिवर्धितशोभं शोभते वदनवारिजमस्याः ॥ ३५ ॥ ·

आहृतेन जगतामपि लावण्यामृतेन ससृजे वपुरस्याः ।  
वेघसा युवतिसृष्टिकलायां स्वस्य कौशलधरामिव मातुम् ॥ ३६ ॥  
स्त्रैणसृष्टिनिपुणेन विधात्रासर्जि नूनमियमेव मृगाक्षी ।  
श्रोत्रनेत्रपथमेति यदन्या नेदृशी क्वचन काचन तन्वी ॥ ३७ ॥  
रूपगर्वमयतां स्मरकान्ता पार्वती सुभगतामदमेतु \।  
स्त्रैणसर्वगुणगौरवपात्रं किं त्वियं परमिति प्रतिभा मे ॥ ३८ ॥  
खेचरेन्द्रदुहितापि कुमारं रूपसंपदपहस्तितमारम् ।  
वीक्ष्य तत्क्षणमभूदनुरागक्षीरसागरतरङ्गनिमग्नाः ॥ ३९ ॥  
प्रेरितैः प्रथमतः प्रणयेन व्रीडया विचलितैरथ किंचित् ।  
तिर्यगञ्चितपुटैर्नयनैः सा तं ददर्श मुहुरम्बुरुहाक्षी ॥ ४० ॥  
श्रीजयन्तजगदद्भुतरूपस्तम्भिताङ्गलतिकां नृपपुत्रीम् ।  
तां विभाव्य सरसोक्तिसनाथं तत्सु(त्स)खी शशिमुखीति बभाषे ॥४१॥  
संपदास्य पुरतस्तृणमिन्द्रस्तेजसा कमलिनीहृदयेशः ।  
मीनकेतुरपि भासुररूपश्रीविशेषललितैः प्रतिभाति ॥ ४२ ॥  
स्वर्गराज्यहरणोल्बणशङ्काशङ्कुसंकुलमना इव शक्रः ।  
अस्य विश्वजयिनः श्रुतशौर्यः कौतुकादपि न भूतलमेति ॥ ४३ ॥  
दानशौर्यगुणगौरयशोभिर्भूषितं सुभगमस्य चरित्रम् \।  
गीयते स्मरतरङ्गितगात्रं स्वर्वधूभिरखिलास्वपि दिक्षु ॥ ४४ ॥  
भाति भोगिषु तथा न फणीन्द्रस्तारकेषु न च तारकराजः ।  
भासुरेषु न सुरेषु सुरेन्द्र क्ष्माविलासिषु यथैष कुमारः ॥ ४५ ॥  
विक्रमप्रथितविक्रमसिंहक्षोणिवल्लभकुलाम्बरचन्द्रम् \।  
आत्मतुल्यगुणमाशु भजैनं दुर्लभो हि सदृशैः खलु सङ्गः ॥ ४६ ॥  
धारयेव नववारिदपङ्केः कान्तवर्णन गिराथ तथास्याः ।  
केसरैरिव बभौ पुलकौघैः सा कदम्बसुमनःपटलीव ॥ १७ ॥  
साचि संचरणदक्षिणचक्षुः क्षिप्तमौक्तिकसदृक्षकटाक्षैः ।  
वीक्षितो मृगदृशाथ जयन्तस्तत्करग्रहणसौख्यमिवाप ॥ ४८ ॥

सा विकासिवदनापि कुलीना लज्जया निगदितुं न शशाक \।  
किं तु कम्पपुलकाञ्चितगात्रैरेव तं वरतया प्रतिपेदे ॥ ४९ ॥  
प्रेर्यमाणमिव हर्षतररालिचक्रमचिरेण कुमार्याः।  
एत्य भूपमभिनम्य च सम्यक्तां व्यजिज्ञपयदीप्सितसिद्धिम् ॥ १७ ॥  
तां विलोक्य जिनशासनदेवीं तत्र राजतनयापि तुतोष \।  
श्रीकुमारवरदाननिदानव्यक्तभक्तिरथ पूजयति स्म ॥ ११ ॥  
निःसमानबहुमानविधानात्सप्रमोदहृदया सविशेषम् ।  
देवता तदनु साजनि तस्याः कामधेनुरिव कासितदानैः ॥ ५२ ॥  
अभ्यगादथ नृपः स महर्द्ध्यातं नरेन्द्रतनयं सह देव्या \।  
सोऽपि तस्य विदधे प्रतिपत्तिं नौचितींत्यजति जातु कुलीनः ॥ १३ ॥  
तौ कथां प्रथयतः स्म मिथस्तां प्रेमवारिनिधिवीचिमिवोच्चैः ।  
या श्रुता सुरगुरोरपि चेतः स्मेरविस्मयरसं विदधाति ॥ १४ ॥  
कन्यका कनकवत्यभिधाना पादपङ्कजयुगे निजपित्रोः ।  
सा सहेलमलिनीव महीयः स्नेहसौरभवशेन सिषेवे \।\। १५ ॥  
स व्यचिन्तयदिदं मम यू (नू) नं सांप्रतं विधिरभूदनुकूलः ।  
मामकीनतनयावरयोर्यच्चन्द्रिकाशशभृतोरिव योगः ॥ १६ ॥  
रूपवैभवकलाद्भुतभाग्येनामुना जगति कोऽपि सदृक्षः ।  
अस्य ते न तनया मम योग्या पाणिपीडनकृते कृतवर्ण्या ॥ १७ ॥  
इत्युदीर्यनिजबन्धुसमक्षं विक्रमक्षितिपतेस्तनयाय \।  
तं महेन महता स महीन्द्रः शौरये श्रियमिवाब्धिरदत्त ॥ १८ ॥  
सिक्तमार्गमथ कुङ्कुमनीरैर्यद्विचित्रकुसुमप्रकरं च ।  
आम्रकम्रदलवन्दनमालं गोपुराग्रमणितोरणराजि ॥ १९ ॥  
वीज्यमानहरिदश्वरथाश्वैःकेतुभिर्बहु चितं सितसौधम् ।  
यद्विचित्रमणिभूषणरेखारामणीयकतरङ्गितपौरम् ॥ ६० ॥  
**श्रीमदम्बरविलासपुरे** स्वः(स्वे) स्वः समानगुणसंपदि तत्र \।  
देवतार्पितविमाननिषण्णः पावनं पवनगत्यभिधानः ॥ ६९ ॥

संविधाय पुरतः खचरेन्द्रः **श्रीजयन्त**युवराजविमानम् ।  
आतपत्रचलचामरलक्ष्मा दत्तविस्मयरसं प्रविवेश \।॥ ६२ ॥  
                             
(चतुर्भिःकलापकम्)  
वैक्रमेस्तदनु **कुण्डल**संज्ञस्तत्र सत्वरमुपेत्य.........ह्रान्तिः ।  
उक्ततातकुशलोऽथ समीपे काञ्चनासनमलंकुरुते स्म ॥ ६३ ॥  
निश्चितेऽप्रतिमलग्नदिनेऽथ क्ष्मापतेर्मुदि मनो निममद्य (ज्ज) ।  
कृत्यजातमपि बन्धुवधूभिर्भूपसंपदुचितं विदघेऽत्र ॥ ६४ ॥  
प्रत्यहं करयुगाङ्गुलिपर्वीश्रेणिभिस्त्वरितमेणदृशोऽस्याः ।  
लग्नपूर्वदिवसान्गणयन्त्याः कान्तसंस्मृतिरभूत्खलनाय ॥ ६५ ॥  
तां तदाभ्युदयभाजि मुहूर्ते विष्टरे मणिमये विनिवेश्य ।  
सर्वमप्यविधवाः कुलवध्वस्तेनिरेऽथ विधिना विधिजातम् ॥ ६६ ॥  
उद्यदम्बुरुहिणीप्रियरोचिः संगमारुणसरोरुहलक्ष्मीम् ।  
सान्द्रयावकरसेन तदीयं रञ्जितं पदतलं जयति स्म ॥ ६७ ॥  
निर्मिते च रुरुचेऽरुणरोचिः पादपङ्कजनखव्यपदेशात् ।  
तत्तनोः कृतपदस्य सपर्यांबन्धुजीवकुसुमैः कुसुमेषोः ॥ ६८ ॥  
निःसपत्नविनिवेशितरत्नैःपञ्चवर्णकिरणाङ्कुरितैः सा \।  
भूषणैरुपचिताङ्गविभूषा कल्पशाखिलतिकेव रराज ॥ ६९ ॥  
यत्प्रसाधनमसूत्रि(त्र)त तस्याः सर्वतो लवणिमातिशयाय ।  
तत्सुधाधवलनं तुहिनांशोःस्वादुताथ सितया च सुधायाः ॥ ७० ॥  
निर्मितानि किरणैरिव चान्द्रैः पारिणेत्रसिचयान्यथ कन्या \।  
पर्यधायि कृतकङ्कणबन्धा सूत्रितोचितविवाहविधेया ॥ ७९ ॥  
सा विवाहसदनं नृपपुत्र्या देवता व्यरचयद्रुतमेव ।  
भूरिभङ्गिरचनाञ्चितशोभावैभवादनिमिषैर्नृभिरीक्ष्यम् ॥ ७२ ॥  
कामधेनुनवगोमयपूतं कल्पशाखिदलवन्दनमालम् ।  
इन्द्रचापचतुरद्युतिदण्डैस्तोरणैर्मणिमयैरधिकश्रि ॥ ७३ ॥ (युग्मम्)  
तत्र साङ्कमधिरोप्य कयाचिन्मातृदेव्यभिमुखं लघु नीत्वा ।  
पादयोर्नतिमकार्यत तासामासिता च रुचिरासनमग्रे॥ ७४ ॥

सप्रमोदपुलकं कलकण्ठध्वानगानजनितप्रमदाभिः ।  
तत्क्षणोचितविधिप्रवणाभिः कृत्यवस्तुनि कृते प्रमदाभिः ॥ ७९ ॥  
भूषितः सुरवितीर्णमयूखप्रेङ्खदुल्बणविभूषणमुख्यैः ।  
आवृतः परिकरेण समन्ताच्चारुवेषरचनारुचिरेण \।\। ७६ ॥  
विक्रमक्षितिपतेरथ सूनुः पाणिपीडनसमुत्सुकचेताः ।  
प्राचलत्समधिरुह्य विमानं कामिनीनयनकैरवचन्द्रः ॥ ७७ ॥  
                               
(त्रिभिर्विशेषकम् )  
वैत्रिणेव सुहृदा दिदशेन (?) स्नेहतः सपदि दर्शितमार्गः ।  
द्वारि खेचरपतेः सदनस्य प्राप शंभुरिव सोऽथ हिमाद्रेः ॥ ७८ ॥  
आगताभिरभिराजवधूभिः सूत्रनेत्रकमलैः परितोऽपि ।  
पूज्यमानतनुरुत्तरति स्म स्मेरपङ्कजमुखः स विमानात् ॥ ७९ ॥  
तस्थिवानथ मरुद्भुजदण्डं...................... बमवव्यकरेण ।  
कल्पपादपलताश्रितहस्तै(?) रावतश्रियमुवाह कुमारः ॥ ८० ॥  
मङ्गलानि धवलानि च गायन्तीभिरतरसं वरवध्वोः ।  
अर्थदानमथ कङ्कणबन्धसूत्रितस्य विदधे सधवाभिः ॥ ८१ ॥  
ताः कुसुम्भरसरञ्जितवस्त्रं कण्ठकन्दललते विनिवेश्य ।  
सौधमध्यमनयन्मृगनेत्राः श्रोत्रपेयकलगीतविलासम् ॥ ८२ ॥  
**श्रीजयन्त** इति नामनि मन्त्रे योगिनीव मतकारिणिनीला \।  
सास्ति यत्र कुसुमास्त्रपताका मातृपूजनमसौ विदधेऽत्र \।॥ ८३ ॥  
                                   
 (युग्मम्)  
वाससा शशिरुचाथ स तन्वीं तामशष्य(पश्य)दवगुण्ठितदेहम् ।  
क्षीरसागरविसारितरङ्गैरावृताङ्गलतिकामिव लक्ष्मीम् ॥ ८४ ॥  
कारिते हृदयहारिणि तारामेलके लघु यथाविधि तत्र ।  
हृष्टयो मिथुनकस्य विरेजुः कामशाखिकुसुमोद्गमकल्पाः ॥ ८५ ॥  
वेदिकाम्बरमितः सह वध्वा स्त्रैणमुल्लसितगीतमनैषीत् ।  
तत्क्षणं च मकरध्वजराजं प्रोढमानमिह विश्वजयाय ॥ ८६ ॥

आसने कनकरत्नमयेऽसौ मोदमेदुरमना निषसाद \।  
तस्य पार्श्वममजन्नृपपुत्री वल्लरीव वनकल्पतरोः सा ॥ ८७ ॥  
देवताभिरवरोधवधूभिर्बन्धुभिश्च विविधैरथ पौरैः ।  
मन्दिरं नृपजनैरपरैस्तद्दाडिमीफलमिवाजनि बीजैः ॥ ८८ ॥  
निःस्वने निभृतचक्षुषि लोके सावधानहृदये च नरेन्द्रे ।  
झल्लरीध्वनिमुखेन विदित्वा लग्नमुच्चसकलग्रहरम्यम् ॥ ८९ ॥  
हस्तलेपमतिपावनशम्यश्वच्छ (त्थ) चूर्णमति तूर्णमथार्द्रम् ।  
श्रोत्रियः करतले नृपपुत्र्या न्यदिप (घ) त्स्मरतोरिव बीजम् (?) ॥ ९० ॥  
                                   
      (युग्मम्)  
सेक्तुकाम इव तत्क्षणजातस्वेदबिन्दुनखरक्षरणेन ।  
तच्च पाणिकमलेन कुमारः सोत्सवं स पिदधे सुमुहूर्ते ॥ ९१ ॥  
तत्क्षणं धवलमङ्गलमिश्रैरुच्छलद्बहुलतूर्यनिनादैः ।  
मण्डलानि स ........ परितोऽग्नेर्निर्वृतिं च खचरक्षितिभर्तुः ॥ ९२ ॥  
तत्र मण्डलचतुष्कसमाप्तौ खेचराधिपतिरात्मसुतायाः ।  
पाणिमोचनमचीकरदुच्चैराज्यसारविभवेन कुमारम् ॥ ९३ ॥  
तत्र दानसमये खचरेन्द्रः प्राज्यवाजिकरटीन्द्रघटाभिः ।  
स्वर्णरत्ननिकरैश्च स चक्रे श्रीपतिं हरिमिवार्थिसमाजम् ॥ ९४ ॥  
याप्ययानरथवाजिगजस्थै राजलोकनिवहैःस्मितचक्रैः।  
आवृतैः खशरभूमिभृतायं प्राज्यऋद्धिपरिवारवृतेन ॥ ९१ ॥  
दम्पती समधिरुह्य विमानं छत्रचामरतरङ्गितकान्ती ।  
पौरवर्ण्यगुणरूपविभूती प्रापतुस्तदनु तौ सदनं स्वम् ॥ ९६ ॥  
                                   
   (युग्मम्)  
वैजयन्तमिव भूमितलेऽन्यं वासमन्दिरमगात्सह वध्वा ।  
कामकेलिखुरलक्षितकल्पं यत्र कल्पितमदृश्यत तल्पम् ॥ ९७ ॥  
यत्परस्परसमर्पितचि...साचि संचरितनेत्रयुगं तत् ।  
यन्मनोभवमनोरथपात्रं तत्तयोरजनि दर्शनमत्र ॥ ९८ ॥

रूपकौतुकविलोकनलोलं लोचनाम्बुजयुगं च मिथस्तौ ।  
हर्षबिन्दुभिरिवार्थयतः स्म स्वाभिवाञ्छितकरः खलु पूज्यः ॥ ९९ ॥  
तौ मिथोऽप्रतिमकौतुकरूपं श्रीविलोकनविमोहितनेत्रौ ।  
तत्क्षणादमृतसिन्धुतरङ्गस्नापिताविव तदा समभूताम् ॥ १०० ॥  
मुद्रितेक्षणयुगः सुखनिद्रामुद्रयानववधूपरिरम्भात् ।  
उत्तरङ्गरतिसागरमग्नस्तत्क्षणं क्षणमिवैष निनाय ॥ १०१ ॥  
देव त्वल्लीलयोच्चैधरणिधरशिरःश्रेणिषु न्यस्तपादः  
पद्मोल्लासं समन्ताद्विदधयदुददयैःपद्मिनीप्राणनाथः ।  
निद्रामुद्रादरिद्रे विरचय नयनाम्भोरुहे तत्कुमार  
प्रातःकृत्यप्रवृत्ति प्रकटय निकटस्पष्टकल्याणमालाम् ॥ १०२ ॥  
इत्थं वैतालिकानां मुखकमलकलोत्तालकोलाहलेन  
स्फूर्जन्मङ्गल्य तूर्यप्रसमरमधुरध्वानसंवर्गितेन ।  
कान्ताविस्तारितुङ्गस्तनकलशतटाश्लेषसौख्ये निमातः  
क्षिप्रं निद्राममुञ्चत्सकलसमयविद्विश्वविश्वैकवीरः ॥ १०३ ॥  
प्रणतिपरनरेन्द्र श्रेणिरोचिष्णुरोचि-  
र्मणिमुकुटविटङ्काङ्केषु संक्रान्तमूर्तिः ।  
स विभुरथ बभाषे भक्तितस्तैरुदूढ-  
प्रतिम इव समासे संनिभायां सभायाम् ॥ १०४ ॥  
पवनगतिमथैत्य स्वामिदूतो बभाषे  
तव **कनकवती**ति ख्यातिमत्यस्ति कन्या ।  
निजतनयकृते तां याचते स्नेहगर्भं  
गुरुविनयमय त्वां चक्रवर्ती महेन्द्रः ॥ १०९ ॥  
तस्येति दूतस्य निशम्य वाचं तं प्रत्यवादीत्स **मुदावनम्रः** ।  
राज्यं कुटुम्बं विभवश्चसर्वाः प्राणश्च मेऽस्येव विभोः किमन्यत् ॥१०६॥  
दत्ता मया किंतु **जयन्त**नाम्ना भूगोचरेण क्षितिपाङ्गजेन ।  
सा पर्यणायीति विभोर्निवेद्यं मदीयभक्त्या प्रथमं प्रसाद्य ॥ १०७ ॥

उवाच दूतोऽथ नरेन्द्रपूर्वं यत्प्रार्थितोऽपि प्रभुणा तथेयम् ।  
ददे परस्मै तनया त्वया तन्नूनं कृतान्तः प्रगुणीकृतोऽयम् ॥ १०८ ॥  
महापराधेन तव श्रुतेन क्रुद्धे विभौ कः शरणं जगत्सु ।  
उत्कोपिते यष्टिमुखेन सिंहे क्षेमो हि कौतस्कुतमङ्गभाजः ॥ १०९ ॥  
विराजमानं युवराजलक्ष्म्या श्री चक्रिणोऽप्यस्य सुतं विहाय ।  
भूगोचरस्यापि कथं त्वया सा द्विकस्य हंसीव ददे परस्य ॥ ११० ॥  
एनं प्रत्यवदज्जयन्तसचिवो नीतिप्रियैः क्षत्रियै-  
दूतोऽसीति न वध्यसे स्फुटतरं वध्योऽपि दुर्भाषणात् ।  
यस्त्वं किंतु कुधीरवादयदिदं तं दुर्मदान्मेदुरं  
युद्धे जीवितसंशयं मम विभोर्नेष्यत्यपास्य श्रियम् ॥ १११ ॥  
हेला दिग्विजयाजितोऽजितयशः शस्तप्रशस्ताक्षरै  
रम्यां स्तम्भपरम्परां निहितवान्सर्वाब्धितीरेषु यः ।  
हीलां कारयितुस्त्वदीयनृपतेश्छित्वा शिरःपङ्कजं  
संग्रामाङ्गणदेवताङ्घ्रिकमले प्रक्षेतुमभ्येति सः ॥ ११२ ॥  
श्रीस्वामिदर्पेण पुनर्विवक्षुः कण्ठप्रदत्ताप्रतिमार्धचन्द्रः ।  
शश्वत्प्रहारैर्विहितः कठोरैर्वाक्यैः सभाया निरकाशि........ ॥ ११३॥

इति श्वेताम्बर श्रीमदभयदेवाचार्यविरचिते श्रीजयन्तविजयनाम्नि महाकाव्ये श्रीशब्दाङ्के  
विवाहोत्सववर्णनस्त्रयोदशः सर्गः ।  

**चतुर्दशः सर्गः ।**

अथेति दूतादवगम्य सम्यग्विद्याधराणामधिपः प्रवृत्तिम् ।  
करालकोपस्फुरदोष्ठपृष्टः क्षणादभूद्भ्रुकुटिभीषणास्यः ॥ १ ॥  
जयश्रियं संयति लब्धुमिच्छोस्तस्याबभुः स्वेदलवाः शरीरे ।  
सापत्न्यसंभावनया विमुक्ता बाष्पाम्बुलेशा इव राजलक्ष्म्याः ॥ २ ॥  
तस्याट्टहासः प्रससार दन्तप्रभाप्ररोहैरुपचीयमानः ।  
परं समुल्लासमुपेयुषोऽन्तः शौर्याम्बुधेः फेनिलवानुकारः ॥ ३ ॥

दोष्णः कृपाणे च रुषाभिताम्रा तस्याघदृष्टिः शुशुभे पतन्ती ।  
संग्रामकालस्य जयाय पूजानिमित्तमम्भोरुहमालिकेव ॥ ४ ॥  
रराज गुञ्जारुणनेत्रकान्तिकरम्बिता तस्य कृपाणलेखा ।  
समस्तवैरक्षितिपालशौर्यसूर्यास्तसंध्येव परिस्फुरन्ती ॥ ५ ॥  
करीन्द्रकुम्भाहतिकर्कशेन स ताडयन्नंसतटं करेण ।  
चिराय वैरिव्ययतः प्रसुप्तं प्रबोधयन्शौर्यमिव व्यराजत् ॥ ६ ॥  
इत्युल्लसत्तीव्रतराभिषङ्गः संग्रामसाध्यं रिपुमाकलय्य \।  
अमात्यवृद्धानवधीर्य दर्पात्तं प्रत्यचालीद्रघुनूपुरेशः ॥ ७ ॥  
तस्य प्रयाणक्षणवाद्यमाना समाननिस्वानमहानिनादः ।  
स संभ्रमैर्निश्चलकर्णतालमाकर्णितो दिक्करिभिर्विवग्नैः॥ ८ ॥  
भेरीरवस्तत्र समुल्ललास तथा यथा ध्यानजुषां मुनीनाम् ।  
स संभ्रमाणां करपङ्कजेभ्यो द्रुतं निपेतुः स्फटिकाक्षमालाः ॥ ९ ॥  
तत्रोल्लसद्भिः पटहप्रणादैर्दिशां मुखानि प्रतिशब्दवन्ति ।  
कुर्वन्ति सामन्तमहीपतीनामकारणं कारणतः स्वभर्तुः ॥ १० ॥  
तत्रैककालं परिवाद्यमाननिश्वा(स्वा) नभेरीपटहप्रणादैः ।  
संस्थापिता सारथिना त्रसन्तः कथं कथंचित्तरणेस्तुरङ्गाः ॥ ११ ॥  
समारुरोहाथ समुल्लसद्भिर्ध्वजैः समन्तादुपढौकितश्रि ।  
स चित्ररत्नद्युतिचित्रिताशं विमानमुन्निद्रतराभिमानः ॥ १२ ॥  
जाते नभःप्राङ्गणसंगतेऽथ विद्याधरेन्द्रस्य तदा विमाने ।  
क्रमेण सामन्तमहीपतीनां विमानपङ्क्तिःपिदघेऽन्तरिक्षम् ॥ १३ ॥  
विद्याधराणां रुचिरैर्विमानैर्निरन्तराले पवमानमार्गे ।  
श्री ···· कतैबांशुमतः समन्तादभूदभिज्ञानकृते तदानीम् ॥ १४ ॥  
तस्याथ दैवे प्रतिकूलभावमुपेयुषि प्रोषितपुण्यराशेः ।  
समुल्ललासाभिमुखो नभस्वान्कुर्वन्निवोच्चैर्गलहस्तितानि ॥ १५ ॥  
तेन प्रचण्डेन समीरणेन समूलमुन्मूलयता पताकाः ।  
विनिर्मिता खेचरभूपतीनां विलूनवेणीव विमानमाला ॥ १६ ॥  
समम्न्ततःशोणितपङ्कपिण्डविडम्बनाडम्बरमादधानः ।  
बभूव दुष्पेक्ष्यतरः खरांशुरवस्थितोऽन्तःपरिवेषमुच्चैः ॥ १७ ॥  
दिवाकराधिष्ठितदिग्विभागमाश्रित्य फेत्कारपरम्पराभिः ।  
भृशं शिवाः कातरजन्तुजातमुत्रासयन्त्यः प्रकटीबभूवुः ॥ १८ ॥  
गच्छन्ति मार्गे सममेव गृध्रश्येनादयः क्रूरपतत्त्रिणस्तैः ।  
व्यापारयन्तो नयनान्यभीक्ष्णं तेषां शरीरेष्वतिमांसलेषु ॥ १९ ॥  
पतिप्रयाणां स्खलतोऽप्यभीक्ष्णं स दुनिमित्तैरिति खेचरेन्द्रः ।  
आकृष्यमाणाः किल कालपाशैः स्वदेशसीमानमलंचकार ॥ २० ॥  
अत्रान्तरे चारमुखात्तदीयं प्रस्थानमाकर्ण्य स कर्ण्यवर्ण्यः ।  
महीपतिर्वायुगति**र्जयन्त**ममात्यवृद्धांश्च तदेत्यवोचत् ॥ २१ ॥  
असौ समागच्छति खेचरेन्द्रः सान्द्राभिषङ्गः किल संयुगाय ।  
प्रचण्डदोर्दण्डबलावलेपादपि त्रिलोकीं कलयंस्तृणाय ॥ २२ ॥  
जानामि तावद्भुजवीर्यमस्य जानामि राज्याङ्गसमग्रतां च ।  
एतच्च जानामि यदस्य दैवमन्यायवृत्तेः प्रतिकूलमेव ॥ २३ ॥  
अतः समायान्तममुं निशम्य संग्रामकामं न मदीयमेतत् ।  
दोर्दण्डयुग्मं सहते विलम्बमतः परं यूयमिह प्रमाणम् ॥ २४ ॥  
इत्थं समाकर्ण्य वचस्तदीयं न्यायानुविद्धं च समुद्धतं च ।  
कालोचितं नीतिपथप्रवीणैः पुरस्कृतं मन्त्रिवरैस्तदेव ॥ २५ ॥  
यातव्य एवायमयं न साध्यो विद्याधरेन्द्रस्तव देव सद्यः ।  
उपेक्ष्यते कोऽभ्युदयी समीपं समीयिवांसं रिपुमस्तशस्तम् ॥ २६ ॥  
समस्त्यसाध्यं भुवनत्रयेऽपि किं नाम देवस्य सदैव यस्य ।  
हठोद्धृतारातिबलावलेपः सहायतामेव **जयन्तदेवः** ॥ २७ ॥  
इत्थं च नैमित्तिकभाषितं तत्कृतार्थतामेतु **जयन्त**देव ।  
अतः प्रचण्डेऽपि नभश्चरेन्द्रजयाय नूनं विजयोद्यमो वाम् ॥ २८ ॥  
इतीरितं नीतिपथानुकूलममात्यवृद्धैर्वचनं निशम्य \।  
महीपती तौ रभसादभूतां निपीतपीयूषरसाविवोच्चैः ॥ २९ ॥

महीपतिर्वायुगतिस्तदानीं विद्या समग्रा अपि सानुबन्धाः \।  
प्रीत्या कुमाराय ददौ स तस्मै किमस्त्यदेयं हृदयंगमानाम् ॥ ३० ॥  
अनन्तरं **विक्रमसिंह**सुनोः प्रत्यग्रपुण्योपचयाञ्चितस्य ।  
असाधिता अप्यनुकूलभावं प्रपेदिरे ताः किल पाठसिद्धाः ॥ ३१ ॥  
ततः प्रतस्थे स्थिरचित्तवृत्तिः शुभे मुहूर्ते पुरुहूतकान्तः ।  
सामन्तसेनापतिमन्त्रिमुख्या नानन्द सद्यः स पुरस्क्रियाभिः ॥ ३२ ॥  
प्रयाणतूर्यध्वनिभिः समन्तान्नभोगणं नादमयं वितन्वन् ।  
विमानमालाभिरपि प्रकामं समुद्रतार्कं दु(?) सहस्रशोभि ॥ ३३ ॥  
                                   
(युग्मम्)  
तस्मिन्क्षणे दुन्दुभिमेघनादमाकर्ण्य तद्वीर विदूरभूमिः \।  
मुमोच रोमाञ्चचयापदेशाद्रत्नाङ्कुरश्रेणिमिव प्रकामम् ॥ ३४ ॥  
गभीरभेरीरणितैरमर्त्यमर्त्येषु दूरं बधिरीकृतेषु ।  
तदात्मनः सर्पकुलं श्रुतीनामभावमुच्चैर्बहु मन्यते स्म ॥ ३५ ॥  
तस्य प्रयाणक्षण एव देवैः प्रसूनवृष्टिर्मुमुचे नभस्तः ।  
छन्दानुवर्तीव समीरणोऽपि मार्गानुगामी समजायतास्य ॥ २६ ॥  
वामेतरेणाक्षिसरोरुहेण प्रस्यन्दमानेन तथा भुजेन ।  
तदात्मनः संयति सांयुगीनः स निश्चिकायाभ्युदयं **जयन्तः** ॥ २७ ॥  
तस्य प्रतापेन पुरस्कृतो वा बभूव भानुर्द्विगुणप्रतापः ।  
सु(ख)भीकृतानीव तदीय कीर्त्यः प्रसादमापुः ककुभां मुखानि ॥ ३८ ॥  
उपक्रमोऽयं विजयाय भावी तस्येति नूनं शकुनाः शशंसुः ।  
प्रदक्षिणावर्तमिषेण येन ददुर्निजं दक्षिणहस्तमस्मै ॥ ३९ ॥  
इत्युल्लसद्भिः शकुनैरनिन्द्यैरानन्दसंदोहतरङ्गिताङ्गः ।  
अलंचकार क्षितिपालचन्द्रः स्वदेशसीमानममानमानः ॥ ४० ॥  
समीपभाव समुपागतेऽथ विद्याधराणां शिबिरद्वयेऽपि ।  
परस्परं यामिकसैनिकानां भवत्सु कोलाहलडम्बरेषु ॥ ४१ ॥  
अन्योन्यशौण्डीर्यगुणप्रकर्षप्रकाशनोत्तालकुतूहलेषु ।  
मिथः प्रयुक्तेषु च संचरत्सु तदन्तरे बन्दिपुरंदरेषु ॥ ४२ ॥

निरूपिते निर्भरसङ्गराय दिनेऽथ दैवज्ञगुणैर्गुणाढ्यैः ।  
भेरीरवापूरितरोदसीकं सैन्यद्वयं तत्प्रगुणीबभूव ॥ ४३ ॥  
                               
(त्रिभिर्विशेषकम्)  
पूर्वाचलं चुम्बि(म्ब)ति चण्डरश्मौ विस्मेरवक्राम्बुरुहो **जयन्तः** ।  
प्रत्यूषकृत्यं विधिवद्विधाय संस्मृत्य चान्तःस्मरणीयमिष्टम् ॥ ४४ ॥  
प्रदक्षिणीकृत्य पतिं प्रभूणामुदङ्मुखः संगरबद्धलक्ष्यः ।  
आनन्ददानैरनुजीविवर्ग संग्रामभूमिं समलंचकार ॥ ४५ ॥ (युग्मम् )  
अनन्तरं वायुगति**र्नरेन्द्रः** समस्तसामन्तसनाथपार्श्वः ।  
लब्धाद्यरेखः समराजिरेषु तस्याग्रतोऽभूदसमाभिमानः ॥ ४६ ॥  
**विद्याधरेन्द्रो**ऽपि सहस्रसंख्यैः सामन्तसेनापतिभिः परीतः ।  
सुते पुरोवर्तिनि सांयुगीने रत्नाङ्गदे संगररङ्गमागात् ॥ ४७ ॥  
अवन्ध्यविद्याबलतस्तदानीं पक्षद्वयेऽपि प्रसरत्प्रतापम् ।  
आविर्बभूव प्रतिपन्थिका(सा)र्थविक्षोभदक्षं चतुरङ्ग सैन्यम् ॥ ४८ ॥  
ततः कृतान्तभ्रकुटीकरालकोदण्डचण्डध्वनिपूरिताशम् ।  
समं समानैः परिपन्थिसार्थैःप्रारब्धमायोधनमग्रसैन्यैः ॥ ४९ ॥  
समुल्लसद्भुरितरान्धकारे निरन्तराभिः शरधोरणीभिः ।  
दिवापि निर्भर्त्सितभानुबिम्बं नभस्यभूत्तारकचक्रवालम् ॥ ५० ॥  
धनुर्धरः कश्चिदवार्यवीर्यः शौर्यातिरेकायुगपत्क्षुरप्रैः ।  
प्रत्यर्थिवीरस्य पतत्रिपङ्क्तिमौर्वीजयाशां च.... ल्लुलाव[^3] \।॥ ५१ ॥  
निशातनिस्त्रिंशविशीर्णजीर्णशरीरबन्धैर्युधि वीरवर्गैः ।  
संप्राप्य दिव्यं वपुराशु मेने परापकारोऽप्युपकार एव ॥ ५२ ॥  
परस्परप्रेरितशस्त्रसंघसंघट्टजन्मा जगतः पतीनाम् ।  
जयश्रियः पाणिसमागमेऽभूप्रदक्षिणा योग्यदशः कृशानुः ॥ १३ ॥  
प्रमादिनं वीक्ष्य विपक्षवीरमरातिसूतः प्रयतः प्रहर्तुम् ।  
तदीयनिस्त्रिंशहतोरुयुग्मः सद्यः प्रपेदेऽरुणसारथित्वम् ॥ १४ ॥

[^3]: "१. 'जवा' इति स्यात्."

प्रचण्डदण्डाहतिचूर्णितानां रथस्थितानां रथिनामुपेत्य ।  
परस्परास्त्रोन्मथनप्रसूतः पर्यन्तकृत्यं दहनश्चकार ॥ ५५ ॥ (युग्मम् )  
प्राणांस्तृणीकृत्य विपक्षकुम्भिकुम्भस्थलीपाटनलम्पटोऽन्यः ।  
तदीयमुक्ताफलबीजवापमसूत्रयत्कीर्तिलतोद्गमाय ॥ १६ ॥  
आघोरणानामभितः पतद्भिर्विपक्षविक्षोभकरैश्च कुन्तैः ।  
तुरङ्गिणः कीलितकायकाण्डाः समं तुरङ्गैरगमन्ररसायाम् ॥ ५७ ॥  
तुरमातङ्गनरोत्तमाङ्गैर्निरन्तराले रणरङ्गपीठे \।  
परस्परं लोचनगोचरस्थैरपि प्रहर्तुं चकमे न वीरैः ॥ १८ ॥  
परिच्युतं संयति गाढघाताच्छिरः शिरस्त्रप्रतिबद्धमेव ।  
परामृशन्पक्षगणस्तदापत्रोटत्रुटेरन्यदहो न किंचित् ॥ १९ ॥  
निशातशस्त्रप्रविदीर्णदेहैर्नागैर्नगेन्द्रप्रतिमैर्निपत्य ।  
शिरःसरोजाभरणाः कियन्त्यः कीलालकुल्या परिकल्पिता न ॥६० ॥  
इति प्रवृद्धे समरोपरागेऽप्यरागवत्तीव्रजवैर्मरुद्भिः ।  
श्रीमज्जयन्तस्य विपक्ष सैन्यैर्बलं बलिष्ठैः परितोऽवधूतम् ॥ ६१ ॥  
ततः प्ररूढप्रमदो मदान्धैर्भूपालवृन्दैरनुगम्यमानः ।  
**जयन्त**मुद्दिश्य विवृद्धकोपो विद्याधराधीशसुतः प्रतस्थे ॥ ६२ ॥  
तं वीक्ष्य विक्षोभकरं परेषां परापतन्तं रभसादसह्यम् ।  
तदन्तरे **वायुगतिर्नरेन्द्रः** प्रत्यग्रहीदग्रसरो रणेषु ॥ १३ ॥  
तयोरथोल्लम्भितभीमनादमुदारनाराचतिरोहिताशम् ।  
त्रुटत्तनुत्रं भरभग्नपत्रं त्रस्यज्जनं जन्यमजायतोच्चैः ॥ ६४ ॥  
समुच्छलद्भिर्गजगर्जिनादैर्हेषारवैरश्वमतल्लिका...।  
प्रवीरकण्ठध्वनिभिश्च विश्वं विश्वं तदा नादमयं बभूव ॥ ६५ ॥  
कश्चित्प्रवीरः परिपन्थिशस्त्रप्रहारमूर्च्छाविधुरोऽतिमात्रम् ।  
प्रयातु कामानपि **नातु**[^24] मेने प्रतिप्रहारप्रविधित्सयासून् ॥ ६६ ॥  
दृप्तप्रतिद्वन्द्विकृपाणलूने शिरस्यथो सायककीलितेऽन्यः ।  
निहत्य सामर्षतया विपक्षं विलक्षकीर्तिर्दिवमारुरोह ॥ ६७ ॥

[^24]: # "’जा’ इति स्यात्"

प्रहारमूर्छाप्रविलुप्तसंज्ञं वरार्थिनी कंचिदुपेत्य वीरम् \।  
पुनः प्रवृत्तं प्रधनाय दृष्ट्वा जगाम लज्जां विधुरा सुरस्त्री ॥ ६८ ॥  
आधोरणैस्तीव्ररुषः प्रयुक्ताः करैः प्रवीरान्करिणोऽभिगृह्य ।  
चक्रुः समाक्रम्य वपुः पदाभ्यां शिरःसरोजैर्बलिमन्तकाय ॥ १९ ॥  
रथाङ्गधीरध्वनिनादमुद्यत्प्रहारकूजत्करिकण्ठनादम् ।  
नृत्यत्कबन्धं समराङ्गणं तत्कृतान्तसंगीततुलां प्रपेदे ॥ ७० ॥  
गतेऽथ दैवे प्रतिकूलभावं विद्याधराधीश्वरसूनुसैन्यम् ।  
कुलं द्विपानामिव सिंहनादादरातिशस्त्रोन्मथनाद्विशीर्णम् ॥ ७१ ॥  
ततः प्रहस्य प्रहतप्रवीरकपालमालाकुलितं रणाग्रम् ।  
रत्नाङ्गदं **वायुगति**र्विवृत्य **जयन्त**पादान्तिकमानिनाय ॥ ७२ ॥  
निशम्य सूनोरपमानमुच्चैर्नभश्चरेन्द्रोऽप्यथ सान्द्रकोपः ।  
अनन्यसाध्यं रिपुमाकलय्य प्रचक्रमे स स्वयमाहवाय ॥ ७३ ॥  
तस्मिन्समाक्रामति च प्रदोषे तमःसमूहैरिव भूरिसैन्यैः ।  
रणाङ्गणं पूर्वमहीधरं वा **जयन्त**शीतांशुरलंचकार ॥ ७४ ॥  
ततस्तयोः संप्रयुजे प्रकोपप्रकम्पमानाधरयोः क्षणेन ।  
दृशाथ दृष्टिर्वचसा च वाक्यं शस्त्रेण शस्त्रं युगपत्प्रहर्त्रोः॥ ७९ ॥  
वितेनतुर्निर्विवरं प्रवीराववन्ध्यपातैरिषुभिस्तु तस्थौ ।  
नभोऽङ्गणं संगरदर्शिनीनां शूराङ्गनानां जनिताभ्यसूयौ ॥ ७६ ॥  
शस्त्रैर्घनुःखङ्गभुशण्डिभल्लनाराचचक्रप्रमुखैः सरोषम् ।  
कुर्वाणयोः संगरकर्म तीव्रं तयोर्न कश्चित्परभागमाप ॥ ७७ ॥  
स दुर्गतस्येव मनोरथेषु समस्तशस्त्रेषु फलीभवत्सु ।  
**विद्याधरेन्द्रो**ऽरिवधाय हप्तं मुमोच दिव्यं द्विरदास्त्रमुच्चैः ॥ ७८ ॥  
रणाङ्गणे वैरिवरान्कराग्रैरुल्लासयन्तः कलभास्ततोऽस्मात् ।  
निश्चक्रमुः संगरसंमुखानां स्वर्ग स्वदेहैरिव दर्शयन्तः ॥ ७९ ॥  
प्रचण्डदन्तावलदन्तदण्डविखण्डितं वीक्ष्य **जयन्तदेवः** ।  
सैन्यं विपक्षक्षयबद्धलक्ष्यः पञ्चाननास्त्रं विससर्ज सद्यः ॥ ८० ॥

बिम्बादिव व्योममणेर्मयूखाः सहस्रशः केशरिणः प्रसस्तुः ।  
तस्मादकस्मादिभकुम्भपीठं विपाटयन्तः कुटिलैर्नखायैः ॥ ८१ ॥  
**विद्याधरेन्द्रो**ऽप्यथ वारणेन्द्रान्पारीन्द्रवृन्दैर्निहितानवेत्य ।  
समाददे तद्वधबद्धक क्षमक्षीणशक्तिः शरभास्त्रमुच्चैः ॥ ८२ ॥  
उदस्तहस्ताः शरभास्ततोऽस्मात्पञ्चाननान्कन्दुकलीलयैव ।  
समुत्क्षिपन्तो नवनीरवाहगभीरधीरध्वनयो निरीयुः ॥ ८३ ॥  
तिरस्कृतान्वीक्ष्य विपक्षमुक्तैः सिंहानथासौ शरभै**र्नृसिंहः** ।  
आग्नेयमस्त्रं त्रिपुराय पूर्वं पुरान्तकारीव मुमोच दृप्तम् ॥ ८४ ॥  
धूमावलिश्यामलिताम्बरान्तैर्बभौ भटित्रीकृतवीरवारम् \।  
जाज्वल्यमानैर्ज्वलनैः कृतान्तमहानसं वा समराजिरं तत् ॥ ८५ ॥  
भस्मीकृतान्खेचरचक्रवर्ती शिखिप्रपञ्चैः शरभानवेत्य ।  
ततस्तदाटोपहरं तपस्वी पाथोधरास्त्रं तरसा मुमोच ॥ ८६ ॥  
ततोऽन्धकारीकृतदिग्विभागैः स्तनद्भिरुल्लासिसुरेन्द्रचापैः ।  
तडिल्लतादन्तुरितैः प्रदृष्टमुच्चैस्तरां तत्र घनाघनौघैः॥ ८७ ॥  
अथानले चञ्चलदीप्तिदम्भादम्भोधराणां शरणं प्रपन्ने ।  
पयोदसंमर्दविधाववन्ध्यं वायव्यमस्त्रं नृपतिर्मुमोच ॥ ८८ ॥  
दिशो दिशं तूलमिव क्षिपन्तः पयोदवृन्दं मरुतस्ततोऽस्मात् ।  
निरीयुरायोधनकर्मवन्ध्यं प्रत्यर्थिसैन्यं च महाजवेन ॥ ८९ ॥  
ततः प्रकोपप्रसरत्कदुष्णश्वासानिलान्दोलितहारयष्टिः।  
**विद्याधरेन्द्रः** पवनाशनास्त्रं मुमोच तच्चापलदोषहारि ॥ ९० ॥  
प्राणान्पिबन्तस्त्रिजगज्जनानां कौटिल्यमुच्चैरुपदर्शयन्तः ।  
क्षतं विनैवाङ्गभृतां लगन्तस्ततः प्रसस्रुःप्रसभं द्विजिह्वाः ॥ ९९ ॥  
भुजङ्गपूगग्रसनादजस्रं प्रभञ्जने भङ्गरतां प्रयाते ।  
प्रत्यस्त्रमुच्चैरमुचन्महीपो महीपतिः पत्ररथेन्द्रसंज्ञम् ॥ ९२ ॥  
उत्पातवातो....तपक्षपातप्रकम्पिताशेषनगाः खगेन्द्राः ।  
तस्मान्निरीयुर्निजकायकान्त्या पतिं प्रभाणामपि भर्त्सयन्तः ॥ ९३ ॥

मृणालनालोपमया निमेषाद्भुजङ्गपूगे कवलीकृते तैः ।  
मुमोच गुञ्जामुखमेव कामं **नभश्चरेन्द्र**स्तिमिरास्त्रमुच्चैः ॥ ९४ ॥  
तमालतालीगवलालिनीलैर्नीलीरसेन स्नपितामिवोर्वीम् ।  
कुर्वद्भिरुद्भूतमथान्धकारैः कारानिकेतप्रतिमैः परेषाम् ॥ ९९ ॥  
निमीलिता लोचनचक्रवाले विहङ्गमानामनुजीविनां च ।  
ध्वान्तस्ततस्तत्परिपन्थिभूतं प्रद्योतनास्त्रं नृपतिर्मुमोच ॥ ९६ ॥  
ततः किरन्तः करजालमुच्चैविस्मेरयन्तो नयनाम्बुजानि ।  
विशोषयन्तः परवाहिनीं च प्रादुर्बभूवुस्तपनाः समन्तात् ॥ ९७ ॥  
निराकृते संतमसः प्रचारे खरांशुभिः खेचरचक्रवर्ती ।  
दिशद्दशां दीनतरामरीणां विधुंतुदास्त्रं तरसा मुमोच ॥ ९८ ॥  
देहं विनाप्याश्रितविग्रहोग्रास्तमःस्वरूपा अपि तज्जितार्काः ।  
निकृत्तकण्ठा अपि चित्समग्राः प्रसस्रुरुच्चैरथ सैंहिकेयाः ॥ ९९ ॥  
स्वर्भाणुभिर्भास्करचक्रवाले बलावलेपात्कवलीकृतेऽथ ।  
श्रेणीद्वयस्यापि भविष्णुचक्री चक्रायुधास्त्रं तरसा मुमोच ॥ १०० ॥  
देहप्रभापीवरिताम्बरान्तास्तस्मादकस्मान्मुरविद्विषोऽथ \।  
निश्चक्रमुश्चक्रगदाकृपाणकोदण्डदण्डाञ्चितबाहुदण्डाः ॥ १०१ ॥  
तेषां च तीत्रांशुसितांशुरूपे विजृम्भिते लोचनचक्रवाले ।  
कृतापराधैरिव यत्तमोभिः पलायितं हन्त किमत्र चित्रम् ॥ १०२ ॥  
गतेषु दूरं विधवाङ्गनानां लावण्यरूपेष्विव निष्फलत्वम् ।  
अस्त्रेषु शस्त्रेषु च **खेचरेन्द्र**स्त्रपावनम्रो जगदे नृपेण ॥ १०३ ॥  
हंहो महावीर विमुञ्च लज्जां रणान्निवर्तस्व भव खराज्यम् ।  
किं नाम तारुण्यबलावलेपो भवन्तमद्याप्युपरीकरोति ॥ १०४ ॥  
श्रुत्वेति कोपान्धितधीर्नरेन्द्रः सोऽप्याह योग्योऽस्मि न तेऽधुनापि ।  
गम्योऽस्ति गोमायुशिशोः कदाचिद्गृध्रोऽपि किं रे हरिणाधिराज १०५  
अस्मादिदं दुर्वचनं प्रवृत्तमितीव रोषात्रिपुरान्तकास्त्रम् ।  
अमोघमस्मै नृपचक्रवर्ती मुमोच चिच्छेद च कण्ठपीठम् ॥ १०६ ॥

अथ सुरपथवल्गद्दिव्यभेरीनिनाद-  
द्विगुणितकलभृङ्गारावगर्भेनभस्तः ।  
शिरसि सुरकराब्जप्रेरितं पुष्पवर्षं  
न्यपतदवनिभर्तुर्मङ्गलोद्गारसारम् ॥ १०७ ॥  
पुरमथ रथनूपुराभिधानं गगनचरैः परिवारितः प्रविश्य ।  
अभजत निजपौरुषोपनीतामवनिपतिः खचराधिराजलक्ष्मीम् ॥१०८ ॥  
तदनु विनयवामना नरेन्द्राः खचरपतेरनुजीविनः प्रणम्य \।  
अवनिपरिवृढं किरीटकोटीघटितकराः शिरसा दधुस्तदाज्ञाम् ॥१०९॥  
विलेभे विषयान्सद्यस्तेषामपि महीपतिः ।  
न नाम महतां सेवा भजते जातु वन्ध्यताम् ॥ ११० ॥  
राज्याभिषेकमनुभूय **नभवरेन्द्र**-  
सूनुं निदेशगतमत्र निवेश्य यानम् ।  
श्रीमान्स **वायुगति**संनिहितोऽधिरुह्य  
स्वं **राज्यमम्बरचराधिपतिः** प्रतस्थे ॥ १११ ॥

इति श्वेताम्बरश्रीमदभयदेवाचार्यविरचिते श्रीजयन्तविजयनाम्नि महाकाव्ये श्रीशब्दाङ्के  
आयुधवर्णनो नाम चतुर्दशः सर्गः ।  
**पञ्चदशः सर्गः ।**

इतश्च **सुस्थितः** सूरिः श्री**जयन्त्यां** समाययौ ।  
निजै रराज यः शिष्यैः कल्पशाखीव पल्लवैः ॥ १॥  
मूर्तिमानिव यो धर्मः कुलशान्तेरिवामलम् । -  
कृपावरेण्यपण्यस्त्रीलास्यलीलैकरङ्गभूः ॥ २ ॥  
उद्यत्तीवंतपस्तेजः सोमत्वं च परं दधत् ।  
यो बभौ मिश्रितैः सृष्टः पुष्पदन्तदलैरिव ॥ ३ ॥  
यः केवलावलोकेन विरेजे संशयच्छिदा ।  
व्योमेव व्योमरत्नेन ध्वान्तध्वंसपटीयसा ॥ ४ ॥  
यद्गुणैर्हतचित्तोऽपि तत्त्वार्थविदुराग्रणीः ।  
जायते जनता चित्रं कस्य नेदं विवस्वतः ॥ ९ ॥

श्रुतपूर्वी समायातं निजोद्याने महीपतिः ।  
गत्वा **विक्रमसिंह**स्तं ववन्दे सपरिच्छदः ॥ ६ ॥  
ततश्च दशनज्योतिर्ज्योतिताधरपल्लवः ।  
आनन्द्य धर्मलाभेन तमारेभे स देशनाम् ॥ ७ ॥  
सार्वसर्वोपमातीतः समस्ताद्भुतवैभवः ।  
श्रीसर्वज्ञपरं देवः सतां निःश्रेयसः श्रिये ॥ ८ ॥  
तदाज्ञामौलिमाणिक्यः सुसाधुश्च गुरुर्मतः ।  
यतः पारीणतां याति जन्तुः संसारवारिधेः ॥ ९ ॥  
लोकंपृणः पृणीतस्तैर्धर्मो जीवदयाग्रणीः ।  
यो मनोरथवल्लीनां स्पर्द्धते निजदोहदैः ॥ १० ॥  
जैनं जनस्य दानानि धर्मकर्म चतुर्विधम् ।  
राजसैन्यमिवानन्यदन्तरारि जयश्रिये ॥ ११ ॥  
सुगतिप्रेयसी पुंसां बोभवीति वशंवदा ।  
जृम्भमाणे जिनेन्द्रोक्तधर्मकार्मणकर्मणि ॥ १२ ॥  
इति देशनया सूरेर्मिथ्यात्वममुचन्नृपः ।  
निःश पङ्कसंपर्कं शरदेव सरिज्जलम् ॥ १३ ॥  
श्रद्धासमृद्धिसंबन्धबन्धुरो धरणीधवः ।  
श्राद्धधर्मधुराधीरधौरेयत्वमधात्ततः ॥ १४ ॥  
अत्रान्तरे द्विजः कश्चित्पाण्डित्यमदमेदुरम् ।  
वाचमुल्लासयामास सर्वज्ञाभावसिद्धये ॥ १५ ॥  
मत्सरो नात्र मे राज्ञा सर्वज्ञो मन्यतेऽद्य यत् ।  
अप्रमाणेन तेनायं किं त्वेतैर्विप्रतारितः ॥ १६ ॥  
सर्वज्ञो नास्ति यायः प्रमाणैः पञ्चभिर्न सः ।  
यदेवं तद्भवेदेवं यथा व्योमसरोरुहम् ॥ १७ ॥  
.........र[^4]म्याङ्गहारिण्यो यथा रूपं मृगीदृशः ।  
विलोकते तथा चक्षुः सर्वज्ञस्य न जातुचित् ॥ १८ ॥

[^4]: "१. 'मनो' इति स्यात्."

वधूनामधरस्येव मधुरां मधुसंपदम् ।  
नैव सर्वज्ञतां जातु गृह्णीते रसनेन्द्रियम् ॥ १९ ॥  
ग्रामरागादिसंदर्भगर्भसौभाग्यभूषणम् ।  
गीतिभङ्गीमिवादत्ते श्रोत्रं सर्वज्ञतां नहि ॥ २० ॥  
कर्पूरागरुकस्तूरीविचित्रकुसुमोद्भवम् ।  
सौरभ्यमिव नादत्ते सर्वज्ञं प्राणमिन्द्रियम् ॥ २१ ॥  
सर्वज्ञोऽस्तीति न ज्ञानं स्पृशति स्पर्शनेन्द्रियम् ।  
कुष्टिन्यङ्गमिवानङ्गसमाङ्गो जातु धीधनः ॥ २२ ॥  
प्रत्यक्षं पञ्चधाप्येवं सुधासर्वज्ञसाधने ।  
तत्प्रतिष्ठाविधौ मानं जातु मानं च वल्गति ॥ २३ ॥  
लिङ्गेन लिङ्ग्यतेलिङ्गी साध्यधर्मविभूषितः ।  
अविनाभावसंबन्धं संबन्धेन च नात्र तत् ॥ २४ ॥  
सर्ववित्तोपमानेन प्रमाणेनैष गृह्यते ।  
प्रवर्तते हि सादृश्यात्तद्गोगवययोरिव ॥ २५ ॥  
परेषां नागमेनापि सर्ववित्साध्यते बुधैः ।  
अन्योन्याश्रयदोषो हि निर्विवादोऽत्र वादिनाम् ॥ २६ ॥  
नार्थापत्तिप्रमाणं च सर्वज्ञास्तत्त्वसिद्धये ।  
तत्र साध्या विनाभावभावो यत्रास्ति कश्चन ॥ २७ ॥  
प्रमाणपञ्चकस्यैवं सर्वज्ञो नास्ति गोचरः ।  
तदभावप्रमाणेनाभावस्तस्येति मन्यताम् ॥ २८ ॥  
अनुज्ञया गुरोस्तस्य क्षुल्लको वादिसत्तमः ।  
प्रतिवादिवचोऽनूद्य दूषयामास वादिनः ॥ २९ ॥  
न सर्वज्ञः प्रसिद्धस्ते साध्यधर्मीह साधने ।  
अप्रसिद्धविशेष्यत्वं पक्षदोषः स्फुटस्ततः ॥ ३० ॥  
हेतुमप्याश्रयासिद्धहेतु.............. दूषितम् ।  
अन्धुमन्ध इवाग्रेऽपि कुदृष्टेत्वं न पश्यसि ॥ ३१ ॥

प्रमाणपञ्चकं तस्याग्राहकं तव चेन्मतम् ।  
आत्मीयं परकीयं वा तार्किकंमन्य तद्वद ॥ ३२ ॥  
प्रत्यक्षाद्यैस्तवाज्ञातं यदि वस्तु न विद्यते ।  
तदा पितामहाद्याः स्युरसंभवपदं तव ॥ ३३ ॥  
ततस्तवापि नो जन्म संभवीति प्रसज्यते ।  
पण्डितैस्तदही लाव्यं पाण्डित्यं खण्डितान्वयम् ॥ ३४ ॥  
द्वितीय के तु पक्षे स्यान्नूनं सर्वज्ञता तव ।  
यो वेत्ति तत्र सर्वेषां प्रत्यक्षाद्यपवर्तनम् \।\। ३५ \।\।  
ब्रूषेऽथ साध्यधर्मीह सर्वज्ञः परसंमतः ।  
ततश्च पक्षहेमू (तू)क्तदोषो श्लेषोऽपि कोऽपि न ॥ ३६ ॥  
तेन निर्मूलमेवेदं साधनं यत्त्वयोदितम् ।  
प्रामाण्य कोटिर्सट कथमाटीकते ततः ॥ ३७ ॥  
प्रमाणमप्रमाणं वा पराभ्युपगमस्ततः ।  
प्रमाणं चेत्त्वयैवेदं साधितं नः समीहितम् ॥ ३८ ॥  
अप्रमाणे तु तत्र स्युः सर्वे दोषास्तथैव ते ।  
पाण्डित्यमुखयोर्मूर्खमालिन्याय मखीसखा ॥ ३९ ॥  
अथ ब्रूषे प्रमेयोऽयं कल्पनयैन (?) कल्पितः ।  
विद्यमानस्य सा तस्या विद्यमानस्य वामता ॥ ४० ॥  
पक्षे सा प्रथमे व्यर्था तस्य सत्वाद्विनापि ताम् ।  
तृद्विधानेऽपि वेदादौ भवेत्सातिप्रसङ्गतः ॥ ४१ ॥  
स तु कल्पनया हन्ति निरासो नोचितस्ततः ।  
विरुद्ध साधकत्वेन विरुद्धो हेतुरत्र ते ॥ ४२ ॥  
अथास्याविद्यमानस्य कल्पनाभिमता तव ।  
एवं न कोऽपि हेतुः स्यादाश्रयासिद्धिभोजनम् ॥ ४३ ॥  
बौद्धं प्रत्यात्मनित्यत्वे साध्येऽनुत्पत्तिरादृता ।  
सुकल्पसाध्यधर्मित्वात्सद्धेतुः स्याप्रसङ्गतः ॥ ४४ ॥

प्रमाणपञ्चकाभावः सर्वज्ञाभावसिद्धये ।  
ज्ञातोऽनवस्थयाक्रान्तो ज्ञातोऽज्ञस्यापि किं न सः ॥ ४५ ॥  
संबन्धग्रहणं तत्र न मानाग्राह्ययोस्तयोः ।  
इत्यज्ञाते स्वरूपेऽस्वस्वरूपासिद्धता भवेत् ॥ ४६ ॥  
पुरुषत्वान्न सर्वज्ञः सोऽस्मदादिवदित्यपि ।  
न युक्तमत्र संदिग्धविपक्षावृत्तिसाधनात् ॥ ४७ ॥  
किं च पश्यत्ययं सर्वमिन्द्रियापेक्षया न वा ।  
सर्वज्ञो नादिमे पक्षे यन्नातीन्द्रियभाववित् ॥ ४८ ॥  
पक्षान्तरेऽपि सर्वज्ञाः स्युरन्धबधिरादयः ।  
इति चेत्तदसद्येनाभ्युपागमपराहतम् ॥ ४९ ॥  
किं च ज्ञानं न सर्वज्ञविज्ञानत्वाद्यथा तव ।  
नेदं सम्यगिहोपाधिर्यज्ज्ञानाचरणोदयः ॥ १० ॥  
प्रागभावं यदि ब्रूषे प्रध्वंसाभावमस्य वा ।  
पश्चात्पूर्वं तदस्ति त्वं सर्वज्ञस्य न वेत्सि किम् ॥ ११ ॥  
अस्येतरेतराभावे सत्त्वं कुम्भेभयोरिव ।  
स्यान्नात्यन्तमभावोऽपि सतोऽनुमानतोऽमुतः ॥ ५२ ॥  
अस्त्यतीन्द्रियविज्ञेयः साक्षात्कारीह कश्चन \।  
चन्द्रार्कग्रहणादीनामालिङ्गाद्युपदेशतः \।\। १३ \।\।  
तथोपदशको यत्र यः साक्षात्कुरुते स तम् ।  
अस्मदादिर्यथा स्वानुभूते भावे तथा च सः ॥ १४ ॥  
प्रमाणपञ्चकेत्यादिहेतुर्मो(र्मू) लांशतस्ततः ।  
स्वरूपासिद्धिमध्यास्ते शलभोऽग्निशिखामिव ॥ १५ ॥  
सर्वज्ञे संशयः प्राप्तः साधकं बाधकं विना \।  
मानं त्वयेति नाशङ्क्यंमदुक्तव्यक्तयुक्तितः ॥ १६ ॥  
अथ ब्रूषे निराकारं ज्ञानं सर्वविदो यदि ।  
तत्तदाकारशून्यत्वान्नाप्यर्थग्रहणे प्रभुः ॥ १७ ॥

निजाकारेण साकारे तत्र नार्थावभासनम् ।  
प्रसज्येत पराकारदरिद्रं तद्यतो मतम् ॥ १८ ॥  
अथार्थैरपिताकारे तत्र विश्वस्य शून्यता \।  
प्रसज्यते ततो ज्ञानं तत्र गोचरयत्वदः ॥ १९ ॥  
अर्थः समर्पिताकारैरनन्तैस्तत्समाकुलम् \।  
सजातीयविजातीयभेदनिर्ना(र्णा)यकं कथम् ॥ ६० ॥  
अत्रोच्यते त्वयोद्दिष्टा दोषा ज्ञाने हि कोऽपि न ।  
अर्थग्रहणरूपेण परिणामि हितं मतम् ॥ ६१ ॥  
ततोऽनन्तस्वभावत्वादनन्तार्थोपलम्भकम् ।  
ज्ञानं सिद्धमितः सिद्धिः सर्वज्ञस्येति मन्यताम् ॥ ६२ ॥  
निर्जिते मुनिना वादे निग्रहस्थानमागतः ।  
निर्भर्त्स्य मत्सरी राज्ञा स ततो निरकास्यत ॥ ६३ ॥  
प्रशशंस विशामीशस्ततस्तं वादिनं मुनिम् ।  
इत्थं प्रभावना जज्ञे त्वत्तोऽद्य जिनशासने ॥ ६४ ॥  
विकल्पजालकल्लोलैर्जल्पकल्लोलिनीपतौ ।  
पातालप्रणयिन्यत्र धीरभूत्तस्य वादिनः ॥ ६९ ॥  
मुनेऽद्य मौनमुद्रास्ये वैलक्ष्यं वास्य वादिनः ।  
ददे त्वयाददे वाशु जल्पकौशलजं यशः ॥ ६६ ॥  
अथ विद्याधरः कश्चिदवतीर्य विमानतः ।  
मुनिं नत्वा नृपं चास्य व्यजिज्ञपदतिप्रियम् ॥ ६७ ॥  
योऽपजह्रे सुतस्तेऽसौ वैताढ्यं सानुकूलया ।  
चक्रे देवतया राजकन्येशश्चक्रवर्त्यपि ॥ ६८ ॥  
सोऽयमायाति भूमीन्द्र प्रसाध्य जगतीमिह ।  
**जयन्तः**स्वभुजप्राप्यशौर्यनिर्जितशात्रवः ॥ ६९ ॥  
सुरखोतस्विनीस्रोतः स्रुतं वारीव शीतलम् ।  
राज्ञोऽथ तद्वचोऽपास्य तापं पुत्रवियोगजम् ॥ ७० ॥

अभूदवीचिभिः स्नातः सस्नेहं सुतवार्तया ।  
दिदृक्षुरक्षिपच्चक्षुस्तं ततः स नभस्तले ॥ ७१ ॥  
आययौ खेचरश्रेणिचक्रवर्तिश्रियः प्रियः ।  
विमानैः पूरयन्नाशा मुदा च नयने पितुः ॥ ७२ ॥  
जिनेन्द्रमिव देवेन्द्रः समुत्तीर्य विमानतः ।  
नमश्चक्रे नमस्यार्हं**श्रीजयन्तो** गुरुं ततः ॥ ७३ ॥  
आश्चर्यैकपदैर्गुणैस्त्रिभुवने भ्राम्यद्यशःसौरभै-  
स्तैस्तैरभ्युदयैरसी····सुक्कृतप्रागल्भ्यलभ्यैर्भृशम् ।  
दिग्यात्रासु जयैश्च तस्य जनको नारञ्जि राजा तथा  
श्लाघ्यैः श्रीजिनधर्मकर्मभिरपि प्रीत्या गृहीतैर्यथा ॥ ७४ ॥  
पितुः स विद्याधरचक्रवर्ती सुश्रावकत्वेन गुणी गुणेन ।  
तदा कुमारोऽपि मुदम्बुपूरैःसमुद्रमुद्रां बिभरांबभूव ॥ ७९ ॥  
मुखालोकैः प्रौढप्रणयसुभगैस्वस्य सुगुरोः  
कृतार्थीकुर्वाणो नयननलिने भूपतिरथ ।  
पदोरर्चांकृत्वा मणिमुकुटिदीप्तांशुकुसुमै-  
रलंचक्रे शक्रानुज इव विभूत्या स सदनम् ॥ ७६ ॥  
सर्वत्र क्षितिमण्डले क्षितिधवैः **श्रीविक्रमक्ष्मापते**-  
रादेशेन विनिर्मिताद्भुततमा जैनेन्द्रहर्म्यावलिः ।  
उन्मीलन्मणिकिंकिणीक्वणमिषादाख्यातुमभ्युद्यते  
वाभादद्भुतपुण्यकीर्तिपटला कान्ता प्रभुत्वाश्रया ॥ ७७

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये श्रीशब्दाङ्के  
नरेन्द्रसम्यक्त्वप्रतिपत्तिवर्णनो नाम पञ्चदशः सर्गः ।  

**षोडशः सर्गः ।**

अन्यदा सदसि राजशासनाद्वेत्रिणा सपदि संप्रवेशितः ।  
विक्रमक्षितिपतेः पुरः पुमान्कश्चिदेवमवदत्कृताञ्जलिः ॥ १ ॥

अस्ति **हास्तिनपुरं भवसुराम्नाति[^5]**दूरभुवि देव विश्रुतम् ।  
येन दक्षिण\[दि\] गङ्गनामुखाम्भोरुहे तिलकचारुता दधे॥ २ ॥  
चन्द्रकान्तमणिसान्द्रकान्तिभिर्यज्जिनेन्द्र्सदनैर्मनोरमैः ।  
स्वं पुरीमिव हसत्यनुक्षणं गोत्रभिद्विहितनीतिसंपदम् ॥ ३ ॥  
यत्र वेदमुखरा द्विजातयः सप्तमींभवनभूमिमाश्रिताः ।  
संवदन्ति निजवासनोद्धतं कुम्भजन्ममुनिना सहान्वहम् ॥ ४ ॥  
पालयत्यवनिपालमण्डलीमौलिलालितपदस्तदद्भुतम् ।  
**वैरिसिंह** इति वैरिसुन्दरीलोचनाञ्जनतमिस्रभास्करः ॥ ५ ॥  
स्फारपुष्करकदम्बचुम्बिता यस्य खड्गलतिका कराम्बुजे ।  
युद्धनाशितहतावनीभृतानामवर्णवाहिकाश्रियं दधे ॥ ६ ॥  
भाग्यसंपदिव पुष्पधन्वनः सृष्टिसारमिव पद्मजन्मनः ।  
तस्य देव कमलेव वारिधेरद्भुतस्ति **रतिसुन्दरी** सुता ॥ ७ ॥  
तत्स्वयंवरविधानकौतुकोत्साहदर्शनसमीहया नृपः ।  
रूपयौवनमदाभिमानिनः सर्वतः क्षितिपतीनजूहवत् ॥ ८ ॥  
किंतु सन्तु शतशःपरे नृपा रूपसंपदधिकाभिमानिनः ।  
**श्रीजयन्त**मपहाय नापरस्तन्मनोन्तरधिकं विजृम्भते ॥ ९ ॥  
वाचमेवमवनीपुरंदरः सुन्दरामथ निपीय सादनम् ।  
तत्क्षणं कृतयथोचितक्रियं राजदूतमवदत्प्रमोदतः ॥ १० ॥  
इत्थमस्ति यदि दूत नूतनस्नेहमोहितमना महीपतिः ।  
**श्रीजयन्त**मवलम्बितक्रमं प्रेषयामि सममेव तत्त्वया ॥ ११ ॥  
संमतेन निजगोत्रमन्त्रिणां वासरेऽभ्युदयशंसिनि द्रुतम् ।  
**श्रीजयन्त**मथ स व्यसर्जयद्भूरिसैन्यभरभङ्गुरावनिम् ॥ १२ ॥  
दुन्दुभिध्वनिभरेण रोदसीं पूरयन्नपरिमेयविस्तरः ।  
सोऽचलद्बलविमर्दरेणुभिर्दर्शयन्नहनि दर्शयामिनी ॥ १३ ॥  
अध्वनि प्रतिदिनं स नूतनैः कौतुकैस्तरललोचनाञ्चलः ।  
वासरैः परिमितैरपि द्रुतं प्राप **हास्तिनपुरं** नरेश्वरः ॥ १४ ॥

[^5]: "१. ‘भवे सुराणना’ इति पाठे सुराट् संबोधनम् ."

तं समागतमवेत्य पूरुषैर्वैरिसिंहनृपतिः प्रमोदतः ।  
संमुखं निखिलसैन्यसंचयन्यञ्चितावनितलस्तदाचलत् ॥ १५ ॥  
उत्सहिष्णुहृदयौ समन्ततस्तत्र तौ क्षितिपती वितेनतुः ।  
....वितीमथ मिथः प्रथीयसा गौरवेण गुणरत्नरोहणौ ॥ १६ ॥  
भूपतिस्तदनु भूरिसत्कृति प्रीतिमप्रतिमरूपसंपदम् ।  
**श्रीजयन्त**युवराजमादरा\[दा\] निनाय निजमुद्ध्वजं पुरम् ॥ १७ ॥  
भूरि पौरजरतीकरक्षरल्लाजलाञ्छितशिरः शिरोरुहः।  
तत्र सत्वरनरेन्द्रदर्शिते वेश्मनि स्मितमुखः स तस्थिवान् ॥ १८ ॥  
हर्षनिर्भरमहीभृदाहृतातिथ्यसुस्थितवपुः परि............ ।  
.................................................................दः ॥ १९ ॥  
**बन्दिवृन्दननिदेन[^6]** बोधितः प्रातरेव कृतदेवतार्चनः ।  
तत्स्वयंवरविधानमीक्षितुं तत्क्षणादकृत स प्रसाधनम् ॥ २० ॥  
दिव्यभूषणगणैः स भूषितः कान्तिचक्रकृतशक्रकार्मुकैः ।  
\[\[कां\]चन श्रियमवाषदद्भुतां दाहतः प्रथममङ्गजो यथा ॥ २१ ॥  
रूपसंपदनुरूपमण्डनाडम्बराहितमहाकुतूहलः।  
तत्स्वयंवरसमाहृताखिलक्षोणिपालमगमत्सभाङ्गणम् ॥ २२ ॥  
तत्र चित्ररचनामनोहरं काञ्चनोपचितमञ्चमुच्चकैः ।  
आरुरोह स नरेन्द्रदर्शितं तुङ्गभूधरमिवाशु केसरी ॥ २३ ॥  
विस्फुरत्यथ स दक्षिणेक्षणे पाणिपीडनविधानशंसिनि ।  
पूर्वभूधरतटीमिवार्यमा हेमविष्टरमलंचकार च ॥ २४ ॥  
भूभृतः सदसि तस्य भूषणोद्भाषिरत्नमुकुरेषु विम्बितः ।  
रूपसंपदपहस्तिता क्षणादाश्रितास्तमिव सेवनेच्छया ॥ २१ ॥  
यैः पुरा स्फुरदुरुप्रभाभराद्राजभिः सदसि भास्करायितम् ।  
**श्रीजयन्त** युवराज्यसंनिधौ से दधुर्दिनविधूपमेयताम् ॥ २६ ॥  
तत्र पौरनिकरेषु कौतुकोत्तानलोचनपुटेष्वनुक्षणम् ।  
मागधेषु निजबुद्धिवर्धितोद्दामकाव्यरचनाभिधायिषु ॥ २७ ॥

[^6]: "१. 'निन' इति स्यात्."

उल्लसत्यगुरुसौरभेजनघ्राणतर्पणविधौ पटीयसि ।  
मूर्छति प्रतिपदं च दुन्दुभिध्वानमांसलितशङ्खनिस्वने ॥ २८ ॥  
गीतमङ्गलकुतूहलोन्मुखे भूरिपौरयुवतीकदम्बके ।  
स्वाचितासननिवेशदर्शितप्रीतिषु क्षितिवधूविलासिषु ॥ २९ ॥  
सान्द्रचन्द्रकरसोदराम्बरा चारुचन्दनतरङ्गसंगता ।  
मूर्तिमत्युदितवक्त्रवारिजा स्वर्धुनीव कुचचक्रशालिनी ॥ ३० ॥  
अङ्गसंगतिविचित्रभूषणोद्गीर्णकान्तिकृतशक्रकार्मुका ।  
**उत्तम[^7]**द्गुरुपयोधरोद्धुरा मेघकालकमलेव जङ्गमा ॥ ३१ ॥  
श्रोणिबिम्बकुचकुम्भगौरवान्माशु गच्छतु रसा रसातलम् ।  
दानमेदुरमतङ्गसालसं मन्थरां गतिमितीव तन्वती ॥ ३२ ॥  
चक्रभृत्करघृतस्वयंवरोद्दामदामनि निविष्टलोचनाम् ।  
गन्धलुब्धमधुपाङ्गनाथ... ध्वानमत्सरभरादिवानिशम् ॥ ३३ ॥  
कामिनीजननिसर्गसज्जया लज्जया विनतचक्रवारिजा ।  
वाञ्छिताभिनवभर्तृदायिनः कुर्वतीव नतिमङ्गजन्मनः ॥ ३४ ॥  
आविरास रसनागुणक्वणत्किङ्किणीनिकरबोधितस्मरा \।  
**वैरिसिंह**नरनाथनन्दिनी नन्दिनी निखिलभूपचक्षुषाम् ॥ ३५ ॥  
                                
(कुलकम्)  
भासयत्युरु सभा नभोऽङ्गणं तां जयन्तयुवराजभास्करे ।  
चेतसापि विजहुः क्षितीश्वरा वासरश्रियमिवांशुतारकाः॥ ३६ ॥  
व्यालिलेख मुहुरङ्घ्रिणा महीं सा चकर्ष भृशमंशुकाञ्चलम् ।  
**श्रीजयन्त**युवराजदर्शने कारिता किमु न पुष्पधन्वनः ॥ ३७ ॥  
एतदीयवदनेन्दुदर्शनादुत्तरङ्गगुरुरागसागराः ।  
चेष्टितानि विदधुर्वसुंधराधीश्वराः सदसि ते स्मरोद्धतम् ॥ ३८ ॥  
प्राप्तरेखमखिलेषु भूभुजां भूषणेषु निजहारमुज्ज्वलम् ।  
उन्नतेन हृदयेन सर्वतः कोऽप्यदर्शयदखर्वगर्वतः ॥ ३९ ॥

[^7]: "१. 'न्न' इति स्यात्."

हन्ति पञ्चभिरपीषुभिः स्मरो मां तदेनमभिहन्मि हेलया ।  
कोऽप्यभाषत नृपः कृपाणिकावल्गुवल्गनमितीव सूचयन् ॥ ४० ॥  
नागवल्लिदलवीटिकामिषादङ्गुलीरिव मुखे विनिक्षिपन् ।  
कोऽप्यलक्ष्यत पतिंवरेच्छया मन्मथस्य पुरतः क्षितीश्वरः ॥ ४१ ॥  
अङ्गुलीयमणिदर्पणे महत्येणनाभितिलकं न्यभालयत् ।  
कोऽपि भूपदुहितुः समीहयेवाक्षरावलिमली कसंगताम् ॥ ४२ ॥  
पाटवं वचसि नाटयन्मुधा मीनलाञ्छनगुरोर्निदेशतः ।  
नव्यकाव्यरचनासु चातुरीं कोऽप्यदर्शयदुदारदर्शनः ॥ ४३ ॥  
संभ्रमाद्विवृतमीक्षणाम्बुजं कोऽप्यधत्त वसुधापुरंदरः ।  
पातुमेकसमयं नृपाङ्गजारूपसंपदमृतच्छटा इव ॥ ४४ ॥  
कीर्तनं विशतु मा स्म कन्यका काङ्क्षिणामपरभूभृतामिव ।  
अङ्गुलीकिसलयेन कश्चन श्रोत्रसंपुटमिति व्यघण्टयत् ॥ ४५ ॥  
व्यालिलेख सदसि क्रमाङ्गुलीपल्लवेन तपनीयविष्टरम् ।  
तत्र सुप्तमधिकं परिश्रमाद्बोधयन्निव झषध्वजं पुरः ॥ ४६ ॥  
बन्दिवृन्दनिनदं स संमदां संनिरुध्य मधुरोद्धतध्वनिः ।  
भूपतीन्विदितवंशविक्रमान्वेत्रभृत्क्रमवशादकीर्तयत् ॥ ४७ ॥  
शंभुशैलमभिमानलीलया वामपाणिकमले निघाय यः ।  
आचकाङ्क्ष किल दक्षिणे करे कर्तुमुचम....राचलं बली ॥ ४८॥  
पुष्पलावमवलूय मस्तकानर्चयत्यसमविक्रमे क्रमान् ।  
यत्र तद्गुणवरं विलोकयन्नाकुलः समभवत्त्रिलोचनः ॥ ४९ ॥  
तं सुरासुरसमाजरावणं रावणं रणधुरीणविक्रमम् ।  
प्रेतभर्तुरतिथिं वितन्वता येन शान्तिकमतन्यत क्षितेः ॥ ५० ॥  
तस्य मैथिलसुताविलासिनो राम इत्यनघनामशालिनः ।  
अन्वये शशिमुखि क्षणं पुरः पश्य भूपमनुरूपवैभवम् ॥ ५१ ॥  
एतदङ्कशयनीयशायिनी नेत्रनीलनलिनावलोकनैः ।  
राघवान्वयपुरीं निरन्तरं त्वं कृतार्थय कुरङ्गलोचने ॥ ५२ ॥

तं निरूप्य नृपतिः पतिंवरा किंचिदञ्चितपुटेन चक्षुषा ।  
अत्र रागविमुखादिति...व्युत्ससर्ज फणिवल्लिपल्लवान् ॥ १३ ॥  
क्षोणिवल्लभमथापरं पुरः स्मेरकैरवसमानलोचनम् \।  
वेत्रभृन्मृगदृशो वशीकृतास्तोकराजकमदर्शयद्द्रुतम् ॥ १४ ॥  
यत्प्रतापतपनोपतापितैः कौशिकैरिव जवादरातिभिः ।  
नामसाम्यमधिगम्य भूभृतां कन्दरासु परिकल्पिता स्थितिः ॥ १९ ॥  
सैष चन्द्रमुखि वेदनायकः सायकाम्बुशमितारिपावकः ।  
अस्ति तेऽत्र यदि नेत्रकौतुकं तद्वृणीष्व विषयाभिलाषिणि ॥ १६ ॥  
रूपवत्यपि गुणैकभाजने तत्र सा समभवत्पराङ्मुखी ।  
प्रेमपूर्वजनुरर्जितं क्वचिज्जायते हि किमिवात्र कौतुकम् ॥ १७ ॥  
संमुखं सपदि वेत्रधारिणा तामथान्यनृपतेर्निनाय सा ।  
हंसिकामिव तरङ्गपद्धतिः पङ्कजादपरपङ्कजं क्षणात् ॥ १८ ॥  
सिन्धुरोधसि यदीयसिन्धुराः संचरन्ति मदवारिदुर्धराः ।  
सांयुगीननिजशौर्यचर्यया दिग्गजानिव विजेतुमूर्जितान् ॥ १९ ॥  
उज्जयन्यधिपतेस्तनूद्भवः सोऽयमद्भुतविलासमन्दिरम् ।  
पाणिपीडनविधाविहाधुना मन्त्रिकर्मणि तबाशु मन्मथः ॥ १० ॥  
विस्फुरत्तरलमीननेत्रया चक्रयुग्मकुचकुम्भशोभया ।  
राजहंसगतयाज हस्तया सख्यमस्तु तव देवि सिप्रया ॥ ११ ॥  
एवमाहितुरसापि सा दधे नाभिलाषमपि तत्र भूपतौ ।  
सौकुमार्यरसिका कुमुद्रती भाखतीव महसां समाश्रयौ ॥ ६२ ॥  
तामथापरमहीमहेश्वरस्याभिमुख्यमनयन्मृगेक्षणाम् ।  
नीतियुक्तिरिव भाग्यशालिनः संपदं सपदि वेत्रधारिणी ॥ १३ ॥  
यत्तुरङ्गखुरपातदारितक्षोणिरेणुनिकरेऽम्बरस्पृशि \।  
धातुरिष्टपरिमाण संग्रहव्यग्रहाजनि चिरात्परिग्रहे ॥ ६४ ॥  
सोऽयमङ्गनृपतिः सुराङ्गनागीयमानभुजदण्डविक्रमः ।  
दृष्टिरस्तु तव देवि साक्षिणी समिवेशविधयेऽत्र चेतसः ॥ ११ ॥

भारती वसति वक्र...................... वारिधेः सुता ।  
अस्य चाङ्कमधिगम्य निर्मलं त्वं तयोर्भव शुभे तृतीयका ॥ ६६ ॥  
तामनादरवतीमिहाधिकं सावितर्क्य सुकुमारया गिरा ।  
अन्यमुन्नतभुजं महीभुजं ख्यातकीर्ति................द्रुतम् ॥ ६७ ॥  
शिश्रिये निशितशस्त्रघट्टनप्रोच्छलच्छिखिशिखामिषेण यः ।  
संभ्रमाद्युधि जयश्रिया हरे व्यत्ययादिव वसानयांशुकम् ॥ ६८ ॥  
भस्मसात्कृतमवेत्य मन्मथं मन्मथारिनयनोत्थतेजसा ।  
भूप एव तमिवाधिकद्युति यं व्यधत्त विधिरद्भुतावधिम् ॥ ६९ ।  
सोऽयमब्जनयने ककुब्जये कुब्जतामहिपते करोति यः ।  
**कन्यकुब्ज**नृपतिश्चमूभरैर्नेत्रपङ्करुहगोचरोऽस्तु ते ॥ ७० ॥  
क्षेप्तुमस्य शिरसीव तत्क्षणं पादपद्ममुदपातयत्..........।  
गन्तुमन्तिकमसौ समुत्सुका **श्रीजयन्त**नृपतः समीहितम् ॥ ७९ ॥  
यानपास्य नृपतीन्पतिंवरा सा जगाम गुरुकामविह्वलान् ।  
ते तयाञ्जनघनैर्विलोचनैः श्यामतां दधुरिवाक्षमेक्षिताः ॥ ७२ ॥  
सा विहाय नृपतीनथाजनि **श्रीजयन्त**मभि भूपतेः सुता ।  
नाकिनोऽनुपमरूपसंपदः श्रीर्मुकुन्दमिव मन्थनेऽम्बुधेः  
तत्र चित्रितजगत्रयाधिकं सानुरागमनसं विशङ्क्य ताम् ।  
वेत्रभृत्तदनु तापमुच्चकैरभ्यधत्त मधुराक्षरामिति ॥ ७४ ॥  
यत्करेऽरिकरिकुम्भभेदनोन्मुक्तमौक्तिकमरेण दन्तुरः ।  
भात्यसिः समिति वीक्ष्य नश्यतः सत्त्वरानुपहसन्निव द्विषः ॥ ७९ ॥  
विष्टपत्रयजयैकधुर्यया निर्जितः स्वभुजशौर्यचर्यया ।  
**कुण्डलाख्य**विबुधो मदोद्धतोऽप्याशु दास्यमभजद्यदग्रतः ॥ ७६ ॥  
जैनजैत्रभुजशालिना प्रजा पालिताभ्यधिकऋद्धिवृद्धिभिः ।  
निन्दति स्म मरुतामपि श्रियं सोऽस्ति **विक्रम** इति क्षितीश्वरः ॥७७॥  
संमुखः सखि स एष शोथितद्वेषि पङ्कनिकरः स्वतेजसा ।  
उल्लसन्निजकुलैकभास्करः **श्रीजयन्त** इति तत्तनूद्भवः ॥ ७८ ॥

उच्छलत्प्रबलपक्षशालिनाप्याधिमुख्यमुपगम्य चापलात् ।  
यत्प्रतापदहर्नेऽतिदुःसहे **सिंहलेन** शलभायितं युधि ॥ ७९ ॥  
सिंहलीवदनचन्द्रचन्द्रिकां सिंहिकासुत इवासि भीषणः ।  
यस्य बाहुरसहिष्ट विष्टपानिष्टलुण्ठनपटुर्न संगरे \।\। ८० ॥  
खेचरेशमतिदुःसहैः शरैः कुर्वतापि नृपतेः कुटुम्बिनम् ।  
चक्रवर्तिपदसंपदात्मसाद्येन राजतगिरो व्यधीयत ॥ ८१ ॥  
यश्चकार शरघोरणिक्षतान्खेचरान्समिति भूमिगोचरान् ।  
तद्वधूनयनबाष्पबिन्दुभिः सार्धमुद्व... ति पुरः पुरः स्मरान्(?) ॥ ८२॥  
आदिकोलकुलशैलकच्छपाम्भोधिभोगिपतिदिग्मतङ्गजाः ।  
सन्ति संप्रति चिरात्सुखोन्मुखा भारमुद्धरति यद्भुजे भुवः ॥८३ ॥  
चन्द्रमाः शशमलीनसच्छविस्तापकृत्तरणिरुग्रतेजसा ।  
तन्न किंचिदसृजद्विधिश्चिरादस्य येन मुखमेति तुल्यताम् ॥ ८४ ॥  
कस्य तस्य सखि भूपसंपदं स्तोतुमेति रसना समर्थताम् ।  
यस्य विश्वजनतातिशायिनो मन्मथेन तुलनापि लाञ्छनम् ॥८६॥  
कौशलेन कलया कुलेन च त्वं तमेनमनुरूपमात्मनः ।  
एहि मुग्धहृदये वृणु द्रुतं रोहिणीव हरिणाङ्कमुत्सुका ॥ ८६ ॥  
आकर्ण्य कर्णमधुरामिति वाचमुच्चैः  
किंचित्रपामरमपास्य नरेन्द्रपुत्री ।  
मालां खयंवरमहोत्सवसाक्षिणीं तां  
**श्रीमज्जयन्त**नृपतेः क्षिपति स्म कण्ठे ॥ ८७ ॥  
अंसदेशनिहितामथ मालां तां दधन्नरपतिविंरराज \।  
शेषभूमिपतिकीर्तिपताकामाहितामिव मनोभवभर्त्रा॥ ८८ ॥  
उद्गच्छद्गुरुमत्सरोद्धुरधियोऽप्यन्येऽथ पृथ्वीभुज-  
स्तत्राशङ्क्य**जयन्त**खेचरपतिं दुर्जेयमाजिक्रमे ।  
मन्दं मन्दमपत्रपामरभवन्नीचैदृशः प्राभृता-  
न्यादायाधृत **वैरिसिंह**विहितान्यासत्प्रतीपंगमा ॥ ८९ ॥

समं तयाभूमिपतेस्तनूजया जयन्तभू (?) तत्सपरिच्छदः सदः ।  
कुतूहलोत्तालपुरंध्रिभिमङ्गलैर्महोत्सवंमांसलयन्नथाचलत् ॥ ९० ॥  
अद्यश्रिया हरिरभाजि विराजतेऽद्य  
पाथोपतिः सुरतरङ्गवतीसनाथम् ।  
देवी शिवा प्रणयिनं हरमद्य लेभे  
पुष्पायुधं रतिरवाप किलाधुनैव ॥ ९१ ॥  
सफलतामधुनैव हि वेधसः श्रमभरोऽपि जगाम विदारयम् (?) ।  
यदनुरूपवरेण समागमः समजनि स्मितपङ्कजचक्षुषः ॥ ९२ ॥  
पौराणामित्थमभ्यर्णे कर्णे कुर्वन्गिरः पथि ।  
मन्दिरं मङ्गलोद्भासि सोऽथ प्राप महीपतेः ॥ ९३ ॥  
                             
(त्रिभिर्विशेषकम् )  
हर्षोत्कर्षाद्द्रुतमुभयतः संगताभिर्वधूभिः  
स्पर्द्धावन्धादधिकरुचिरे कृत्यजाते कृतेऽथ ।  
लग्नेसौम्यग्रहबलयुजि स्वानुभावानुरूपं  
तस्मिन्नुर्वीपतिदुहितरं पर्यणैषी**ज्जयन्तः** ॥ ९४ ॥  
प्रमोदनटनत्रुटत्पणपुरंध्रिहारावली-  
र्गलत्तरलमौक्तिकैः पथि चतुष्कमापूरयन् ।  
ततोऽभिनववल्लभामवनिवल्लभः सादरं  
हरिः श्रियमिवानयन्निजनिकेतमुत्तोरणम् ॥ ९५ ॥  
अनुभवन्ननया सह भूपतिस्तदनु वैषयिकीं श्रियमद्भुताम् ।  
कतिपयान्दिवसान्पितृदर्शनोत्सुकमना अपि तत्र निनाय सः ॥९६॥

इति श्वेताम्बर श्रीमदभय देवाचार्यविरचिते जयन्तविजयनाम्नि महाकाव्ये  
श्रीशब्दाङ्के स्वयंवरवर्णनो नाम षोडशः सर्गः ।  

**सप्तदशः सर्गः ।**

अथ श्रिया निर्जितवैजयन्तं **श्रीमज्जयन्तो** जगदेकवीरः ।  
अध्यारुरोह प्रियया तयेन्द्रः शच्येव सार्धंसविलाससौधम् ॥ १ ॥

सर्गं ...........त .....................................।

.........................................................॥२॥  
.........केन प्रमदाकुलानां कर्णामृतैर्वाग्मिगिरां विलासैः ।  
**श्रीवैरिसिंहेन**विधीयमानयथोर्चितार्चस्य दिनानि यान्ति ॥ ३ ॥  
परेद्यवि **श्रीरतिसुन्दरीद**[^8]प्राणप्रियं विज्ञपयांबभूव ।  
उल्लासयन्ती दशनांशुजालैः सा मीनकेतोरिव वैजयन्ती ॥ ४ ॥  
कस्माद्विमुच्यान्यनरेन्द्रवृन्दं त्वां तूर्णभेवावृणवं सहेलम् ।  
आद्यावलोकेऽपि च तेऽवनीश दिवा मणेरम्बुजिनीव जाता ॥ १ ॥  
विद्याधराणामधिपः स विद्यादेव्या मुखेनोत्तरयांबभूव ।  
प्रियप्रियालापसुधावसेका......... दिवाङ्गत्पुलकाङ्कुरश्रीः॥ ६ ॥  
उवाच सा पूर्वभवे भवस्य स्निग्धा भवानीव सधर्मिणीयम् ।  
बभूव तेऽत्रापि ततोऽनुरागात्स्वभ्यस्तमभ्येति भवान्तरेऽपि ॥ ७ ॥  
तथाहि यस्यां कुचकुम्भचक्षुर्नीलोत्पलास्येन्दुनितम्बबिम्बैः।  
स्त्रैणं चकाशे चतुरङ्गसैन्यैरिवोल्यणैः पञ्चशरस्य राज्ञः ॥ ८ ॥  
**श्रीस्वस्तिमत्यां** पुरि तत्र भूभृद्धभूव **वज्रायुध**नामधेयः ।  
हेलाहतानम्रनरेन्द्रकान्तानेत्राम्बुसंबधितवारिराशिः ॥ ९ ॥  
आसीच्च तत्रैव **समुद्रदत्तः** **कलानदीष्णो[^9]**ऽपि सदा दरिद्रः ।  
स्वपूर्वकर्मस्फुरितानुसारं शुभाशुभं देहभृतां फलं हि ॥ १० ॥  
स कुन्तली कुन्तलभासि पक्षे दिने दिने चन्द्रिकया च चन्द्रः ।  
संपूर्णभिक्षाविरहे तदोच्चैः क्षीणः सपत्न्या सह कान्तिमत्या ॥ ११ ॥  
एकातपत्रेऽपि सुभिक्षराज्ये वदान्यताभाज्यपि तत्र लोके ।  
सुदुर्लभा तस्य बभूव भिक्षा क्व मन्दभाग्यस्य समीहितं वा ॥ १२ ॥  
गृहे गृहे तत्र समं सपत्न्या बभ्राम भिक्षामपि मुक्तमानः ।  
दुष्पूरसीमोदरपूरणाय प्राज्ञोऽपि दुष्कर्म करोति किं न ॥ १३ ॥  
निरन्तरासह्यदुरन्तदुःखदारिद्र्यमुद्राज्वरजर्जिताङ्गौ ।  
तौ दम्पती जीवित निर्व्यपेक्षौ शैलं समारोदुमथ प्रवृत्तौ ॥ १४ ॥  
तमालतालीवनराजिनीलः कालाग्निधूमः किल कौतुकीव ।  
यद्याजतः पूरितरोदसीको निर्गत्य भूभागमलंचकार ॥ १५ ॥  
तङ्गत्तरङ्गैः सरितां प्रवाहैर्मही यदीया सततं चकास्ति ।  
वामभ्रुवामुच्चकुचस्थलीव स्फुरत्प्रभैर्मोक्तिकहारिहारैः ॥ १६ ॥  
तस्मिन्तपस्यन्नथ साधुरैक्षि न्यस्तार्कदृष्टिविहितोर्ध्वबाहुः ।  
हस्तावलम्बाय शिवोन्मुखानां भवाम्बुधौ पातभियेव ताभ्याम् ॥ १७ ॥  
महात्मनो दुष्करकारिणोऽस्य पादप्रणामः खलु शम्बलं नौ ।  
प्रेत्य प्रयाणेऽस्त्विति दध्यतुस्तौ हृद्यं हृदम्भोरुहि भावि भद्रम् ॥ १८ ॥  
श्रीमन्मुनिं तन्मिथुनं बवन्दे हर्षप्रकर्षोद्भुषितामयष्टिः ।  
सधर्मलाभेन ततः कृताशीरादत्तदा तत्र कृतोपयोगः ॥ १९ ॥  
मुक्ताफलं न्यस्तमिव स्वहस्ते ज्ञानेन निर्णीय तयोः स्वरूपम् ।  
आलापयद्भद्र न भद्रमेतत्प्राणं प्रहाणं युवयोरिहैवम् ॥ २० ॥  
निन्द्यं बुधैरात्मवधं विधत्ते कथं सुधीरप्यधमत्वधाम ।  
न चामुतः किंचिदपैति दुःखं व्याधिः कुपथ्यादिव वर्द्धते तु ॥ २१ ॥  
जलाञ्जलिं दित्ससि चेन्निजानां दुष्कर्मणां दुःखशतप्रदानाम् ।  
समीहितार्थीपयिकं तदेकं सुपात्रदानं कुरु भिक्षयापि ॥ २२ ॥  
अङ्गीचकारेति गुरूपदेशं कल्पद्रुमस्येव फलं बुभुक्षुः ।  
ततः प्रमाणं कृतपूर्व्यपूर्वभक्त्या पुरस्तन्मिथुनं प्रतस्थे ॥ २३ ॥  
प्रायेण विद्वज्जनमण्डलीव समन्ततो निर्जलतां तनोति ।  
या ब्रह्मशापप्रहतेरिवोच्चैर्विनाकृता स्वादुफलैर्द्रुमौघैः ॥ २४ ॥  
यादोभिरुग्रैरिव वारिराशिर्या श्वापदैहिँसतरैः कृतार्तिः ।  
दुर्लक्ष्यमार्गा गहनैस्ततस्तां भीमाटवीं तन्मिथुनं विवेश ॥ २५ ॥  
तौ प्राणसंदेहदशामसह्यां तत्रानुभूयाथ तृषाक्षुधार्तौ ।  
सत्त्वादलङ्घ्यामपि तां विलङ्घ्यश्लाघ्यं पुरं प्रापतुरिभ्यलोकैः ॥ २६ ॥  
बम्भ्रम्यमाणं मिथुनं श्लथाङ्गं तत्राथ भैक्षाय तदा तदाप \।  
संपूर्णमिष्टं च कुतोऽपि दातुः स्थले तृषार्तो जलदादिवाम्भः ॥ २७ ॥  
दुःस्थामवस्थामपि जग्मिवांसौ कृच्छ्राप्तभिक्षामभिभोक्तुकामौ ।  
तौ दम्पती तत्र जलाशयान्ते स्थानं ततः शीतलमाश्रयेताम् ॥ २८ ॥  
मासोपवासादितपोविशेषैस्त्वगस्थिशेषाङ्गमनङ्गरूपम् ।  
तस्मिन्पुरे पारणकाय यान्तं तौ दृष्टवन्तौ सुकृती मुनीन्द्रम् ॥ २९ ॥  
सुदुर्लभं सर्वरसप्रशस्यं त्रिलङ्घनान्ते ददतस्तदन्नम् ।  
मुनेस्तदा सर्वमखर्वभावो किं दुष्करं धर्मधनस्पृहां हि ॥ ३० ॥  
तद्दानतस्तौ परमप्रकर्षप्रमोदपीयूषविशेषपानैः ।  
अवेदनाज्ञौ स तृषः क्षुधोऽपि सुखं शिवस्येव तदान्वभूताम् ॥ ३१ ॥  
राजन्समागत्य सुरः सुदृष्टिर्मुनीन्द्रभक्त्याथ तयोरुपान्ते ।  
विद्युप्रभाभासुरकायकान्तिर्विद्युत्प्रभाख्योऽभिदधे स्मितास्या ॥ ३२ ॥  
अहो महादानमिदं तवाभूच्छ्रीमन्मुनेस्तीव्रतपोऽवसाने ।  
महाद्रुमस्येव घनाघनाम्भः संभारवृष्टिः शुचितापशेषे ॥ ३३ ॥  
यद्दुष्करं दुष्करकारिणेऽस्मै विश्राणनं त्वत्करपङ्कजेन ।  
सुपात्रदानानुगुणेन तेन त्वयि प्रसन्नोऽस्मि **समुद्रदत्त** ॥ ३४ ॥  
विधेहि वाग्गोचरसंवरिष्णुः स्ववाञ्छितं तद्विदधामि येन ।  
एवं हि मे नृत्यतु दानधर्मानुमोदनालक्षणपुण्यलक्ष्मीः ॥ ३९ ॥  
कृताञ्जलिर्वीक्ष्य ससंभ्रमस्तं व्यजिज्ञपत्सोऽपि विनम्रमौलिः ।  
सुदुर्लभं श्रीजिनशासनं यल्लेभे मया तत्किमितोऽर्थनीयम् ॥ ३३ ॥  
तथापि सा धार्मिकक्त्सलानां प्रभावसौभाग्यतरङ्गितानाम् ।  
प्रसादवाक्यं भवतां सुरेश मन्मस्तके यातु किरीटसख्यम् ॥ ३७ ॥  
जिनेन्द्रधर्मस्य समुन्नतीनां सार्वत्रिकीणां परभागभाजाम् ।  
सदेहलोकेऽपि भवत्प्रसादान्निबन्धनं स्यामिति मेऽभिलाषः ॥ ३८ ॥  
ततः सुरो चिन्तयदस्य पुण्यैः प्राज्यैरुदेति स्म शुभाशयोऽयम् ।  
जागर्तियः सिद्धिसुखोत्तरायै नरामराधीश्वरसंपदेऽपि ॥ ३९ ॥  
संपत्स्यते ते स्वयमेव पुण्यैस्त्रिविष्टपाभीष्टकरैस्तदिष्टम् ।  
साहाय्यमात्रं त्विह मत्प्रभावस्तं प्रत्यवादीत्त्रिदशः प्रहृष्टः ॥ ४० ॥

[^8]: "१. 'दं' इति भवेत्."

[^9]: "२. सर्वासु कलासु चतुरोऽपि दरिद्रः"

बिभ्रत्यदभ्रां सुरपद्मलक्ष्मीं सौधे समस्ताद्भुतवस्तुभाजि ।  
रूपश्रिया प्रीणितनेत्रया च चक्रे स तौ स्वर्मिथुनायमानौ ॥ ४१ ॥  
ततो विमाने किरणैर्मणीनां दिवामणेर्विभ्रममादधाने ।  
निवेश्य दिव्यर्द्धिविशेषरम्ये स श्रीपुरोद्यानमवापयत्तौ ॥ ४२ ॥  
तदास्य भूभर्तरि कालधर्मःक्रोडीकृते दैववशादपुत्रे ।  
समाकुले राजकुले समन्तादस्तंगते भानुमतीव चक्रे ॥ ४३ ॥  
लुण्टाकलोकेन विलुण्ठ्यमाने गृहे गृहे पौरजनस्य चित्ते ।  
नीराजराज्यग्रहणाग्रहेण डोढौक्यमानेऽपरराजलोके ॥ ४४ ॥  
निधीयमाने च धने धरायां सर्वत्र विस्फूर्जति वैयसे च ।  
राजानमैच्छज्जनता तदानीमुपप्लवानामुपशान्तिहेतुम् ॥४५॥ (विशेषकम्)  
उपद्रवं सर्वमपास्य देवः पयोधरस्येव पयो दवाग्निम् ।  
प्रदर्शयामास ततः कुमारं राज्योचितं राजसभासदां सः ॥ ४६ ॥  
अनेन नाथेन सनाथतां नः श्रीमत्कुमारेण विभो विधेहि ।  
सुरेश्वरेणेव विधिः सुराणां तैर्व्यज्ञपीदं स नमच्छिरोभिः ॥ ४७ ॥  
मुदाभिषिक्तोऽथ स तेन तत्र रराज राजा शरदीव शूरः ।  
यस्य प्रतापः प्रतिपन्थिकान्ताकपोलपत्त्राङ्कुरशोषणोऽभूत् ॥ ४८ ॥  
सुपर्वणा पर्वणि तत्र दत्तश्री**राजसिंहा**परनामधेयः ।  
सामन्तमुख्यैरथ स प्रणेमे पृथुप्रभावो जयशब्दपूर्वम् ॥ ४९ ॥  
तूर्यत्रयं तत्र सुराङ्गनानामपूर्वरूपं रसभावरम्यम् ।  
राज्योत्सवेऽभूत्तदशेषविश्वं प्रमोदमुद्राङ्कितमेव यत्र ॥ ५० ॥  
एकातपत्रं विदधे स्वराज्यं स धर्मधुर्यो जिनशासनं च \।  
दिव्यप्रभावात्प्रभविष्णु किं न त्रिवर्गसर्वस्वमितीन्दुकीर्ति ॥ ५१ ॥  
यदद्भुतं किंचन देहभाजां यद्वर्णनाव्यग्रमुखा नरेन्द्राः ।  
यदैहिकामुष्मिकसौख्यमूलं विश्राणितं तत्त्रिदशेन तस्य ॥ ५२ ॥  
अयं घनस्येव समुन्नतिं यजिनेन्द्रधर्मस्य शुचिः करोति ।  
तदुक्तनिर्वाहधुरंधरेऽत्र स्थाने ममासौ सफलः प्रसादः ॥ ५३ ॥  
इति प्रमोदामृतवीचिमज्जन्मनाः सुरेन्द्रप्रतिमः स देवः ।  
विद्युत्प्रभःक्षमापभृतमुवाच वाचस्पतेरपि प्रीतिकरैर्वचोभिः (?) ॥५४॥  
धर्म्यैर्गुणैस्ते हृदयं मदीयं वशीकृतं गौरयशोवतंसैः ।  
नरेन्द्र शार्दूलसमूलचूलसंसारवृक्षक्षयबद्धकक्षैः ॥ ५५ ॥  
सद्भावभाजा विनयेन भत्त्या संदानितात्मेव न गन्तुमीशः ।  
तवाद्य यद्यप्यमरेन्द्रपुर्यौ तथापि मामुत्कलयोचितज्ञः ॥ ५६ ॥  
सम्यग्दृशां देव शिरोमणिस्त्वं स्वयं सुरेन्द्रेण निबद्धसख्यः ।  
अन्वग्रहीर्मामपि तादृशं यल्लोकोत्तरं ते चरितं यदीश ॥ ५७ ॥  
स्तुत्वेति तं भक्तिभरावनम्रः संपूज्य पूज्यं विहितोपकारम् ।  
स प्रार्थयामास हशोः सदास्तु त्वदर्शनानन्दमयोत्सवो मे ॥ ५८ ॥  
तदनु तदनु रागेणान्तरङ्गीकृतात्मा  
शुचि यशसि चरित्रै **राजसिंहस्य** देव ।  
सुरपरिवृढबन्धुर्विस्मयस्मेरनेत्रं  
जगदपि विदधानः स्वश्रिया स्वर्जगाम ॥ ५९ ॥  
अथ सकलधराया मण्डनाज्ञं सराज्यं  
..........सुकृतज्ञः कार्मणं सिद्धिवघ्वाः।  
त्रिभुवनमपि कीर्तेर्लास्यलीलैकरङ्गं  
गुणिषु निपुणदानं श्रीनिदानं चकार ॥ ६० ॥  
राज्ये निवेश्य तनयं समये जितारिं  
राजा तथा मृगहशा सह कान्तिमत्या \।  
कोटिं····समधिरुह्य च भावनाया  
दिव्यं विमानमिव स त्रिदिवं जगाम ॥ ६१॥  
वृन्दैरप्सरसां विलस्य विनमत्स्वःसद्मचूडामणि-  
श्रेणीषु प्रतिबिम्बचुम्बिचरणां भुक्त्वेन्द्रराज्यं चिरम् ।  
क्षोणीमण्डलपालनाय करुणोद्रेकादिवावातरः  
स त्वं **विक्रमसिंह**भूपतिकुले **श्रीमज्जयन्तो** नृपः ॥ ६२ ॥

प्रथितलटभरूपान्तः पुरीचक्रवाले  
तुलित....लिकलक्ष्म्याः कान्तिमत्याश्च जीवः ।  
अजनि स मुनिदानादिन्द्रसामानिकश्री-  
स्तदनु नृपतिपुत्री प्रेयसी ते च भूप ॥ ६३ ॥  
विद्यादेवीनिजगतिभुवा तत्र जातिस्मरेण  
व्यक्ते हस्तामलकतुलया पूर्वजन्मस्वरूपे ।  
शुद्धे पक्षे शशिसमुदयेनाम्बुराशेरिवाम्भः-  
स्तस्य प्रेमानवधि मिथुनस्याथ विस्तारमाप \।\। ६४ ॥  
इतः प्रत्यक्षं ते चरितमुदितश्रीपरिकरं  
परं किं किं ब्रूमोऽपरनृपयशः कैरवरवे ।  
इदं विद्यादेवी निगदितवती तेन महिता  
विसृष्टा हृष्टा सा द्रुतमथ तिरोऽभूत्तडिदिव ॥ ६९ ॥

इति श्वेताम्बर श्रीमदभयदेवाचार्यविरचिते जयन्तविजयनाम्नि महाकाव्ये  
श्रीशब्दाङ्के नरेन्द्रपूर्वभववर्णनो नाम सप्तदशः सर्गः ।

**अष्टादशः सर्गः \।**

अथ निरन्तरया रतिसुन्दरीमुखसुधाकरचन्द्रिकयाञ्चितः ।  
अपि समागतमुष्णशतं नृपः शशिरकालमिवाकलयत्तदा ॥ १ ॥  
यदभिसंगमतः खलु मित्रतोऽप्युदयते परितापभरो भुवि ।  
उपदवादिव वीरुधिदारुणः किमु निदाघऋतुः स न दुर्जनः ॥ २ ॥  
अकृत सृष्टिममुष्य सरस्वती सुचिरशोषकृतोऽपि ऋतोर्विधिः ।  
भुवि पुराणपुमानिति मन्दधीरति कलङ्कपदं स ततोऽजनि ॥ ३ ॥  
दिनकरः करदण्डनिपातनैस्त्रिजगतां परितः परितापदः ।  
तदपि पङ्कजिनीष्वमृतायते प्रियतमासु न को हि मृदुर्यतः ॥ ४ ॥  
पथिषु पान्थजनस्य चरेण वस्तपनतापवनं..... नखंपचाः । (?)  
स्फुरितवह्निकणैरिव वर्षिणः सततगाश्वनितान्तमरुंतुदाः ॥ ५ ॥  
बहुनृपेव रसारसपानतस्तरणिरेष महाभरदुर्वहः ।  
अभवदस्य रथाश्वगतिः शनैध्रुवमतो दिनवृद्धिरजायत ॥ ६ ॥

सरसचन्दनपङ्कविलेपनैः सुपनसारपरागतरङ्गितैः ।  
शिशिरतादिगुणैः खिभि (?)रञ्चितैः सततगैःसुरतक्रमहारिभिः ॥ ७ ॥  
घननिभैःकदलीदलमण्डपैः स्मरविबोधनबन्धुरपण्डितैः ।  
विमलमौक्तिकभूषणभूषया तुहिनरश्मिरुवाच जलार्द्रया ॥ ८ ॥  
हिमरुचे रुचिरैः करकोरकैरुपवनैर्मधुधौतधरातलैः ।  
स्मितसरोजरजःसुरभीभवन्न... पयस्सु रयस्सु वमज्जनैः ॥ ९ ॥  
अभिमतैः शिशिरैरपरैरपि स्मरनरेन्द्ररसाढ्यरसायनैः ।  
जगति भोगिजनेन पुरस्कृतैर्लघुनिदाघऋतुःपरिभूयते ॥ १० ॥  
                              
(चतुर्भिःकलापकम् )  
सरसकेलिमिथाङ्गनिपीडनैर्हढमनङ्गसुखैः खलु वञ्चयते ।  
यदिह भोगिजने घनघर्मतस्तदिहमुग्रक्रतोः खलु वल्गितम् ॥ ११ ॥  
व्यरचि यो मृगलोचनया प्रपा सुरभिकुम्भजलेन युवा तृषः ।  
लवणिमामृतनिर्भरपानतोऽजनि स तत्कुचयोस्तृषितोऽद्भुतम् ॥ १२ ॥  
गिरिदवानलदग्धवनोद्भवं भ्रमति भस्मसितं विततीकृतम् ।  
जगति बन्दिजनैरिव वायुभिर्यश इवोष्ण ऋतोरवनीपतेः ॥ १३ ॥  
खररुचे रुचिभिः परितापितैः प्रकुपितैरिव मण्डलमादधे ।  
अनिलतो विततैर्दिवरेणुभिः कलितपाकपलाशदलोपमम् ॥ १४ ॥  
न परमुग्रमयं **रतिसुन्दरी** प्रियतमः सहते निजशासनात् ।  
इति भयादिव कम्पितमानसस्त्वरितमुग्रऋतुः प्रपलायत ॥ १५ ॥  
जय जयोन्मुखमङ्गलपाठकैरिव कलापिकुलैः कलनादिभिः ।  
घनघनाघनघोषमिषेण च प्रसृमरैर्जयदुन्दुभिनिःस्वनैः ॥ १६ ॥  
जलदमध्यचलद्विशकण्टिकावनिमिषाच्चमरैश्च चलाचले ।  
स्फुटशिलन्ध्रिततातपवारणैर्भुवि तपात्ययभूभृदवातरत् ॥ १७ ॥  
वितनुते भुवनाद्भुतवैभवं त्वमिव किंतु मुखे मलिनत्वमभूत् (?) ।  
अयमिति प्रियमुक्तवती सती समभवद्रतये **रतिसुन्दरी** ॥ १८ ॥  
मिथुनकैर्नववारिदवायुना पुलकितैरमृतोर्मिविवर्षिणा ।  
अथ मिथः परिरम्भसुखैस्तदा नवमिवाक्रियते स्मरशासनम् ॥ १९ ॥

जलदकालनृपस्य घनो भटः परिलसत्तरवारिसमुद्भटः ।  
तडितमुग्रऋतो स्म दिदृक्षया क्षिपति दृष्टिमिवातिरुषां नृणाम् ॥ २० ॥  
भृतनभस्तलवारिदवृष्टिभिर्नयनयोर्द्रुतमर्पितकौतुकः ।  
विलसतां सह वल्लभया भृशं भवति वारिमुचां समयः प्रियः ॥ २१ ॥  
भुवनमप्यमृतेन पयोधरः सुखयति प्रहतातपवैशसः ।  
विरहिणीर्दहति स्मरवह्निना पुनरहो चरितं विविधं विधेः ॥ २२ ॥  
कवलितं सकलं किल तेजसं पटलमुल्यणमुग्रऋतोरिव ।  
पवनवरिंगतदीप्तदवानलप्रशमनच्छलतो घनवारिभिः ॥ २३ ॥  
जलदवारिकणैः परिचुम्बितं नवकदम्बमुदञ्चितकेसरम् ।  
अनुकरोति विलासिनमुच्चकैः पुलकितं दयितापरिरम्भणैः ॥ २४ ॥  
गिरिशिरः परिपातितरङ्गिणीतरलतुङ्गतरङ्गपयःप्लवः ।  
त्रिजगतामुपकारितया भ्रमद्यश इव प्रतिभाति पयोमुचः ॥ २५ ॥  
जगविलासमयेऽपि मनस्विनी स्फुरितमानविखण्डनपण्डिते ।  
नवघने बहुमानपरम्परा निशमभूदुपकारिणि कामिनाम् ॥ २६ ॥  
स्मितवती कुटजैः स्फुटकेतकीद्युतिभिरिद्धकटाक्षपरम्परा ।  
घनविभूतिरियं जगतीतले ललति रञ्जितकामनरेश्वर ॥ २७ ॥  
रुचिरतां चिनुते स्म परां घनः किशलपुष्पफलैश्च वनश्रियाम् ।  
मृगदृशामिव यौवनमुन्नतं स्मरविलासकुलैरिव विभ्रमैः ॥ २८ ॥  
रविमवेत्य निदाघमिवापरं जगदरुंतुदमम्बुधरः क्रुधा ।  
वसुविलासमपास्य विनिर्ममे कवलिताखिलमण्डलमुच्चकैः ॥ २९ ॥  
जगदुपद्रवणेषु सहायतां विदधतोग्रऋतोरहिमांशुना ।  
मिलति दशदिनेष्वरिणा ततः रुचि गिलितस्तनयित्नुना (?) ॥ ३० ॥  
रुचिरकाञ्चनचित्रमणिप्रभा वलयपल्लवभृन्मुकुटश्रियम् ।  
दधदिवेन्द्रशरासनमण्डलं घनऋतो नृपतेः प्रविराजते ॥ ३१ ॥  
सम... वर्षणतः सफलीभवत्कृषिवलो .......दृशां दृशाम् ।  
परिचयादिव वारिमुचां चयः शुचिमरीचिमरीचिनिभो बभौ ॥ ३२ ॥

प्रतितसर्वजनीनसमुन्नतौ विगलितायुषि वारिदभूभुजि ।  
अथ जयन्तनरेन्द्रमुपाययौ स्मरशरैर्विधुरेव शरद्वधूः ॥ ३३ ॥  
कुसुमसायकनायकपत्तनप्रतिनिधिं स च सौधमधिश्रितः ।  
प्रणयिनीमथ कर्णरसायनं वचनमेवमुवाच महीपतिः ॥ ३४ ॥  
प्रियतमे **रतिसुन्दरि** निश्चितं शरदियं तव याति सदृक्षताम् ।  
अपकलङ्कशशाङ्कमुखी भवेद्यदि सदा स्मितकैरवलोचना ॥ ३९ ॥  
इह मरालकुलं कमलाकरे सरभसं रमते कलकूजितम् ।  
विशदपक्षवतां गुणिसंगमः कलयतीष्टतरेषु धुरीणताम् ॥ ३३ ॥  
जलदबन्धनमुक्तिमहे विधोः स्नपयितुर्जलधेरिव वीचितः ।  
पतितमुज्ज्वलमौक्तिकमण्डलं स्फुरति तारकचक्रमिषादिव ॥ ३७ ॥  
जगति पङ्कमकारि मम द्विषा जलभृता सरितश्च विवर्धिता ।  
इति रुषेव रविस्तदशोषयत्प्रविदघेति तनूरबला हिताः ॥ ३८ ॥  
अहनि तापमधत्त परं रविर्घनघनां च शशी निशि चन्द्रिकाम् ।  
शरद इष्टतरावधिकारिणाविव निदेशवशात्कुरुतस्तथा ॥ ३९ ॥  
दिनकरस्य करैः परिपाकतो जलमशेषजलाशयसंगतम् ।  
सरसतां शरदि प्रतिपद्यते निशि शशिद्युतिभिः शशिकान्तिभिः॥ ४० ॥  
मदभरोच्छलनेन निरङ्कुशाः प्रबलदर्पभरादिह कुञ्जराः ।  
ततकरोन्नमनैर्गलगर्जिभिविंदधतीव सुरद्विपतर्जनम् ॥ ४१ ॥  
कबिजुषामपि कान्तरसात्मनां विदधते सरितां तटपाटनम् ।  
इह वृषाः शितशृङ्गशिखायुधैः क खलु दुर्मदिनामुचितज्ञता ॥ ४२ ॥  
कलमशालिवनं नवगोपिका मृगदृशः परिपान्ति मृगादितः ।  
कलरवैस्तरुणान्नवसंगमे कुसुमसायकसायकपाततः ॥ ४३ ॥  
विलसदङ्करसत्पुलकाञ्चिताः शरदि हृद्यरसश्रुतिविश्रुताः ।  
अलिकुलामदलावलिकुन्तलाः प्रियतमा इव भान्ति भुवीक्षवः ॥ ४४ ॥  
मृगदृशां कलगीतरसे निशि प्रसरतीह जगन्मुदमाययौ ।  
मृगवियोगभिया मृगलाञ्छनः पुनरभूदतिपाण्डवपुर्ध्रुवम् ॥ ४५ ॥

जगति राजसि रक्षय मण्डलैर्धनसमृद्धिबलैश्च विभूषितः ।  
इति **जयन्त**नृपः सुभगैर्गुणैर्हृतहृदा शरदा समुपासत ॥ ४६ ॥  
नृपसुताक्षितिपाधिपयोस्तयोरतिरतिप्रिययोर्नवयोरिव ।  
सरसकान्तकुतूहलकेलयेऽजनि शरत्समयः समयोः श्रिया ॥ ४७ ॥  
कतिपयेषु दिनेषु गतेष्वथ स्वपितरोहितधीः परमार्हती ।  
जिनमते प्रतिबोधयति स्म सा स्मितसरोजमुखी नृपनन्दिनी ॥ ४८ ॥  
स परिपाकविवेकभराङ्कुरप्रतिमरोमसितं नरपुंगवम् \।  
समवलोक्य जराज्वरजर्जरं नृपतिरेवमचिन्तयदेकदा ॥ ४९ ॥  
वपुरिदं प्रथमं सुखसाधनं तदपि रोगजरादिभिरस्थिरम् ।  
किमिह मिष्टफलं प्रभवं वनं वनजवह्निशिखाभिरभङ्गुरम् ॥ ५० ॥  
स्मरसमाकुलपङ्कजलोचना ललितलोचनचञ्चलमङ्गिनाम् ।  
प्रथितमायुरुपैति च यौवनं तरणितापितपुष्पदलश्रियम् ॥ ५१ ॥  
लवणिमा सुरकार्मुकसोदरः सुभगता तु सखा वफला रुचाम् ।  
अतुलरूपबलाद्यपि देहिनां समदसिन्धुरकर्णचलाचलम् ॥ ५२ ॥  
नववधूप्रियसंगमसंभ्रमस्तनतटीतलहारलतातुलम् ।  
जगति राज्यमशेषधराधराधिपशिरोमणिलालितशासनम् ॥ ५३ ॥  
स्फुरितकोपफणीन्द्रफणावलीतलनिवासरतिं भजतामिव ।  
विषयसेवनमुक्तिमुपेयुषां मुखविषादिव दुर्गतितो भयम् ॥ ५४ ॥  
भवति शारदनीरदसोदरं सकलमेव भवप्रभवं सुखम् ।  
परिणतौ विरसं मधुरं मुखे विषतरोरिव पक्वफलं नृणाम् ॥ ५५ ॥  
त्रिभुवनेष्वपि नित्यमनित्यताकवलितं निखिलं खलु खेलति ।  
तदविलम्बमनन्तसनातनानुपमशर्म करं व्रतमादधे ॥ ५६ ॥  
क्षितीवधूधव **विक्रमसिंह**भूस्त्रिभुवनाक्रमणैव पराक्रमः ।  
मम सुतापतिरेष विशेषतः प्रणयभूरसतस्य सुतोऽधुना ॥ ५७ ॥  
निजकुलागतराज्यसमर्पणं ध्रुवममुष्य ममाप्यतिसुन्दरम् ।  
इति विचिन्त्य चिरं मणिमञ्जरीपतिरमात्यमतं जगृहेऽत्र सः ॥ ५८ ॥

अभिषिषेच **जयन्त**नरेश्वरं तमधिराज्यमुदारमहेन सः ।  
कनककुम्भमुखोच्छलिताम्बुभिः पुरजनोऽप्यनुरागसुधारसैः ॥ ५९ ॥  
स जिनसङ्घपदाम्बुजपूजनं प्रमुदितार्थिच दानमनेकधा ।  
क्षितिभृतां व्रतराज्यपरिग्रहे यदुचितं तदशेषमचीकरत् ॥ ६० ॥  
सह **जयन्त**नृपेण स **हास्तिनापुर**पतिर्गुरुमेत्य विनत्य च ।  
शिरसि मौलिमिवाञ्जलिना परं विरचयन्नतिधर्ममयाचत ॥ ६१ ॥  
सानन्दं गुरुणा ततः करनखज्योतिःप्रवाहाम्बुना  
राज्ञस्तस्य विनिर्मिते व्रतमहाराज्याभिषेकक्रमे ।  
तत्रासौ मुमुदे शुचौ च सुचिरं **श्रीमज्जयन्तः** पुन-  
स्तत्त्वज्ञोऽपि विमुह्यतीष्टविरहे धिङ्मोहलीलायितम् ॥ ६२ ॥  
चक्रेऽथ बन्धुरवचः किरणैस्तदीयं  
स्वान्ताम्बुजं विगतशो....विकोचमुद्रम् ।  
**सुरिर्दिवाकर** इति प्रथितो गुणेन  
नाम्मा च चित्रमभृतं क्षरतीक्षणेषु ॥ ६३ ॥  
स्मेरास्यः श्रीविलासः सुचिरमथ गुरोः पादपङ्केरुहाणां  
प्रीत्योपास्ति विधाय प्रणतिमपि मुनेस्तस्य भूवल्लभस्य ।  
पीयूषस्यैव वृष्टिं निजसुकृतयशःशाखिनस्तन्मिषेण  
क्षोणीनाथ प्रकाण्डः क्षितिपगृहमगात्स श्रियां डम्बरेण ॥ ६४ ॥  
चूडारत्नायमानः समजनि महतां यः क्षमापालकानां  
विश्वश्लाघ्याद्यरेष(ख)श्चरणगुणगणैर्धर्मलीलाबलेन ।  
जित्वा मोहं ससैन्यं त्रिभुवनजयिनं केवलज्ञानलक्ष्मीं  
लब्ध्वा **श्रीमन्मुनीन्द्रो** रमयति हृदये **वैरिसिंहा**भिधानः ॥ ६९ ॥  
साधै करैः शूर इवाथ सूरिःस केवली केवलिमुख्यशिक्षैः ।  
कदाचिदन्यत्र पुरे प्रतस्थे भव्यारविन्दप्रतिबोधनाय ॥ ६६ ॥  
तदनु तमनुगम्य श्रीमुनीन्द्रं नरेन्द्रो  
मुदकलयदस्रन्दं(?) साश्रुनेत्रोऽभिवन्द्य ।

तमपि गुरुरथाशीर्वाददानेन कामं  
व्यदधदमृतपूरेणेव निष्पापतापम् ॥ ६७ ॥  
निर्व्याजस्मरकेलिनिर्भररसे प्रोज्जृम्भमाणेऽनिशं  
सोत्कम्पा रतिसुन्दरी प्रणयिनी जज्ञे स्फुरत्साध्वसा ।  
उन्मीलद्धनकण्टका च परितः क्षोणी तु नो जातुचि  
तस्मिञ्शासति राज्यमूर्जितनये **श्रीमज्जयन्ते** नृपे ॥ १८ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये  
श्रीशब्दाङ्के ऋतुत्रयवर्णनो नामाष्टादशः सर्गः ।.  

**एकोनविंशः सर्गः ।**

अथान्यदाध्यासु सभां स भूपः सुधर्मयापि स्पृहणीयशोभाम् ।  
अत्यन्त विस्मारित**वैरिसिंह**क्षमाधिराजः स्वगुणैः प्रजानाम् ॥ १ ॥  
अमात्यमात्मीयपितुर्नृपस्य द्वितीयमात्मानमिवेयिवांसम् ।  
निवेदितं वेत्रधरेण वीक्ष्य चक्रे स विद्याधरचक्रवर्ती ॥ २ ॥  
कृतप्रणामं सविधासनस्थं संमान्य मान्यं समपृच्छदेनम् ।  
नरेन्द्रनम्या मम तातपादाः कल्याणिनः संप्रति मन्त्रिराजः ॥ ३ ॥  
स क्षेम लक्ष्म्या ललितैर्विलासै निरन्तरं दुर्ललितः क्षमेन्द्रः ।  
त्वां दृष्टुमुच्चैरुदकण्ठतेति व्यजिज्ञपन्मन्त्रिपति**र्जयन्तम्** ॥ ४ ॥  
ततः प्रतापेन विवर्ध्यमाने साम्राज्यसौस्थे सकलेऽपि तत्र \।  
राजा स राज्यस्थितयान्वयुङ्क्तस्वमन्त्रिणं तातविलोकनोत्कः ॥ ९ ॥  
दिव्यैर्विमानैः खचरेश्वराणां मणिप्रभाकप्तसुरेन्द्रचापैः ।  
सैन्यैर्वरेण्यैश्च घराधराणां स रोदसीं संकटयंचचाल ॥ ६ ॥  
श्रीमज्जयन्तः खपुरीं जयन्तीमालोक्य लोकोत्तरकान्तलक्ष्मीम् ।  
आवासयामास विशामधीशे समन्तदुद्यानभुवं विदूष्य ॥ ७ ॥  
कुमारसैन्यादथ मन्त्रिराजं स प्रेषितात्मीयनरान्निशम्य ।  
समागतं **नन्दजयन्त**नामा" ...नमितो **जयन्त्याः** ॥ ८ ॥  
ततः स वैरिक्षितिपालमौलिमालासु खेलाद्गुरुशासनश्रीः ।  
अचीकरत्तां नगरीं प्रवेशमहोत्सवाशेषविशेषभूषाम् ॥ ९ ॥

सामात (?) राजन्यकमन्त्रिराजमुख्यैरशेषैरपि राजलोकैः ।  
पुरः प्रधानैश्च समेत्य तत्र स स्वामिसुनुर्मुदितैरनामि ॥ १० ॥  
राज्ञो निदेशात्समुपेत्य तत्र प्रणम्य मन्त्रा विबुधः कुमारम् ।  
उत्कण्ठितस्तेमुखदर्शनाय पितेत्युदीर्याचलयन्नगर्याम् ॥ ११ ॥  
मौहर्तिकेनाथ शुभेमुहूर्ते निवेदिते स क्षितिपालसूनुः ।  
तत्र प्रवेष्टुं प्रगुणीबभूव विधाय सर्वे समयानुरूपम् ॥ १२ ॥  
अन्तः पुरालंकृतयाप्यमाने विद्याधराधीश विमानवृन्दैः ।  
पदातिहस्त्यश्वरथप्रतानैः सकौतुकं स्वःपतिनापि दृश्यैः ॥ १३ ॥  
सुधांशुबिम्बेन भियेव राहोः श्रितेन शुभ्रातपवारणेन ।  
लक्ष्मीजयश्रीप्रहितैः कटाक्षैरिवोच्छलद्भिश्चमरैर्विलक्षैः ॥ १४ ॥  
माङ्गल्यमन्त्रैरिव शङ्खनादैः समुल्लसद्भिः सह पञ्चशब्दैः ।  
बन्दीन्द्रकोलाहलमांसलैश्च जयारवैर्हर्षयशोधिचन्द्रे ॥ १५ ॥  
करीन्द्रघण्टारवडम्बरेण निश्वासनादेन भृताम्बरेण ।  
साम्राज्यलक्ष्म्या च विराजमानस्ततश्चचाल क्षितिलोकपालः ॥ १६ ॥  
                             
(चतुर्भिःकलापकम् )  
अत्रान्तरे राजसुत प्रवेश महोत्सवालोकसमुत्सुकानाम् ।  
उपेयुषीणां पुरसुन्दरीणां विलासलीलायितमेवमासीत् ॥ १७ ॥  
कुमारलावण्यरसं निपीय काचित्सतृष्णान्तरुदीर्णकम्पा \।  
कन्दर्पवैद्यं स्वपुरस्थमास्य सौरभ्यलोलालिरवैरिवाह्वत् ॥ १८ ॥  
कन्दर्पशिष्योपनिषत्स्वरूपैर्लीलाविलासैः स्फुटमाक्षिपन्ति ।  
उपेक्षिता काचन तेन तन्वी मुमोच सौभाग्यमदातिरेकम् ॥ १९ ॥  
ययौ न या गोचरमीक्षणानां मनोरथैरप्यकलङ्कशीला ।  
तस्याः सुखेन स्तनसङ्गभङ्गी यूनस्तदा कस्य न कस्य जज्ञे ॥ २० ॥  
यद्वीक्षणासक्तमना जनौघसंमर्दतः स्रस्तनितम्बवस्त्रा \।  
विलोकिता कापि न कं चकार सहास्यतेऽलं समकालमेव ॥ २१ ॥  
त्वं मन्थरायां हि गतौ गुरुर्नस्त्रपामहे तेऽद्य तया न धातुः ।  
इतीव कष्टाज्जगदे स्वनादाच्छलेन काचित्किल केलिहंसैः ॥ २२ ॥

एकेन कर्णोत्पलरेणुपातादुदश्रुणान्येन विकाशिनोऽक्ष्णा ।  
सशोकहास्याभिनयैककालं काचित्स्मराभूत्स्मरनर्तकीव ॥ २३ ॥  
नृपात्मजालोकनकौतुकाय समुत्सुका काचन कैरवाक्षी ।  
नितम्बबिम्बं स्तनमण्डलं च निनिन्द मन्दां गतिमादधानम् ॥ २४ ॥  
तं राजहंसं....भुजस्थ.....त्केलिकौतूहलतश्चिकीर्षुः ।  
प्रसारयन्ती निजबाहुयुग्मं दूरेऽपि लोकैः समहस्यतान्या ॥ २५ ॥  
किं चावदत्कापि विलाससारा सारङ्गकान्ताकमनीयनेत्रा ।  
स्मरोऽङ्गलक्ष्म्यायमपूर्वरूपस्तत्पूजयैनं सखि नेत्रपुष्पैः ॥ २६ ॥  
चन्द्रानने नित्यमखण्डवृत्तः स्मराम्बुराशेर्जनकः प्रतीतः ।  
कलङ्कमुक्तोऽयमपूर्वराजः पुरः समभ्येति विलोकयैनम् ॥ २७ ॥  
दृशां सहस्रैर्निचितं यदङ्गंरूपेण संमर्दभियेव मुक्तम् ।  
मुग्धा शची तत्र रता सुरेन्द्रे सखीह रूपेऽपि सतीहरूपे ॥ २८ ॥  
कन्दर्पराजेन निवेशितानां स्वराज्यमन्त्रीशपदेऽङ्गनानाम् ।  
वैदग्ध्यदग्धानि तथा वचांसि शृण्वन्स भूपः स्वपुरीं विवेश ॥ २९ ॥  
आत्मैव यस्योपमितिः समृद्ध्या जगत्यसाधारणतां गतस्य ।  
तस्य स्वसौधस्य समीपमाप**श्रीविक्रम**क्षोणिपतेस्तनूजः ॥ ३० ॥  
विलोचनैरात्मजवक्त्रचन्द्रज्योत्स्नांनिपीयाथ चिरं नरेन्द्रः ।  
उत्तीर्यसौधोपरिभूमिकायाः सद्यः समाभूमिमलंचकार ॥ ३१ ॥  
प्रातः सहस्रांशुरिवांशुजालैर्वद्धानुरागैर्नभसि प्रदीपैः ।  
राजस्तदा तत्र स राजकाद्यैर्विवेश विद्याधरचक्रवर्ती ॥ ३२ ॥  
भा(ता) भिःप्रणामाञ्जलिपाणिपाणिरुहां स्फुरद्दीपशिखासखीभिः ।  
ताडङ्कनीलोत्पलरश्मिदूर्वाङ्कुरैः स्फुरद्दृष्टिभिरक्षतैश्च ॥ ३३ ॥  
हारप्रभाशुद्धसुधाभिरामैस्तुङ्गैः स्तनैरुच्छ्रितपूर्णकुम्भैः ।  
माङ्गल्यमादौ सुदृशां तदासीत्पश्चात्प्रदीपप्रमुखैश्च तस्य ॥ ३४ ॥  
पुरंदरस्यैव पितु**र्जयन्त**स्ततः प्रणामं प्रणयेन चक्रे ।  
मातुस्तथा **श्रीरतिसुन्दरी** च कुल्याः कुलाचारविधिप्रिया हि ॥३५॥

आलिङ्ग्यसर्वाङ्गमथावनीशस्तमात्मजं मौलितले चुचुम्ब \।  
निसर्गतः प्रेमपदं हि पुत्रः पितुर्विशेषेण महोदयं तु ॥ ३६ ॥  
निषेदुषि श्री....नृपो **जयन्ते** यथोचितं सर्वसभाजने च ।  
अचीकरत्तत्र महीमहेन्द्रो महोत्सवं विश्वतरङ्गितोषम् ॥ ३७ \।\।  
स तस्य सूनोरजनिष्ट भक्त्यानिरन्तरं पल्लवितप्रमोदः ।  
राज्ञोऽपि मुख्यं गृहवाससारं श्लाघ्यं हि बन्धोः प्रतिपत्तिरेव ॥ ३८ ॥  
परेद्युव(द्यवि)क्षोणिधवस्तरङ्ग संवेगसर्वस्वसुधासमुद्रः ।  
राज्यादिसंपत्परिरम्भसौख्ये पराङ्मुखश्चिन्तितवानथैवम् ॥ ३९ ॥  
वंशेऽवतंसध्वजतुल्यमस्मि**ञ्जयन्त**मेनं विनिवेश्य राज्ये ।  
त्वरे महानन्दपदाय धीमान्विलम्बते कः परलोककार्ये ॥ ४० ॥  
सदस्यभिप्रायमिमं निवेद्य सुतस्य सर्वे विदधे तथैव ।  
अन्ते च योगेन तनुत्यजां स शिश्राय मार्गंसुधियां नृपाणाम् ॥४१॥  
श्रुताभिषेकं जनकस्य राज्ये तमेत्य भूगोचरखेचरेन्द्राः ।  
नत्वोपढौक्योऽद्भुतढोकनानि सिषेविरे नम्रशिरःकिरीटाः ॥ ४२ ॥  
प्रमोदितास्तेन महाप्रसादैर्निजं निजं राज्यमयुर्विसृष्टाः ।  
महीपतेस्तस्य गुणैरनन्यैः संदानितान्तःकरणस्ततस्ते ॥ ४३ ॥  
कुमद्वतीनामिव स प्रजानां लक्ष्मीविलासाय बभूव राजा ।  
समूलकाषं कषितोरुदोषश्चित्रीयते तेन न कस्य चेतः ॥ ४४ ॥  
हठो भवेच्छौर्यशठस्य जन्तोः क्षिप्रं विपक्षे बलिनि क्षयाय \।  
कुण्ठत्वमायाति हि वज्ररत्नेनिशातधारापि कृपाणयष्टिः ॥ ४५ ॥  
शुभाशुभाय प्रभविष्णुपूर्वं कर्मैव किं तत्र समुद्यमेन ।  
यदेव भाव्यं भविता तदेव कर्म द्वितीयं व्यभिचारि चेदम् ॥ ४६ ॥  
बीजं यथा वारि विनाङ्कुराय तथोद्यमं कर्म फलाय नैव ।  
भवेदतो दूरितदोषमासीच्छ्रेयस्करं कर्म नयश्च तस्य ॥ ४७ ॥  
अङ्गैस्ततः सप्तभिरप्यवन्ध्यं प्रवृद्धशक्तित्रय कीर्तिरेषः ।  
राज्यं शशासापरवैरिनाशाञ्षडन्तरङ्गानविजित्य शत्रून् ॥ ४८ ॥

तेन प्रयुक्तापणबन्धमुख्या गुणा न वैफल्यमयुः कदाचित् ।  
उप्ता नरैरुत्तमभूमिकालु सुवृष्टियोगादिव सस्यसङ्घा ॥ ४९ ॥  
काले च पञ्चाङ्गमपि प्रकामममात्यवृद्धैः सह मन्त्रमेषः ।  
चकार दुर्वारतरारिवारनिवारणेऽसौ यदमोघमस्त्रम् ॥ १० ॥  
प्रशासतस्तस्य नयेन भूमिं क्रमादभूदङ्कगतं जिगीषोः ।  
सिद्धित्रयं निर्ममतान्वितस्य यदेह दण्डत्रितयं मुमुक्षोः ॥ १९ ॥  
धर्मार्थकामत्रयमण्डनेन स मण्डयामास नृपप्रकाण्डः ।  
जन्म स्ववीर्यंजिनरम्यहर्म्यश्रीताण्डवेन क्षितिमण्डलं च ॥ १२ ॥  
देवी क्रमाद्वा····युगेस्तनूजा (?) तनुप्रभापूरनिरस्तशूरम् ।  
असूत सूनुं **रतिसुन्दरी** च संचारिणं क्षात्रमिवाथ धर्मम् ॥ ५३ ॥  
आद्यस्तयोर्वज्रधराधिवीर्यो बभूव **वज्रायुध**नामधेयः ।  
चक्रायुधोऽन्योऽरिवधूकपोलपत्राङ्कुरग्रासरसासिधेनुः ॥ १४ ॥  
यौ दानभोगाविव वैभवस्य व्योमाङ्गणस्येव च पुष्पदन्तौ ।  
सौभाग्यरूपे इव यौवनस्य शोभाभरं बिभ्रतुरस्य राज्ञः ॥ ५५ ॥  
सदा यतिं धारयता समन्तात्तथा सुवृत्तेन सदार्जवेन ।  
भुजद्वयेनेव निजेन तेन रराज राजा तनयद्वयेन ॥ ५६ ॥  
श्रुतेन शीलेन गुणोदयेन स्थाम्ना च धाम्ना च वपुःश्रिया च ।  
अभूतपूर्वामपि तैरभूतां तावेव तस्योपमिती नृपस्य ॥ ५७ ॥  
प्रज्ञातिरेकेण बला बभूवुस्तयोः समालिङ्गनतः कृतार्थाः ।  
उदग्रसौभाग्यगुणोदयेन वशंवदा राजसुताश्च का ताः ॥ ५८ ॥  
अथाद्यमात्मानमिवात्मजं स शुभे निवेश्याहनि यौवराज्ये ।  
निनाय कालं ललितैर्विलासैस्तत्संनिधानात्तनुराज्यचिन्तः ॥ ५९ ॥  
स्फुटप्रसूनप्रकरप्रसर्पत्सौरभ्यलुभ्यन्मधुपाङ्गनासु ।  
कदाचिदासन्नवनावलीषु चिरं स रेमे रमणीसहायः ॥ ६० ॥  
समीरणान्दोलितवारिपूरतरङ्गरङ्गत्कमलोपहारैः ।  
क्लृप्तातिथेयेषु सरःसु कान्ता वृतः कदाचिद्विदधेऽम्बुकेलिम् ॥ ६१ ॥

कदापि स प्रेम वशाद्वधूनां कपोलपालीकुचमण्डलीषु ।  
चकार पत्राङ्कुरचक्रवालं परार्घ्यरोमाञ्चचयेन सार्धम् ॥ ६२ ॥  
प्रियः प्रियालापविलासलास्यैराश्चर्यवृद्भिः स्मरकेलिभिश्च ।  
कदाचिदन्तःपुरचक्रवालैश्चिरं स रम्यै (त्यै) रमयांबभूवे ॥ ६३ ॥  
व्यलीकमालोक्य समाकुलाभिरीर्ष्याभराकुञ्चितलोचनाभिः ।  
तत्राश्रुबिन्दुच्छलतः प्रियाभिः कदाप्युपालम्भि विनाक्षरं सः ॥ ६४ ॥  
कदाचिदासीत्स विलासिनीनां विलाससर्वस्वरसे निमग्नः ।  
स नर्तयामास कदाचिदेताः सौन्दर्यचर्यापरिभूतरम्भाः ॥ ६५ ॥  
गजेन्द्र शिक्षाचतुरो गजेन्द्रानदाम्यदुद्दाममदान्कदाचित् ।  
कदाचिदुद्वेल.......प्रवाहसंवाहसंदोहमवाहयच्च ॥ ६६ ॥  
विचित्रशास्त्रार्थविचारसारैर्वाचस्पतेर्विभ्रममादधानः ।  
कदापि गोष्ठीषु विशारदानां स धूनयामास मुदा शिरांसि ॥ ६७ ॥  
कदाचन श्रीजिनशासनस्य प्रभावनादद्भुतपुण्यकृत्यैः ।  
सुधाप्रवाहैरिव विस्फुरद्भिः श्रेयः फलां वल्लिमिवैधयत्सः ॥ ६८ ॥  
अन्तः प्रसर्पत्परमप्रमोदप्रपञ्चचञ्चत्पुलका कुचश्रीः ।  
कदाचिदुच्चैर्जिनमन्दिरेषु चकार पूजोत्सवमुत्सहिष्णुः ॥ ६९ ॥  
क्वापि क्षणोऽसौ क्षण**देन्दुकीर्तिः**श्रीमद्गुरूणां वदनारविन्दे ।  
वाचं दधानां मकरन्दमुद्रां भृङ्गी भुजङ्गोपमया पपौ च ॥ ७० ॥  
तस्मिन्महीं पालयति क्रमाप्तां नयाञ्चिते पञ्चमलोकपाले ।  
ववर्ष काले जलदः समस्तप्रशस्य सस्योद्गममूलबीजम् ॥ ७९ ॥  
तत्र प्रजानां पितरीव काम्ये प्रतापनिर्दग्धविपक्षकक्षे ।  
स्वचक्रतो नोऽपरचक्रतो वा बभूव भीतिः परिशासति क्षमाम् ॥ ७२ ॥  
कदाचिदानन्दितपौरवृन्दः पुरंदरस्पर्धिपरार्घ्यऋद्धिः ।  
ययौ जगल्लोचनकैरवेन्दुर्नदीश्वरं द्वीपमदृष्टपूर्वम् ॥ ७३ ॥  
स तत्र विश्वत्रितयाङ्गिनेत्रचकोरचन्द्रातपनिर्विशेषाम् ।  
विधाय पूजां जिनमन्दिरेषु प्रेक्षाक्षणं क्षोणिपतिर्ददर्श ॥ ७४ ॥

इतश्च सौधर्मपतिः स्वकल्पस्वर्वासिभिर्भूरिभिरभ्युपेतः ।  
कर्तुं जिनेन्द्रायतनेषु पूजामहोत्सवं तत्र समाजगाम ॥ ७५ ॥  
प्रेक्षाक्षणं चाद्भुतभूरिभङ्गीसंगीतकव्यग्रसमग्रलोकम् ।  
विभाव्य पूजामतिशायिनीं च शचीपतिर्भूमिपतिं बभाषे ॥ ७६ ॥  
धन्योऽसि राजन्सफलं तवैव राज्यं धनं जन्म च जीवितं च ।  
दुःखार्दितेऽपीह मनुष्यभावे यस्यातिभक्तिर्जिनपुंगवेषु ॥ ७७ ॥  
अतः प्रसन्नोऽस्मि करोमि किं ते मनः प्रियं ब्रूहि पुरंदरोऽहम् ।  
अथ क्षितीशोऽपि सहस्रनेत्रं विनम्रमौलिविनयाद्बभाषे ॥ ७८ ॥  
देव प्रसूतोऽस्मि कुले प्रशस्ये सर्वोत्तमं चास्ति ममाधिराज्यम् ।  
सुदुर्लभं जन्मशतैरपीह प्राप्तं मया श्रीजिनशासनं च ॥ ७९ ॥  
प्रियं प्रभो स्यात्किमतःपरं मे येनार्थितां यामि तवेत्युदीर्य ।  
स्थिते नृपेऽनिस्पृहतातिरेकाद्विशेषहृष्टस्तमुवाच शक्रः ॥ ८० ॥  
यद्यप्यलुब्धस्य तवास्ति कार्यं न नाम केनापि तथापि राजन् ।  
भविष्णुतीर्थेश्वरवैभवेन तवास्तु सख्यं मम निर्व्यपेक्षम् ॥ ८१ ॥  
उक्त्वैवमालिङ्ग्य निजासनार्धे निवेश्य कृत्वा क्षणमिष्टगोष्टी ।  
पुरंदरः क्षोणिपुरंदरश्च निजं निजं स्थानमथेयतुस्तौ ॥ ८२ ॥  
देवाः सत्पात्रदानात्प्रसृमरपरम श्रद्धया तद्विधातुः  
प्रत्यक्षीभूय जन्तोर्विदधति सुदृशः प्राज्यराज्यप्रसादम् ।  
क्षुत्कामस्यापि पुण्यापचयपरिचयादासमुद्रान्तपृथ्वी-  
पृथ्वीपालैर्बिनम्रस्फुटमणिमुकुटैश्चुम्ब्यपादारविन्दम् ॥ ८३ ॥  
लक्ष्मीर्वेश्मनि दानभोगसुभगा वाणी प्रसन्नानने  
दोर्दण्डद्वयमण्डपे च विजयश्रीमुक्तभूपान्तरा ।  
कीर्तिर्नृत्यति दुग्धसिन्धुलहरीलीलाचरित्रे चिरं  
श्रद्धापूर्वकसाधुदानजनिते पुण्येऽङ्गिनां जाग्रति ॥ ८४ ॥  
त्रैलोक्यं ललितैर्यशोभि ....... यत्पूर्यते देहिनां  
कायः कान्तंगुणानुबन्धमधुरैः श्वेतांशुशुभ्रैर्गुणैः ।  
यच्च श्रीजिनशासनोन्नतिनटीनाट्यप्रमोदैर्मन-  
स्तन्मन्येशुभपात्रदानसुकृतप्राग्भावविस्फूर्जितम् ॥ ८५ ॥  
इत्थं नन्दोपनिषदुदयात्खानुभूतप्रभावं  
स्तावं तावं मुनिवितरणं भक्तिसंदर्भगर्भम् ।  
सार्वः सर्वंगुरुरिव जनं तत्र सोत्कण्ठमुच्चैः  
कुर्वन्नुर्वीमवनितिलकः **श्रीजयन्तः** प्रशास्ति \।\। ८६ ॥

इति श्वेताम्बरश्रीमदभयदेवाचार्यविरचिते जयन्तविजयनाम्नि महाकाव्ये श्रीशब्दाङ्के  
नरेन्द्रराज्यस्थितिवर्णनो नामैकोनविंशः सर्गः ।

**ग्रन्थकर्तुः प्रशस्तिः ।**

आसी**च्चन्द्रकुला**म्बराम्बरमणिः **श्रीवर्धमान**प्रभोः  
पादाम्भोरुहचञ्चरीकचरितश्चारित्रिणामग्रणीः ।  
स **श्रीसूरिजिनेश्वर**स्त्रिपथगापाथःप्रवाहैरिव  
स्वैरं यस्य यशोभरैस्त्रिजगतः पावित्र्यमासूत्रितम् ॥ १॥  
अभव**दभयदेवः** सूरिरस्मात्स यस्य  
प्रभुरभजत तोषं **स्तम्भने पार्श्वनाथः** ।  
प्रकटितविकटार्थंसङ्घसाम्राज्यवृद्ध्यै  
व्यधित निधिसमानां यश्च वृत्तिं **नवाङ्ग्याः**॥ २ ॥  
तच्छिष्यो **जिनवल्लभः** प्रभुरभूद्विश्वंभराभामिनी-  
भास्वद्भालललामकोमलयशः स्तोमः शमारामभूः \।  
यस्य **श्रीनरवर्म**भूपतिशिरःकोटीररत्नाङ्कर-  
ज्योतिर्जालजलैरपुष्यत सदा पादारविन्दद्वयी ॥ ३ ॥  
**कश्मीरा**नपहाय संततहिमव्यासङ्गवैराग्यतः  
प्रोन्मीलद्गुणसंपदा परिचिते यस्यास्यपङ्केरुहे ।  
सान्द्रामोदतरङ्गिता भगवती वाग्देवता तस्थुषी  
धारालामलभव्यकाव्यरचनाव्याजादनृत्यच्चिरम् ॥ ४ ॥  
भृङ्गस्तदङ्घ्रिकमले **जिनशेखरा**ह्वः  
**सूरि**स्ततः प्रशमवर्मितकाययष्टिः ।

जिग्ये जगत्रयजयप्रयतोऽपि येन  
वीरव्रतं कलयता रतिजीवितेशः ॥ ५ ॥  
वैराग्यं याति रागे भजति विधुरतां क्रोधयोधेविमाने  
माने नष्टाभिमाने कपटपटुभटे क्षोभमाप्ते च लोभे ।  
पञ्चेषौ कुञ्चितेषौ समिति निजमिति प्रेक्ष्य सैन्यं सदीन्यं  
मुक्त्वा येषां जयाशां निभृतमपसृतं मोहराजेन दूरम् ॥ ६ ॥  
प्रगुणितकरुणः क्षमया विराजितश्चारुविग्रहस्तदनु ।  
अजनि वशीकृतविषयग्रामः **पद्मेन्दुमुनिराजः** ॥ ७ ॥  
उत्फुल्लमल्लीप्रतिमल्लकान्तिः कीर्तिर्भ्रमन्ती भुवनेषु यस्य ।  
श्रिया समं सौहृदकाङ्क्ष्यैव मुष्णाति विष्णोरपि कृष्णभावम् ।  
विश्वत्रयप्रथितकीर्तिलतस्य तस्य  
शिष्यः प्रशस्यमहि**माभयदेवसूरिः** ।  
काव्यं **जयन्तविजयं** रचयांचकार  
सारस्वतप्रसृमरप्रतिभाविलासः ॥ ९ ॥  
दिक्करिकुलगिरिदिनकर (१२७८) परिमितविक्रमनरेश्वरसमायात् ।  
द्वाविंशतिशतमानं शास्त्रमिदं निर्मितं जयतु ॥ १० ॥

**  जयन्तविजयकाव्यं परिपूर्णमिति भद्रम् \।**

\]