---
title: २२०

---
सहायसम्पत्तिः ।  
  
पुष्कर उवाच  
सोऽभिषिक्तः सहामात्यो जयेच्छत्रून्नृपोत्तमः ।  
राज्ञा सेनापतिः कार्यो ब्राह्मणः क्षत्रियोऽथ वा ॥ २२०.१ ॥  
  
कुलीनो नीतिशास्त्रज्ञः प्रतीहारश्च नीतिवित् ।  
दूतश्च प्रियवादी स्यादक्षीणोऽतिम्बलान्वितः ॥ २२०.२ ॥  
  
ताम्बूलधारी ना स्त्री वा भक्तः क्लेशसहप्रियः ।  
सान्धिविग्रहिकः कार्य्यः षाड्‌गुण्यादिविशारदः ॥ २२०.३ ॥  
  
खड्‌गधारी रक्षकः स्यात्सारथिः स्याद्‌बलादिवित् ।  
सूदाध्यक्षो हितो विज्ञो महानसगदतो हि सः ॥ २२०.४ ॥  
  
सभासदस्तु धर्मज्ञाः लेखकोऽक्षरविद्धितः ।  
आह्वानकालविज्ञाः स्युर्हिता दौवारिका जनाः ॥ २२०.५ ॥  
  
रत्नादिज्ञो धनाध्यज्ञः अनुद्वारे हितो नरः ।  
स्यादायुर्वेदविद्वैद्यो गजाध्यक्षोऽथ हस्तिवित् ॥ २२०.६ ॥  
  
जितश्रमो गजारोही हयाध्यक्षो हयादिबित् ।  
दुर्गाध्यक्षो हितो धीमान् स्थपतिर्वास्तुवेदवित् ॥ २२०.७ ॥  
  
यन्त्रमुक्ते पाणिमुक्ते अमुक्ते मुक्तधारिते ।  
अस्त्राचार्य्यो नियुद्धे च कुशलो नृपतेर्हितः ॥ २२०.८ ॥  
  
वृद्धश्चान्तःपुराध्यक्षः पञ्चाशद्वार्षिकाः स्त्रियः ।  
सप्तत्यव्दास्तु पुरुषाश्चरेयुः सर्वकर्मसु ॥ २२०.९ ॥  
  
जाग्रत्स्यादायुधागारे ज्ञात्वा वृत्तिर्विधीयते ।  
उत्तमाधममध्यानि बुद्‌ध्वा कर्माणि पार्थिवः ॥ २२०.१० ॥  
  
उत्तमाधममध्यानि पुरुषाणि नियोजयेत् ।  
जयेच्छुः पृथिवीं राकजा सहायानानयेद्धितान् ॥ २२०.११ ॥  
  
धर्मिष्ठान् धर्मकार्येषु शूरान् सङ्‌ग्रामकर्मसु ।  
निपुणानर्थकृत्येषु१ सर्वत्र च तथा शुचीन् ॥ २२०.१२ ॥  
  
स्त्रीषु षण्डान्नियुञ्जीत तीक्ष्णान् दारुणकर्मसु ।  
यो यत्र विदितो राज्ञा शुचित्वेन तु तन्नरं ॥ २२०.१३ ॥  
  
धर्मे चार्थे च कामे च नियुञ्जीताधमेऽधमान् ।  
राजा यथार्हं कुर्य्याच्च उपधाभिः परीक्षितान् ॥ २२०.१४ ॥  
  
समन्त्र च यथान्यायात् कुर्य्याद्धस्तिवनेचरान् ।  
तत्पदान्वेषणे यत्तानध्यक्षांस्तत्र कारयेत् ॥ २२०.१५ ॥  
  
यस्मिन् कर्मणि कौशल्यं यस्य तस्मिन् नियोजयेत् ।  
पितृपैताम्हान् भृत्यान् सर्वकर्मसु योजयेत् ॥ २२०.१६ ॥  
  
विना दायादकृत्येषु तत्र ते हि समागताः ।  
परराजगृहात् प्राप्तान् जनान् संश्रयकाम्यया२ ॥ २२०.१७ ॥  
  
दुष्टानप्यथ वाऽदुष्टान् संश्रयेत प्रयत्नतः ।  
दुष्टं ज्ञात्वा विश्वसेन्न तद्‌वृत्तिं वर्त्तयेद्वशे ॥ २२०.१८ ॥  
  
देशान्तरागतान् पार्श्वे चारैर्ज्ञात्वा हि पूजयेत् ।  
शत्रवोऽग्निर्विषं सर्पो निस्त्रिंशमपि चैकतः ॥ २२०.१९ ॥  
  
भृत्यावशिष्टं विज्ञेयाः कुभृत्याश्च तथैकतः।  
चारचक्षुर्भवेद्राजा नियुञ्जीत सदाचरान् ॥ २२०.२० ॥  
  
जनस्याविहितान् सोम्यांस्तथाज्ञातान् परस्परं ।  
वणिजो मन्त्रकुशलान् सांवत्सरचिकित्सकान् ॥ २२०.२१ ॥  
  
तथा प्रव्रजिताकारान् बलाबलविवेकिनः ।  
नैकस्य राजा श्रद्दध्याच्छ्रद्दध्याद् बहुवाक्यतः ॥ २२०.२२ ॥  
  
रागापरागौ भृत्यानां जनस्य च गुणागुणान् ।  
शुभानामशुभानाञ्च ज्ञानङ्कुर्य्याद्वसाय च ॥ २२०.२३ ॥  
  
अनुरागकरं कर्म चरेज्जह्याद्विरागजं ।  
जनानुरागया लक्ष्म्यां राजा स्याज्जनरञ्जनात् ॥ २२०.२४ ॥  
  
इत्यादिमहापुराणे आग्नेये सहायसम्पत्तिर्नाम विंशत्यधिक द्विशततमोऽध्यायः ।