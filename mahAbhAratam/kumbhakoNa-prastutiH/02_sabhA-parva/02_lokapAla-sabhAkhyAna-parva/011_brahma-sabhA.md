---
title: ०११ ब्रह्म-सभा

---
अध्यायः 011
ब्रह्मसभावर्णनम् ॥ 1 ॥
	
नारद उवाच 	001  
पितामहसभां तात कथ्यमानां निबोध मे ।	001a  
शक्यते या न निर्देष्टुमेवंरूपेति भारत ॥	001c  
पुरा देवयुगे राजन्नादित्यो भगवान्दिवः ।	002a  
आगच्छन्मानुषं लोकं दिदृक्षुर्विगतक्लमः ॥	002c  
चरन्मानुषरूपेण सभां दृष्ट्वा स्वयम्भुवः ।	003a  
स तामकथयन्मह्यं दृष्ट्वा तत्त्वेन पाण्डव ॥	003c  
अप्रमेयां सभां दिव्यां मानसीं भरतर्षभ ।	004a  
अनिर्देश्यां प्रभावेण सर्वभूतमनोरमाम् ॥	004c  
श्रुत्वा गुणानहं तस्याः सभायाः पाण्डवर्षभ ।	005a  
दर्शनेप्सुस्तथा राजन्नादित्यमिदमब्रुवम् ।	005c  
भगवन्द्रष्टुमिच्छामि पितामहसभां शुभाम् ।	006a  
येन वा तपसा शक्या कर्मणा वाऽपि गोपते ॥	006c  
औषधैर्वा तथा युक्तैरुत्तमा पापनाशिनी ।	007a  
तन्ममाचक्ष्व भगवन्पश्येयं तां सभां यथा ॥	007c  
स तन्मम वचः श्रुत्वा सहस्रांशुर्दिवाकरः ।	008a  
प्रोवाच भारतश्रेष्ठ व्रतं वर्षसहस्रकम् ॥	008c  
ब्रह्मव्रतमुपास्स्व त्वं प्रयतेनान्तरात्मना ।	009a  
ततोऽहं हिमवत्पृष्ठे समारब्धो महाव्रतम् ॥	009c  
ततः स भगवान्सूर्यो मामुपादाय वीर्यवान् ।	010a  
आगच्छत्तां सभां ब्राह्मीं विपाप्मा विगतक्लमः ॥	010c  
एवंरूपेति सा शक्या न निर्देष्टुं नराधिप ।	011a  
क्षणेन हि बिभर्त्यन्यदनिर्देश्यं वपुस्तथा ॥	011c  
न वेद परिमाणं वा संस्थानं चापि भारत ।	012a  
न च रूपं मया तादृक् दृष्टपूर्वं कदाचन ॥	012c  
सुसुखा सा सदा राजन्न शीता न च घर्मदा ।	013a  
न क्षुत्पिपासे न ग्लानिं प्राप्यतां प्राप्नुवन्त्युत ॥	013c  
नानारूपैरिव कृता मणिभिः सा सुभास्वरैः ।	014a  
स्तम्भैर्न च धृता सा तु शाश्वती न च सा क्षरा ॥	014c  
दिव्यैर्नानाविधैर्भावैर्भासद्भिरमितप्रभैः ॥	015ac  
अति चन्द्रं च सूर्यं च शिखिनं च स्वयम्प्रभा ।	016a  
दीप्यते नाकपृष्ठस्था भर्त्सयन्तीव भास्करम् ॥	016c  
तस्यां स भगवानास्ते विदधद्देवमायया ।	017a  
स्वयमेकोऽनिशं राजन्सर्वलोकपितामहः ॥	017c  
उपतिष्ठन्ति चाप्येनं प्रजानां पतयः प्रभुम् ।	018a  
दक्षः प्रचेताः पुलहो मरीचिः कश्यपः प्रभुः ॥	018c  
भृगुरत्रिर्वसिष्ठश्च गौतमोऽथ तथाङ्गिराः ।	019a  
पुलस्त्यश्च कतुश्चैव प्रह्लादः कर्दमस्तथा ।	019c  
अथर्वाङ्गिरसश्चैव वालखिल्या मरीचिपाः ।	020a  
मनोऽन्तरिक्षं विद्याश्च वायुस्तेजो जलं मही ॥	020c  
शब्दस्पर्शौ तथा रूपं रसो गन्धश्च भारत ।	021a  
प्रकृतिश्च विकारश्च यच्चान्यत्कारणं भुवः ॥	021c  
अगस्त्यश्च महातेजा मार्कण्डेयश्च वीर्यवान् ।	022a  
जमदग्निर्भरद्वाजः संवर्तश्च्यवनस्तथा ॥	022c  
दुर्वासाश्च महाभाग ऋष्यशृङ्गश्च धार्मिकः ।	023a  
सनत्कुमारो भगवान्योगाचार्यो महातपाः ॥	023c  
असितो देवलश्चैव जैगीषव्यश्च तत्त्ववित् ।	024a  
ऋषभो जितशत्रुश्च महावीर्यस्तथा मणिः ॥	024c  
आयुर्वेदस्तथाऽष्टाङ्गो देहवांस्तत्र भारत ।	025a  
चन्द्रमाः सह नक्षत्रैरादित्यश्च गभस्तिमान् ॥	025c  
वायवः क्रतवश्चैव सङ्कल्पः प्राण एव च ।	026a  
मूर्तिमन्तो महात्मानो महाव्रतपरायणाः ॥	026c  
एते चान्ये च बहवो ब्रह्माणं समुपस्थिताः ।	027a  
अर्थो धर्मश्च कामश्च हर्षो द्वेषस्तपो दमः ॥	027c  
आयान्ति तस्यां सहिता गन्धर्वाप्सरसां गणाः ।	028a  
विंशतिः सप्त चैवान्ये लोकपालाश्च सर्वशः ॥	028c  
शुक्रो बृहस्पतिश्चैव बुधोऽङ्कारक एव च ।	029a  
शनैश्चरश्च राहुश्च ग्रहाः सर्वे तथैव च ॥	029c  
मन्त्रो रथन्तरं चैव हरिमान्वसुमानपि ।	030a  
आदित्याः साधिराजानो नामद्वन्द्वैरुदाहृताः ॥	030c  
मरुतो विश्वकर्मा च वसवश्चैव भारत ।	031a  
तथा पितृगणाः सर्वे सर्वाणि च हवींष्यथ ॥	031c  
ऋग्वेदः सामवेदश्च यजुर्वेदश्च पाण्डव ।	032a  
अथर्ववेदश्च तथा सर्वशास्त्राणि चैव ह ॥	032c  
इतिहासोपवेदाश्च वेदाङ्गानि च सर्वशः ।	033a  
ग्रहा यज्ञाश्च सोमश्च देवताश्चापि सर्वशः ॥	033c  
सावित्री दुर्गतरणी वाणी सप्तविधा तथा ।	034a  
मेधा धृतिः श्रुतिश्चैव प्रज्ञा बुद्धिर्यशः क्षमा ॥	034c  
सामानि स्तुतिशस्त्राणि गाथाश्च विविधास्तथा ।	035a  
भाष्याणि तर्कयुक्तानि देहवन्ति विशाम्पते ॥	035c  
नाटका विविधाः काव्याः कथाख्यायिकारिकाः ।	036a  
तत्रतिष्ठन्ति ते पुण्या ये चान्ये गुरुपूजकाः ॥	036c  
क्षणा लवा मुहूर्ताश्च दिवा रात्रिस्तथैव च ।	037a  
अर्धमासाश्च मासाश्च ऋतवः षट् च भारत ॥	037c  
संवत्सराः पञ्चयुगमहोरात्रश्चतुर्विधः ।	038a  
कालचक्रं च तद्दिव्यं नित्यमक्षयमव्ययम् ॥	038c  
धर्मचक्रं तथा चापि नित्यमास्ते युधिष्ठिर ।	039a  
अदितिर्दितिर्दनुश्चैव सुरसा विनता इरा ॥	039c  
कालिका सुरभी देवी सरमा चाथ गौतमी ॥	040ac  
प्रभा कद्रूश्च वै देव्यौ देवतानां च मातरः ।	041a  
रुद्राणी श्रीश्च लक्ष्मीश्च भद्रा षष्ठी तथाऽपरा ॥	041c  
पृथिवी गां गता देवी ह्रीः स्वाहा कीर्तिरेव च ।	042a  
सुरा देवी शची चैव तथा पुष्टिररुन्धती ॥	042c  
संवृत्तिराशा नियतिः सृष्टिर्देवी रतिस्तथा ।	043a  
एताश्चान्याश्चवै देव्य उपतस्थुः प्रजापतिम् ॥	043c  
आदित्या वसवो रुद्रा मरुतश्चाश्विनावपि ।	044a  
विश्वेदेवाश्च साध्याश्च पितरश्च मनोजवाः ॥	044c  
पितृणां च गणान्विद्धि सप्तैव पुरुषर्षभ ।	045a  
मूर्तिमन्तो वै चत्वारस्त्रयश्चापि शरीरिणः ॥	045c  
वैराजश्च महाभागा अग्निष्वात्ताश्च भारत ।	046a  
गार्हपत्या नाकचराः पितरो लोकविश्रुताः ॥	046c  
सोमपा एकशृङ्गाश्च चतुर्वेदाः कलास्तथा ।	047a  
एते चतुर्षु वर्णेषु पूज्यन्ते पितरो नृप ॥	047c  
एतैराप्यायितैः पुर्वं सोमश्चाप्याय्यते पुनः ।	048a  
त एते पितरः सर्वे प्रजापतिमुपस्थिताः ॥	048c  
उपासते च संहृष्टा ब्रह्माणममितौजसम् ।	049a  
राक्षसाश्च पिशाचाश्च दानवा गुह्यकास्तथा ॥	049c  
नागाः सुपर्णाः पशवः पितामहमुपासते ।	050a  
स्थावरा जङ्गमाश्चैव महाभूतास्तथाऽपरे ॥	050c  
पुरन्दरश्च देवेन्द्रो वरुणो धनदो यमः ।	051a  
महादेवः सहोमोऽत्र सदा गच्छति सर्वशः ॥	051c  
महासेनश्च राजेन्द्र सदोपास्ते पितामहम् ।	052a  
देवो नारायणस्तस्यां तथा देवर्षयश्च ये ॥	052c  
ऋषयो वालखिल्याश्च योनिजायोनिजास्तथा ।	053a  
यच्च किञ्चित्त्रिलोकेऽस्मिन्दृश्यते स्थाणु जङ्गमम् ।	053c  
सर्वं तस्यां मया दृष्टमिति विद्धि नराधिप ॥	053e  
अष्टाशीतिसहस्राणि ऋषीणामूर्ध्वरेतसाम् ।	054a  
प्रजावतां च पञ्चाशदृषीणामपि पाण्डव ॥	054c  
ते स्म तत्र यथाकामं दृष्ट्वा सर्वे दिवौकसः ।	055a  
प्रणम्य शिरसा तस्मै सर्वे यान्ति यथागमम् ॥	055c  
अतिथीनागतान्देवान्दैत्यान्नागांस्तथा द्विजान् ।	056a  
यक्षान्मुपर्णान्कालेयान्गन्धर्वाप्सरसस्तथा ॥	056c  
महाभागानमितधीर्ब्रह्मा लोकपितामहः ।	057a  
दयावान्सर्वभूतेषु यथार्हं प्रतिपद्यते ॥	057c  
प्रतिगृह्य तु विश्वात्मा स्वयं स्वयम्भूरमितद्युतिः ।	058a  
सान्त्वमानार्थसम्भोगैर्युनक्ति मनुजाधिप ॥	058c  
तथा तैरुपयातैश्च प्रतियद्भिश्च भारत ।	059a  
आकुला सा सभातात भवति स्म सुखप्रदा ॥	059c  
सर्वतेजोमयी दिव्या ब्रह्मर्षिगणसेविता ।	060a  
ब्राह्म्या श्रिया दीप्यमाना शुशुभे विगतक्लमा ॥	060c  
सा सभा तादृशी दृष्टा मया लोकेषु दुर्लभा ।	061a  
सभेयं राजशार्दूल मनुष्येषु यथा तव ॥	061c  
एता मया दृष्टपूर्वाः सभा देवेषु भारत ।	062a  
सभेयं मानुषे लोके सर्वश्रेष्ठतमा तव ॥ 	062c  

इति श्रीमन्महाभारते सभापर्वणि मन्त्रपर्वणि एकादशोऽध्यायः ॥ 11 ॥
2-11-2 देवयुगे कृतयुगे ॥ 
2-11-30 नामद्वन्द्वैरग्नीषोमेन्द्राभ्यादिभिः ॥ 
2-11-38 संवत्सराः षष्टिः प्रभवादयः । तेच पञ्चपञ्च एकैकं युगम् । चतुर्विधो मानुषोऽहोरात्रः षष्टिघटिकाभिः । पैत्रो मासेन । दैवो वत्सरेण । ब्राह्मः कल्पेनेति । कालचक्रं द्वादशराश्यात्मकम् ॥