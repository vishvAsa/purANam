---
title: ११४ नियोगः
unicode_script: devanagari

---


अध्यायः 114

सत्यवत्या स्वस्मिन्कन्यात्वावस्थायां व्यासोत्पत्तिकथनम् ॥ 1 ॥ स्मरणमात्रादागतेन व्यासेन सह सत्यवत्याः संवादः ॥ 2 ॥ व्यासेन अम्बिकाम्बालिकलोः पुत्रोत्पादनाङ्गीकारः ॥ 3 ॥
भीष्म उवाच ।	001  
पुनर्भरतवंशस्य हेतुं सन्तानवृद्धये ।	001a  
वक्ष्यामि नियतं मातस्तन्मे निगदतः शृणु ॥	001c  
ब्राह्मणो गुणवान्कश्चिद्धनेनोपनिमन्त्र्यताम् ।	002a  
विचित्रवीर्यक्षेत्रेषु यः समुत्पादयेत्प्रजाः ॥	002c  
\'वैशम्पायन उवाच ।	003  
भीष्मस्य तु वचः श्रुत्वा धर्महेत्वर्थसंहितम् ।	003a  
माता सत्यवती भीष्मं पुनरेवाभ्यभाषत ॥	003c  
औचथ्यमधिकृत्येदमङ्गं च यदुदाहृतम् ।	004a  
पौराणी श्रुतिरित्येषा प्राप्तकालमिदं कुरु ॥	004c  
त्वं हि पुत्र कुलस्यास्य ज्येष्ठः श्रेष्ठश्च भारत ।	005a  
यथा च ते पितुर्वाक्यं मम कार्यं तथाऽनघ ॥	005c  
मम पुत्रस्तव भ्राता यवीयान्सुप्रियश्च ते ।	006a  
बाल एव गतः स्वर्गं भारतो भरतर्षभ ॥	006c  
इमे महिष्यौ तस्येह काशिराजसुते उभे ।	007a  
रूपयौवनसम्पन्ने पुत्रकामे च भारत ॥	007c  
धर्म्यमेतत्परं ज्ञात्वा सन्तानाय कुलस्य च ।	008a  
आभ्यां मम नियोगात्तु धर्मं चरितुमर्हसि ॥	008c  
भीष्म उवाच ।	009  
असंशयं परो धर्मस्त्वयाः मातः प्रकीर्तितः ।	009a  
त्वमप्येतां प्रतिज्ञां तु वेत्थ या मयि वर्तते ॥	009c  
अमरत्वस्य वा हेतोस्त्रैलोक्यसदनस्य वा ।	010a  
उत्सृजेयमहं प्राणान्न तु सत्यं कथञ्चन ॥	010c  
सत्यवत्युवाच ।	011  
जानामि त्वयि धर्मज्ञ सत्यं सत्यपराक्रम ।	011a  
इच्छंस्त्वमिह लोकांस्त्रीन्सृजेरन्यानरिन्दम ॥	011c  
यथा तु नः कुलं चैव धर्मश्च न पराभवेत् ।	012a  
सुहृदश्च प्रहृष्टाः स्युस्तथा त्वं कर्तुमर्हसि ॥	012c  
भीष्म उवाच ।	013  
त्वमेव कुलवृद्धासि गौरवं तु परं त्वयि ।	013a  
सोपायं कुलसन्ताने वक्तुमर्हसि नः परम् ॥	013c  
स्त्रियो हि परमं गुह्यं धारयन्ति सदा कुले ।	014a  
पुरुषांश्चैव मायाभिर्बह्वीभिरुपगृह्णते ॥	014c  
सा सत्यवति सम्पश्य धर्मं सत्यपरायणे ।	015a  
यथा न जह्यां सत्यं च न सीदेच्च कुलं हि नः ॥\'	015c  
वैशम्पायन उवाच ।	016  
ततः सत्यवती भीष्मं वाचा संसज्जमानया ।	016a  
विहसन्तीव सव्रीडमिदं वचनमब्रवीत् ॥	016c  
सत्यमेतन्महाबाहो यथा वदसि भारत ।	017a  
विश्वासात्ते प्रवक्ष्यामि सन्तानाय कुलस्य नः ॥	017c  
न ते शक्यमनाख्यातुमापद्धर्मं तथाविधम् ।	018a  
त्वमेव नः कुले धर्मस्त्वं सत्यं त्वं परा गतिः ॥	018c  
\'यत्त्वं वक्ष्यसि तत्कार्यमस्माभिरिति मे मतिः ।\'	019a  
तस्मान्निशम्य सत्यं मे कुरुष्व यदनन्तरम् ।	019c  
\'शृणु भीष्म वचो मह्यं धर्मार्थसहितं हितम् ॥	019e  
न च विस्रम्भकथितं भवान्सूचितुमर्हति ।	020a  
यस्तु राजा वसुर्नाम श्रुतस्ते भरतर्षभ ॥	020c  
तस्य शुक्लादहं मत्स्या धृता कुक्षौ पुरा किल ।	021a  
मातरं मे जलाद्धृत्वा दाशः परमधर्मवित् ॥	021c  
मां तु स्वगृहमानीय दुहितृत्वेऽभ्यकल्पयत् ।	022a  
धर्मयुक्तः स धर्मेण पिता चासीत्ततो मम ॥\'	022c  
धर्मयुक्तस्य धर्मार्थं पितुरासीत्तरी मम ।	023a  
सा कदाचिदहं तत्र गता प्रथमयौवनम् ॥	023c  
अथ धर्मविदां श्रेष्ठः परमर्षिः पराशरः ।	024a  
आजगाम तरीं धीमांस्तरिष्यन्यमुनां नदीम् ॥	024c  
स तार्यमाणो यमुनां मामुपेत्याब्रवीत्तदा ।	025a  
सान्त्वपूर्वं मुनिश्रेष्ठः कामार्तो मधुरं वचः ।	025c  
उक्त्वा जन्म कुलं मह्यं नासि दाशसुतेति च ॥	025e  
तमहं शापभीता च पितुर्भीता च भारत ।	026a  
वरैरसुलभैरुक्ता न प्रत्याख्यातुमुत्सहे ॥	026c  
\'प्रेक्ष्य तांस्तु महाभागान्पारावारे ऋषीन्स्थितान् ।	027a  
यमुनातीरविन्यस्तान्प्रदीप्तानिव पावकान् ॥	027c  
पुरस्तादरुणश्चैव तरुणः सम्प्रकाशते ।	028a  
येनैषा ताम्रवस्त्रेव द्यौः कृता प्रविजृम्भिता ॥	028c  
उक्तमात्रो मया तत्र नीहारमसृजत्प्रभुः ।	029a  
पराशरः सत्यधृतिर्द्वीपे च यमुनाम्भसि ॥\'	029c  
अभिभूय स मां बालां तेजसा वशमानयत् ।	030a  
तमसा लोकमावृत्य नौगतामेव भारत ॥	030c  
मत्स्यगन्धो महानासीत्पुरा मम जुगुप्सितः ।	031a  
तमपास्य शुभं गन्धमिमं प्रादात्स मे मुनिः ॥	031c  
ततो मामाह स मुनिर्गर्भमुत्सृज्य मामकम् ।	032a  
द्वीपेऽस्या एव सरितः कन्यैव त्वं भविष्यसि ॥	032c  
कन्यात्वं च ददौ प्रीतः पुनर्विद्वांस्तपोधनः ।	033a  
तस्य वीर्यमहं दृष्ट्वा तथा युक्तं महात्मनः ॥	033c  
विस्मिता व्यथिता चैव प्रादामात्मानमेव च ।	034a  
ततस्तदा महात्मा स कन्यायां मयि भारत ।	034c  
प्रहृष्टोऽजनयत्पुत्रं द्वीप एव पराशरः ॥\'	034e  
पाराशर्यो महायोगी स बभूव महानृषिः ।	035a  
कन्यापुत्रो मम पुरा द्वैपायन इति श्रुतः ॥	035c  
यो व्यस्य वेदांश्चतुरस्तपसा भगवानृषिः ।	036a  
लोके व्यासत्वमापेदे कार्ष्ण्यात्कृष्णत्वमेव च ॥	036c  
सत्यवादी शमपरस्तपस्वी दग्धकिल्बिषः ।	037a  
सद्योत्पन्नः स तु महान्सह पित्रा ततो गतः ॥	037c  
स नियुक्तो मया व्यक्तं त्वया चाप्रतिमद्युतिः ।	038a  
भ्रातुः क्षेत्रेषु कल्याणमपत्यं जनयिष्यति ॥	038c  
स हि मामुक्तवांस्तत्र स्मरेः कृच्छ्रेषु मामिति ।	039a  
तं स्मरिष्ये महाबाहो यदि भीष्म त्वमिच्छसि ॥	039c  
तव ह्यनुमते भीष्म नियतं स महातपाः ।	040a  
विचित्रवीर्यक्षेत्रेषु पुत्रानुत्पादयिष्यति ॥	040c  
वैशम्पायन उवाच ।	041  
महर्षेः कीर्तने तस्य भीष्मः प्राञ्जलिरब्रवीत् ।	041a  
\'देशकालौ च जानासि क्रियतामर्थसिद्धये ।\'	041c  
धर्ममर्थं च कामं च त्रीनेतान्योनुपश्यति ॥	041e  
अर्थमर्थानुबन्धं च धर्मं धर्मानुबन्धनम् ।	042a  
कामं कामानुबन्धं च विपरीतान्पृथक्पृथक् ॥	042c  
यो विचिन्त्य धिया धीरो व्यवस्यति स बुद्धिमान् ।	043a  
तदिदं धर्मयुक्तं च हितं चैव कुलस्य नः ॥	043c  
उक्तं भवत्या यच्छ्रेयस्तन्मह्यं रोचते भृशम् ।	044a  
वैशम्पायन उवाच ।	044  
ततस्तस्मिन्प्रतिज्ञाते भीष्मेण कुरुनन्दन ॥	044c  
कृष्णद्वैपायनं काली चिन्तयामास वै मुनिम् ।	045a  
स वेदान्विब्रुवन्धीमान्मातुर्विज्ञाय चिन्तितम् ॥	045c  
प्रादुर्बभूवाविदितः क्षणेन कुरुनन्दन ।	046a  
तस्मै पूजां ततः कृत्वा सुताय विधिपूर्वकम् ॥	046c  
परिष्वज्य च बाहुभ्यां प्रस्रवैरभ्यषिञ्चत ।	047a  
मुमोच बाष्पं दाशेयी पुत्रं दृष्ट्वा चिरस्य तु ॥	047c  
तामद्भिः परिषिच्यार्तां महर्षिरभिवाद्य च ।	048a  
मातरं पूर्वजः पुत्रो व्यासो वचनमब्रवीत् ॥	048c  
भवत्या यदभिप्रेतं तदहं कर्तुमागतः ।	049a  
शाधि मां धर्मतत्त्वज्ञे करवाणि प्रियं तव ॥	049c  
तस्मै पूजां ततोऽकार्षीत्पुरोधाः परमर्षये ।	050a  
स च तां प्रतिजग्राह विधिमन्मन्त्रपूर्वकम् ॥	050c  
पूजितो मन्त्रपूर्वं तु विधिवत्प्रीतिमाप सः ।	051a  
तमासनगतं माता पृष्ट्वा कुशलमव्ययम् ॥	051c  
सत्यवत्यथ वीक्ष्यैनमुवाचेदमनन्तरम् ।	052a  
मातापित्रोः प्रजायन्ते पुत्राः साधारणाः कवे ॥	052c  
तेषां पिता यथा स्वीमी तथा माता न संशयः ।	053a  
विधानविहितः स त्वं यथा मे प्रथमः सुतः ॥	053c  
विचित्रवीर्यो ब्रह्मर्षे तथा मेऽवरजः सुतः ।	054a  
यथैव पितृतो भीष्मस्तथा त्वमपि मातृतः ॥	054c  
भ्राता विचित्रवीर्यस्य यथा वा पुत्र मन्यसे ।	055a  
अयं शान्तनवः सत्यं पालयन्सत्यविक्रमः ॥	055c  
बुद्धिं न कुरुतेऽपत्ये तथा राज्याऽनुशासने ।	056a  
स त्वं व्यपेक्षया भ्रातुः सन्तानाय कुलस्य च ॥	056c  
भीष्मस्य चास्य वचनान्नियोगाच्च ममानघ ।	057a  
अनुक्रोशाच्च भूतानां सर्वेषां रक्षणाय च ॥	057c  
आनृशंस्याच्च यद्ब्रूयां तच्छ्रुत्वा कर्तुमर्हसि ।	058a  
यवीयसस्तव भ्रातुर्भार्ये सुरसुतोपमे ॥	058c  
रूपयौवनसम्पन्ने पुत्रकामे च धर्मतः ।	059a  
तयोरुत्पादयापत्यं समर्थो ह्यसि पुत्रक ॥	059c  
अनुरूपं कुलस्यास्य सन्तत्याः प्रसवस्य च ।	060a  
व्यास उवाच ।	060  
वेत्थ धर्मं सत्यवति परं चापरमेव च ॥	060c  
तथा तव महाप्राज्ञे धर्मे प्रणिहिता मतिः ।	061a  
तस्मादहं त्वन्नियोगाद्धर्ममुद्दिश्य कारणम् ॥	061c  
ईप्सितं ते करिष्यामि दृष्टं ह्येतत्सनातनम् ।	062a  
भ्रातुः पुत्रान्प्रदास्यामि मित्रावरुणयोः समान् ॥	062c  
व्रतं चरेतां ते देव्यौ निर्दिष्टमिह यन्मया ।	063a  
संवत्सरं यथान्यायं ततः शुद्धे भविष्यतः ॥	063c  
नहि मामव्रतोपेता उपेयात्काचिदङ्गना ।	064a  
सत्यवत्युवाच ।	064  
सद्यो यथा प्रपद्येते देव्यौ गर्भं तथा कुरु ॥	064c  
अराजकेषु राष्ट्रेषु प्रजाऽनाथा विनश्यति ।	065a  
नश्यन्ति च क्रियाः सर्वा नास्ति वृष्टिर्न देवता ॥	065c  
कथं चाराजकं राष्ट्रं शक्यं धारयितुं प्रभो ।	066a  
तस्माद्गर्भं समाधत्स्व भीष्मः संवर्धयिष्यति ॥	066c  
व्यास उवाच ।	067  
यदि पुत्रः प्रदातव्यो मया भ्रातुरकालिकः ।	067a  
विरूपतां मे सहतां तयोरेतत्परं व्रतम् ॥	067c  
यदि मे सहते गन्धं रूपं वेषं तथा वपुः ।	068a  
अद्यैव गर्भं कौसल्या विशिष्टं प्रतिपद्यताम् ॥	068c  
\'तस्यापि च शतं पुत्रा भवितारो न संशयः ।	069a  
गोप्तारः कुरुवंशस्य भवत्याः शोकनाशनाः ॥\'	069c  
वैशम्पायन उवाच ।	070  
एवमुक्त्वा महातेजा व्यासः सत्यवतीं तदा ।	070a  
शयने सा च कौसल्या शुचिवस्त्रा ह्यलङ्कृता ॥	070c  
समागमनमाकाङ्क्षेदिति सोऽन्तर्हितो मुनिः ।	071a  
ततोऽभिगम्य सा देवी स्नुषां रहसि सङ्गताम् ॥	071c  
धर्म्यमर्थसमायुक्तमुवाच वचनं हितम् ।	072a  
कौसल्ये धर्मतन्त्रं त्वां यद्ब्रवीमि निबोध तत् ॥	072c  
भरतानां समुच्छेदो व्यक्तं मद्भाग्यसङ्क्षयात् ।	073a  
व्यथितां मां च सम्प्रेक्ष्य पितृवंशं च पीडितम् ॥	073c  
भीष्मो बुद्धिमदान्मह्यं कुलस्यास्य विवृद्धये ।	074a  
सा च बुद्धिस्त्वय्यधीना पुत्रि प्रापय मां तथा ॥	074c  
नष्टं च भारतं वंशं पुनरेव समुद्धर ।	075a  
पुत्रं जनय सुश्रोणि देवराजसमप्रभम् ॥	075c  
स हि राज्यधुरं गुर्वीमुद्वक्ष्यति कुलस्य नः ।	076a  
\'एवमुक्त्वा तु सा देवी स्नुषां सत्यवती तदा ॥\'	076c  
सा धर्मतोऽनुनीयैनां कथञ्चिद्धर्मचारिणीम् ।	077a  
भोजयामास विप्रांश्च देवर्षीनतिथींस्तथा ॥ ॥	077c  

इति श्रीमन्महाभारते आदिपर्वणि सम्भवपर्वणि चतुर्दशाधिकशततमोऽध्यायः ॥ 114 ॥

1-114-16 संसज्जमानया स्खलनवत्या ॥ 1-114-17 विश्वासादन्तरङ्गत्वबुद्धेः । सन्तानाय विस्ताराय ॥ 1-114-18 आपद्धर्ममवेक्ष्येति शेषः ॥ 1-114-38 व्यक्तं निःसंशयम् ॥ 1-114-42 अनुबध्यतेऽनेनेत्यनुबन्धः फलं ॥ 1-114-45 काली सत्यवती ॥ 1-114-47 प्रस्रवैः स्नेहस्रुतस्तनैः ॥ 1-114-53 विधानविहितः पूर्वपुण्यप्रसूतः ॥ 1-114-56 व्यपेक्षया स्नेहानुबन्धेन ॥ 1-114-58 आनृशंस्यादनैष्ठुर्यात् ॥ 1-114-63 देव्यौ राजभार्ये ॥ 1-114-74 यथा भीष्मेणोक्तं तथा मां प्रापय इष्टार्थेन योजय ॥ 1-114-76 उद्वक्ष्यति धुरं धुर उद्वहनं करिष्यति ॥ चतुर्दशाधिकशततमोऽध्यायः ॥ 114 ॥