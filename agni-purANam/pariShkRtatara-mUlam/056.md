---
title: ०५६

---
भगवानुवाच  
प्रतिष्ठापञ्चकं वक्ष्ये प्रतिमात्मा तु पूरुषः।  
पिण्डिका लक्ष्मीः प्रतिष्ठा योगकस्तयोः ॥ १ ॥  
  
इच्छाफलार्थिभिस्तस्मात्प्रतिष्ठा क्रियते नरैः।  
गर्भसूत्रं तु निः सार्य प्रासादस्याग्रतो गुरुः ॥ २ ॥  
  
अष्टषोडशविंशान्तं मण्डपञ्चाधमादिकम्।  
स्नानार्थं कलशार्थञ्च यागद्रव्यार्थमर्द्धतः ॥ ३ ॥  
  
त्रिभागेणार्द्धभागेन वेदिं कुर्यात्तु शोभनाम्।  
कलशैर्घटिकाभिश्च वितानाद्यैश्च भूषयेत् ॥ ४ ॥  
  
पञ्चगव्येन सम्प्रोक्ष्य सर्वद्रव्याणि धारयेत्।  
अलङ्कृतो गुरुर्विष्णुं ध्यात्वात्मानं प्रपूजयेत् ॥ ५ ॥  
  
अङ्गुलीयप्रभृतिभिर्मूत्तिपान् वलयादिभिः।  
कुण्डे कुण्डे स्थापयेच्च मूर्त्तिपांस्तत्र पारगान् ॥ ६ ॥  
  
चतुष्कोणे चार्द्धकोणे वर्तुले पद्मसन्निभेः।  
पूर्वादौ तोरणार्थन्तु पिप्पलोडुम्बरौ वटम् ॥ ७ ॥  
  
प्लक्षं सुशोभनं पूर्वं सुभद्रन्दक्षतोरणम्।  
सुकर्म च सुहोत्रञ्च आप्ये सौम्ये समुच्छयम् ॥ ८ ॥  
  
पञ्चहस्तं तु संस्थाप्य स्योनापृथ्वीति पूजयेत्।  
तोरणस्तम्भमूले तु कलशान्मङ्गलाङ्कुशन् ॥ ९ ॥  
  
प्रदद्यादुपरिष्टाच्च कुर्य्याच्चक्रं सुदर्शनम्।  
पञ्चहस्तप्रमाणन्तु ध्वजं कुर्य्याद्विचक्षणः ॥ १० ॥  
  
वैपुल्यं चास्य कुर्वीत षोडशाङ्गुलसम्मितम्।  
सप्तहस्तोच्छितं वास्य कुर्य्यात् कुण्डं सुरोत्तम ॥ ११ ॥  
  
अरुणोग्निनिभश्चैव कृष्णः शुक्लोथ पीतकः।  
रक्तवर्णस्तथा श्वेतः श्वेतवर्णादिकक्रमात् ॥ १२ ॥  
  
कुमुदः कुमुदाक्षश्च पुण्डरीकोथ वामनः।  
शङ्कुकर्णः सर्व्वनेत्रः सुमुखः सुप्रतिष्ठितः ॥ १३ ॥  
  
पूज्या कोटिगुणैर्युक्ताः पूर्व्वाद्या ध्वजदेवताः।  
जलाढकसुपूरास्तु पक्कविम्बोपमा घटाः ॥ १४ ॥  
  
अष्टविंशाधिकशतं कालमण्डनवर्जिताः।  
सहिरण्या वस्त्रकण्ठाः सोदकास्तोरणाद् बहिः ॥ १५ ॥  
  
घटाः स्थाप्याश्च पूर्वादौ वेदिकायाश्च कोणगान्।  
चतुरः स्थापयेत् कुम्भानाजिघ्ने ति चमन्त्रतः ॥ १६ ॥  
  
कुम्भेष्वावाह्य शक्रादीन् पूर्वादौ पूजयेत् क्रमात्।  
इन्द्रागच्छ देवराज वज्रहस्त गजस्थिता ॥ १७ ॥  
  
पूर्वद्वारञ्च मे रक्ष देवैः सह नमोस्तु ते।  
त्रातारमिन्द्रमन्त्रेण अर्चयित्वा यजेद् बुधः ॥ १८ ॥  
  
आगच्छाग्रे शक्तियुत छागस्थ बलसंयुत।  
रक्षाग्नेयीं दिशं देवैः पूजां गृह्ण नमोस्तु ते ॥ १९ ॥  
  
अग्निर्मूर्द्धेतिमन्त्रेण यजेद्वा अग्नये नमः।  
महिषस्थ यमागच्छ पण्डहस्त महाबल ॥ २० ॥  
  
रक्ष त्वं दक्षिणद्वारं वैवस्वत नमोस्तु ते।  
वैवस्वतं सङ्गमनभित्यनेन यजेद्यमम् ॥ २१ ॥  
  
नैर्ऋ तागच्छ खङ्गाढ्य बलवाहनसंयुत ।  
इदमर्घ्यमिदं पाद्यं रक्ष त्वं नैर्ऋतीं दिशम् ॥ २२ ॥  
  
एष ते नैर्ऋते मन्त्रेण यजेदर्घ्यादिभिर्नरः।  
मकरारूढ वरुण पाशहस्त महाबल ॥ २३ ॥  
  
आगच्छ पश्चिमं द्वारं रक्ष रक्ष नमोस्तु ते।  
उरुं हि राजा वरुणं यजेदर्घ्यादिभिर्गुरुः ॥ २४ ॥  
  
आग्च्छ वायो सबल ध्वजहस्त सवाहन।  
वायव्यं रक्ष देवैस्त्वं समरुद्भिर्नमोस्तु ते ॥ २५ ॥  
  
वात इत्यादिभिश्चार्चेदोन्नमो वायवेपि वा।  
अगच्छ सोम सबल गदाहस्त सवाहन ॥ २६ ॥  
  
रक्ष त्वमुत्तरद्वारं सकुवेर नमोस्तु ते।  
सोमं राजानमिति वा यजेत्सोमाय वै नमः ॥ २७ ॥  
  
आगच्छेशान सबल शूलहस्त वृषस्थित।  
यज्ञमण्डपस्यैशानीं दिशं रक्ष नमोस्तु ते ॥ २८ ॥  
  
ईशानमस्येति यजेदीशानाय नमोऽपि वा।  
ब्रह्मन्नागच्छ हंसस्य स्रुक्स्रुवव्यग्रहस्तक ॥ २९ ॥  
  
सलोकोद्‌र्ध्वां दिशं रक्ष यज्ञस्याज नमोस्तु ते।  
हिरण्यगर्भेति यजेन्नमस्ते ब्रह्मणेपि वा ॥ ३० ॥  
  
अनन्तागच्छ चक्राढ्य कूर्म्मस्थाहिगणेश्वर।  
अधोदिशं रक्ष रक्ष अनन्तेश नमोस्तु ते ॥ ३१ ॥  
  
नमोस्तु सर्पेति यजेदनन्ताय नमोपि वा ॥ ३२ ॥  
  
इत्यादिमहापुराणे आग्नेये दिक्‌पतियागो नाम षट्‌पञ्चात्तशमोऽध्यायः ।