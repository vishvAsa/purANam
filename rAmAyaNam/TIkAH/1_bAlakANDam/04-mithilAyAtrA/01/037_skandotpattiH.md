+++
title = "०३७ स्कन्दोत्पत्तिः"
title_english = "037 Legend of kaartikeya"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-037-Skandoth_Paththi.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/01/037_skandotpattiH.md">
<details><summary><h2>IITK ...{Loading}...</h2></summary>

Birth of Karttikeya.



### श्लोकः
#### मूलम्
तप्यमाने तपो देवे देवाः सर्षिगणाः पुरा।  
सेनापतिमभीप्सन्तः पितामहमुपागमन्॥1.37.1॥

#### शब्दार्थः
पुरा in the olden days, देवे when Iswara, तपः तप्यमाने engaged in austerities, सर्षिगणाः together with ascetics, देवाः devatas, सेनापतिम् army general, अभीप्सन्तः desirous of obtaining, पितामहम् lord Brahma, उपागमन् approached.

#### आङ्ग्लानुवादः
In olden days when Iswara was engaged in austerities, the devatas together with the ascetics, approached Lord Brahma for an army general.



### श्लोकः
#### मूलम्
ततोऽब्रुवन् सुरास्सर्वे भगवन्तं पितामहम्।  
प्रणिपत्य सुरास्सर्वे सेन्द्रास्साग्निपुरोगमाः॥1.37.2॥

#### शब्दार्थः
ततः then, सेन्द्राः along with Indra, अग्निपुरोगमाः fire god in their forefront, सुराः devatas, सर्वे all, भगवन्तम् revered, पितामहम् lord Brahma, प्रणिपत्य saluting with folded hands, अब्रुवन् spoke.

#### आङ्ग्लानुवादः
Then led by Indra and the Firegod all devatas approached Lord Brahma, the grandsire saluted him (with folded hands) and spoke.



### श्लोकः
#### मूलम्
यो नस् सेनापतिर्देव दत्तो भगवता पुरा।  
तपः परममास्थाय तप्यते स्म सहोमया॥1.37.3॥

#### शब्दार्थः
देव O lord, भगवता by the venerable one (you), पुरा formerly (at the time of creation), नः for us, यः सेनापतिः that army general, दत्तः was given, उमया सह with Uma, परमम् great, तपः religious observance, आस्थाय having adopted, तप्यते is practising austerities.

#### आङ्ग्लानुवादः
"O Lord in ancient times your lordship gave us an army general (at the time of  
creation). He is engrossed in great penance along with Uma .



### श्लोकः
#### मूलम्
यदत्रानन्तरं कार्यं लोकानां हितकाम्यया।  
संविधत्स्व विधानज्ञ त्वं हि नः परमा गतिः॥1.37.4॥

#### शब्दार्थः
विधानज्ञ knower of the law and order, O Grandsire, लोकानाम् for the worlds, हितकाम्यया desiring welfare, अत्र in this matter, अनन्तरम् after this, यत् कार्यम् whichever act, संविधत्स्व you prescribe, त्वम् you, नः for us, परमा supreme, गतिः हि verily our refuge.

#### आङ्ग्लानुवादः
"O Knower of law and order O Grandsire verily you are our supreme refuge committed to the welfare of the worlds. Tell us what we should do in this matter (now that we cannot procreate a general on account of Uma's curse)".



### श्लोकः
#### मूलम्
देवतानां वचश्श्रुत्वा सर्वलोकपितामहः।  
सान्त्वयन्मधुरैर्वाक्यैस्त्रिदशानिदमब्रवीत्॥1.37.5॥

#### शब्दार्थः
सर्वलोकपितामहः grandsire of all the worlds, देवतानाम् devatas, वचः words, श्रुत्वा having heard, मधुरैः with sweet, वाक्यैः words, त्रिदशान् devatas, सान्त्वयन् consoling, इदम् these words, अब्रवीत् spoke.

#### आङ्ग्लानुवादः
Hearing the words of the devatas, Brahma, the Grandsire of all the worlds consoled the devatas with sweet words, sayingः



### श्लोकः
#### मूलम्
शैल पुत्र्या यदुक्तं तन्न प्रजास्यथ पत्निषु ।  
तस्या वचनमक्लिष्टं सत्यमेतन्न संशयः॥1.37.6॥

#### शब्दार्थः
यत् whatever, शैलपुत्र्या by Uma devi, उक्तम् has been said, तत् that, पत्निषु among your  wives, प्रजास्यथ you will not bear progeny, तस्याः her, वचनम् words, अक्लिष्टम् infalliable, एतत् this one, सत्यम् certain,संशयः न no doubt.

#### आङ्ग्लानुवादः




### श्लोकः
#### मूलम्
इयमाकाशगा गङ्गा यस्यां पुत्रं हुताशनः।  
जनयिष्यति देवानां सेनापतिमरिन्दमम्॥1.37.7॥

#### शब्दार्थः
यस्याम् in this, हुताशनः fire god, अरिन्दमम् destroyer of enemies,, देवानाम् for devatas, सेनापतिम् army general, पुत्रम् son, जनयिष्यति will beget, इयम् such, आकाशगा flowing in the celestial regions, गङ्गा Ganga (exists).

#### आङ्ग्लानुवादः
"Ganga keeps flowing in the celestial regions. Through Ganga the Firegod will beget a son who will be capable of destroying enemies. He will become the army general of the gods".



### श्लोकः
#### मूलम्
ज्येष्ठा शैलेन्द्रदुहिता मानयिष्यति तत्सुतम्।  
उमायास्तद्बहुमतं भविष्यति न संशयः॥1.37.8॥

#### शब्दार्थः
ज्येष्ठा eldest, शैलेन्द्रदुहिता daughter of king of mountains, तत्सुतम् that son of Agni, मानयिष्यति will accept, तत् that one, उमायाः for Uma devi, बहुमतं भविष्यति will be acceptable, संशयः न no doubt.

#### आङ्ग्लानुवादः
"Ganga, the eldest daughter of the king of the mountains, will tend that son of Agni. This will be totally acceptable to Uma. No doubt".



### श्लोकः
#### मूलम्
तच्छ्रुत्वा वचनं तस्य कृतार्था रघुनन्दन।  
प्रणिपत्य सुरास्सर्वे पितामहमपूजयन्॥1.37.9॥

#### शब्दार्थः
रघुनन्दन O Rama, सुराः सर्वे all devatas, तस्य Brahma's, तत् that, वचनम् words, श्रुत्वा having heard, कृतार्थाः successful in their mission, पितामहम् grandsire, प्रणिपत्य saluting with folded hands, अपूजयन् worshipped.

#### आङ्ग्लानुवादः
"O son of the Raghus having heard Brahma's words all the devatas considered themselves successful in their mission. They saluted him with folded hands and offered their worship.



### श्लोकः
#### मूलम्
ते गत्वा पर्वतं राम कैलासं धातुमण्डितम्।  
अग्निं नियोजयामासुः पुत्रार्थं सर्वदेवताः॥1.37.10॥

#### शब्दार्थः
ते सर्वदेवताः all those devatas, धातुमण्डितम् adorned with minerals, कैलासं पर्वतम् mount Kailasa, गत्वा having gone, पुत्रार्थम् for begetting a son, अग्निम् firegod, नियोजयामासुः appointed.

#### आङ्ग्लानुवादः
All the devatas, went to mount Kailasa, adorned with minerals, and urged the Firegod for a son.



### श्लोकः
#### मूलम्
देवकार्यमिदं देव संविधत्स्व हुताशन।  
शैलपुत्र्यां महातेजो गङ्गायां तेज उत्सृज॥1.37.11॥

#### शब्दार्थः
देव O Lustrous, हुतशन O fire deity, इदम् this, देवकार्यम् divine wish, संविधत्स्व accomplish, महातेजः O god of mighty energy, तेजः vital fluid of Ishwara, शैलपुत्र्याम् in that mountain king's daughter, गङ्गायाम् Ganga, उत्सृज release.

#### आङ्ग्लानुवादः
'O lustrous Firegod, accomplish this divine work. O god, possessed of mighty energy, release the vital fluid of Iswara in Ganga, daughter of the king of mountains.



### श्लोकः
#### मूलम्
देवतानां प्रतिज्ञाय गङ्गामभ्येत्य पावकः।  
गर्भं धारय वै देवि देवतानामिदं प्रियम्॥1.37.12॥

#### शब्दार्थः
पावकः fire deity, देवतानाम् for devatas, प्रतिज्ञाय promised, गङ्गाम् Ganga, अभ्येत्य having approached, देवि O devi, गर्भम् pregnancy, धारय वै bear, इदम् this, देवतानाम् devatas', प्रियम् desire.

#### आङ्ग्लानुवादः
"The Firegod gave his consent. The devatas approached Ganga and said, 'O goddess bear the energy of Siva (inyour world) since this cause is dear to the gods'.



### श्लोकः
#### मूलम्
तस्य तद्वचनं श्रुत्वा दिव्यं रूपमधारयत्।  
दृष्ट्वा तन्महिमानं स समन्तादवकीर्यत॥1.37.13॥

#### शब्दार्थः
तस्य that firegod's, तद्वचनम् those words, श्रुत्वा having heard, दिव्यम् divine, रूपम् form, अधारयत् assumed, सः that firedeity, तन्महिमानम् her greatness, दृष्ट्वा beholding, समन्तात् on all sides, अवकीर्यत split over.

#### आङ्ग्लानुवादः
"Hearing the words of the Firegod, Ganga assumed a divine form. Beholding her glory, the god of fire pervaded her from all sides.



### श्लोकः
#### मूलम्
समन्ततस्तदा देवीमभ्यषिञ्चत पावकः।  
सर्वस्रोतांसि पूर्णानि गङ्गाया रघुनन्दन॥1.37.14॥

#### शब्दार्थः
रघुनन्दन O Rama, तदा then, पावकः firegod, देवीम् Ganga devi, समन्ततः on all sides, अभ्यषिञ्चत discharged (sprinkled) the vital fluid of Ishwara preserved in his body, गङ्गायाः Ganga's, सर्वस्रोतांसि all her streams, पूर्णानि were filled.

#### आङ्ग्लानुवादः
O Rama then, the Firegod discharged the vital fluid of Iswara, preserved in his body, which pervaded all sides of Ganga and all her streams were filled with (the fluid).



### श्लोकः
#### मूलम्
तमुवाच ततो गङ्गा सर्वदेवपुरोहितम्।  
अशक्ता धारणे देव तव तेजस् समुद्धतम्।  
दह्यमानाग्निना तेन सम्प्रव्यथितचेतना॥1.37.15॥

#### शब्दार्थः
ततः then, गङ्गा Ganga, सर्वदेवपुरोहितम् (Fire) who was standing ahead of all devatas, तम् addressing the firedeity, उवाच spoke, देव O God of fire, समुद्धतम् everincreasing, तव your, तेजः splendour, धारणे to hold, अशक्ता incapable, तेन अग्निना by firedeity (by that vital fluid), दह्यमाना being burnt, सम्प्रव्यथितचेतना I have greatly distressed consciousness.

#### आङ्ग्लानुवादः
Ganga addressing the Firegod standing ahead of all the devatas said 'O god of fire, I am incapable of holding your everincreasing splendour. The fiery fluid is burning me. My consciousness is overwhelmed'.



### श्लोकः
#### मूलम्
अथाब्रवीदिदं गङ्गां सर्वदेवहुताशनः।  
इह हैमवती पादे गर्भोऽयं सन्निवेश्यताम्॥1.37.16॥

#### शब्दार्थः
अथ thereafter, सर्वदेवहुताशनः partaker of oblations offered to all gods, गङ्गाम् Ganga, इदम् these words, अब्रवीत् spoke, अयम् this, गर्भः embryo, इह here, हैमवती mountain Himavat, पादे slopes, सन्निवेश्यताम् may be placed.

#### आङ्ग्लानुवादः
Thereafter the Firegod who is the partaker of oblations offered to all deities said to Ganga 'Place this embryo on this slope of Mountain Himavan'.



### श्लोकः
#### मूलम्
श्रुत्वा त्वग्निवचो गङगा तं गर्भमतिभास्वरम्।  
उत्ससर्ज महातेजस् स्रोतोभ्यो हि तदानघ ॥1.37.17॥

#### शब्दार्थः
महातेजः O Highly glorious, अनघ O Sinless one, अग्निवचः words of firegod, श्रुत्वा having heard, गङ्गा Ganga, तदा then, अतिभास्वरम् highly resplendent, तम् गर्भम् that embryo, स्रोतोभ्यः towards streams of the river, उत्ससर्ज released.

#### आङ्ग्लानुवादः
"O glorious, sinless one, (Rama) hearing the words of the Firegod, Ganga then expelled that resplendent embryo from her streams.



### श्लोकः
#### मूलम्
यदस्या निर्गतं तस्मात्तप्तजाम्बूनदप्रभम् ।  
काञ्चनं धरणीं प्राप्तं हिरण्यममलं शुभम्॥1.37.18॥

#### शब्दार्थः
अस्याः from this river Ganaga, तप्तजाम्बूनदप्रभम् resembling the lustre of the molten gold, यत् that embryo, निर्गतम् emerging out of her, धरणीम् earth, प्राप्तम् having reached, तस्मात् from it, शुभम् auspicious, काञ्चनम् bright, अमलम् pure, हिरण्यम् gold (was produced).

#### आङ्ग्लानुवादः
The embryo that emerged from Ganga reached the earth. It resembled the lustre of molten gold. It furned into gold auspicious, bright and pure.



### श्लोकः
#### मूलम्
ताम्रं कार्ष्णायसं चैव तैक्ष्ण्यादेवाभ्यजायत॥1.37.19॥  
मलं तस्याभवत्तत्र त्रपु सीसकमेव च।  
तदेतद्धरणीं प्राप्य नानाधातुरवर्धत॥1.37.20॥

#### शब्दार्थः
तत्र there, तैक्ष्ण्यात् from  its severity, ताम्रम् copper, कार्ष्णायसम् चैव iron also, अभ्यजायत were produced, तस्य from that embryo, मलम् dirt, त्रपु zinc, सीसकमेव lead, अभवत् born, तत् एतत् that vital fluid, धरणीम् earth, प्राप्य having reached, नानाधातुः various minerals, अवर्धत developed.

#### आङ्ग्लानुवादः
There copper and iron were produced from its acidity, zinc and lead from its residue. Various minerals were formed when that embryo reached the earth.



### श्लोकः
#### मूलम्
निक्षिप्तमात्रे गर्भे तु तेजोभिरभिरञ्जितम्।  
सर्वं पर्वतसन्नद्धं सौवर्णमभवद्वनम्॥1.37.21॥

#### शब्दार्थः
गर्भे when that embryo, निक्षिप्तमात्रे had  been just placed, सर्वम् all, पर्वतसन्नद्धम् sprouted on the mountain, वनम् forest, तेजोभिः with lustre, अभिरञ्जितम् reddened, सौवर्णम् अभवत् rendered golden.

#### आङ्ग्लानुवादः
When the embryo was placed (in Ganga) it spread on all sides of the forest on the mountain. Irradiated with lustre the forest appeared golden.



### श्लोकः
#### मूलम्
जातरूपमिति ख्यातं तदा प्रभृति राघव।  
सुवर्णं पुरुषव्याघ्र हुताशनसमप्रभम्॥1.37.22॥  
तृणवृक्षलतागुल्मं सर्वं भवति काञ्चनम्।

#### शब्दार्थः
पुरुषव्याघ्र O Best among men, राघव Rama, तदा प्रभृति then onwards, हुताशनसमप्रभम् effulgent like fire, सुवर्णम् gold, जातरूपम् Jatarupa (born with a form), (इति) ख्यातम् wellknown as, सर्वम् all, तृणवृक्षलतागुल्मम् with grass, shrubs, creepers and trees, काञ्चनं भवति became gold.

#### आङ्ग्लानुवादः
O tiger among men, O scion of the Raghus Then onwards gold which is effulgent like fire, became wellknown as Jatarupa (pure form). The grass, shrubs, creepers and trees of that forest looked golden.



### श्लोकः
#### मूलम्
तं कुमारं ततो जातं सेन्द्रास्सह मरुद्गणाः॥1.37.23॥  
क्षीरसंभावनार्थाय कृत्तिकास्समयोजन्।

#### शब्दार्थः
ततः thereafter, जातम् born, तं कुमारम् that Kumara, सेन्द्राः together with Indra, मरुद्गणाः groups of deities, सह together, क्षीरसंभावनार्थाय with a view to suckle him as their own offspring, कृत्तिकाः six nymphs (stars) to act as nurses, समयोजन् arranged.

#### आङ्ग्लानुवादः
Thereafter Kumara was born (out of Ganga's womb). The gods together with Indra arranged six nymphs (stars) to act  as nurses to suckle Kumara as their own offspring.



### श्लोकः
#### मूलम्
ताः क्षीरं जातमात्रस्य कृत्वा समयमुत्तमम्॥1.37.24॥  
ददुः पुत्रोऽयमस्माकं सर्वासामिति निश्चिताः।

#### शब्दार्थः
ताः those Krittikas, निश्चिताः regarded within themselves, अयम् this boy, अस्माकम् सर्वासाम् for all of us, पुत्रः son, उत्तमम् great, समयम् an agreement, कृत्वा having made, जातमात्रस्य just then born boy, क्षीरम् breast milk, ददुः gave.

#### आङ्ग्लानुवादः
Those krittikas, having decided among themselves and having made an agreement with the gods saying 'This boy shall become a son to all of us' fed the newborn with their milk (breast milk).



### श्लोकः
#### मूलम्
ततस्तु देवतास् सर्वाः कार्तिकेय इति ब्रुवन्॥1.37.25॥  
पुत्रस्त्रैलोक्यविख्यातो भविष्यति न संशयः।4

#### शब्दार्थः
ततः thereafter, सर्वाः all, देवताः devatas, पुत्रः son, कार्तिकेयः इति as Karthikeya, son of Krittikas, त्रैलोक्यविख्यातः renowned in three worlds, भविष्यति shall become, संशयः न no doubt, इति ब्रुवन् thus spoke.

#### आङ्ग्लानुवादः
Thereafter, all the gods said, 'This son shall become renowned in the three worlds as Karttikeya, (son of krittikas). There is no doubt '.



### श्लोकः
#### मूलम्
तेषां तद्वचनं श्रुत्वा स्कन्नं गर्भपरिस्रवे॥1.37.26॥  
स्नापयन् परया लक्ष्म्या दीप्यमानं यथानलम्।

#### शब्दार्थः
तेषाम् of those devatas', तत् वचनम् those words, श्रुत्वा having heard, गर्भपरिस्रवे when the embryo was flowing from womb, स्कन्नम् descended, अनलम् यथा like fire, परया with great, लक्ष्म्या beauty, दीप्यमानम् shining, स्नापयन् bathed.

#### आङ्ग्लानुवादः
Hearing the words of the gods, the krittikas bathed the baby that descended from the womb of Ganga resembling flaming fire and shining with great beauty.



### श्लोकः
#### मूलम्
स्कन्द इत्यब्रुवन् देवाः स्कन्नं गर्भपरिस्रवात्॥1.37.27॥  
कार्तिकेयं महाभागं काकुत्स्थ ज्वलनोपमम्।

#### शब्दार्थः
काकुत्स्थ O Rama, ज्वलनोपमम् equal to flaming fire, महाभागम् very fortunate, गर्भपरिस्रवात् embryo from womb, स्कन्नम् descended, कार्तिकेयम् Karthikeya, स्कन्दः इति will be known as Skanda, देवाः devatas, अब्रुवन् spoke.

#### आङ्ग्लानुवादः
O scion of the Kakusthas, Karttikeya lustrous like flaming fire, was very fortunate Descended from the womb of the Ganga, he is named Skanda by the gods.



### श्लोकः
#### मूलम्
प्रादुर्भूतं ततः क्षीरं कृत्तिकानामनुत्तमम् ॥1.37.28॥  
षण्णां षडाननो भूत्वा जग्राह स्तनजं पयः।

#### शब्दार्थः
ततः then, कृत्तिकानाम् of Krittikas, अनुत्तमम् very best, क्षीरम् milk, प्रादुर्भूतम् formed, षण्णाम् of  six of them, स्तनजम् coming from their breasts, पयः milk, षडाननः six faces Skanda, भूत्वा having assumed, जग्राह received.

#### आङ्ग्लानुवादः
Then excellent milk surged in the breasts of krittikas. Assuming six mouths, he sucked the milk.



### श्लोकः
#### मूलम्
गृहीत्वा क्षीरमेकाह्ना सुकुमारवपुस्तदा॥1.37.29॥  
अजयत्स्वेन वीर्येण दैत्यसेनागणान् विभुः।

#### शब्दार्थः
विभुः the capable boy, एकाह्ना for one day only, क्षीरम् milk, गृहीत्वा having received, तदा then, सुकुमारवपुः with tender body, स्वेन वीर्येण by his inborn prowess, दैत्यसेनागणान् hosts of demons, अजयत् vanquished.

#### आङ्ग्लानुवादः
Drinking milk just for a day and with a body still tender he could vanquish hosts of demons by his inborn prowess so capable be was



### श्लोकः
#### मूलम्
सुरसेनागणपतिं ततस्तमतुलद्युतिम्॥1.37.30॥  
अभ्यषिञ्चन् सुरगणास् समेत्याग्निपुरोगमाः।

#### शब्दार्थः
ततः then, अग्निपुरोगमाः with firegod in the forefront, सुरगणाः devatas, समेत्य having  assembled, अतुलद्युतिम् a hero of unsurpassed effulgence, तम् him, सुरसेनागणपतिम् commander of devata forces, अभ्यषिञ्चन् installed.

#### आङ्ग्लानुवादः
With the Firegod in the forefront, all the gods assembled and installed Karttikeya, shining on unsurpassed brilliant, as commander of the gods forces.



### श्लोकः
#### मूलम्
एष ते राम गङ्गाया विस्तरोऽभिहितो मया॥1.37.31॥  
कुमारसम्भवश्चैव धन्यः पुण्यस्तथैव च।

#### शब्दार्थः
राम O Rama, मया by me, ते to you,गङ्गायाः Ganga's, एषः this story, विस्तरः in detail, तथैव and, धन्यः a fortunate being, पुण्यः auspiciousness, कुमारसम्भवश्चैव birth of Kumara, अभिहितः has been told.

#### आङ्ग्लानुवादः
"O Rama this story of Ganga and that of the  birth of Kumara, who was fortunate and auspicious, has been related to you in detail.



### श्लोकः
#### मूलम्
भक्तश्च यः कार्तिकेये काकुत्स्थ भुवि मानवः।  
आयुष्मान् पुत्रपौत्रैश्च स्कन्दसालोक्यतां व्रजेत्॥1.37.32॥

#### शब्दार्थः
काकुत्स्थ O Raghava, भुवि on this earth, यः मानवः who so ever, कार्तिकेये in Kartikeya, भक्तः च is a devotee, आयुष्मान् with long life, पुत्रपौत्रैः with sons and grand sons, स्कन्दसालोक्यताम् being in the same world of Skanda, व्रजेत् obtain.

#### आङ्ग्लानुवादः
O son of the Kakusthas whosoever reveres Kartikeya on this earth with devotion and faith, shall have a long life, sons and grandsons and after death will reach the world of  
Skanda".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डेण्डे सप्तत्रिंशस्सर्गः॥  
Thus ends the thirtyseventh sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/01/037_skandotpattiH.md">
<details><summary><h2>भूषणम् ...{Loading}...</h2></summary>



तप्यमाने तपो देवे देवाः सर्षिगणाः पुरा ।  

सेनापतिमभीप्सन्तः पितामहमुपागमन्  ॥  १।३७।१  ॥   

अथ प्रतिज्ञातं स्कन्दोत्पादकत्वरूपं दिव्यसम्भववैभवमाह
सप्तत्रिंशे--तप्यमान इत्यादि । तप्यमाने तपःकर्मकत्वादात्मनेपदकर्मवद्भावौ
। देवसेनापतित्वं विहाय केवलतपःप्रवण इत्यर्थः  ॥  १।३७।१  ॥   

  

ततो ऽब्रुवन् सुराः सर्वे भगवन्तं पितामहम् ।  

प्रणिपत्य सुराः सर्वे सेन्द्राः साग्निपुरोगमाः  ॥  १।३७।२  ॥   

तत इति । अग्निना पुरोगमेन सहिताः साग्निपुरोगमाः । सुराः सर्वे प्रणिपत्य
सुराः सर्वे अब्रुवन्निति क्रियाभेदान्न पुनरुक्तिः  ॥  १।३७।२  ॥   

  

यो नः सेनापतिर्देव दत्तो भगवता पुरा ।  

तपः परममास्थाय तप्यते स्म सहोमया  ॥  १।३७।३  ॥   

यो न इति । भगवता भवता । यः सेनापतिरस्मभ्यमादिकाले दत्तः स इदानीमुमया सह
तप्यते । स्मेति प्रसिद्धौ  ॥  १।३७।३  ॥   

  

यदत्रानन्तरं कार्यं लोकानां हितकाम्यया ।  

संविधत्स्व विधानज्ञ त्वं हि नः परमा गतिः  ॥  १।३७।४  ॥   

यदिति । अनन्तरं सेनापतावन्यपरे सति । अत्र सेनापतिविषये । यत्कार्यं
तत्संविधत्स्व आलोचय । तमेवाहूय सैनापत्ये निवेशय, अन्यं वोत्पादयेत्यर्थः
 ॥  १।३७।४  ॥   

  

देवतानां वचः श्रुत्वा सर्वलोकपितामहः ।  

सान्त्वयन् मधुरैर्वाक्यैस्त्रिदशानिदमब्रवीत्  ॥  १।३७।५  ॥   

देवानामिति । सान्त्वयन् उग्रे तपसि वर्तमानस्य तस्य रुद्रस्य
निवर्तनमशक्यम्, तत्र नाभिनिवेशः कार्य इति समादधान इत्यर्थः  ॥  १।३७।५
 ॥   

  

शैलपुत्र्या यदुक्तं तन्न प्रजाः सन्तु पत्निषु ।  

तस्या वचनमक्लिष्टं सत्यमेतन्न संशयः  ॥  १।३७।६  ॥   

अन्यं वोत्पादयेत्यत्र प्रतिवक्ति--शैलेति । शैलपुत्र्या पार्वत्या देवानां
पत्निषु प्रजा न सन्त्विति यदुक्तं तद्वचनम् । अक्लिष्टम् अमोघम् । मया
सत्यमेवोच्यते अत्र संशयो भवद्भिर्न कर्तव्यः  ॥  १।३७।६  ॥   

  

इयमाकाशगा गङ्गा यस्यां पुत्रं हुताशनः ।  

जनयिष्यति देवानां सेनापतिमरिन्दमम्  ॥  १।३७।७  ॥   

तर्हि का गतिरित्यत्राह--इयमिति । इयं बुद्धिस्था । अस्तीति शेषः  ॥  १।३७।७
 ॥   

  

ज्येष्ठा शैलेन्द्रदुहिता मानयिष्यति तत्सुतम् ।  

उमायास्तद्बहुमतं भविष्यति न संशयः  ॥  १।३७।८  ॥   

कथमिदं गङ्गा सम्मन्यते, कुतो वोमा न कुप्येत्तत्राह--ज्येष्ठेति ।
तत्सुतम् अग्नेः सुतं मानयिष्यति, बहुमतिपूर्वं जनयिष्यतीत्यर्थः । तदुमाया
बहुमतं स्वज्येष्ठायाः प्रीत्यर्थत्वादिति भावः  ॥  १।३७।८  ॥   

  

तच्छ्रुत्वा वचनं तस्य कृतार्था रघुनन्दन ।  

प्रणिपत्य सुराः सर्वे पितामहमपूजयन्  ॥  १।३७।९  ॥   

तदिति । कृतार्थाः कृतार्थप्रायाः  ॥  १।३७।९  ॥   

  

ते गत्वा पर्वतं राम कैलासं धातुमण्डितम् ।  

अग्निं नियोजयामासुः पुत्रार्थं सर्वदैवताः  ॥  १।३७।१०  ॥   

त इति । दैवतशब्दः पुँल्लिङ्गोप्यस्ति । "दैवतानि पुंसि वा" इत्यनुशासनात्
। दग्धरुद्रतेजसो ऽग्नेः स्थानं कैलासः । पुत्रार्थं पुत्रोत्पादनार्थम्
अग्निमूर्त्यन्तरं दग्धरुद्रतेजःस्थम्  ॥  १।३७।१०  ॥   

  

देवकार्यमिदं देव संविधत्स्व हुताशन ।  

शैलपुत्र्यां महातेजो गङ्गायां तेज उत्सृज  ॥  १।३७।११  ॥   

देवेति । संविधत्स्व सम्पादय । अस्य विवरणमुत्तरार्द्धम् । प्रथमं
सामान्येनोक्तिरग्निहृदयज्ञानाय । महातेज इति सम्बोधनम् । तेजः रेतः  ॥ 
१।३७।११  ॥   

  

देवतानां प्रतिज्ञाय गङ्गामभ्येत्य पावकः ।  

गर्भं धारय वै देवि देवतानामिदं प्रियम्  ॥  १।३७।१२  ॥   

देवतानामिति । देवताभ्यस्तथेति प्रतिज्ञायाकाशगङ्गां गत्वा हे देवि गर्भं
धारय इत्युवाचेति शेषः । किमर्थमित्यत आह--देवतानामिदं प्रियमिति  ॥ 
१।३७।१२  ॥   

  

तस्य तद्वचनं श्रुत्वा दिव्यं रूपमधारयत् ।  

दृष्ट्वा तन्महिमानं स समन्तादवकीर्यत  ॥  १।३७।१३  ॥   

तस्येति । दिव्यं रूपं दिव्यस्त्रीवेषम् । सो ऽग्निस्तस्या महिमानं
सौन्दर्यातिशयं दृष्ट्वा समन्तात्सर्वावयवेभ्यः अवकीर्यत अवाकिरत् । आर्षः
श्यन्प्रत्ययः । हृतवीर्यो ऽभूत् । "अङ्गारसदृशी नारी घृतकुम्भसमः पुमान्
।" इति न्यायात्  ॥  १।३७।१३  ॥   

  

समन्ततस्तदा देवीमभ्यषिञ्चत पावकः ।  

सर्वस्रोतांसि पूर्णानि गङ्गाया रघुनन्दन  ॥  १।३७।१४  ॥   

समन्तत इति । समन्ततः सर्वावयवेषु अभ्यषिञ्चत रेतः सर्वावयवेषु यथा
व्याप्तं भवति तथा सिक्तवानित्यर्थः । तेन सर्वस्रोतांसि सर्वावयवाः
पूर्णानि व्याप्तानि  ॥  १।३७।१४  ॥   

  

तमुवाच ततो गङ्गा सर्वदेवपुरोहितम् ।  

अशक्ता धारणे देव तव तेजः समुद्धतम् ।  

दह्यमानाग्निना तेन सम्प्रव्यथितचेतना  ॥  १।३७।१५  ॥   

तमित्यर्द्धत्रयम् । तेनाग्निना अग्नितेजसा दह्यमाना अत एव
सम्प्रव्यथितचेतना अतिदुःखितचित्ता गङ्गा । सर्वदेवानां पुरोहितम् ।
"अग्निमीडे पुरोहितम्" इति श्रुतेः । तमग्निमुवाच । कथम् ? हे देव तव तेजः
समुद्धतं अभिवृद्धं भवति अस्य धारणे अशक्तास्मीति  ॥  १।३७।१५  ॥   

  

अथाब्रवीदिदं गङ्गां सर्वदेवहुताशनः ।  

इह हैमवते पादे गर्भो ऽयं सन्निवेश्यताम्  ॥  १।३७।१६  ॥   

अथेति । सर्वदेवानां यत् हुतं तमश्नातीति सर्वदेव हुताशनः । पादे
पर्यन्तपर्वते अग्निदग्धश्वेतपर्वतीकृतरुद्रतेजोराशावित्यर्थः  ॥  १।३७।१६
 ॥   

  

श्रुत्वा त्वग्निवचो गङ्गा तं गर्भमतिभास्वरम् ।  

उत्ससर्ज महातेजः स्रोतोभ्यो हि तदानघ  ॥  १।३७।१७  ॥   

श्रुत्वेति । महातेज इति सम्बोधनम् । स्रोतोभ्यः, उत्कृष्येति शेषः  ॥ 
१।३७।१७  ॥   

  

यदस्या निर्गतं तस्मात्तप्तजाम्बूनदप्रभम् ।  

काञ्चनं धरणीं प्राप्तं हिरण्यममलं शुभम्  ॥  १।३७।१८  ॥   

यदिति । अस्याः गङ्गातः । निर्गतं यत् शोणितादि धरणीं गतं
तस्मात्तप्तजाम्बूनदप्रभं द्रुतस्वर्णविशेषकान्ति काञ्चनम् । अमलं शुभं
हिरण्यं रजतं च । अभवदिति वक्ष्यमाणमनुषज्यते । अमलमिति निर्गतविशेषणं वा
 ॥  १।३७।१८  ॥   

  

ताम्रं कार्ष्णायसं चैव तैक्ष्ण्यादेवाभ्यजायत ।  

मलं तस्याभवत्तत्र त्रपु सीसकमेव च  ॥  १।३७।१९  ॥   

ताम्रमिति । गङ्गातो निर्गतात् तैक्ष्ण्यात् क्षारात् । ताम्रं कार्ष्णायसं
चाभ्यजायत । तस्या गङ्गातः, अभवत् निर्गच्छति स्म । मलं तत्र भूमौ त्रपु
सीसकं चाभ्यजायत । कृष्णायसमेव कार्ष्णायसम्  ॥  १।३७।१९  ॥   

  

तदेतद्धरणीं प्राप्य नानाधातुरवर्द्धत  ॥  १।३७।२०  ॥   

उपसंहरति--तदेतदिति । तदेतत् गङ्गातो निर्गतम्  ॥  १।३७।२०  ॥   

  

निक्षिप्तमात्रे गर्भे तु तेजोभिरभिरञ्जितम् ।  

सर्वं पर्वतसन्नद्धं सौवर्णमभवद्वनम्  ॥  १।३७।२१  ॥   

एवं गर्भोत्सर्जनकाले गङ्गातो निर्गतानां शोणितादीनां सौवर्णादिभावमुक्त्वा
गर्भतेजोरञ्जनात् केषाञ्चित्स्वर्णभावमाह निक्षिप्तेति । गर्भे गङ्गया
निक्षिप्तमात्रे तस्य तेजोभिरभिरञ्जितं व्याप्तं पर्वतसन्नद्धं
पूर्वोक्तश्वेतपर्वतसहितम् । सर्वं तद्वनं शरवणम् । सौवर्णं स्वर्णमयं
अभवत्  ॥  १।३७।२१  ॥   

  

जातरूपमिति ख्यातं तदाप्रभृति राघव ।  

सुवर्णं पुरुषव्याघ्र हुताशनसमप्रभम्  ॥  १।३७।२२  ॥   

जातेति । यदा सुवर्णं जातं तदाप्रभृति हुताशनसमप्रभं सुवर्णम्, जातं रूपं
यस्येति व्युत्पत्त्या जातरूपमिति विख्यातमभूत्  ॥  १।३७।२२  ॥   

  

तृणवृक्षलतागुल्मं सर्वं भवति काञ्चनम्  ॥  १।३७।२३  ॥   

उपसंहरति--तृणेति  ॥  १।३७।२३  ॥   

  

तं कुमारं ततो जातं सेन्द्राः सह मरुद्गणाः ।  

क्षीरसम्भावनार्थाय कृत्तिकाः समयोजनयन्  ॥  १।३७।२४  ॥   

एवं गङ्गयोत्सृष्टस्य गर्भस्य पोष्ाणप्रकारमाह--तमिति । ततः
गङ्गोत्सर्जनानन्तरम् । जातं तं कुमारं मरुद्गणाः देवगणाः सह युगपत् ।
क्षीरसम्भावनार्थाय क्षीरेण वर्द्धनप्रयोजनाय कृत्तिकाः समयोजयन् ।
ण्यन्तत्वाद्द्विकर्मकत्वम्  ॥  १।३७।२४  ॥   

  

ताः क्षीरं जातमात्रस्य कृत्वा समयमुत्तमम् ।  

ददुः पुत्रो ऽयमस्माकं सर्वासामिति निश्चिताः  ॥  १।३७।२५  ॥   

ता इति । कृत्तिकाः अयमस्माकं सर्वासां पुत्रो भवत्विति देवैः सह समयं
सङ्केतं कृत्वा निश्चिताः कृतनिश्चयाः सत्यः । जातमात्रस्य तस्य क्षीरं
ददुः दातुमुद्युक्ताः  ॥  १।३७।२५  ॥   

  

ततस्तु देवताः सर्वाः कार्तिकेय इति ब्रुवन् ।  

पुत्रस्त्रैलोक्यविख्यातो भविष्यति न संशयः  ॥  १।३७।२६  ॥   

तत इति । उक्तविशेषणः पुत्रः कार्तिकेयः कृत्तिकापुत्रो भविष्यति इति ।
ब्रुवन् अब्रुवन्  ॥  १।३७।२६  ॥   

  

तेषां तद्ववचनं श्रुत्वा स्कन्नं गर्भपरिस्रवे ।  

स्नापयन् परया लक्ष्म्या दीप्यमानं यथानलम्  ॥  १।३७।२७  ॥   

तेषामिति । कृत्तिकाः गर्भपरिस्रवे गर्भोदके । स्कन्नं पतितम् । स्नापयन्
अस्नापयन् । गर्भस्रवनिवृत्त्यर्थम्  ॥  १।३७।२७  ॥   

  

स्कन्द इत्यब्रुवन् देवाः स्कन्नं गर्भपरिस्रवात् ।  

कार्तिकेयं महाभागं काकुत्स्थ ज्वलनोपमम्  ॥  १।३७।२८  ॥   

स्कन्द इति । स्कन्नत्वात् स्कन्द इत्यन्वर्थनाम, चक्रुरित्यर्थः  ॥ 
१।३७।२८  ॥   

  

प्रादुर्भूतं ततः क्षीरं कृत्तिकानामनुत्तमम् ।  

षण्णां षडाननो भूत्वा जग्राह स्तनजं पयः  ॥  १।३७।२९  ॥   

प्रादुर्भूतमिति । ततः स्नापनानन्तरं । षण्णां कृत्तिकानां क्षीरं
प्रादुर्भूतम् । तच्च स्तनजं पयः षडाननो भूत्वा जग्राह  ॥  १।३७।२९  ॥   

  

गृहीत्वा क्षीरमेकाह्ना सुकुमारवपुस्तदा ।  

अजयत्स्वेन वीर्येण दैत्यसैन्यगणान् विभुः  ॥  १।३७।३०  ॥   

गृहीत्वेति । एकाह्नेति टजभावः समासान्तस्यानित्यत्वात् । एकदिनेन स्तन्यं
पीत्वा क्रमेण सुकुमारवपुरपि दैत्यगणानजयत्  ॥  १।३७।३०  ॥   

  

सुरसेनागणपतिं ततस्तमतुलद्युतिम् ।  

अभ्यषिञ्चन् सुरगणाः समेत्याग्निपुरोगमाः  ॥  १।३७।३१  ॥   

सुरेति । सुरसेनागणपतित्वेनाभ्यषिञ्चन्नित्यर्थः । प्रथममभिषेकस्ततो जय
इत्यर्थक्रमः  ॥  १।३७।३१  ॥   

  

एष ते राम गङ्गाया विस्तरो ऽभिहितो मया ।  

कुमारसम्भवश्चैव धन्यः पुण्यस्तथैव च  ॥  १।३७।३२  ॥   

एष इति । विस्तरः दिव्यसम्भवः । तमेवाह कुमारेति ।
एवमेतदाख्यानश्रवणफलमुक्तम् धन्य इत्यादिना  ॥  १।३७।३२  ॥   

  

भक्तश्च यः कार्तिकेये काकुत्स्थ भुवि मानवः ।  

आयुष्मान् पुत्रपौत्रैश्च स्कन्दसालोक्यतां व्रजेत्  ॥  १।३७।३३  ॥   

इत्यार्षे श्रीरामायणे वाल्मीकीये आदिकाव्ये बालकाण्डे सप्तत्रिंशः सर्गः
 ॥  ३७  ॥   

अथ प्रसङ्गात्तद्भक्तिफलमाह--भक्तश्चेति । सलोक एव सालोक्यम् । स्वार्थे
ष्यञ् । तस्य भावः सालोक्यता, स्कन्दसमानलोकत्वमित्यर्थः  ॥  १।३७।३३  ॥   

इति श्रीगोविन्दराजविरचिते श्रीरामायणभूष्ाणे मणिमञ्जीराख्याने
बालकाण्डव्याख्याने सप्तत्रिंशः सर्गः  ॥  ३७  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/01/037_skandotpattiH.md">
<details><summary><h2>शिरोमणी ...{Loading}...</h2></summary>



तपःप्रारम्भानन्तरकालिकं वृत्तमाह तप्यमान इति । तदा शापोत्तरकाले देवे
महादेवे तप्यमाने सेनापतिमभीप्सन्तः वाञ्छन्तः सेन्द्रा इन्द्रसहिता
अग्निपुरोगमाः पुरोगमाग्निसहिताः सर्वे देवाः पितामहं ब्रह्माणमुपागमन्
तत्समीपं प्रापुः  ॥  १।३७।१  ॥   

  

तत इति । सर्वे सर्वेषां मुनीनामीरीप्सितप्राप्तिः यस्मात् तत्सम्बोधनं हे
सर्वे । किञ्च सर्वान् एति स्वप्रकाशब्रह्मद्वारा व्याप्नोति तत्सम्बोधनम्
। सुराः परमदातर्हे राम ततः ब्रह्मसमीपप्राप्त्यनन्तरं सेन्द्राः
साग्निपुरोगमाः सर्वे सुराः भगवन्तमतिसामर्थ्यविशिष्टं पितामहमब्रुवन् ।
एतेनात्र सुराः सर्वे इति पुनरुक्तमतः पाठान्तरमन्वेषणीयम् इति
भट्टोक्तिश्चिन्त्या उक्तरीत्या पौनरुक्त्यस्पर्शाभावात् यत्तु
क्रियाभेदान्न पौनरुक्त्यमिति भूषणकृद्भिरुक्तं तदपि चिन्त्यम् समानकर्तृके
क्त्वोनुशासनेन पौनरुक्त्यतादवस्थ्यात्  ॥  १।३७।२  ॥   

  

तदुक्तिमेवाह य इति । देव हे ब्रह्मन् नो ऽस्मभ्यं यः सेनापतिः भगवता त्वया
पुरा पूर्वं दत्तः स उमया पार्वत्या सह परं तपः आस्थाय निश्चित्य तप्यतेस्म
 ॥  १।३७।३  ॥   

  

यदिति । अत्र सेनापतिनियोगविषये लोकानां हितकाम्यया यत् कार्यं कर्तव्यं
तत् अनन्तरं शीघ्रं त्वं संविधत्स्व कुरु । तत्र हेतुः हे विधानज्ञ नो
ऽस्माकं परमा गतिः त्वमेव हिशब्द एवार्थे  ॥  १।३७।४  ॥   

  

देवानामिति । सर्वलोकपितामहो ब्रह्मा देवानां वचनं श्रुत्वा मधुरैः वाक्यैः
त्रिदशान्देवान् सान्त्वयन् इदं वचनमब्रवीत्  ॥  १।३७।५  ॥   

  

तद्वचनमेवाह शैलपुत्र्येति । स्वासु पत्निषु प्रजाः न उत्पादयितुमर्हथेति
शेषः इति शैलपुत्र्या यदुक्तं तस्यास्तद्वचनमक्िलष्टं बाधारहितमत एव
सत्यमेव न संशयः अत्र संशयो न कार्य इत्यर्थः एतेन वयं कञ्चन तेजस्विनं
पुत्रमुत्पाद्य सेनापतिं करिष्याम इत्याशा न कर्तव्येति ध्वनितम्
पत्निष्विति ह्रस्वश्छान्दसः  ॥  १।३७।६  ॥   

  

ननु तर्हि कः सेनापतिः भविष्यतीत्यत आह इयमिति । हुताशनो वह्निः
यस्यामरिन्दमं देवशत्रूणां नाशकं सेनापतिं पुत्रं जनयिष्यति सा इयमेव
आकाशगङ्गा एतेन इयं भवद्भिः पूजनीयेति ध्वनितम् । चशब्द एवार्थे  ॥  १।३७।७
 ॥   

  

तस्मिन् शैलसुतोभयपुत्रत्वमिति बोधयन्नाह ज्येष्ठेति । ज्येष्ठा पूर्वं
प्रादुर्भूता शैलेन्द्रदुहिता गङ्गा तं सेनापतिं सुतं मानयिष्यति स्वजलात्
उत्पन्नत्वादिति भावः तत् गङ्गामानविषयीभूतमुमायाः बहुमतं
शिवसंसर्गजनितस्वरजोहेतुकजनिमत्त्वेनात्यन्तप्रेमविषयीभूतं भविष्यति न
संशयः अस्मिन्विषये  

संशयो न कार्यः एतेन तत्सेनापतेरजेयत्त्वं सूचितम्  ॥  १।३७।८  ॥   

  

तदिति । हे रघुनन्दन तस्य पितामहस्य तद्वचनं श्रुत्वा कृतार्थाः सर्वे
सुराः पितामहं प्रणिपत्य अपूजयन्  ॥  १।३७।९  ॥   

  

ते इति । हे राम सर्वदेवताः सर्वः शिवो विष्णुर्वा देवता येषां ते
सर्वदेवाः धातुमण्डितं कैलासपर्वतं गत्वा पुत्रार्थं
कर्तव्यसेनापतिसुतप्रसवार्थमग्निं नियोजयामासुः । दन्त्यादिरपि सर्वशब्दः
शिववाचको ऽस्तीति कोशादौ प्रसिद्धं विष्णुपरता तु सृतमस्मिन्निखिलमिति
व्युत्पत्त्या लब्धा अत एव ऽसर्वः शर्वऽ इति सहस्रनामोक्तिः सङ्गच्छते एतेन
देवताशब्दः पुँलिङ्गो ऽप्यस्ति ऽपुंसि वा देवतास्त्रियाम्ऽ इत्यनुशासनादिति
भूषणोक्तिश्चिन्त्या पुंसिवेत्यस्य पूर्वान्वयित्वात्  ॥  १।३७।१०  ॥   

  

तन्नियोजनमेवाह देवकार्यमिति । हे महातेजः देव हुताशन इदं देवकार्यं
समाधत्स्व त्वं साधय । किन्तत् कार्यमित्यत आह शैलपुत्र्यां गङ्गायां तेजः
स्वेन गृहीतं शिवरेतः उत्सृज  ॥  १।३७।११  ॥   

  

देवतानामिति । पावकः देवतानामग्रे प्रतिज्ञाय भवदुक्तमवश्यं करिष्यामीति
प्रतिज्ञां कृत्वा गङ्गामभ्येत्य प्राप्य हे देवि गर्भं गर्भकारणीभूतं मया
धृतं शिवरेतः धारय स्वस्मिन्संस्थापय तत्र हेतुः देवतानामिदमेव प्रियमिति
प्रार्थयामासेति शेषः । वैशब्द एवार्थे  ॥  १।३७।१२  ॥   

  

इतीति । इति अनेन प्रकारेण एतत् वह्निप्रार्थितं वचनं गङ्गा श्रुत्वा
दिव्यरूपं प्राकृतविलक्षणमात्मीयस्वरूपमधारयत् प्रकटयामासेत्यर्थः । सः
वह्निः तस्याः गङ्गायाः महिमां रूपमहत्त्वं दृष्ट्वा समन्तात् अवकीर्यत
स्वेन धारितं शिवतेजः प्राक्षिपत् श्यन्नड्विरहश्चार्षः ऽअवशीर्यतऽ इति
भट्टसम्मतः पाठः  ॥  १।३७।१३  ॥   

  

समन्तत इति । हे रघुनन्दन पावकः यत् शिवतेजः समन्ततः देवीमभ्यषिञ्चत् तेन
शिवतेजसा गङ्गाया सर्वस्रोतांसि पूर्णानि आसन्निति शेषः । अत्र
दिव्यस्त्रीरूपस्य रेतस्सिक्तत्वेपि सर्वस्रोतांसि पूर्णानीत्युक्त्या
प्रवाहतद्रूपयोरभेदः सूचितः  ॥  १।३७।१४  ॥   

  

तमिति । ततः स्रोतसां रेतोव्याप्तत्वानन्तरं सर्वदेवपुरोहितं तमग्निं तेन
प्रक्षिप्तेन अग्निना शिवरेतस्तेजसा दह्यमाना अत एव सम्प्रव्यथितचेतना
गङ्गा हे देव समुद्धतं प्रवृद्ध यत्तव तेजस्त्वत्प्रक्षिप्तं शिवरेतस्तस्य
धारणे अहमशक्तेत्युवाच सार्धश्लोक एकान्वयी । अग्नेः सर्वदेवपुरोहितत्वम्
ऽअग्निमीले पुरोहितम्ऽ इत्यादिश्रुत्या प्रसिद्धम् ऽसर्वदेवपुरोगमम्ऽ इति
भट्टसम्मतः पाठः  ॥  १।३७।१५  ॥   

  

अथेति । अथ गङ्गावचनश्रवणानन्तरं सर्वदेवहुताशनः गङ्गामिदमब्रवीत् ।
तद्वचनमेवाह इह अस्मिन् हैमवते पादे पादसदृशे स्थापनयोग्ये तदवयवे इत्यर्थः
अयं गर्भः सन्निवेश्यताम् । ऽहिमवत्पार्श्वेऽ इति भट्टसम्मतः पाठः  ॥ 
१।३७।१६  ॥   

  

श्रुत्वेति । हे अनघ स्वाश्रिताघनिवर्तक हे महातेजः समाधिकरहिततेजोविशिष्ट
तदा अग्निकथनसमये अग्निवचः श्रुत्वैव अतिभास्वरमतिप्रकाशमानं तं प्रसिद्धं
गर्भं स्रोतोभ्यः उत्थाप्य उत्ससर्ज यथोचितदेशे तत्याज तुशब्द एवार्थे  ॥ 
१।३७।१७  ॥   

  

यदिति । अस्याः गङ्गायाः निर्गतं गङ्गया त्यक्तं यत्तेजः तत्
तप्तजाम्बूनदप्रभं द्रुतसुवर्णकान्तिकमभिजायत अभ्यजायत तस्मात्तेजसो विभज्य
यत् धरणीं प्राप्तं तदपि अमलं काञ्चनं सुवर्णं शुभं हिरण्यं रजतं चाभिजायत
तैक्ष्णात् तैक्ष्णस्य अत् प्राप्तिर्यस्मिन् तत् वस्तुजातं
ताम्रकार्ष्णायसं चाभिजायत तत्र तस्मिन्समये तस्य
तेजस्तैक्ष्णसम्बद्धवस्तुजातस्य यन्मलं तत् त्रषु रङ्गं सीसकं च अभवत्
द्वयोरेकत्रान्वयः । एकः एवशब्दो ऽप्यर्थकः द्वितीयस्त्वर्थकः । अभिजायत
इति  

पाठे तु आगमशास्त्रस्यानित्यत्वादड्विरहः  ॥  १।३७।१८,१९  ॥   

  

उपसंहरन्नाह तदिति । तत्प्रसिद्धमेतद्वर्णितं तेजः धरणीं प्राप्य नाना
धातुः सन् अवर्धत  ॥  १।३७।२०  ॥   

  

तेजोराशिविभक्तस्य धरण्यां पतितस्य तेजसः सृष्टिं संवर्ण्य तेजोमयस्य
गर्भस्य संबन्धेन यत्सर्जनं तद्वर्णयन्नाह निक्षिप्तमात्रे इति । गर्भे
निक्षिप्तमात्रे सति तेजोभिः गर्भप्रकाशैः अभिरञ्जितं प्रकाशितं
पर्वतसन्नद्धं पर्वतावयवः सर्वं वनं च सौवर्णमभवत्  ॥  १।३७।२१  ॥   

  

जातरूपमिति । हे राघव पुरुषव्याघ्र हुताशनसमप्रभं सुवर्णं तदाप्रभृति
वनादीनां सुवर्णत्वप्राप्तिकालादारभ्य जातरूपमिति नाम्ना ख्यातं प्रसिद्धं
जातं प्रकटीभूतं रूपमपूर्वस्वरूपं यस्येति व्युत्पत्त्येति भावः  ॥  १।३७।२२
 ॥   

  

उपसंहरन्नाह तृणेत्यर्धेन । सर्वं तृणवृक्षलतागुल्मं काञ्चनं भवति
अभवदित्यर्थः पर्वतस्याप्युपलक्षणमिदम् वर्तमानसामीप्येति भूते लट् ।
इदमर्धं भट्टटीकाङ्कितपुस्तकेषु न दृश्यते  ॥  १।३७।२३  ॥   

  

तमिति । ततः गर्भत्यागानन्तरं जातमुत्पन्नं तं प्रसिद्धं कुमारं सेन्द्रा
इन्द्रसहिता मरुद्गणा देवाः क्षीरसम्भावनार्थाय क्षीरस्य सम्भावना सम्यक्
प्राप्तिः सैव अर्थः प्रयोजनं तस्मै कृत्तिकाः षट्तारकाः सह एककालावच्छेदेन
समपूजयन् सत्कारेण क्षीरपायने न्ययोजयन्नित्यर्थः  ॥  १।३७।२४  ॥   

  

ता इति । ताः स्तन्यपायने नियोजिता अत एव अयमस्माकं सर्वासां पुत्रो
भवितेति शेषः इति निश्चिताः षट् कृत्तिकाः उत्तमं सर्वेप्सितत्वेन श्रेष्ठं
समयमेककालावच्छेदेन सर्वा वयं पाययिष्याम इति सङ्केतं कृत्वा जातमात्रस्य
क्षीरं ददुः एतेन तस्य षडाननानि जातानीति व्यक्तम्  ॥  १।३७।२५  ॥   

  

तत इति । ततः कृतनिश्चयाद्धेतोः सर्वा देवताः कार्तिकेय इति
त्रैलोक्यविख्यातः पुत्रः अयं सुतः भविष्यति संशयः अस्मिन् विषये सन्देहो न
इति ब्रुवन् आगमशास्त्रस्य अनित्यत्वादड्विरहः । इति शब्दः आवृत्त्या
उभयत्रान्वेति  ॥  १।३७।२६  ॥   

  

तेषामिति । तेषां देवानां तत् स्वेष्टसिद्धिसूचकं वचनं श्रुत्वा
गर्भपरिस्रवे गर्भश्च परिस्रवो गङ्गाप्रवाहश्चानयोः समाहारः । किञ्च गर्भो
ऽग्न्याद्युदर एव स्रवः प्रवाहस्तस्मिन् स्कन्नं प्राप्तमत एव परया
उत्कृष्टया लक्ष्म्या शोभया ऽनलमिव दीप्यमानं बालं स्नापयन् षट् कृत्तिका
इति शेषः । आगमशास्त्रस्य अनित्यत्वादड्विरहः  ॥  १।३७।२७  ॥   

  

स्कन्द इति । काकुत्स्थ हे राम महाभागं ज्वलनोपममग्निसदृशं कार्तिकेयं
गर्भपरिस्रवे बहुगर्भे स्कन्नं प्राप्तं बालं स्कन्द इतिदेवाः अब्रुवन्
स्कन्दति बहुगर्भं प्राप्नोति इति व्युत्पत्त्या स्कन्दं प्राहुरित्यर्थः
 ॥  १।३७।२८  ॥   

  

प्रादुरिति । षण्णां कृत्तिकानामनुत्तममतिश्रेष्ठं क्षीरं प्रादुर्भूतं ततः
क्षीरप्रादुर्भावानन्तरं स्तनजं पयः षडाननो भूत्वा जग्राह कार्तिकेय इति
शेषः  ॥  १।३७।२९  ॥   

  

गृहीत्वेति । सुकुमारवपुः विभुः समर्थः कार्तिकेयस्तदा क्षीरग्रहणकाले
एकाह्ना एकदिनेन क्षीरं गृहीत्वा स्वेन वीर्येण दैत्यसैन्यगणान् अजयत्  ॥ 
१।३७।३०  ॥   

  

सुरेति । ततः असुरजयानन्तरमतुलद्युतिमनुपमप्रकाशं कार्तिकेयमग्निपुरोगमाः
अग्निः पुरोगमो येषां ते सुरगणाः समेत्य तत्समीपं प्राप्य
सुरसेनागणपतिमभ्यषिञ्चन् सेनापतित्वेनाभिषेकं चक्रुरित्यर्थः  ॥  १।३७।३१
 ॥   

  

एष्ा इति । हे राम धन्यः धन्यत्वहेतुः पुण्यः पुण्यत्वहेतुश्च एषः एव
गङ्गायाः विस्तरः ते तुभ्यं मया अभिहितः कथितः तथैव
धन्यत्वपुण्यत्वहेतुत्वेन तत्सदृश एव कुमारसम्भवश्च अभिहितः  ॥   

१।३७।३२  ॥   

भक्त इति । हे काकुस्थ भुवि यः कार्तिकेये भक्तः स पुरुषः पुत्रपौत्रैः
युक्त एव आयुष्मान् सन् स्कन्दसालोक्यतां व्रजेत् चकारेण यः एतत्
श्रृणुयात् पठेत् वा सो ऽपि तत्फलं प्राप्नोतीत्यर्थः चकारान्तरमेवार्थकम्
 ॥  १।३७।३३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे सप्तत्रिंशः
सर्गः  ॥  १।३७  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/01/037_skandotpattiH.md">
<details><summary><h2>तिलकम् ...{Loading}...</h2></summary>



देवे शिवे । सेन्द्राः । देवा इति शेषः । साग्निपुरोगमाः । अग्निना
पुरोगमेन सहिता इत्यर्थः । "सेन्द्राः सर्षिगणाः पुरा" इति क्वचित्पाठः  ॥ 
१।३७।१  ॥   

  

अत्र "सुराः सर्वे" इति पुनरुक्तमतः पाठान्तरमन्वेषणीयम् । द्वितीयार्धे
"सुरा राम" इति पाठः रामसम्बोधनं चैतत्  ॥  १।३७।२  ॥   

  

येन रुद्रेण सेनापतिर्बीजात्मना दत्तः स परमास्थाय परं मौनमङ्गीकृत्य
तपस्तप्यते ऽनुतिष्ठति  ॥  १।३७।३  ॥   

  

अनन्तरं बीजदातुरुपरमानन्तरं यत्कार्यं पुत्राकारसम्पत्तये विधेयं
तत्संविधत्स्व  ॥  १।३७।४  ॥   

  

सान्त्वयन् । इष्टकार्यालाभखिन्नानिति शेषः  ॥  १।३७।५  ॥   

  

यद्यस्माच्छैलपुत्र्या "अप्रजा भविष्यथः" इत्युक्तं तत्तस्माद्युष्माकं
स्वासु पत्नीषु न प्रजाः । सन्तीति शेषः । पत्निष्विति ह्रस्वत्वं छान्दसम्
। यतस्तस्या वचनक्लिष्टममोघम् । एवं च "प्रजास्यथ" इति पाठकल्पना
छान्दसत्वकल्पना च विफलैव  ॥  १।३७।६  ॥   

  

तर्हि का गतिस्तत्राह इयमिति । यस्यां हुताशनः पुत्रं जनयिष्यति
सेयमाकाशगङ्गा । आस्ते इति शेषः  ॥  १।३७।७  ॥   

  

"ज्येष्ठोमा स्वकनिष्ठापत्यत्वात्स्वापत्यवन्मानयिष्यतीत्यर्थः" इति कतकः,
तन्न । पूर्वं गङ्गाया एव ज्येष्ठत्वोक्त्या तेन विरोधात् । तस्माज्जेष्ठा
गङ्गा स्वकनिष्ठोमापत्यत्वान्मानयिष्यतीत्यर्थः । उमाशिवसंयोगेन
च्युतरेतोरजोभ्यामुत्पत्तेरुमापत्यत्वम् । अत एवाह उमाया इति ।
तत्स्वापत्यसम्माननम्  ॥  १।३७।८,९  ॥   

  

कैलासपर्वतं गत्वेत्यन्वयः  ॥  १।३७।१०  ॥   

  

समाधत्स्व कुरु । महातेज इति सम्बुद्धिः । शैलपुत्र्यां गङ्गायामैशं तेज
उत्सृजेत्यन्वयः  ॥  १।३७।११  ॥   

  

प्रतिज्ञाय तथा करोमीति प्रतिज्ञाय । इदं गर्भधारणं देवतानां
प्रियमित्यन्वयः  ॥  १।३७।१२  ॥   

  

दिव्यं रूपमधारयत् । स्रोतोरूपं मुक्त्वेति शेषः । तस्या महिमां दिव्यरूपं
वैभवम् । स ऐश्वरतेजोराशिः पारदो ऽवशीर्यत शीर्णः । उत्तमस्त्रीदर्शने
रसेश्वरस्य तद्ग्रहणायोच्छलनं द्वियोजनपर्यन्तमिति सुप्रसिद्धम् । यद्वा सो
ऽग्निरवशीर्यत । ऐश्वरं तेजस्त्यक्तवानित्यर्थः  ॥  १।३७।१३  ॥   

  

अभ्यषिञ्चतेति । रसेश्वरेणोति शेषः । स्रोतांसि नाड्यः  ॥  १।३७।१४  ॥   

  

पुरोगमः पुरोयायी हितकरश्च । तवाग्रेयेन तेजसा सम्बन्धात् समुद्धतमत्युग्रं
तेजः शैवं यतो ऽतस्तस्य धारणे ऽहमशक्तेत्यन्वयः  ॥  १।३७।१५  ॥   

  

सम्प्रव्यथितचेतना । अस्मीति शेषः । सर्वदेवहुताशनः सर्वदेवोद्देशेन हुतस्य
भक्षकः  ॥  १।३७।१६  ॥   

  

सन्निवेश्यताम् स्थाप्यताम्  ॥  १।३७।१७  ॥   

  

स्रोतोभ्य उत्कृत्य तत्तेजो हिमवत्पार्श्व उत्ससर्जेत्यन्वयः ।
यद्यस्मादस्या निर्गतं तत्तस्माद्गङ्गागर्भतो निर्गमात्तत्तेजो
जाम्बूनदाकारसुमेरुकन्यापत्यत्वाद्गङ्गायास्तप्तं जाम्बूनदं सुवर्णं तेन
समप्रभम् । आसीदिति शेषः  ॥  १।३७।१८  ॥   

  

अत एव धरणीं प्राप्तं साक्षात्स्वसम्बद्धधरणीस्थं वस्तु काञ्चनमकरोत् ।
तत्समीपवर्ति भूसंस्थमतुलप्रभं हिरण्यं रजतमकरोत् ।
तत्तेजःसम्बन्धितैक्ष्ण्यादेव तद्व्यवहितभूस्थं वस्तुजातं ताम्रम् ।
कार्ष्णायसम् लोहम् । अभिजायत अडभाव आर्षः  ॥  १।३७।१९  ॥   

  

तत्तस्य गर्भस्य मलं त्रपु सीसं चाभवत् । अयं भावः तैक्ष्ण्यमलगन्धयुक्तेन
शुद्धेन स्पर्शतो विद्धं स्वर्णम्, गन्धयुक्तेन विद्धं रजतम्,
तैक्ष्ण्ययुक्तेन विद्धं ताम्रं लोहं च, मलयुक्तेन विद्धं त्रपुसीसे इति ।
नानाधातुस्तद्रूपम्  ॥  १।३७।२०  ॥   

  

न च स्पर्शवेधित्वमेव तस्य, अपि तु रूपवेधित्वमपीत्याह निक्षिप्तेत्यादि ।
सन्नद्धम् सम्बद्धम्  ॥  १।३७।२१  ॥   

  

जातरूपम् । रूपेण जातमित्यर्थः  ॥  १।३७।२२  ॥   

  

तं कुमारमिति । ततो रुद्रतेजसो जातं क्रमेण साकरतां प्राप्तम् ।
क्षीरसम्भावनार्थाय क्षीरपानप्रयोजनसिद्धये । कृत्तिकाः कृत्तिकाभिः ।
यद्वा समयोजयन्नित्यस्य प्रैरयन्नित्यर्थः  ॥  १।३७।२३  ॥   

  

अथ ताः कृत्तिका अस्माकं सर्वासां पुत्रो भवत्वित्युत्तमं समयं कृत्वा
निश्चितास्तद्विषयकनिश्चयवत्यो जातमात्रस्य तस्य क्षीरं ददुरित्यन्वयः  ॥ 
१।३७।२४  ॥   

  

ततः सर्वदेवता युष्माकमयं पुत्रः कार्तिकेय इति त्रैलोक्यविख्यातो भविष्यति
। अत्र सन्देहो नेति ब्रुवन् । अब्रुवन्नित्यर्थः । अडभाव आर्षः  ॥  १।३७।२५
 ॥   

  

तेषां देवानां तत्स्वेष्टानुकूलं वचनं श्रुत्वा । स्कन्नमादावीश्वरयोः
सकाशात्स्कन्नं पश्चाद्गङ्गाया गर्भात्परिस्रवे सति परया लक्ष्म्या
दीप्यमानमम(न)लमिव दुःस्पर्शम् । दुःस्पर्शतानिवृत्तिप्रयोजनकशैत्यसिद्धये
। ताः स्नापयन् । अस्नापयन्नित्यर्थः  ॥  १।३७।२६  ॥   

  

ततः स्कन्नपरिस्रुतत्वहेतोः पूर्वं कार्तिकेयत्वेनोक्तं स्कन्द
इत्यन्वर्थनाम्नाब्रुवन्नित्यन्वयः । स्कन्नपरिस्रुत इत्यर्थे स्कन्द इति
पृषोदरादित्वात्साधुः  ॥  १।३७।२७  ॥   

  

ततः कृत्तिकानां क्षीरं प्रादुर्भूतम् । आसीदिति शेषः । ततः षण्णामपि
स्तनजं पयः क्षुधातिशयेन षडाननो भूत्वा जग्राह  ॥  १।३७।२८  ॥   

  

एवं तदा षङ्भिर्मुखैर्यावदपेक्षितं क्षीरं गृहीत्वैकाह्नैकदिनेनैव
सुकुमारवपुरपि स्वतेजसैव दैत्यसैन्यगणानजयत्  ॥  १।३७।२९  ॥   

  

ततः सकलासुरजयाद्धेतोः सर्वे ऽग्निपुरोगमा देवाः समेत्य सुरसेनागणपतिं
तमभ्यषिञ्चन्नित्यन्वयः  ॥  १।३७।३०  ॥   

  

उपसंहरति एष इत्यादिना  ॥  १।३७।३१  ॥   

  

धन्यत्वपुण्यत्वे विवृणोति भक्तश्चेति । ऐहलौकिकफलेन धन्यत्वम्, आमुष्मिकेन
पुण्यत्वम् । पुत्रपौत्रैश्चेत्यस्य युक्तः सन् । देहत्याग इति शेषः  ॥ 
१।३७।३२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तत्रिंशः सर्गः  ॥  ३७  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/01/037_skandotpattiH.md">
<details><summary><h2>द्राविडपाठः ...{Loading}...</h2></summary>


तप्यमाने तपो देवे देवाः सर्षिगणाः पुरा।  
सेनापतिमभीप्सन्तः पितामहमुपागमन् ॥ 1.37.1 ॥   
ततोऽब्रुवन् सुराः सर्वे भगवन्तं पितामहम्।  
प्रणिपत्य सुराः सर्वे सेन्द्राः साग्निपुरोगमाः ॥ 1.37.2 ॥   
यो नः सेनापतिर्देव दत्तो भगवता पुरा।  
तपः परममास्थाय तप्यते स्म सहोमया ॥ 1.37.3 ॥   
यदत्रानन्तरं कार्यं लोकानां हितकाम्यया।  
संविधत्स्व विधानज्ञ त्वं हि नः परमा गतिः ॥ 1.37.4 ॥   
देवतानां वचः श्रुत्वा सर्वलोकपितामहः।  
सान्त्वयन् मधुरैर्वाक्यैस्त्रिदशानिदमब्रवीत् ॥ 1.37.5 ॥   
शैलपुत्र्या यदुक्तं तन्न प्रजाः सन्तु पत्निषु।  
तस्या वचनमक्लिष्टं सत्यमेतन्न संशयः ॥ 1.37.6 ॥   
इयमाकाशगा गङ्गा यस्यां पुत्रं हुताशनः।  
जनयिष्यति देवानां सेनापतिमरिन्दमम् ॥ 1.37.7 ॥   
ज्येष्ठा शैलेन्द्रदुहिता मानयिष्यति तत्सुतम्।  
उमायास्तद्बहुमतं भविष्यति न संशयः ॥ 1.37.8 ॥   
तच्छ्रुत्वा वचनं तस्य कृतार्था रघुनन्दन।  
प्रणिपत्य सुराः सर्वे पितामहमपूजयन् ॥ 1.37.9 ॥   
ते गत्वा पर्वतं राम कैलासं धातुमण्डितम्।  
अग्निं नियोजयामासुः पुत्रार्थं सर्वदैवताः ॥ 1.37.10 ॥   
देवकार्यमिदं देव संविधत्स्व हुताशन।  
शैलपुत्र्यां महातेजो गङ्गायां तेज उत्सृज ॥ 1.37.11 ॥   
देवतानां प्रतिज्ञाय गङ्गामभ्येत्य पावकः।  
गर्भं धारय वै देवि देवतानामिदं प्रियम् ॥ 1.37.12 ॥   
तस्य तद्वचनं श्रुत्वा दिव्यं रूपमधारयत्।  
दृष्ट्वा तन्महिमानं स समन्तादवकीर्यत ॥ 1.37.13 ॥   
समन्ततस्तदा देवीमभ्यषिञ्चत पावकः।  
सर्वस्रोतांसि पूर्णानि गङ्गाया रघुनन्दन ॥ 1.37.14 ॥   
अशक्ता धारणे देव तव तेजः समुद्धतम्।  
दह्यमानाग्निना तेन सम्प्रव्यथितचेतना ॥ 1.37.15 ॥   
अथाब्रवीदिदं गङ्गां सर्वदेवहुताशनः।  
इह हैमवते पादे गर्भोऽयं सन्निवेश्यताम् ॥ 1.37.16 ॥   
श्रुत्वा त्वग्निवचो गङ्गा तं गर्भमतिभास्वरम्।  
उत्ससर्ज महातेजः स्रोतोभ्यो हि तदानघ ॥ 1.37.17 ॥   
यदस्या निर्गतं तस्मात्तप्तजाम्बूनदप्रभम्।  
काञ्चनं धरणीं प्राप्तं हिरण्यममलं शुभम् ॥ 1.37.18 ॥   
ताम्रं कार्ष्णायसं चैव तैक्ष्ण्यादेवाभ्यजायत।  
मलं तस्याभवत्तत्र त्रपु सीसकमेव च ॥ 1.37.19 ॥   
तदेतद्धरणीं प्राप्य नानाधातुरवर्द्धत ॥ 1.37.20 ॥   
निक्षिप्तमात्रे गर्भे तु तेजोभिरभिरञ्जितम्।  
सर्वं पर्वतसन्नद्धं सौवर्णमभवद्वनम् ॥ 1.37.21 ॥   
जातरूपमिति ख्यातं तदाप्रभृति राघव।  
सुवर्णं पुरुषव्याघ्र हुताशनसमप्रभम् ॥ 1.37.22 ॥   
तृणवृक्षलतागुल्मं सर्वं भवति काञ्चनम् ॥ 1.37.23 ॥   
तं कुमारं ततो जातं सेन्द्राः सह मरुद्गणाः।  
क्षीरसम्भावनार्थाय कृत्तिकाः समयोजनयन् ॥ 1.37.24 ॥   
ताः क्षीरं जातमात्रस्य कृत्वा समयमुत्तमम्।  
ददुः पुत्रोऽयमस्माकं सर्वासामिति निश्चिताः ॥ 1.37.25 ॥   
ततस्तु देवताः सर्वाः कार्तिकेय इति ब्रुवन्।  
पुत्रस्त्रैलोक्यविख्यातो भविष्यति न संशयः ॥ 1.37.26 ॥   
तेषां तद्ववचनं श्रुत्वा स्कन्नं गर्भपरिस्रवे।  
स्नापयन् परया लक्ष्म्या दीप्यमानं यथानलम् ॥ 1.37.27 ॥   
स्कन्द इत्यब्रुवन् देवाः स्कन्नं गर्भपरिस्रवात्।  
कार्तिकेयं महाभागं काकुत्स्थ ज्वलनोपमम् ॥ 1.37.28 ॥   
प्रादुर्भूतं ततः क्षीरं कृत्तिकानामनुत्तमम्।  
षण्णां षडाननो भूत्वा जग्राह स्तनजं पयः ॥ 1.37.29 ॥   
गृहीत्वा क्षीरमेकाह्ना सुकुमारवपुस्तदा।  
अजयत्स्वेन वीर्येण दैत्यसैन्यगणान् विभुः ॥ 1.37.30 ॥   
सुरसेनागणपतिं ततस्तमतुलद्युतिम्।  
अभ्यषिञ्चन् सुरगणाः समेत्याग्निपुरोगमाः ॥ 1.37.31 ॥   
एष ते राम गङ्गाया विस्तरोऽभिहितो मया।  
कुमारसम्भवश्चैव धन्यः पुण्यस्तथैव च ॥ 1.37.32 ॥   
भक्तश्च यः कार्तिकेये काकुत्स्थ भुवि मानवः।  
आयुष्मान् पुत्रपौत्रैश्च स्कन्दसालोक्यतां व्रजेत् ॥ 1.37.33 ॥   

</details>
</div>
