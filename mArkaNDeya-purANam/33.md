+++
title = "३३"

+++

त्रयस्त्रिंशोऽध्यायः  

मदालसोवाच  

प्रतिपद्धनलाभाय द्वितीया द्विपदप्रदा  ।  
वरार्थिनी तृतीया तु चतुर्थो शत्रुनाशिनी  ॥ ३३.१ ॥  
श्रियं प्राप्रोति पञ्चम्यां षष्ठ्यां पूज्यो भवेन्नरः  ।  
गणाधिपत्यं सप्तम्यामष्टम्यां वृद्धिमुत्तमाम्  ॥ ३३.२ ॥  
स्त्रियो नवम्यां प्राप्रोति दशम्यां पूर्णकामताम्  ।  
वेदांस्तथाप्नुयात्सर्वानेकादश्यां क्रियापरः  ॥ ३३.३ ॥  
द्वादश्यां जयलाभञ्च प्राप्रोति पितृपूजकः  ।  
प्रजां मेधां पशुं वृद्धिं स्वतन्त्र्यं पुष्टमुत्तमाम्  ॥ ३३.४ ॥  
दीर्घमायुरथैश्वर्यं कुर्वाणस्तु त्रयोदशीम्  ।  
अवाप्रोति न सन्देहः श्राद्धं श्रद्धापरो नरः  ॥ ३३.५ ॥  
यथासम्भावितान्नेन श्राद्धसम्पत्समन्वितः  ।  
युवानः पितरो यस्य मृताः शस्त्रेण वा हताः  ॥ ३३.६ ॥  
तेन कार्यं चतुर्दश्यां तेषां प्रीतिमभीप्सता  ।  
श्राद्धं कुर्वन्नमावास्यां यत्नेन पुरुषः शुचिः  ॥ ३३.७ ॥  
सर्वान् कामानवाप्रोति स्वर्गञ्चानन्तमश्नुते  ।  
कुत्तिकासु पितॄनर्च्य स्वर्गमाप्रोति मानवः  ॥ ३३.८ ॥  
अपत्यकामो रोहिण्यां सौम्ये चौजस्वितां लभेत् ।  
शौर्यमार्द्रासु चाप्रोति क्षेत्रादि च पुनर्वसौ  ॥ ३३.९ ॥  
पुष्टिं पुष्ये सदाभ्यर्च्य आश्लेषासु वरान् सुतान्  ।  
मघासु स्वजनश्रैष्ठ्यं सौभाग्यं फाल्गुनीषु च  ॥ ३३.१० ॥  
प्रदानशीलो भवति सापत्यश्चोत्तरासु च  ।  
प्रयाति श्रेष्ठतां सत्यं हस्ते श्राद्धप्रदो नरः  ॥ ३३.११ ॥  
रूपयुक्तश्च चित्रासु तथापत्यान्यवाप्नुयात् ।  
वाणिज्यलाभदा स्वातिर्विशाखा पुत्रकामदा  ॥ ३३.१२ ॥  
कुर्वन्तश्चानुराधासु लभन्ते चक्रावर्तिताम्  ।  
आधिपत्यञ्च ज्येष्ठासु मूले चारोग्यमुत्तमम्  ॥ ३३.१३ ॥  
आषाढासु यशः प्राप्तिरुत्तरासु विशोकता  ।  
श्रवणे च शुभान् लोकान् धनिष्ठासु धनं महत् ॥ ३३.१४ ॥  
वेदवित्त्वमभिजिति भिषक्सिद्धन्तु वारुणे  ।  
अजाविकं प्रौष्ठपदे विन्देद्गास्तु तथोत्तरे  ॥ ३३.१५ ॥  
रेवतीषु तथा कुप्यमश्विनीषु तुरङ्गमान्  ।  
श्राद्धं कुर्वंस्तथाप्रोति भरणीष्वायुरुत्तमम्  ।  
तस्मात्काम्यानि कुर्वोत ऋक्षेष्वेतेषु तत्त्ववित् ॥ ३३.१६ ॥  

इति श्रीमार्कण्डेयपुराणे काम्यश्राद्धफलकथनं नाम त्रयस्त्रिंशोऽध्यायः  
