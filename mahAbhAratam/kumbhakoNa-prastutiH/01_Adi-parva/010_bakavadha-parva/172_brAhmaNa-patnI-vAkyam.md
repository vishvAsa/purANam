---
title: १७२ ब्राह्मण-पत्नी-वाक्यम्
unicode_script: devanagari

---


अध्यायः 172

ब्राह्मणंं प्रति तत्पत्नीवाक्यम् ॥ 1 ॥
ब्राह्मण्युवाच 	001  
न सन्तापस्त्वया कार्यः प्राकृतेनेव कर्हिचित् ।	001a  
न हि सन्तापकालोऽयं वैद्यस्य तव विद्यते ॥	001c  
अवश्यं निधनं सर्वैर्गन्तव्यमिह मानवैः ।	002a  
अवश्यभाविन्यर्थे वै सन्तापो नेह विद्यते ॥	002c  
भार्या पुत्रोऽथ दुहिता सर्वमात्मार्थमिष्यते ।	003a  
व्यथां जहि सुबुद्ध्या त्वं स्वयं यास्यामि तत्र च ॥	003c  
एतद्धि परमं नार्याः कार्यं लोके सनातनम् ।	004a  
प्राणानपि परित्यज्य यद्भर्तुर्हितमाचरेत् ॥	004c  
तच्च तत्र कृतं कर्म तवापीदं सुखावहम् ।	005a  
भवत्यमुत्र चाक्षय्यं लोकेऽस्मिंश्च यशस्करम् ॥	005c  
एष चैव गुरुर्धर्मो यं प्रवक्ष्याम्यहं तव ।	006a  
अर्थश्च तव धर्मश्च भूयानत्र प्रदृश्यते ॥	006c  
यदर्थमिष्यते भार्या प्राप्तः सोऽर्थस्त्वया मयि ।	007a  
कन्या चैका कुमारश्च कृताहमनृणा त्वया ॥	007c  
समर्थः पोषणे चासि सुतयो रक्षणे तथा ।	008a  
न त्वहं सुतयोः शक्ता तथा रक्षणपोषणे ॥	008c  
मम हि त्वद्विहीनायाः सर्वप्राणधनेश्वर ।	009a  
कथं स्यातां सुतौ बालौ भरेयं च कथं त्वहम् ॥	009c  
कथं हि विधवाऽनाथा बालपुत्रा विना त्वया ।	010a  
मिथुनं जीवयिष्यामि स्थिता साधुगते पथि ॥	010c  
अहं कृतावलेपैश्च प्रार्थ्यमानामिमां सुताम् ।	011a  
अयुक्तैस्तव सम्बन्धे कथं शक्ष्यामि रक्षितुम् ॥	011c  
उत्सृष्टमामिषं भूमौ प्रार्थयन्ति यथा खगाः ।	012a  
प्रार्थयन्ति जनाः सर्वे पतिहीनां तथा स्त्रियम् ॥	012c  
साऽहं विचाल्यमाना वै प्रार्थ्यमाना दुरात्मभिः ।	013a  
स्थातुं पथि न शक्ष्यामि सज्जनेष्टे द्विजोत्तम ॥	013c  
\'स्त्रीजन्म गर्हितं नाथ लोके दुष्टजनाकुले ।	014a  
मातापित्रोर्वशे कन्या प्रौढा भर्तृवशे तथा ॥	014c  
अभावे चानयोः पुत्रे स्वतन्त्रा स्त्री विगर्हिता ॥	015ac  
अनाथत्वं स्त्रियो द्वारं दुष्टानां विवृतं हि तत् ।	016a  
वस्त्रखण्डं घृताक्तं हि यथा सङ्कृष्यते श्वभिः ॥\'	016c  
कथं तव कुलस्यैकमिमं बालमनागसम् ।	017a  
पितृपैतामहे मार्गे नियोक्तुमहमुत्सहे ॥	017c  
कथं शक्ष्यामि बालेऽस्मिन्गुणानाधातुमीप्सितान् ।	018a  
अनाथे सर्वतो लुप्ते यथा त्वं धर्मदर्शिवान् ॥	018c  
इमामपि च ते बालामनाथां परिभूय माम् ।	019a  
अनर्हाः प्रार्थयिष्यन्ति शूद्रा वेदश्रुतिं यथा ॥	019c  
तां चेदहं न दित्सेयं सद्गुणैरुपबृंहिताम् ।	020a  
प्रमथ्यैनां हरेयुस्ते हविर्ध्वाङ्क्षा इवाध्वरात् ॥	020c  
सम्प्रेक्षमाणा पुत्रीं ते नानुरूपमिवात्मनः ।	021a  
अनर्हवशमापन्नामिमां चापि सुतां तव ॥	021c  
अवज्ञाता च लोकेषु तथात्मानमजानती ।	022a  
अवलिप्तैर्नरैर्ब्रह्मन्मरिष्यामि न संशयः ॥	022c  
तौ च हीनौ मया बालौ त्वया चैव तथात्मजौ ।	023a  
विनश्येतां न सन्देहो मत्स्याविव जलक्षये ॥	023c  
त्रितयं सर्वथाप्येवं विनशिष्यत्यसंशयम् ।	024a  
त्वया विहीनं तस्मात्त्वं मां परित्यक्तुमर्हसि ॥	024c  
व्युष्टिरेषा परा स्त्रीणां पूर्वं भर्तुः परा गतिः ।	025a  
ननु ब्रह्मन्सपुत्राणामिति धर्मविदो विदुः ॥	025c  
\'अनिष्टमिह पुत्राणां विषये परिवर्तितुम् ।	026a  
हरिद्राञ्जनपुष्पादिसौमङ्गल्ययुता सती ॥	026c  
मरणं याति या भर्तुस्तद्दत्तजलपायिनी ।	027a  
भर्तृपादार्पितमनाः सा याति गिरिजापदम् ॥	027c  
गिराजायाः सखी भूत्वा मोदते नगकन्यया ।	028a  
मितं ददाति हि पिता मितं माता मितं सुतः ॥	028c  
अमितस्य हि दातारं का पतिं नाभिनन्दति ।	029a  
आश्रमाश्चाग्निसंस्कारा जपहोमव्रतानि च ॥	029c  
स्त्रीणां नैते विधातव्या विना पतिमनिन्दितम् ।	030a  
क्षमा शौचमनाहारमेतावद्विहितं स्त्रियाः ॥\'	030c  
परित्यक्तः सुतश्चायं दुहितेयं तथा मया ।	031a  
बान्धवाश्च परित्यक्तास्त्वदर्थं जीवितं च मे ॥	031c  
यज्ञैस्तपोभिर्नियमैर्दानैश्च विविधैस्तथा ।	032a  
विशिष्यते स्त्रिया भर्तुर्नित्यं प्रियहिते स्थितिः ॥	032c  
तदिदं यच्चिकीर्षामि धर्मं परमसम्मतम् ।	033a  
इष्टं चैव हितं चैव तव चैव कुलस्य च ॥	033c  
इष्टानि चाप्यपत्यानि द्रव्याणि सुहृदः प्रियाः ।	034a  
आपद्धर्मप्रमोक्षाय भार्या चापि सतां मतम् ॥	034c  
आपदर्थे धनं रक्षेद्दारान्रक्षेद्धनैरपि ।	035a  
आत्मानं सततं रक्षेद्दारैरपि धनैरपि ॥	035c  
दृष्टादृष्टफलार्थं हि भार्या पुत्रो धनं गृहम् ।	036a  
सर्वमेतद्विधातव्यं बुधानामेष निश्चयः ॥	036c  
एकतो वा कुलं कृत्स्नमात्मा वा कुलवर्धनः ।	037a  
\'उभयोः कोधिको विद्वन्नात्मा चैवाधिकः कुलात् ॥	037c  
आत्मनो विद्यमानत्वाद्भुवनानि चतुर्दश ।	038a  
विद्यन्ते द्विजशार्दूल आत्मा रक्ष्यस्ततस्त्वया ॥	038c  
आत्मन्यविद्यमाने चेदस्य नास्तीह किञ्चन ।	039a  
एतज्जगदिदं सर्वमात्मना न समं किल ॥\'	039c  
स कुरुष्व मया कार्यं तारयात्मानमात्मना ।	040a  
अनुजानीहि मामार्य सुतौ मे परिपालय ॥	040c  
अवध्याः स्त्रिय इत्याहुर्धर्मज्ञा धर्मनिश्चये ।	041a  
धर्मज्ञान्राक्षसानाहुर्न हन्यात्स च मामपि ॥	041c  
निःसंशयं वधः पुंसां स्त्रीणां संशयितो वधः ।	042a  
अतो मामेव धर्मज्ञ प्रस्थापयितुमर्हसि ॥	042c  
भुक्तं प्रियाण्यवाप्तानि धर्मश्च चरितो मया ।	043a  
\'त्वच्छुश्रूषणसम्भूता कीर्तिश्चाप्यतुला मम ।\'	043c  
त्वत्प्रसूतिः प्रिया प्राप्ता न मां तप्स्यत्यजीवितं ॥	043e  
जातपुत्रा च वृद्धा च प्रियकामा च ते सदा ।	044a  
समीक्ष्यैतदहं सर्वं व्यवसायं करोम्यतः ॥	044c  
उत्सृज्यापि हि मामार्य प्राप्स्यस्यन्यामपि स्त्रियम् ।	045a  
ततः प्रतिष्ठितो धर्मो भविष्यति पुनस्तव ॥	045c  
न चाप्यधर्मः कल्याण बहुपत्नीकता नृणाम् ।	046a  
स्त्रीणामधर्मः सुमहान्भर्तुः पूर्वस्य लङ्घने ॥	046c  
एतत्सर्वं समीक्ष्य त्वमात्मत्यागं च गर्हितम् ।	047a  
आत्मानं तारयाद्याशु कुलं चेमौ च दारकौ ॥	047c  
वैशम्पायन उवाच 	048  
एवमुक्तस्तया भर्ता तां समालिङ्ग्य भारत ।	048a  
मुमोच बाष्पं शनकैः सभार्यो भृशदुःखितः ॥	048c  
\'मैवं वद त्वं कल्याणि तिष्ठ चेह सुमध्यमे ।	049a  
न तु भार्यां त्यजेत्प्राज्ञः पुत्रान्वापि कदाचन ॥	049c  
विशेषतः स्त्रियं रक्षेत्पुरुषो बुद्धिमानिह ।	050a  
त्यक्त्वा तु पुरुषो जीवेन्न हातव्यानिमान्सदा ।	050c  
न वेत्ति कामं धर्मं च अर्थं मोक्षं च तत्त्वतः ॥\' ॥	050e  

इति श्रीमन्महाभारते आदिपर्वणि बकवधपर्वणि द्विसप्तत्यधिकशततमोऽध्यायः ॥ 172 ॥

1-172-1 वैद्यस्य विद्यावनः ॥ 1-172-25 परा व्युष्टिर्महद्भाग्यम् ॥ 1-172-43 त्वत् त्वत्तः प्रसूतिः सन्ततिः । अजीवितम् मरणम्॥ द्विसप्तत्यधिकशततमोऽध्यायः ॥ 172 ॥