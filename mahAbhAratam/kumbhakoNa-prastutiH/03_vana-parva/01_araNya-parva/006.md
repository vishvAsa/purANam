---
title: ००६ विदुरप्रत्यागमनम्

---
अध्यायः 006

विदुरविप्रयोगखिन्नेन धृतराष्ट्रेण तदाह्वानाय सञ्जयप्रेषणम् ॥ 1 ॥ सञ्जयाहूतेन विदुरेण पुनर्धृतराष्ट्रम्प्रत्यागमनम् ॥ 2 ॥

वैशम्पायन उवाच 	001  
गते तु विदुरे राजन्नाश्रमं पाण्डवान्प्रति ।	001a  
धृतराष्ट्रो महाप्राज्ञः पर्यतप्यत दुर्मनाः ॥	001c  
[विदुरस्य प्रभावं च सन्धिविग्रहकारितम् ।	002a  
विवृद्धिं च परां मत्वा पाण्डवानां भविष्यति ॥]	002c  
स सभाद्वारमागम्य विदुरस्मारमोहितः ।	003a  
समक्षं पार्थिवेन्द्राणां विसञ्ज्ञः प्रापतद्भुवि ॥	003c  
स तु लब्ध्वा चिरात्सञ्ज्ञां समुत्थाय महीतलात् ।	004a  
समीपोपस्थितं राजा सञ्जयं वाक्यमब्रवीत् ॥	004c  
भ्राता मम सुहृच्चैव साक्षाद्धर्म इवापरः ।	005a  
तस्य स्मृत्याऽद्य सुभृशं हृदयं दीर्यतीव मे ॥	005c  
तमानय स्वधर्मज्ञं मम भ्रातरमाशु वै ।	006a  
इति ब्रुवन्स नृपतिः कृपणं पर्यदेवयत् ॥	006c  
पश्चात्तापाभिसन्तप्तो विदुरस्मारमोहितः ।	007a  
भ्रातृश्नेहादिदं राजा सञ्जयं वाक्यमब्रवीत् ॥	007c  
गच्छ सञ्जय जानीहि भ्रातरं विदुरं मम ।	008a  
यदि जीवति रोषेण मया पापेन निर्धुतः ॥	008c  
न हि तेन मम भ्रात्रा सुसूक्ष्ममपि किञ्चन ।	009a  
व्यलीकं कृतपूर्वं वै प्राज्ञेनामितबुद्धिना ॥	009c  
स व्यलीकं कथं प्राप्तो मत्तः परमबुद्धिमान् ।	010a  
न जह्याज्जीवितं प्राज्ञ तं गच्छानय सञ्जय ॥	010c  
तस्य तद्वचनं श्रुत्वा राज्ञस्तमनुमान्य च ।	011a  
सञ्जयो बाढमित्युक्त्वा प्राद्रवत्काम्यकं प्रति	011c  
सोऽचिरेण समासाद्य तद्वनं यत्र पाण्डवाः ।	012a  
रौरवाजिनसंवीतं ददर्शाथ युधिष्ठिरम् ॥	012c  
विदुरेण सहासीनं ब्राह्मणैश्च सहस्रशः ।	013a  
भ्रातृभिश्चाभिसङ्गुप्तं देवैरिव पुरन्दरम् ॥	013c  
युधिष्ठिरमुपागम्य पूजयामास सञ्जयः ।	014a  
भीमार्जुनयमाश्चापि तद्युक्तं प्रतिपेदिरे ॥	014c  
राज्ञा पृष्टः स कुशलं सुखासीनश्च सञ्जयः ।	015a  
शशंसागमने हेतुमिदं चैवाब्रवीद्वचः ॥	015c  
सञ्जय उवाच 	016  
राजा स्मरति ते क्षत्तर्धृतराष्ट्रोऽम्बिकासुतः ।	016a  
तं पश्य गत्वा त्वं क्षिप्रं सञ्जीवय च पार्थिवम् ॥	016c  
सोऽनुमान्य नरश्रेष्ठान्पाण्डवान्कुरुनन्दनान् ।	017a  
नियोगाद्राजसिंहस्य गन्तुमर्हसि सत्तम ॥	017c  
एवमुक्तस्तु विदुरो धीमान्स्वजनवत्सलः ।	018a  
युधिष्ठिरस्यानुमते पुनरायाद्गजाह्वयम् ॥	018c  
तमब्रवीन्महातेजा धृतराष्ट्रोऽम्बिकासुतः ।	019a  
दिष्ट्या प्राप्तोसि धर्मज्ञ दिष्ट्या स्मरसि मेऽनघ ॥	019c  
अद्य चाहं दिवारात्रौ त्वत्कृते भरतर्षभ ।	020a  
प्रजागरे प्रपश्यामि विचित्रं देहमात्मनः ॥	020c  
वैशम्पायन उवाच 	021  
सोङ्कमानीय विदुरं मूर्धन्याघ्राय चैव ह ।	021a  
क्षम्यतामिति चोवाच यदुक्तोसि मयाऽनघ ॥	021c  
विदुर उवाच 	022  
क्षान्तमेव मया राजन्गुरुर्मे परमो भवान् ।	022a  
तथाऽहमागतः शीघ्रं त्वद्दर्शनपरायणः ॥	022c  
भवन्ति हि नरव्याघ्र पुरुषा धर्मचेतनाः ।	023a  
दीनानुकम्पिनो राजन्नात्र कार्या विचारणा ॥	023c  
पाण्डोः पुत्रा यादृशास्ते तादृशा मे सुतास्तव ।	024a  
दीना इतीव मे बुद्धिरभिपन्नाऽद्य तान्प्रति ॥	024c  
वैशम्पायन उवाच 	025  
अन्योन्यमनुनीयैवं भ्रातरौ द्वौ महाद्युती ।	025a  
विदुरो धृतराष्ट्रश्च लेभाते परमां मुदम् ॥	025c  

इति श्रीमन्महाभारते अरण्यपर्वणि किर्मीरवधपर्वणि षष्ठोऽध्यायः ॥ 6 ॥

3-6-1 महाप्राज्ञः विदुरेपदेशे स्थितानां जयो भविष्यतीति जानन् ॥ 3-6-2 सन्धिविग्रहकारितं सन्धिविग्रहादिनीतिज्ञत्वकृतम् । भविष्यति आगामिनि काले ॥ 3-6-8 निर्धुतः निःसारितः ॥ 3-6-9 व्यलीकम् अप्रियम् ॥ 3-6-10 त्यक्ष्यामि जीवितमिति झ. पाठः ॥