---
title: १३७ भीम-हनन-यत्नः
unicode_script: devanagari

---


अध्यायः 137

पाण्डोः श्राद्धदानम् ॥ 1 ॥ कुमाराणां क्रीडावर्णनम् ॥ 2 ॥ क्रीडायां भीमेन दुर्योधनादीनां पराभवः ॥ 3 ॥ दुर्योधनेन प्रमाणकोट्यां पातनं, सर्पैर्दंशनं, विषमिश्रभक्ष्यदानम् ॥ 4 ॥
वैशम्पायन उवाच ।	001  
ततः क्षत्ता च भीष्मश्च व्यासो राजा च बन्धुभिः ।	001a  
ददुः श्राद्धं तदा पाण्डोः स्वधामृतमयं तदा ॥	001c  
\'पुरोहितसहायास्ते यथान्यायमकुर्वत ।\'	002a  
कुरूंश्च विप्रमुख्यांश्च भोजयित्वा सहस्रशः ।	002c  
रत्नौघान्द्विजमुख्येभ्यो दत्त्वा ग्रामवरांस्तथा ॥	002e  
कृतशौचांस्ततस्तांस्तु पाण्डवान्भरतर्षभान् ।	003a  
आदाय विविशुः सर्वे पुरं वारणसाह्वयम् ॥	003c  
सततं स्मानुशोचन्तस्तमेव भरतर्षभम् ।	004a  
पौरजानपदाः सर्वे मृतं स्वमिव बान्धवम् ॥	004c  
श्राद्धावसाने तु तदा दृष्ट्वा तं दुःखितं जनम् ।	005a  
सम्मूढां दुःखशोकार्तां व्यासो मातरमब्रवीत् ॥	005c  
अतिक्रान्तसुखाः कालाः पर्युपस्थितदारुणाः ।	006a  
श्वःश्वः पापिष्ठदिवसाः पृथिवी गतयौवना ॥	006c  
बहुमायासमाकीर्णो नानादोषसमाकुलः ।	007a  
लुप्तधर्मक्रियाचारो घोरः कालो भविष्यति ॥	007c  
कुरूणामनयाच्चापि पृथिवी न भविष्यति ।	008a  
गच्छ त्वं योगमास्थाय युक्ता वस तपोवने ॥	008c  
माद्राक्षीस्त्वं कुलस्यास्य घोरं सङ्क्षयमात्मनः ।	009a  
तथेति समनुज्ञाय सा प्रविश्याब्रवीत्स्नुषाम् ॥	009c  
अम्बिक तव पौत्रस्य दुर्नयात्किल भारताः ।	010a  
सानुबन्धा विनङ्क्ष्यन्ति पौराश्चैवेति नः श्रुतम् ॥	010c  
तत्कौसल्यामिमामार्तां पुत्रशोकाभिपीडिताम् ।	011a  
वनमादाय भद्रं ते गच्छावो यदि मन्यसे ॥	011c  
तथेत्युक्ता त्वम्बिकया भीष्ममामन्त्र्य सुव्रता ।	012a  
वनं ययौ सत्यवती स्नुषाभ्यां सह भारत ॥	012c  
ताः सुघोरं तपस्तप्त्वा देव्यो भरतसत्तम ॥	013a  
देहं त्यक्त्वा महाराज गतिमिष्टां ययुस्तदा ॥	013c  
वैशम्पायन उवाच ।	014  
अथाप्तवन्तो वेदोक्तान्संस्कारान्पाण्डवास्तदा ।	014a  
संव्यवर्धन्त भोगांस्ते भुञ्जानाः पितृवेश्मनि ॥	014c  
धार्तराष्ट्रैश्च सहिताः क्रीडन्तो मुदिताः सुखम् ।	015a  
बालक्रीडासु सर्वासु विशिष्टास्तेजसाऽभवन् ॥	015c  
जवे लक्ष्याभिहरणे भोज्ये पांसुविकर्षणे ।	016a  
धार्तराष्ट्रान्भीमसेनः सर्वान्स परिमर्दति ॥	016c  
हर्षात्प्रक्रीडमानांस्तान् गृह्य राजन्निलीयते ।	017a  
शिरःसु विनिगृह्यैतान्योजयामास पाण्डवैः ॥	017c  
शतमेकोत्तरं तेषां कुमाराणां महौजसाम् ।	018a  
एक एव निगृह्णाति नातिकृच्छ्राद्वृकोदरः ॥	018c  
कचेषु च निगृह्यैनान्विनिहत्य बलाद्बली ।	019a  
चकर्ष क्रोशतो भूमौ घृष्टजानुशिरोंसकान् ॥	019c  
दश बालाञ्जले क्रीडन्भुजाभ्यां परिगृह्य सः ।	020a  
आस्ते स्म सलिले मग्नो मृतकल्पान्विमुञ्चति ॥	020c  
फलानि वृक्षमारुह्य विचिन्वन्ति च ये तदा ।	021a  
तदा पादप्रहारेण भीमः कम्पयते द्रुमान् ॥	021c  
प्रहारवेगाभिहता द्रुमा व्याघूर्णितास्ततः ।	022a  
सफलाः प्रपतन्ति स्म द्रुमात्स्रस्ताः कुमारकाः ॥	022c  
\'केचिद्भग्नशिरोरस्काः केचिद्भग्नकटीमुखाः ।	023a  
निपेतुर्भ्रातरः सर्वे भीमसेनभुजार्दिताः ॥\'	023c  
न ते नियुद्धे न जवे न योग्यासु कदाचन ।	024a  
कुमारा उत्तरं चक्रुः स्पर्धमाना वृकोदरम् ॥	024c  
एवं स धार्तराष्ट्रांश्च स्पर्धमानो वृकोदरः ।	025a  
अप्रियेऽतिष्ठदत्यन्तं बाल्यान्न द्रोहचेतसा ॥	025c  
ततो बलमतिख्यातं धार्तराष्ट्रः प्रतापवान् ।	026a  
भीमसेनस्य तज्ज्ञात्वा दुष्टभावमदर्शयत् ॥	026c  
तस्य धर्मादपेतस्य पापानि परिपश्यतः ।	027a  
मोहादैश्वर्यलोभाच्च पापा मतिरजायत ॥	027c  
अयं बलवतां श्रेष्ठः कुन्तीपुत्रो वृकोदरः ।	028a  
मध्यमः कुन्तिपुत्राणां निकृत्या सन्निगृह्यतां ॥	028c  
प्राणवान्विक्रमी चैव शौर्येण महताऽन्वितः ।	029a  
स्पर्धते चापि सहितानस्मानेको वृकोदरः ॥	029c  
तं तु सुप्तं पुरोद्याने गङ्गायां प्रक्षिपामहे ।	030a  
अथ तस्मादवरजं श्रेष्ठं चैव युधिष्ठिरम् ॥	030c  
प्रसह्य बन्धने बद्ध्वा प्रशासिष्ये वसुन्धराम् ।	031a  
एवं स निश्चयं पापः कृत्वा दुर्योधनस्तदा ।	031c  
नित्यमेवान्तरप्रेक्षी भीमस्यासीन्महात्मनः ॥	031e  
ततो जलविहारार्थं कारयामास भारत ।	032a  
चैलकम्बलवेश्मानि विचित्राणि महान्ति च ॥	032c  
सर्वकामैः सुपूर्णानि पताकोच्छ्रायवन्ति च ।	033a  
तत्र सञ्जनयामास नानागाराण्यनेकशः ॥	033c  
उदकक्रीडनं नाम कारयामास भारत ।	034a  
प्रमाणकोट्यां तं देशं स्थलं किञ्चिदुपेत्यह ॥	034c  
\'क्रीडावसाने ते सर्वे शुचिवस्त्राः स्वलङ्कृताः ।	035a  
सर्वकामसमृद्धं तदन्नं बुभुजिरे शनैः ॥	035c  
दिवसान्ते परिश्रान्ता विहृत्य च कुरूद्वहाः ।	036a  
विहारावसथेष्वेव वीरा वासमरोचयन् ॥	036c  
खिन्नस्तु बलवान्भीमो व्यायामाभ्यधिकस्तदा ।	037a  
वाहयित्वा कुमारांस्ताञ्जलक्रीडागतान्विभुः ॥	037c  
प्रमाणकोट्यां वासार्थं सुष्वापारुह्य तत्स्थलम् ।	038a  
शीतं वासं समासाद्य शान्तो मदविमोहितः ॥	038c  
निश्चेष्टः पाण्डवो राजन्सुष्वाप मृतवत्क्षितौ ।	039a  
ततो बद्ध्वा लतापाशैर्भीमं दुर्योधनः शनैः ॥	039c  
प्रमाणकोट्यां संसुप्तं गङ्गायां प्राक्षिपज्जले ।	040a  
ततः प्रबुद्धः कौन्तेयः सर्वान्सञ्छिद्य बन्धनान् ॥	040c  
उदतिष्ठद्बलाद्भूयो भीमः प्रहरतां वरः ।	041a  
स विमुक्तो महातेजा नाज्ञासीत्तेन तत्कृतम् ॥	041c  
पुनर्निद्रावशं प्राप्तस्तत्रैव प्रास्वपद्बली ।	042a  
अर्धरात्र्यां व्यतीतायामुत्तस्थुः कुरुपाण्जवाः ।	042c  
दुर्योधनस्तु कौन्तेयं दृष्ट्वा निर्वेदमभ्यगात् ॥	042e  
सुप्तं चापि पुनः सर्पैस्तीक्ष्णदंष्ट्रैर्महाविषैः ।	043a  
कुपितैर्दंशयामास सर्वेष्वेवाङ्गसन्धिषु ॥	043c  
दंष्ट्राश्च दंष्ट्रिणां मर्मस्वपि तेन निपातिताः ।	044a  
त्वचं न चास्य बिभिदुः सारत्वात्पृथुपक्षसः ॥	044c  
प्रबुद्धो भीसेनस्तान्सर्वान्सर्पानपोथयत् ।	045a  
सारथिं चास्य दयितमपहस्तेन जघ्निवान् ॥	045c  
तथान्यदिवसे राजन्हन्तुकामोऽत्यमर्षणः ।	046a  
वलनेन सहामन्त्र्य सौबलस्य मते स्थितः ॥	046c  
भोजने भीमसेनस्य ततः प्राक्षेपयद्विषम् ।	047a  
कालकूटं विषं तीक्ष्णं सम्भृतं रोमहर्षणम् ॥	047c  
तच्चापि भुक्त्वाऽजरयदविकारो वृकोदरः ।	048a  
विकारं नाभ्यजनयत्सुतीक्ष्णमपि तद्विषम् ॥	048c  
भीमसंहननो भीमस्तस्मादजरयद्विषम् ।	049a  
ततोऽन्यदिवसे राजन्हन्तुकामो वृकोदरम् ॥	049c  
सौबलेन सहायेन धार्तराष्ट्रोऽभ्यचिन्तयत् ।	050a  
चिन्तयन्नालभन्निद्रां दिवारात्रमतन्द्रितः ॥	050c  
एवं दुर्योधनः कर्णः शकुनिश्चापि सौबलः ।	051a  
अनेकैरप्युपायैस्ताञ्जिघांसन्ति स्म पाण्डवान् ॥	051c  
वैश्या पुत्रस्तदाचष्ट पार्थानां हितकाम्यया ।	052a  
पाण्डवा ह्यपि तत्सर्वं प्रत्यजानन्नरिन्दमाः ।	052c  
द्भावनमकुर्वन्तो विदुरस्य मते स्थिताः ॥\' ॥	052e  

इति श्रीमन्महाभाऱते आदिपर्वणि सम्भवपर्वणि सप्तत्रिंशदधिकशततमोऽध्यायः ॥ 137 ॥

1-137-6 श्वःश्वः पूर्वपूर्वदिनापेक्षया उत्तरमुत्तरं पापिष्ठण् । गतयौवना सम्यक्फलसून्या ॥ 1-137-8 योगं चित्तवृत्तिनिरोधं प्रयाणोद्योगंवा । युक्ता समाहिता ॥ 1-137-24 योग्यासु क्रियास्विति शेषः । उत्तरमुत्कर्षम् ॥ 1-137-28 निकृत्या कपटेन ॥ 1-137-29 प्राणवान् बलवान् ॥ 1-137-31 प्रसह्य बलात्कारेण ॥ 1-137-34 प्रमाणकोट्यां गङ्गायां प्रदेशविशेषे । स्थलं किञ्चिदर्धं जलेऽर्धं स्थले च क्रीडागारम् ॥ 1-137-46 वलनेन तन्नामकेन सहचरेण ॥ सप्तत्रिंशदधिकशततमोऽध्यायः ॥ 137 ॥