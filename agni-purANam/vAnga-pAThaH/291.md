---
title: २९१

---
शालिहोत्र उवाच  
गजशान्तिं प्रवक्ष्यामि गजरोगविमर्द्दनीम् ।  
विष्णुं श्रियञ्च पञ्चम्यां नागमैरावतं यजेत् ॥ २९१.१ ॥  
  
ब्रह्माणं शङ्करं विष्णुं शक्रं वैश्रवणं यमं ।  
चद्रार्कौ वरुणं वायुमग्निं पृथ्वीं तथा च खं ॥ २९१.२ ॥  
  
शेषं शैलान् कुञ्जरांश्च ये तेऽष्टौ देवयोनयः ।  
विरूपाक्षं महापद्मं भद्रं सुमनसन्तथा ॥ २९१.३ ॥  
  
कुमुदैरावणः पद्मः पुष्पदन्तोऽथ वामनः ।  
सुप्रतीकोञ्जनो नागा अष्टौ होमोऽथ दक्षिणाम् ॥ २९१.४ ॥  
  
गजाः शान्त्युदकासिक्ता वृद्धौ नैमित्तिकं श्रृणु ।  
गजानां मकरादौ च ऐशान्यां नगराद्बहिः ॥ २९१.५ ॥  
  
स्थण्डिले कमले मध्ये विष्णुं लक्ष्मीञ्च केशरे ।  
ब्रह्माणं भास्करं पृथ्वीं यजेत् स्कन्दं ह्यनन्तकं ॥ २९१.६ ॥  
  
खं शिवं सोममिन्द्रादींस्तदस्त्राणि दले क्रमात् ।  
वज्रं शक्तिञ्च दण्डञ्च तोमरं पाशकं गदां ॥ २९१.७ ॥  
  
शूलं पद्मं बहिर्वृन्ते चक्रे सूर्य्यन्तथाश्विनौ ।  
वसूनष्टौ तथा साध्यान् याम्येऽथ नैर्ऋते दले ॥ २९१.८ ॥  
  
देवानाङ्गिरसश्चाश्विभृगवो मरुतोऽनिले ।  
विश्वेदेवांस्तथा दक्षे रुद्रा रौद्रेऽथ मण्डले ॥ २९१.९ ॥  
  
ततो वृत्तया रेखया तु देवान् वै बाह्यतो यजेत् ।  
सूत्रकारानृषीन् वाणीं पूर्व्वादौ सरितो गिरीन् ॥ २९१.१० ॥  
  
महाभूतानि कोणेषु ऐशान्यादिषु संयजेत् ।  
पद्मं चक्रं गदां शङ्खं चतुरस्रन्तु मण्डलं ॥ २९१.११ ॥  
  
चतुर्द्वारं ततः कुम्भाः अग्न्यादौ च पताकिकाः।  
चत्वारस्तोरणा द्वारि नागानैरावतादिकान् ॥ २९१.१२ ॥  
  
पूर्व्वादौ चौषधीभिश्च देवानां भाजनं पृथक् ।  
पृथक्शताहुतीश्चाज्यैर्गजानर्च्य प्रदक्षिणं ॥ २९१.१३ ॥  
  
नागं वह्निं देवतादीन् बाह्यैर्जग्मुः स्वकं गृहम् ।  
द्विजेभ्यो दक्षिणां दद्यात् हस्तिवैद्यादिकांस्तथा ॥ २९१.१४ ॥  
  
करिणीन्तु समारुह्य वदेत् कर्णन्तु कालवित् ।  
नागाराजेऽमृते शान्तिं कृत्वाऽमुष्मिन् जपन्मनुम् ॥ २९१.१५  
  
श्रीगजस्त्वं कृतो राज्ञा भवानस्य गजाग्रणीः ।  
प्रभुर्माल्याग्रभक्तैस्त्वां पूजयिष्यति पार्थिवः ॥ २९१.१६ ॥  
  
लोकस्तदाज्ञया पूजां करिष्यति तदा तव ।  
पालनीयस्त्वया राजा युद्धेऽध्वनि तथा गृहे ॥ २९१.१७ ॥  
  
तिर्य्यग्भावं समुत्‌सृज्य दिव्यं भावमनुस्मर ।  
देवासुरे पुरा युद्धे श्रीगजस्त्रिदशैः कृतः ॥ २९१.१८ ॥  
  
ऐरावणसुतः श्रीमानरिष्टो नाम वारणः ।  
श्रीगजानान्तु तत् तेजः सर्व्वमेवोपतिष्ठते ॥ २९१.१९ ॥  
  
तत्तेजस्तव नागेन्द्र दिव्यभावसमन्वितं ।  
उपतिष्ठतु भद्रन्ते रक्ष राजानमाहवे ॥ २९१.२० ॥  
  
इत्येवमभिषिक्तैनमारोहेत शुभे नृपः ।  
तस्यानुगमनं कुर्युः सशस्त्रनवसद्‌गजाः ॥ २९१.२१ ॥  
  
शालास्वसौ स्थण्डिलेऽब्जे दिकपालादीन् यजेद्वहिः ।  
केशरेषु बलं नागं भुवञ्चैव सरस्वतीं ॥ २९१.२२ ॥  
  
मध्येषु डिण्डिमं प्रार्च्य गन्धमाल्यानुलेपनैः ।  
हुत्वा देयस्तु कलशो रसपूर्णो द्विजाय च ॥ २९१.२३ ॥  
  
गजाध्यक्षं हस्तिपं च गणितज्ञञ्च पूजयेत् ।  
गजाध्यक्षाय तन्दद्यात् डिण्डिमं सोपि वादयेत् ॥ २९१.२४ ॥  
  
शुभगम्भीरशब्दैः स्याज्जघनस्थोऽभिवादयेत् ॥ २९१.२५ ॥  
  
इत्यादिमहापुराणे आग्नेये गजशान्तिर्नामैकनवत्यधिकद्विशततमोऽध्यायः ॥