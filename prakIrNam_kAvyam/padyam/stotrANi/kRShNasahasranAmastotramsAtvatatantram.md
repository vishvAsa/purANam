+++
title = "कृष्णसहस्रनामस्तोत्रम्(सात्वततन्त्रम्)"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3002"
source_url = "https://www.ebharatisampat.in/readbook3.php?bookid=NDQ4MDU3OTE3MDgxODgy&pageno=MjI0MjQyNjk5NTk="

+++
[[कृष्णसहस्रनामस्तोत्रम्(सात्वततन्त्रम्)	Source: [EB](https://www.ebharatisampat.in/readbook3.php?bookid=NDQ4MDU3OTE3MDgxODgy&pageno=MjI0MjQyNjk5NTk=)]]

\[




कृष्णसहस्रनामस्तोत्रम् (सात्वततन्त्रम्)


श्रीनारद उवाच ।  
कथितं मे त्वया देव हरिनामानुकीर्तनम् ।  
पापापहं महासौख्यं भगवद्भक्तिकारणम् ॥ १॥  
तत्राहं यानि नामानि कीर्तयामि सुरोत्तम ।  
तान्यहं ज्ञातुमिच्छामि साकल्येन कुतूहलात् ॥ २॥  
श्रीशिव उवाच ।  
भूम्यम्बुतेजसां ये वै परमाणूनपि द्विज ।  
शक्यन्ते गणितुं भूयो जन्मभिर्न हरेर्गुणान् ॥ ३॥  
तथापि मुख्यं वक्ष्यामि श्रीविष्णोः परमाद्भुतम् ।  
नाम्नां सहस्रं पार्वत्यै यदिहोक्तं कृपालुना ॥ ४॥  
समाधिनिष्ठं मां दृष्ट्वा पार्वती वरवर्णिनी ।  
अपृच्छत्परमं देवं भगवन्तं जगद्गुरुम् ॥ ५॥  
तदा तस्यै मया प्रोक्तो मत्परो जगदीश्वरः ।  
नाम्नां सहस्रं च तथा गुणकर्मानुसारतः ॥ ६॥  
तदहं तेऽभिवक्ष्यामि महाभागवतो भवान् ।  
यस्यैकस्मरणेनैव पुमान् सिद्धिमवाप्नुयात् ॥ ७॥  
उद्यन्नवीनजलदाभमकुण्ठधिष्ण्यं विद्योतितानलमनोहरपीतवासम् ।  
भास्वन्मयूखमुकुटाङ्गदहारयुक्तं काञ्चीकलापवलयाङ्गुलिभिर्विभातम् ॥ ८॥  
ब्रह्मादिदेवगणवन्दितपादपद्यं श्रीसेवितं सकलसुन्दरसंनिवेशम् ।  
गोगोपवनितामुनिवृन्दजुष्टं कृष्णं पुराणपुरुषं मनसा स्मरामि ॥ ९॥  
ओं नमो वासुदेवाय कृष्णाय परमात्मने ।  
प्रणतक्लेशसंहर्त्रे परमानन्ददायिने ॥ १०॥  
ओं श्रीकृष्णः श्रीपतिः श्रीमान् श्रीधरः श्रीसुखाश्रयः ।  
श्रीदाता श्रीकरः श्रीशः श्रीसेव्यः श्रीविभावनः ॥ ११॥  
परमात्मा परं ब्रह्म परेशः परमेश्वरः ।  
परानन्दः परं धाम परमानन्ददायकः ॥ १२॥  
निरालम्बो निर्विकारो निर्लेपो निरवग्रहः ।  
नित्यानन्दो नित्यमुक्तो निरीहो निस्पृहप्रियः ॥ १३॥  
प्रियंवदः प्रियकरः प्रियदः प्रियसञ्जनः ।  
प्रियानुगः प्रियालम्बी प्रियकीर्तिः प्रियात्प्रियः ॥ १४॥  
महात्यागी महाभोगी महायोगी महातपाः ।  
महात्मा महतां श्रेष्ठो महालोकपतिर्महान् ॥ १५॥  
सिद्धार्थः सिद्धसङ्कल्पः सिद्धिदः सिद्धसाधनः ।  
सिद्धेशः सिद्धमार्गाग्रः सिद्धलोकैकपालकः ॥ १६॥  
इष्टो विशिष्टः शिष्टेष्टो महिष्ठो जिष्णुरुत्तमः ।  
ज्येष्ठः श्रेष्ठश्च सर्वेष्टो विष्णुर्भ्राजिष्णुरव्ययः ॥ १७॥  
विभुः शम्भुः प्रभुर्भूमा स्वभूः स्वानन्दमूर्तिमान् ।  
प्रीतिमान् प्रीतिदाता च प्रीतिदः प्रीतिवर्धनः ॥ १८॥  
योगेश्वरो योगगम्यो योगीशो योगपारगः ।  
योगदाता योगपतिर्योगसिद्धिविधायकः ॥ १९॥  
सत्यव्रतः सत्यपरः त्रिसत्यः सत्यकारणः ।  
सत्याश्रयः सत्यहरः सत्पालिः सत्यवर्धनः ॥ २०॥  
सर्वानन्दः सर्वहरः सर्वगः सर्ववश्यकृत् ।  
सर्वपाता सर्वसुखः सर्वश्रुतिगणार्णवः ॥ २१॥  
जनार्दनो जगन्नाथो जगत्त्राता जगत्पिता ।  
जगत्कर्ता जगद्धर्ता जगदानन्दमूर्तिमान् ॥ २२॥  
धरापतिर्लोकपतिः स्वर्पतिर्जगताम्पतिः ।  
विद्यापतिर्वित्तपतिः सत्पतिः कमलापतिः ॥ २३॥  
चतुरात्मा चतुर्बाहुश्चतुर्वर्गफलप्रदः ।  
चतुर्व्यूहश्चतुर्धामा चतुर्युगविधायकः ॥ २४॥  
आदिदेवो देवदेवो देवेशो देवधारणः ।  
देवकृद्देवभृद्देवो देवेडितपदाम्बुजः ॥ २५॥  
विश्वेश्वरो विश्वरूपी विश्वात्मा विश्वतोमुखः ।  
विश्वसूर्विश्वफलदो विश्वगो विश्वनायकः ॥ २६॥  
भूतकृद्भूतभृद्भावो भूतात्मा भूतभावनः ।  
भूतिदो भूतिविस्तारो विभूतिर्भूतिपालकः ॥ २७॥  
नारायणो नारशायी नारसूर्नारजीवनः ।  
नारैकफलदो नारमुक्तिदो नारनायकः ॥ २८॥  
सहस्ररूपः साहस्रनामा साहस्रविग्रहः ।  
सहस्रशीर्षा साहस्रपादाक्षिभुजशीर्षवान् ॥ २९॥  
पद्मनाभः पद्मगर्भः पद्मी पद्मनिभेक्षणः ।  
पद्मशायी पद्ममाली पद्माङ्कितपदद्वयः ॥ ३०॥  
वीर्यवान् स्थैर्यवान् वाग्मी शौर्यवान् धैर्यवान् क्षमी ।  
धीमान् धर्मपरो भोगी भगवान् भयनाशनः ॥ ३१॥  
जयन्तो विजयो जेता जयदो जयवर्धनः ।  
अमानी मानदो मान्यो महिमावान्महाबलः ॥ ३२॥  
सन्तुष्टस्तोषदो दाता दमनो दीनवत्सलः ।  
ज्ञानी यशस्वान् धृतिमान् सह ओजोबलाश्रयः ॥ ३३॥  
हयग्रीवो महातेजा महार्णवविनोदकृत् ।  
मधुकैटभविध्वंसी वेदकृद्वेदपालकः ॥ ३४॥  
सनत्कुमारः सनकः सनन्दश्च सनातनः ।  
अखण्डब्रह्मव्रतवानात्मा योगविवेचकः ॥ ३५॥  
श्रीनारदो देवऋषिः कर्माकर्मप्रवर्तकः ।  
सात्वतागमकृल्लोकहिताहितप्रसूचकः ॥ ३६॥  
आदिकालो यज्ञतत्त्वं धातृनासापुटोद्भवः ।  
दन्ताग्रन्यस्तभूगोलो हिरण्याक्षबलान्तकः ॥ ३७॥  
पृथ्वीपतिः शीघ्रवेगो रोमान्तर्गतसागरः ।  
श्वासावधूतहेमाद्रिः प्रजापतिपतिस्तुतः ॥ ३८॥  
अनन्तो धरणीभर्ता पातालतलवासकृत् ।  
कामाग्निजवनो नागराजराजो महाद्युतिः ॥ ३९॥  
महाकूर्मो विश्वकायः शेषभुक्सर्वपालकः ।  
लोकपितृगणाधीशः पितृस्तुतमहापदः ॥ ४०॥  
कृपामयः स्वयं व्यक्तिर्ध्रुवप्रीतिविवर्धनः ।  
ध्रुवस्तुतपदो विष्णुलोकदो लोकपूजितः ॥ ४१॥  
शुक्लः कर्दमसन्तप्तस्तपस्तोषितमानसः ।  
मनोऽभीष्टप्रदो हर्षबिन्द्वञ्चितसरोवरः ॥ ४२॥  
यज्ञः सुरगणाधीशो दैत्यदानवघातकः ।  
मनुत्राता लोकपालो लोकपालकजन्मकृत् ॥ ४३॥  
कपिलाख्यः साङ्ख्यपाता कर्दमाङ्गसमुद्भवः ।  
सर्वसिद्धगणाधीशो देवहूतिगतिप्रदः ॥ ४४॥  
दत्तोऽत्रितनयो योगी योगमार्गप्रदर्शकः ।  
अनसूयानन्दकरः सर्वयोगिजनस्तुतः ॥ ४५॥  
नारायणो नरऋषिर्धर्मपुत्रो महामनाः ।  
महेशशूलदमनो महेशैकवरप्रदः ॥ ४६॥  
आकल्पान्ततपोधीरो मन्मथादिमदापहः ।  
ऊर्वशीसृग्जितानङ्गो मार्कण्डेयप्रियप्रदः ॥ ४७॥  
ऋषभो नाभिसुखदो मेरुदेवीप्रियात्मजः ।  
योगिराजद्विजस्रष्टा योगचर्याप्रदर्शकः ॥ ४८॥  
अष्टबाहुर्दक्षयज्ञपावनोऽखिलसत्कृतः ।  
दक्षेशद्वेषशमनो दक्षज्ञानप्रदायकः ॥ ४९॥  
प्रियव्रतकुलोत्पन्नो गयनामा महायशाः ।  
उदारकर्मा बहुविन्महागुणगणार्णवः ॥ ५०॥  
हंसरूपी तत्त्ववक्ता गुणागुणविवेचकः ।  
धातृलज्जाप्रशमनो ब्रह्मचारिजनप्रियः ॥ ५१॥  
वैश्यः पृथुः पृथ्विदोग्धा सर्वजीवनदोहकृत् ।  
आदिराजो जनावासकारको भूसमीकरः ॥ ५२॥  
प्रचेतोऽभिष्टुतपदः शान्तमूर्तिः सुदर्शनः ।  
दिवारात्रिगणाधीशः केतुमानजनाश्रयः ॥ ५३॥  
श्रीकामदेवः कमलाकामकेलिविनोदकृत् ।  
स्वपादरतिदोऽभीष्टसुखदो दुःखनाशनः ॥ ५४॥  
विभुर्धर्मभृतां श्रेष्ठो वेदशीर्षो द्विजात्मजः ।  
अष्टाशीतिसहस्राणां मुनीनामुपदेशदः ॥ ५५॥  
सत्यसेनो यक्षरक्षोदहनो दीनपालकः ।  
इन्द्रमित्रः सुरारिघ्नः सूनृताधर्मनन्दनः ॥ ५६॥  
हरिर्गजवरत्राता ग्राहपाशविनाशकः ।  
त्रिकूटाद्रिवनश्लाघी सर्वलोकहितैषणः ॥ ५७॥  
वैकुण्ठशुभ्रासुखदो विकुण्ठासुन्दरीसुतः ।  
रमाप्रियकरः श्रीमान्निजलोकप्रदर्शकः ॥ ५८॥  
विप्रशापपरीखिन्ननिर्जरार्तिनिवारणः ।  
दुग्धाब्धिमथनो विप्रो विराजतनयोऽजितः ॥ ५९॥  
मन्दाराद्रिधरः कूर्मो देवदानवशर्मकृत् ।  
जम्बूद्वीपसमः स्रष्टा पीयूषोत्पत्तिकारणम् ॥ ६०॥  
धन्वन्तरी रुक्।ग्शमनोऽमृतधुक्रुक्प्रशान्तकः ।  
आयुर्वेदकरो वैद्यराजो विद्याप्रदायकः ॥ ६१॥  
देवाभयकरो दैत्यमोहिनी कामरूपिणी ।  
गीर्वाणामृतपो दुष्टदैत्यदानववञ्चकः ॥ ६२॥  
महामत्स्यो महाकायः शल्कान्तर्गतसागरः ।  
वेदारिदैत्यदमनो व्रीहिबीजसुरक्षकः ॥ ६३॥  
पुच्छाघातभ्रमत्सिन्धुः सत्यव्रतप्रियप्रदः ।  
भक्तसत्यव्रतत्राता योगत्रयप्रदर्शकः ॥ ६४॥  
नरसिंहो लोकजिह्वः शङ्कुकर्णो नखायुधः ।  
सटावधूतजलदो दन्तद्युतिजितप्रभः ॥ ६५॥  
हिरण्यकशिपुध्वंसी बहुदानवदर्पहा ।  
प्रह्लादस्तुतपादाब्जो भक्तसंसारतापहा ॥ ६६॥  
ब्रह्मेन्द्ररुद्रभीतिघ्नो देवकार्यप्रसाधकः ।  
ज्वलज्ज्वलनसङ्काशः सर्वभीतिविनाशकः ॥ ६७॥  
महाकलुषविध्वंसी सर्वकामवरप्रदः ।  
कालविक्रमसंहर्ता ग्रहपीडाविनाशकः ॥ ६८॥  
सर्वव्याधिप्रशमनः प्रचण्डरिपुदण्डकृत् ।  
उग्रभैरवसन्त्रस्तहरार्तिविनिवारकः ॥ ६९॥  
ब्रह्मचर्मावृतशिराः शिवशीर्षैकनूपुरः ।  
द्वादशादित्यशीर्षैकमणिर्दिक्पालभूषणः ॥ ७०॥  
वामनोऽदितिभीतिघ्नो द्विजातिगणमण्डनः ।  
त्रिपदव्याजयाञ्चाप्तबलित्रैलोक्यसम्पदः ॥ ७१॥  
पन्नखक्षतब्रह्माण्डकटाहोऽमितविक्रमः । pannagakShata?  
स्वर्धुनीतीर्थजननो ब्रह्मपूज्यो भयापहः ॥ ७२॥  
स्वाङ्घ्रिवारिहताघौघो विश्वरूपैकदर्शनः ।  
बलिप्रियकरो भक्तस्वर्गदोग्धा गदाधरः ॥ ७३॥  
जामदग्न्यो महावीर्यः परशुभृत्कार्तवीर्यजित् ।  
सहस्रार्जुनसंहर्ता सर्वक्षत्रकुलान्तकः ॥ ७४॥  
निःक्षत्रपृथ्वीकरणो वीरजिद्विप्रराज्यदः ।  
द्रोणास्त्रवेदप्रवदो महेशगुरुकीर्तिदः ॥ ७५॥  
सूर्यवंशाब्जतरणिः श्रीमद्दशरथात्मजः ।  
श्रीरामो रामचन्द्रश्च रामभद्रोऽमितप्रभः ॥ ७६॥  
नीलवर्णप्रतीकाशः कौसल्याप्राणजीवनः ।  
पद्मनेत्रः पद्मवक्त्रः पद्माङ्कितपदाम्बुजः ॥ ७७॥  
प्रलम्बबाहुश्चार्वङ्गो रत्नाभरणभूषितः ।  
दिव्याम्बरो दिव्यधनुर्दिष्टदिव्यास्त्रपारगः ॥ ७८॥  
निस्त्रिंशपाणिर्वीरेशोऽपरिमेयपराक्रमः ।  
विश्वामित्रगुरुर्धन्वी धनुर्वेदविदुत्तमः ॥ ७९॥  
ऋजुमार्गनिमित्तेषु सङ्घताडितताडकः ।  
सुबाहुर्बाहुवीर्याढ्यबहुराक्षसघातकः ॥ ८०॥  
प्राप्तचण्डीशदोर्दण्डचण्डकोदण्डखण्डनः ।  
जनकानन्दजनको जानकीप्रियनायकः ॥ ८१॥  
अरातिकुलदर्पघ्नो ध्वस्तभार्गवविक्रमः ।  
पितृवाक्त्यक्तराज्यश्रीवनवासकृतोत्सवः ॥ ८२॥  
विराधराधदमनश्चित्रकूटाद्रिमन्दिरः ।  
द्विजशापसमुच्छन्नदण्डकारण्यकर्मकृत् ॥ ८३॥  
चतुर्दशसहस्रोग्रराक्षसघ्नः खरान्तकः ।  
त्रिशिरःप्राणशमनो दुष्टदूषणदूषणः ॥ ८४॥  
छद्ममारीचमथनो जानकीविरहार्तिहृत् ।  
जटायुषः क्रियाकारी कबन्धवधकोविदः ॥ ८५॥  
ऋष्यमूकगुहावासी कपिपञ्चमसख्यकृत् ।  
वामपादाग्रनिक्षिप्तदुन्दुभ्यस्थिबृहद्गिरिः ॥ ८६॥  
सकण्टकारदुर्भेदसप्ततालप्रभेदकः ।  
किष्किन्धाधिपवालिघ्नो मित्रसुग्रीवराज्यदः ॥ ८७॥  
आञ्जनेयस्वलाङ्गूलदग्धलङ्कामहोदयः ।  
सीताविरहविस्पष्टरोषक्षोभितसागरः ॥ ८८॥  
गिरिकूटसमुत्क्षेपसमुद्राद्भुतसेतुकृत् ।  
पादप्रहारसन्त्रस्तविभीषणभयापहः ॥ ८९॥  
अङ्गदोक्तिपरिक्लिष्टघोररावणसैन्यजित् ।  
निकुम्भकुम्भधूम्राक्षकुम्भकर्णादिवीरहा ॥ ९०॥  
कैलाससहनोन्मत्तदशाननशिरोहरः ।  
अग्निसंस्पर्शसंशुद्धसीतासम्वरणोत्सुकः ॥ ९१॥  
कपिराक्षसराजाङ्गप्राप्तराज्यनिजाश्रयः ।  
अयोध्याधिपतिः सर्वराजन्यगणशेखरः ॥ ९२॥  
अचिन्त्यकर्मा नृपतिः प्राप्तसिंहासनोदयः ।  
दुष्टदुर्बुद्धिदलनो दीनहीनैकपालकः ॥ ९३॥  
सर्वसम्पत्तिजननस्तिर्यङ्न्यायविवेचकः ।  
शूद्रघोरतपःप्लुष्टद्विजपुत्रैकजीवनः ॥ ९४॥  
दुष्टवाक्क्लिष्टहृदयः सीतानिर्वासकारकः ।  
तुरङ्गमेधक्रतुयाट्श्रीमत्कुशलवात्मजः ॥ ९५॥  
सत्यार्थत्यक्तसौमित्रिः सून्नीतजनसङ्ग्रहः ।  
सत्कर्णपूरसत्कीर्तिः कीर्त्यालोकाघनाशनः ॥ ९६॥  
भरतो ज्येष्ठपादाब्जरतित्यक्तनृपासनः ।  
सर्वसद्गुणसम्पन्नः कोटिगन्धर्वनाशकः ॥ ९७॥  
लक्ष्मणो ज्येष्ठनिरतो देववैरिगणान्तकः ।  
इन्द्रजित्प्राणशमनो भ्रातृमान् त्यक्तविग्रहः ॥ ९८॥  
शत्रुघ्नोऽमित्रशमनो लवणान्तककारकः ।  
आर्यभ्रातृजनश्लाघ्यः सतां श्लाघ्यगुणाकरः ॥ ९९॥  
वटपत्त्रपुटस्थायी श्रीमुकुन्दोऽखिलाश्रयः ।  
तनूदरार्पितजगन्मृकण्डतनयः खगः ॥ १००॥  
आद्यो देवगणाग्रण्यो मितस्तुतिनतिप्रियः ।  
वृत्रघोरतनुत्रस्तदेवसन्मन्त्रसाधकः ॥ १०१॥  
ब्रह्मण्यो ब्राह्मणश्लाघी ब्रह्मण्यजनवत्सलः ।  
गोष्पदाप्सुगलद्गात्रवालखिल्यजनाश्रयः ॥ १०२॥  
दौस्वस्तिर्यज्वनां श्रेष्ठो नृपविस्मयकारकः ।  
तुरङ्गमेधबहुकृद्वदान्यगणशेखरः ॥ १०३॥  
वासवीतनयो व्यासो वेदशाखानिरूपकः ।  
पुराणभारताचार्यः कलिलोकहितैषणः ॥ १०४॥  
रोहिणीहृदयानन्दो बलभद्रो बलाश्रयः ।  
सङ्कर्षणः सीरपाणिः मुसलास्त्रोऽमलद्युतिः ॥ १०५॥  
शङ्खकुन्देन्दुश्वेताङ्गस्तालभिद्धेनुकान्तकः ।  
मुष्टिकारिष्टहननो लाङ्गलाकृष्टयामुनः ॥ १०६॥  
प्रलम्बप्राणहा रुक्मीमथनो द्विविदान्तकः ।  
रेवतीप्रीतिदो रामारमणो बल्वलान्तकः ॥ १०७॥  
हस्तिनापुरसङ्कर्षी कौरवार्चितसत्पदः ।  
ब्रह्मादिस्तुतपादाब्जो देवयादवपालकः ॥ १०८॥  
मायापतिर्महामायो महामायानिदेशकृत् ।  
यदुवंशाब्धिपूर्णेन्दुर्बलदेवप्रियानुजः ॥ १०९॥  
नराकृतिः परं ब्रह्म परिपूर्णः परोदयः ।  
सर्वज्ञानादिसम्पूर्णः पूर्णानन्दः पुरातनः ॥ ११०॥  
पीताम्बरः पीतनिद्रः पीतवेश्ममहातपाः ।  
महोरस्को महाबाहुर्महार्हमणिकुण्डलः ॥ १११॥  
लसद्गण्डस्थलीहैममौलिमालाविभूषितः ।  
सुचारुकर्णः सुभ्राजन्मकराकृतिकुण्डलः ॥ ११२॥  
नीलकुञ्चितसुस्निग्धकुन्तलः कौमुदीमुखः ।  
सुनासः कुन्ददशनो लसत्कोकनदाधरः ॥ ११३॥  
सुमन्दहासो रुचिरभ्रूमण्डलविलोकनः ।  
कम्बुकण्ठो बृहद्ब्रह्मा वलयाङ्गदभूषणः ॥ ११४॥  
कौस्तुभी वनमाली च शङ्खचक्रगदाब्जभृत् ।  
श्रीवत्सलक्ष्म्या लक्ष्याङ्गः सर्वलक्षणलक्षणः ॥ ११५॥  
दलोदरो निम्ननाभिर्निरवद्यो निराश्रयः ।  
नितम्बबिम्बव्यालम्बिकिङ्किणीकाञ्चिमण्डितः ॥ ११६॥  
समजङ्घाजानुयुग्मः सुचारुरुचिराजितः ।  
ध्वजवज्राङ्कुशाम्भोजशराङ्कितपदाम्बुजः ॥ ११७॥  
भक्तभ्रमरसङ्घातपीतपादाम्बुजासवः ।  
नखचन्द्रमणिज्योत्स्नाप्रकाशितमहामनाः ॥ ११८॥  
पादाम्बुजयुगन्यस्तलसन्मञ्जीरराजितः ।  
स्वभक्तहृदयाकाशलसत्पङ्कजविस्तरः ॥ ११९॥  
सर्वप्राणिजनानन्दो वसुदेवनुतिप्रियः ।  
देवकीनन्दनो लोकनन्दिकृद्भक्तभीतिभित् ॥ १२०॥  
शेषानुगः शेषशायी यशोदानतिमानदः ।  
नन्दानन्दकरो गोपगोपीगोकुलबान्धवः ॥ १२१॥  
सर्वव्रजजनानन्दी भक्तवल्लभववल्लभः ।  
वल्यव्यङ्गलसद्गात्रो बल्लवीबाहुमध्यगः ॥ १२२॥  
पीतपूतनिकास्तन्यः पूतनाप्राणशोषणः ।  
पूतनोरस्थलस्थायी पूतनामोक्षदायकः ॥ १२३॥  
समागतजनानन्दी शकटोच्चाटकारकः ।  
प्राप्तविप्राशिषोऽधीशो लघिमादिगुणाश्रयः ॥ १२४॥  
तृणावर्तगलग्राही तृणावर्तनिषूदनः ।  
जनन्यानन्दजनको जनन्या मुखविश्वदृक् ॥ १२५॥  
बालक्रीडारतो बालभाषालीलादिनिर्वृतः ।  
गोपगोपीप्रियकरो गीतनृत्यानुकारकः ॥ १२६॥  
नवनीतविलिप्ताङ्गो नवनीतलवप्रियः ।  
नवनीतलवाहारी नवनीतानुतस्करः ॥ १२७॥  
दामोदरोऽर्जुनोन्मूलो गोपैकमतिकारकः ।  
वृन्दावनवनक्रीडो नानाक्रीडाविशारदः ॥ १२८॥  
वत्सपुच्छसमाकर्षी वत्सासुरनिषूदनः ।  
बकारिरघसंहारी बालाद्यन्तकनाशनः ॥ १२९॥  
यमुनानिलसञ्जुष्टसुमृष्टपुलिनप्रियः ।  
गोपालबालपूगस्थः स्निग्धदध्यन्नभोजनः ॥ १३०॥  
गोगोपगोपीप्रियकृद्धनभृन्मोहखण्डनः ।  
विधातुर्मोहजनकोऽत्यद्भुतैश्वर्यदर्शकः ॥ १३१॥  
विधिस्तुतपदाम्भोजो गोपदारकबुद्धिभित् ।  
कालीयदर्पदलनो नागनारीनुतिप्रियः ॥ १३२॥  
दावाग्निशमनः सर्वव्रजभृज्जनजीवनः ।  
मुञ्जारण्यप्रवेशाप्तकृच्छ्रदावाग्निदारणः ॥ १३३॥  
सर्वकालसुखक्रीडो बर्हिबर्हावतंसकः ।  
गोधुग्वधूजनप्राणो वेणुवाद्यविशारदः ॥ १३४॥  
गोपीपिधानारुन्धानो गोपीव्रतवरप्रदः ।  
विप्रदर्पप्रशमनो विप्रपत्नीप्रसाददः ॥ १३५॥  
शतक्रतुवरध्वंसी शक्रदर्पमदापहः ।  
धृतगोवर्धनगिरिर्व्रजलोकाभयप्रदः ॥ १३६॥  
इन्द्रकीर्तिलसत्कीर्तिर्गोविन्दो गोकुलोत्सवः ।  
नन्दत्राणकरो देवजलेशेडितसत्कथः ॥ १३७॥  
व्रजवासिजनश्लाघ्यो निजलोकप्रदर्शकः ।  
सुवेणुनादमदनोन्मत्तगोपीविनोदकृत् ॥ १३८॥  
गोधुग्वधूदर्पहरः स्वयशःकीर्तनोत्सवः ।  
व्रजाङ्गनाजनारामो व्रजसुन्दरिवल्लभः ॥ १३९॥  
रासक्रीडारतो रासमहामण्डलमण्डनः ।  
वृन्दावनवनामोदी यमुनाकूलकेलिकृत् ॥ १४०॥  
गोपिकागीतिकागीतः शङ्खचूडशिरोहरः ।  
महासर्पमुखग्रस्तत्रस्तनन्दविमोचकः ॥ १४१॥  
सुदर्शनार्चितपदो दुष्टारिष्टविनाशकः ।  
केशिद्वेषो व्योमहन्ता श्रुतनारदकीर्तनः ॥ १४२॥  
अक्रूरप्रियकृत्क्रूररजकघ्नः सुवेशकृत् ।  
सुदामादत्तमालाढ्यः कुब्जाचन्दनचर्चितः ॥ १४३॥  
मथुराजनसंहर्षी चण्डकोदण्डखण्डकृत् ।  
कंससैन्यसमुच्छेदी वणिग्विप्रगणार्चितः ॥ १४४॥  
महाकुवलयापीडघाती चाणूरमर्दनः । ?  
रङ्गशालागतापारनरनारीकृतोत्सवः ॥ १४५॥  
कंसध्वंसकरः कंसस्वसारूप्यगतिप्रदः ।  
कृतोग्रसेननृपतिः सर्वयादवसौख्यकृत् ॥ १४६॥  
तातमातृकृतानन्दो नन्दगोपप्रसाददः ।  
श्रितसान्दीपनिगुरुर्विद्यासागरपारगः ॥ १४७॥  
दैत्यपञ्चजनध्वंसी पाञ्चजन्यदरप्रियः ।  
सान्दीपनिमृतापत्यदाता कालयमार्चितः ॥ १४८॥  
सैरन्ध्रीकामसन्तापशमनोऽक्रूरप्रीतिदः ।  
शार्ङ्गचापधरो नानाशरसन्धानकोविदः ॥ १४९॥  
अभेद्यदिव्यकवचः श्रीमद्दारुकसारथिः ।  
खगेन्द्रचिह्नितध्वजश्चक्रपाणिर्गदाधरः ॥ १५०॥  
नन्दकीयदुसेनाढ्योऽक्षयबाणनिषङ्गवान् ।  
सुरासुराजेयरण्यो जितमागधयूथपः ॥ १५१॥  
मागधध्वजिनीध्वंसी मथुरापुरपालकः ।  
द्वारकापुरनिर्माता लोकस्थितिनियामकः ॥ १५२॥  
सर्वसम्पत्तिजननः स्वजनानन्दकारकः ।  
कल्पवृक्षाक्षितमहिः सुधर्मानीतभूतलः ॥ १५३॥  
यवनासुरसंहर्ता मुचुकुन्देष्टसाधकः ।  
रुक्मिणीद्विजसंमन्त्ररथैकगतकुण्डिनः ॥ १५४॥  
रुक्मिणीहारको रुक्मिमुण्डमुण्डनकारकः ।  
रुक्मिणीप्रियकृत्साक्षाद्रुक्मिणीरमणीपतिः ॥ १५५॥  
रुक्मिणीवदनाम्भोजमधुपानमधुव्रतः ।  
स्यमन्तकनिमित्तात्मभक्तर्क्षाधिपजित्शुचिः ॥ १५६॥  
जाम्बवार्चितपादाब्जः साक्षाज्जाम्बवतीपतिः ।  
सत्यभामाकरग्राही कालिन्दीसुन्दरीप्रियः ॥ १५७॥  
सुतीक्ष्णशृङ्गवृषभसप्तजिद्राजयूथभिद् ।  
नग्नजित्तनयासत्यानायिकानायकोत्तमः ॥ १५८॥  
भद्रेशो लक्ष्मणाकान्तो मित्रविन्दाप्रियेश्वरः ।  
मुरुजित्पीठसेनानीनाशनो नरकान्तकः ॥ १५९॥  
धरार्चितपदाम्भोजो भगदत्तभयापहा ।  
नरकाहृतदिव्यस्त्रीरत्नवाहादिनायकः ॥ १६०॥  
अष्टोत्तरशतद्व्यष्टसहस्रस्त्रीविलासवान् ।  
सत्यभामाबलावाक्यपारिजातापहारकः ॥ १६१॥  
देवेन्द्रबलभिज्जायाजातनानाविलासवान् ।  
रुक्मिणीमानदलनः स्त्रीविलासाविमोहितः ॥ १६२॥  
कामतातः साम्बसुतोऽसङ्ख्यपुत्रप्रपौत्रवान् ।  
उशायानितपौत्रार्थबाणबाहुसस्रछित् ॥ १६३॥  
नन्द्यादिप्रमथध्वंसी लीलाजितमहेश्वरः ।  
महादेवस्तुतपदो नृगदुःखविमोचकः ॥ १६४॥  
ब्रह्मस्वापहरक्लेशकथास्वजनपालकः ।  
पौण्ड्रकारिः काशिराजशिरोहर्ता सदाजितः ॥ १६५॥  
सुदक्षिणव्रताराध्यशिवकृत्यानलान्तकः ।  
वाराणसीप्रदहनो नारदेक्षितवैभवः ॥ १६६॥  
अद्भुतैश्वर्यमहिमा सर्वधर्मप्रवर्तकः ।  
जरासन्धनिरोधार्तभूभुजेरितसत्कथः ॥ १६७॥  
नारदेरितसन्मित्रकार्यगौरवसाधकः ।  
कलत्रपुत्रसन्मित्रसद्वृत्ताप्तगृहानुगः ॥ १६८॥  
जरासन्धवधोद्योगकर्ता भूपतिशर्मकृत् ।  
सन्मित्रकृत्याचरितो राजसूयप्रवर्तकः ॥ १६९॥  
सर्वर्षिगणसंस्तुत्यश्चैद्यप्राणनिकृन्तकः ।  
इन्द्रप्रस्थजनैः पूज्यो दुर्योधनविमोहनः ॥ १७०॥  
महेशदत्तसौभाग्यपुरभिच्छत्रुघातकः ।  
दन्तवक्त्ररिपुच्छेत्ता दन्तवक्त्रगतिप्रदः ॥ १७१॥  
विदूरथप्रमथनो भूरिभारावतारकः ।  
पार्थदूतः पार्थहितः पार्थार्थः पार्थसारथिः ॥ १७२॥  
पार्थमोहसमुच्छेदी गीताशास्त्रप्रदर्शकः ।  
पार्थबाणगतप्राणवीरकैवल्यरूपदः ॥ १७३॥  
दुर्योधनादिदुर्वृत्तदहनो भीष्ममुक्तिदः ।  
पार्थाश्वमेधाहरकः पार्थराज्यप्रसाधकः ॥ १७४॥  
पृथाभीष्टप्रदो भीमजयदो विजयप्रदः ।  
युधिष्ठिरेष्टसन्दाता द्रौपदीप्रीतिसाधकः ॥ १७५॥  
सहदेवेरितपदो नकुलार्चितविग्रहः ।  
ब्रह्मास्त्रदग्धगर्भस्थपूरुवंशप्रसाधकः ॥ १७६॥  
पौरवेन्द्रपुरस्त्रीभ्यो द्वारकागमनोत्सवः ।  
आनर्तदेशनिवसत्प्रजेरितमहत्कथः ॥ १७७॥  
प्रियप्रीतिकरो मित्रविप्रदारिद्र्यभञ्जनः ।  
तीर्थापदेशसन्मित्रप्रियकृन्नन्दनन्दनः ॥ १७८॥  
गोपीजनज्ञानदाता तातक्रतुकृतोत्सवः ।  
सद्वृत्तवक्ता सद्वृत्तकर्ता सद्वृत्तपालकः ॥ १७९॥  
तातात्मज्ञानसन्दाता देवकीमृतपुत्रदः ।  
श्रुतदेवप्रियकरो मैथिलानन्दवर्धनः ॥ १८०॥  
पार्थदर्पप्रशमनो मृतविप्रसुतप्रदः ।  
स्त्रीरत्नवृन्दसन्तोषी जनकेलिकलोत्सवः ॥ १८१॥  
चन्द्रकोटिजनानन्दी भानुकोटिसमप्रभः ।  
कृतान्तकोटिदुर्लङ्घ्यः कामकोटिमनोहरः ॥ १८२॥  
यक्षराट्कोटिधनवान्मरुत्कोटिस्ववीर्यवान् ।  
समुद्रकोटिगम्भीरो हिमवत्कोट्यकम्पनः ॥ १८३॥  
कोट्यश्वमेधाढ्यहरः तीर्थकोट्यधिकाह्वयः ।  
पीयूषकोटिमृत्युघ्नः कामधुक्कोट्यभीष्टदः ॥ १८४॥  
शक्रकोटिविलासाढ्यः कोटिब्रह्माण्डनायकः ।  
सर्वामोघोद्यमोऽनन्तकीर्तिनिःसीमपौरुषः ॥ १८५॥  
सर्वाभीष्टप्रदयशाः पुण्यश्रवणकीर्तनः ।  
ब्रह्मादिसुरसङ्गीतवीतमानुषचेष्टितः ॥ १८६॥  
अनादिमध्यनिधनो वृद्धिक्षयविवर्जितः ।  
स्वभक्तोद्धवमुख्यैकज्ञानदो ज्ञानविग्रहः ॥ १८७॥  
विप्रशापच्छलध्वस्तयदुवंशोग्रविक्रमः ।  
सशरीरजराव्याधस्वर्गदः स्वर्गिसंस्तुतः ॥ १८८॥  
मुमुक्षुमुक्तविषयीजनानन्दकरो यशः ।  
कलिकालमलध्वंसियशाः श्रवणमङ्गलः ॥ १८९॥  
भक्तप्रियो भक्तहितो भक्तभ्रमरपङ्कजः ।  
स्मृतमात्राखिलत्राता यन्त्रमन्त्रप्रभञ्जकः ॥ १९०॥  
सर्वसम्पत्स्राविनामा तुलसीदामवल्लभः ।  
अप्रमेयवपुर्भास्वदनर्घ्याङ्गविभूषणः ॥ १९१॥  
विश्वैकसुखदो विश्वसज्जनानन्दपालकः ।  
सर्वदेवशिरोरत्नमद्भुतानन्तभोगवान् ॥ १९२॥  
अधोक्षजो जनाजीव्यः सर्वसाधुजनाश्रयः ।  
समस्तभयभिन्नामा स्मृतमात्रार्तिनाशकः ॥ १९३॥  
स्वयशःश्रवणानन्दजनरागी गुणार्णवः ।  
अनिर्देश्यवपुस्तप्तशरणो जीवजीवनः ॥ १९४॥  
परमार्थः परंवेद्यः परज्योतिः परागतिः ।  
वेदान्तवेद्यो भगवाननन्तसुखसागरः ॥ १९५॥  
जगद्बन्धध्वंसयशा जगज्जीवजनाश्रयः ।  
वैकुण्ठलोकैकपतिर्वैकुण्ठजनवल्लभः ॥ १९६॥  
प्रद्युम्नो रुक्मिणीपुत्रः शम्बरघ्नो रतिप्रियः ।  
पुष्पधन्वा विश्वजयी द्युमत्प्राणनिषूदकः ॥ १९७॥  
अनिरुद्धः कामसुतः शब्दयोनिर्महाक्रमः ।  
उषापतिर्वृष्णिपतिर्हृषीकेशो मनःपतिः ॥ १९८॥  
श्रीमद्भागवताचार्यः सर्ववेदान्तसागरः ।  
शुकः सकलधर्मज्ञः परीक्षिन्नृपसत्कृतः ॥ १९९॥  
श्रीबुद्धो दुष्टबुद्धिघ्नो दैत्यवेदबहिष्करः ।  
पाखण्डमार्गप्रवदो निरायुधजगज्जयः ॥ २००॥  
कल्की कलियुगाच्छादी पुनः सत्यप्रवर्तकः ।  
विप्रविष्णुयशोऽपत्यो नष्टधर्मप्रवर्तकः ॥ २०१॥  
सारस्वतः सार्वभौमो बलित्रैलोक्यसाधकः ।  
अष्टम्यन्तरसद्धर्मवक्ता वैरोचनिप्रियः ॥ २०२॥  
आपः करो रमानाथोऽमरारिकुलकृन्तनः ।  
सुरेन्द्रहितकृद्धीरवीरमुक्तिबलप्रदः ॥ २०३॥  
विष्वक्सेनः शम्भुसखो दशमान्तरपालकः ।  
ब्रह्मसावर्णिवंशाब्धिहितकृद्विश्ववर्धनः ॥ २०४॥  
धर्मसेतुरधर्मघ्नो वैद्यतन्त्रपदप्रदः ।  
असुरान्तकरो देवार्थकसूनुः सुभाषणः ॥ २०५॥  
स्वधामा सूनृतासूनुः सत्यतेजो द्विजात्मजः ।  
द्विषन्मनुयुगत्राता पातालपुरदारणः ॥ २०६॥  
दैवहोत्रिर्वार्हतोयो दिवस्पतिरतिप्रियः ।  
त्रयोदशान्तरत्राता योगयोगिजनेश्वरः ॥ २०७॥  
सत्त्रायणो बृहद्बाहुर्वैनतेयो विदुत्तमः ।  
कर्मकाण्डैकप्रवदो वेदतन्त्रप्रवर्तकः ॥ २०८॥  
परमेष्ठी सुरज्येष्ठो ब्रह्मा विश्वसृजाम्पतिः ।  
अब्जयोनिर्हंसवाहः सर्वलोकपितामहः ॥ २०९॥  
विष्णुः सर्वजगत्पाता शान्तः शुद्धः सनातनः ।  
द्विजपूज्यो दयासिन्धुः शरण्यो भक्तवत्सलः ॥ २१०॥  
रुद्रो मृडः शिवः शास्ता शम्भुः सर्वहरो हरः ।  
कपर्दी शङ्करः शूली त्र्यक्षोऽभेद्यो महेश्वरः ॥ २११॥  
सर्वाध्यक्षः सर्वशक्तिः सर्वार्थः सर्वतोमुखः ।  
सर्वावासः सर्वरूपः सर्वकारणकारणम् ॥ २१२॥  
इत्येतत्कथितं विप्र विष्णोर्नामसहस्रकम् ।  
सर्वपापप्रशमनं सर्वाभीष्टफलप्रदम् ॥ २१३॥  
मनःशुद्धिकरं चाशु भगवद्भक्तिवर्धनम् ।  
सर्वविघ्नहरं सर्वाश्चर्यैश्वर्यप्रदायकम् ॥ २१४॥  
सर्वदुःखप्रशमनं चातुर्वर्ग्यफलप्रदम् ।  
श्रद्धया परया भक्त्या श्रवणात्पठनाज्जपात् ॥ २१५॥  
प्रत्यहं सर्ववर्णानां विष्णुपादाश्रितात्मनाम् ।  
एतत्पठन् द्विजो विद्यां क्षत्रियः पृथिवीमिमाम् ॥ २१६॥  
वैश्यो महानिधिं शूद्रो वाञ्छितां सिद्धिमाप्नुयात् ।  
द्वात्रिंशदपराधान्यो ज्ञानाज्ञानाच्चरेद्धरेः ॥ २१७॥  
नाम्ना दशापराधांश्च प्रमादादाचरेद्यदि ।  
समाहितमना ह्येतत्पठेद्वा श्रावयेज्जपेत् ॥ २१८॥  
स्मरेद्वा शृणुयाद्वापि तेभ्यः सद्यः प्रमुच्यते ।  
नातः परतरं पुण्यं त्रिषु लोकेषु विद्यते ॥ २१९॥  
यस्यैककीर्तनेनापि भवबन्धाद्विमुच्यते ।  
अतस्त्वं सततं भक्त्या श्रद्धया कीर्तनं कुरु ॥ २२०॥  
विष्णोर्नामसहस्रं ते भगवत्प्रीतिकारणम् ।  
श्रीनारद उवाच ।  
धन्योऽस्म्यनुगृहीतोऽस्मि त्वयातिकरुणात्मना ।  
यतः कृष्णस्य परमं सहस्रं नामकीर्तितम् ॥ २२१॥  
यद्यालस्यात्प्रमादाद्वा सर्वं पठितुमन्वहम् ।  
न शक्नोमि तदा देव किं करोमि वद प्रभो ॥ २२२॥  
श्रीशिव उवाच ।  
यदि सर्वं न शक्नोषि प्रत्यहं पठितुं द्विज ।  
तदा कृष्णेति कृष्णेति कृष्णेति प्रत्यहं वद ॥ २२३॥  
एतेन तव विप्रर्षे सर्वं सम्पद्यते सकृत् ।  
किं पुनर्भगवन्नाम्नां सहस्रस्य प्रकीर्तनात् ॥ २२४॥  
यन्नामकीर्तनेनैव पुमान् संसारसागरम् ।  
तरत्यद्धा प्रपद्ये तं कृष्णं गोपालरूपिणम् ॥ २२५॥  
इति सात्वततन्त्रे श्रीकृष्णसहस्रनामषष्ठः पटलः ॥६॥




\]
