+++
title = "०५१ स्वयम्प्रभावृत्तान्तकथनम्"
title_english = "051 The legend of Black Cave"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-051-Swayam_Prabha_Vruthantha_Kathanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/05-daxiNAnveShaNam/051_svayamprabhAvRttAntakathanam.md">
<details><summary><h3>IITK ...{Loading}...</h3></summary>

The story of Svayamprabha



#### श्लोकः
##### मूलम्
इत्युक्त्वा हनुमांस्तत्र पुनः कृष्णाजिनाम्बराम्।  
अब्रवीत्तां महाभागां तापसीं धर्मचारिणीम्॥4.51.1॥

##### शब्दार्थः
तत्र there, हनुमान् Hanuman, इति thus, उक्त्वा having addressed, पुनः again, कृष्णाजिनाम्बराम् robed in deer skin, महाभागाम् a distinguished lady, धर्मचारिणीम् a righteous woman, तां तापसीम् ascetic woman, अब्रवीत् said.

##### आङ्ग्लानुवादः
On meeting the distinguished, righteous ascetic woman robed in deer skin, Hanuman saidः



#### श्लोकः
##### मूलम्
इदं प्रविष्टास्सहसा बिलं तिमिरसंवृतम्।  
क्षुत्पिपासापरिश्रान्ताः परिखिन्नाश्च सर्वशः॥4.51.2॥

##### शब्दार्थः
क्षुत्पिपासापरिश्रान्ताः exhausted with hunger and thirst, सर्वशः by all means, परिखिन्नाश्च fatigued, तिमिरसंवृतम् filled with darkness, इदम् this, बिलम् cave, सहसा all at once, प्रविष्टाः entered.

##### आङ्ग्लानुवादः
'We are exhausted with thirst and hunger. We are fatigued. (Hence) we entered this dark cave all at once(without waiting for permission).



#### श्लोकः
##### मूलम्
महद्धरण्या विवरं प्रविष्टाः स्म पिपासिताः।  
इमां स्त्वेवंविधान्भावान्विविधानद्भुतोपमान्॥4.51.3॥  
दृष्ट्वा वयं प्रव्यथितास्सम्भ्रान्ता नष्टचेतसः।

##### शब्दार्थः
पिपासिताः thirsty, धरण्याः of the earth, महत् huge, विवरम् hole, प्रविष्टाः स्म we entered, एवं विधान् this kind, विविधान् many, अद्भुतोपमान् wonderful ones, इमान् these, भावान् feelings,  
दृष्ट्वा after seeing, वयम् we, नष्टचेतसः having lost conciousness nearly, सम्भ्रान्ताः amazed, प्रव्यथिताः we are pained.

##### आङ्ग्लानुवादः
'Thirst drove us into this cave on earth. We are amazed at the kind of many wonderful objects here and have nearly lost our senses. We are tormented with pain.



#### श्लोकः
##### मूलम्
कस्यैते काञ्चना वृक्षास्तरुणादित्यसन्निभाः॥4.51.4॥  
शुचीन्यभ्यवहार्याणि मूलानि च फलानि च।  
काञ्चनानि विमानानि राजतानि गृहाणि च॥4.51.5॥  
तपनीयगवाक्षाणि मणिजालावृतानि च।

##### शब्दार्थः
एते these, तरुणादित्यसन्निभाः resembling like the rising Sun, काञ्चनाः golden, वृक्षाः trees, शुचीनि pure, अभ्यवहार्याणि very tasty eatables, मूलानि च roots, फलानि च and fruits, काञ्चनानि golden, विमानानि storeyed structures, राजतानि silver, तपनीय गवाक्षाणि glittering golden windows, मणिजालावृतानि adorned with lattices encrusted with gems, गृहाणि च and houses, कस्य whose?

##### आङ्ग्लानुवादः
'To whom do these golden trees resembling the rising Sun belong? For whom are these  tasty roots and fruits? Whose are these manystoreyed golden houses with glittering windows adorned with silver lattices encrusted with gems?



#### श्लोकः
##### मूलम्
पुष्पिताः फलवन्तश्च पुण्यास्सुरभिगन्धिनः॥4.51.6॥  
इमे जाम्बूनदमयाः पादपाः कस्य तेजसा।  
काञ्चनानि च पद्मानि जातानि विमले जले॥4.51.7॥  
कथं मत्स्याश्च सौवर्णा दृश्यन्ते सह कच्छपैः।  
आत्मानमनुभावं च कस्य चैतत्तपोबलम्॥4.51.8॥  
अजानतां नस् सर्वेषां सर्वमाख्यातुमर्हसि।

##### शब्दार्थः
पुष्पिताः blossomed, फलवन्तश्च full of fruits, पुण्याः sacred, सुरभिगन्धिनः filled with fragrance, इमे these, जाम्बूनदमयाः full of gold, पादपाः trees, विमले in pure, जले in water, काञ्चनानि of gold, पद्मानि च and lotuses, कस्य whose, तेजसा by lustre, जातानि created, कच्छपैः सह along with tortoises, सौवर्णाः golden, मत्स्याश्च fishes too, कथम् how, आत्मानम् yourself, अनुभावाम् च your power, एतत् all this, तपोबलम् ascetic power, कस्य whose, च and, अजानताम्  do not know, नः us, सर्वेषाम् for all of us, सर्वम् everything, आख्यातुम् to tell, अर्हसि you ought to.

##### आङ्ग्लानुवादः
'By whose prowess are these golden trees yielding sacred fragrant flowers and fruits?  How are these golden lotuses created in the clear water? How is it that here are golden fishes and tortoises? Whose fruit of penance is this? Is it by your power? We do not know. You should tell all of us everything'.



#### श्लोकः
##### मूलम्
एवमुक्ता हनुमता तापसी धर्मचारिणी॥4.51.9॥  
प्रत्युवाच हनूमन्तं सर्वभूतहिते रता।

##### शब्दार्थः
हनुमता Hanuman, एवम् in that way, उक्ता spoken, सर्वभूतहिते in the interest of all beings, रता committed, धर्मचारिणी noble woman, तापसी female ascetic, हनूमन्तम् to Hanuman, प्रत्युवाच replied.

##### आङ्ग्लानुवादः
The noble ascetic committed to the welfare of all beings replied to Hanuman's enquiryः



#### श्लोकः
##### मूलम्
मयो नाम महातेजा मायावी वानरर्षभः॥4.51.10॥  
तेनेदं निर्मितं सर्वं मायया काञ्चनं वनम्।

##### शब्दार्थः
वानरर्षभः O bull among monkeys, महातेजाः brilliant, मायावी a deceitful, मयो नाम called Maya, इदम् this, सर्वम् all, काञ्चनं वनम् golden forest, तेन by his, मायया magical power, निर्मितम् created.

##### आङ्ग्लानुवादः
'O bull among monkeys this golden forest was created by the magical power of a deceitful demon called Maya.



#### श्लोकः
##### मूलम्
पुरा दानवमुख्यानां विश्वकर्मा बभूव ह॥4.51.11॥  
येनेदं काञ्चनं दिव्यं निर्मितं भवनोत्तमम्।

##### शब्दार्थः
येन by whomsoever, काञ्चनम् golden, दिव्यम् wonderful, इदम् this, भवनोत्तमम् best of mansions, निर्मितम् constructed, पुरा earlier, दानवमुख्यानाम्  chiefs of demons, विश्वकर्मा Visvakarma, बभूव existed.

##### आङ्ग्लानुवादः
This best of wonderful mansions has been constructed earlier by Visvakarma, the chief (architect) of the demons.



#### श्लोकः
##### मूलम्
स तु वर्षसहस्राणि तपस्तप्त्वा महावने॥4.51.12॥  
पितामहाद्वरं लेभे सर्वमौशनसं धनम्।

##### शब्दार्थः
सः that, वने in the forest, वर्षसहस्राणि for thousands of years, महावने dense forest, तपः penance, तप्त्वा having performed, पितामहात् from the creator Brahma, वरम् boon, औशनसम् of Usanas, सर्वम् all, धनम् wealth, लेभे inherited.

##### आङ्ग्लानुवादः
'He (Maya) performed rigorous penance in the dense forest for thousands of years seeking the favour of Brahma, the creator and obtained a boon that he should inherit all the wealth of Usanas (Shukra).



#### श्लोकः
##### मूलम्
वनं विधाय बलवान्सर्वकामेश्वरस्तदा॥4.51.13॥  
उवास सुखितः कालं कञ्चिदस्मिन्महावने।

##### शब्दार्थः
तदा then, बलवान् powerful one, सर्वकामेश्वरः master of all desires, सुखितः happily, अस्मिन् in this, महावने in this dense forest, कञ्चित्कालम् for some time, उवास lived, वनं the forest, विधाय after creating.

##### आङ्ग्लानुवादः
Then the mighty Maya who received the power of (executing) desires created this mansion and lived here happily for some time in this dense forest.



#### श्लोकः
##### मूलम्
तमप्सरसि हेमायां सक्तं दानवपुङ्गवम्॥4.51.14॥  
विक्रम्यैवाशनिं गृह्य जघानेत्रः पुरन्दरः।

##### शब्दार्थः
हेमायाम् Hema, अप्सरसि an apsarasa or angel, सक्तम् infatuated, तम् him, दानवपुङ्गवम् great demon, ईशः lord, पुरन्दरः Indra, अशनिम् thunderbolt, गृह्य after taking, विक्रम्यैव with all his might, जघान attacked.

##### आङ्ग्लानुवादः
'Seeing this great demon in love with a heavenly apsara (nymph) called Hema, Lord Indra with all his might attacked him with his thunderbolt.



#### श्लोकः
##### मूलम्
इदं च ब्रह्मणा दत्तं हेमायै वनमुत्तमम्॥4.51.15॥  
शाश्वताः कामभोगश्च गृहं चेदं हिरण्मयम्।

##### शब्दार्थः
इदम् thus, उत्तमम् wonderful, वनम् forest, शाश्वताः permanently, कामभोगश्च luxurious life, हिरण्मयम् golden, इदम् this, गृहम् house, ब्रह्मणा creator Brahma, हेमायै to Hema, दत्तम् was given.

##### आङ्ग्लानुवादः
'Thus this wonderful forest and the golden house with all luxury were given away permanently to Hema by the creator Brahma.



#### श्लोकः
##### मूलम्
दुहिता मेरुसावर्णेरहं तस्यास्स्वयंप्रभा॥4.51.16॥  
इदं रक्षामि भवनं हेमाया वानरोत्तम।

##### शब्दार्थः
वानरोत्तम best of monkeys, मेरुसावर्णेः of Meru Sauvarni, दुहिता daughter, स्वयंप्रभा Svayamprabha, अहम् me, तस्याः her, हेमायाः Hema's, इदम् this, भवनम् house, रक्षामिI protect.

##### आङ्ग्लानुवादः
'O best of monkeys daughter of Meru Sauvarni, I am Svayamprabha (selfilluminator), caretaker of this house of Hema. (Meru Sauvarni is the eleventh  Manu).



#### श्लोकः
##### मूलम्
मम प्रियसखी हेमा नृत्तगीतविशारदा॥4.51.17॥  
तया दत्तवरा चास्मि रक्षामि भवनोत्तमम्।

##### शब्दार्थः
नृत्तगीतविशारदा wellversed in dance and music, हेमा Hema, मम to me, प्रियसखी dear friend, तया as such, दत्तवरा granted a boon, अस्मि I am, उत्तमम् supreme, भवनम् house, रक्षामि I watch this house.

##### आङ्ग्लानुवादः
'Hema, wellversed in dance and music is a fast friend to me. She granted a boon (that none can resist me) and gave this house of which I am the caretaker.



#### श्लोकः
##### मूलम्
किं कार्यं कस्य वा हेतोः कान्ताराणि प्रपश्यथ॥4.51.18॥  
कथं चेदं वनं दुर्गं युष्माभिरुपलक्षितम्।

##### शब्दार्थः
कार्यम् mission, किम् what, कस्य वा for what, हेतोः for purpose, कान्ताराणि these forests, प्रपश्यथ you are looking for, दुर्गम् inaccessible, इदम् वनम् this forest, युष्माभिः by all of you, कथम् how, उपलक्षितम् was found?

##### आङ्ग्लानुवादः
'What is your mission? For what purpose have you come to this inaccessible forest? What are you looking for?How did you find this?



#### श्लोकः
##### मूलम्
इमान्यभ्यवहार्याणि मूलानि च फलानि च॥4.51.19॥  
भुक्त्वा पीत्वा च पानीयं सर्वं मे वक्तुमर्हथ।

##### शब्दार्थः
इमान् these, अभ्यवहार्याणि wonderful eatables, मूलानि च roots, फलानि च and fruits, भुक्त्वा after eating, पानीयम् drink, पीत्वा च taking, मे to me, सर्वम् every thing, वक्तुम् you may tell, अर्हथ you may do so.

##### आङ्ग्लानुवादः
'Eat these wonderful roots and fruits and have these drinks and then tell me all about you.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे एकपञ्चशस्सर्गः॥  
Thus ends of the fiftyfirst sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/05-daxiNAnveShaNam/051_svayamprabhAvRttAntakathanam.md">
<details><summary><h3>भूषणम् ...{Loading}...</h3></summary>



इत्युक्त्वा हनुमांस्तत्र पुनः कृष्णाजिनाम्बराम् । त्ित्र त्त्र  

अब्रवीत्तां महाभागां तापसीं धर्मचारिणीम्  ॥  ४।५१।१  ॥   

अथ स्वयम्प्रभया ऋक्षबिलवृत्तान्तोक्तिरेकपञ्चाशे इत्युक्त्वेत्यादि  ॥ 
४।५१।१  ॥   

  

इदं प्रविष्टाः सहसा बिलं तिमिरसंवृतम् ।  

क्षुत्पिपासापरिश्रान्ताः परिखिन्नाश्च सर्वशः  ॥  ४।५१।२  ॥   

परिखिन्नाः अध्वश्रमखिन्नाः  ॥  ४।५१।२  ॥   

  

महद्धरण्या विवरं प्रविष्टाः स्म पिपासिताः ।  

इमास्त्वेवंविधान् भावान् विविधानद्भुतोपमान्  ॥  ४।५१।३  ॥   

क्षुत्पिपासा परिश्रान्तत्वेपि पिपासैव प्रवेशहेतुरित्याशयेनोक्तं पिपासिता
इति । भावान् पदार्थान्  ॥  ४।५१।३  ॥   

  

दृष्ट्वा वयं प्रव्यथिताः सन्भ्रान्ता नष्टचेतसः ।  

कस्यैते काञ्चना वृक्षास्तरुणादित्यसन्निभाः  ॥  ४।५१।४  ॥   

शुचीन्यभ्यवहार्याणि मूलानि च फलानि च ।  

काञ्चनानि विमानानि राजतानि गृहाणि च  ॥  ४।५१।५  ॥   

प्रव्यथिताः किमिदमसुरादिमायेति सञ्जातव्यथाः । नष्टचेतसः
कर्तव्यबुद्धिरहिताः  ॥  ४।५१।४,५  ॥   

  

तपनीयगवाक्षणि मणिजालावृतानि च ।  

पुष्पिताः फलवन्तश्च पुण्याः सुरभिगन्धिनः  ॥  ४।५१।६  ॥   

इमे जाम्बूनदमयाः पादपाः कस्य तेजसा ।  

काञ्चनानि च पद्मानि जातानि विमले जले  ॥  ४।५१।७  ॥   

मणिजलावृतानि रत्नमयजालकानि । जालकगवाक्षयोर्भेद उक्तः  ॥  ४।५१।६,७  ॥   

  

कथं मत्स्याश्च सौवर्णाश्चरन्ति सह कच्छपैः ।  

आत्मानमनुभावं च कस्य चैतत्तपोबलम्  ॥  ४।५१।८  ॥   

अजानतां नः सर्वेषां सर्वमाख्यातुमर्हसि ।  

एवमुक्ता हनुमता तापसी धर्मचारिणी ।  

प्रत्युवाच हनूमन्तं सर्वभूतहिते रता  ॥  ४।५१।९  ॥   

आत्मानं त्वाम् । अनुभावं प्रभावम् । कस्य चैतत्तपोबलं, तच्चेत्यर्थः  ॥ 
४।५१।८,९  ॥   

  

मयो नाम महातेजा मायावी दानवर्षभः ।  

तेनेदं निर्मितं सर्वं मायया काञ्चनं वनम्  ॥  ४।५१।१०  ॥   

पुरा दानवमुख्यानां विश्वकर्मा बभूव ह ।  

येनेदं काञ्चनं दिव्यं निर्मितं भवनोत्तमम्  ॥  ४।५१।११  ॥   

स तु वर्षसहस्राणि तपस्तप्त्वा महावने ।  

पितामहाद्वरं लेभे सर्वमौशनसं धनम्  ॥  ४।५१।१२  ॥   

वनं विधाय बलवान् सर्वकामेश्वरस्तदा ।  

उवास सुखितः कालं कञ्चिदस्मिन् महावने  ॥  ४।५१।१३  ॥   

मयो नाम त्रिपुराधिपतिः त्रिपुरे नष्टे स्वरक्षणार्थमिदं बिलं कृतवानिति
मात्स्यपुराणे त्रिपुरदहनप्रस्तावे ऽभिहितम् । मायया विचित्रशक्या । मायावी
मायायुक्तः । दानवर्षभ इत्यनेन नायमसुरतक्षा मय इति सूचितम्  ॥  ४।५१।१०१३
 ॥   

  

तमप्सरसि हेमायां सक्तं दानवपुङ्गवम् ।  

विक्रम्यैवाशनिं गृह्य जघानेशः पुरन्दरः  ॥  ४।५१।१४  ॥   

तम् स्वपुत्रीं मन्दोदरीं रावणाय दत्तवन्तम् एकान्ते हेमायां सक्तं
विदित्वा ईशः त्रैलोक्याधिपतिः अशनिं वज्रं गृहीत्वा जघान  ॥  ४।५१।१४  ॥   

  

इदं च ब्रह्माणा दत्तं हेमायै वनमुत्तमम् ।  

शाश्वताः कामभोगाश्च गृहं चेदं हिरण्मयम्  ॥  ४।५१।१५  ॥   

दुहिता मेरुसावर्णेरहं तस्याः स्वयम्प्रभा ।  

इदं रक्षामि भवनं हेमाया वानरोत्तम  ॥  ४।५१।१६  ॥   

इदं चेति । मयनाशानन्तरम् इदं वनं ब्रह्मणा हेमायै दत्तम्  ॥  ४।५१।१५,१६
 ॥   

  

मम प्रियसखी हेमा नृत्तगीतविशारदा ।  

तया दत्तवरा चास्मि रक्षामि भवनोत्तमम्  ॥  ४।५१।१७  ॥   

ममेति । सेदानीं ब्रह्मसदनं गतेत्याशयेनाह नृत्तेति  ॥  ४।५१।१७  ॥   

  

किं कार्यं कस्य वा हेतोः कान्ताराणि प्रपश्यथ ।  

कथं चेदं वनं दुर्गं युष्माभिरुपलक्षितम्  ॥  ४।५१।१८  ॥   

किं कर्यं किं प्रयोजनम् । कस्य हेतोः कस्मात् प्रयोजनात्  ॥  ४।५१।१८  ॥   

  

इमान्यभ्यवहार्याणि मूलानि च फलानि च ।  

भुक्त्वा पीत्वा च पानीयं सर्वं मे वक्तुमर्हथ  ॥  ४।५१।१९  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकपञ्चाशः सर्गः  ॥  ५१  ॥   

अस्मिन् सर्गे सार्धैकोनविंशतिश्लोकाः  ॥  ४।५१।१९  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकपञ्चाशः सर्गः  ॥  ५१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/05-daxiNAnveShaNam/051_svayamprabhAvRttAntakathanam.md">
<details><summary><h3>शिरोमणी ...{Loading}...</h3></summary>



तापसीं प्रति हनुमदुक्तिमेवाह इतीत्यादिभिः । इति अनेन प्रकारेण उक्त्वा
पृष्ट्वा हनूमान् तां तापसीमब्रवीत्  ॥  ४।५१।१  ॥   

  

तद्वचनाकारमाह इदमित्यादिभिः । क्षुत्पिपासापरिश्रान्ताः अत एव परिखिन्नाः
वयम् इदं बिलं सहसा प्रविष्टाः  ॥  ४।५१।२  ॥   

  

महदिति । धरण्याः महद्विवरं प्रविष्टा वयं एवंविधान् विविधान् अनेकान्
अद्भुतोपमान् अद्भुतपदार्थसदृशान् इमान् भावान् पदार्थान् दृष्ट्वा
प्रव्यथिताः संचलितचित्ताः अत एव संभ्रान्ताः भीताः अत एव नष्टचेतसः
ध्वस्तविवेकाः स्म स्मः । सार्धश्लोक एकान्वयी  ॥  ४।५१।३  ॥   

  

कस्येति । एते वृक्षादयः कस्य । सार्धश्लोक एकान्वयी  ॥  ४।५१।४६  ॥   

  

इमे इति । कस्य तेजसा इमे पादपाः जाम्बूनदमयाः सुवर्णोपादानकाः पद्मानि च
काञ्चनानि जातानि  ॥  ४।५१।७  ॥   

  

कथमिति । कच्छपैः सह मत्स्याः सौवर्णाः कथं दृश्यन्ते अयमेतत्सर्वनिर्मापकः
आत्मनस्तव अनुभावाद्वा कस्यचित्तपोबलं वा, अजानतां नो ऽस्माकं समीपे
सर्वमाख्यातुमर्हसि । सार्धश्लोक एकान्वयी  ॥  ४।५१।८  ॥   

  

एवमिति । हनुमता एवमुक्ता तापसी हनूमन्तं प्रत्युवाच  ॥  ४।५१।९  ॥   

  

मय इति । मयो नाम महातेजा यो मायावी तेन इदं काञ्चनं वनं निर्मितम्  ॥ 
४।५१।१०  ॥   

  

तन्निर्माणशक्तिलाभे कारणं वदन्ती आह-- पुरेति । येन इदं काञ्चनं भवनोत्तमं
निर्मितं स पुरा पूर्वं दानवमुख्यानां विश्वकर्मा शिल्पी बभूव  ॥  ४।५१।११
 ॥   

  

स इति । स शिल्पी महावने वर्षसहस्राणि तपस्तप्त्वा औशनसम् उशनःसंबन्धि धनं
सर्जनसामर्थ्यं सर्जनसामग्रीजातं च वरं पितामहाल्लेभे  ॥  ४।५१।१२  ॥   

  

विधायेति । तदा लब्धवरसमये सर्वकामेश्वरः सर्वविषयनिर्माणे स्वतन्त्रः मयः
सर्वमिदं वनादि विधाय निर्माय अस्मिन् स्वनिर्मिते महावने सुखितः सन्
कंचित्कालमुवास  ॥  ४।५१।१३  ॥   

  

तमिति । हेमायां तदभिधायाम् अप्सरसि सक्तं दानवपुङ्गवं तं मयमशनिं वज्रं
गृह्य गृहीत्वा विक्रम्य युद्धं कृत्वा पुरन्दरो जघान  ॥  ४।५१।१४  ॥   

  

इदमिति । इदमुत्तमं वनं शाश्वतः सार्वकालिकः कामभोगाश्च हिरण्मयं गृहं च
ब्रह्मणा हेमायै दत्तम्  ॥  ४।५१।१५  ॥   

  

ननु त्वं का ऽस्तीत्यत आह-- दुहितेति । मेरुसावर्णेः दुहिता ऽहं तस्याः
हेमायाः स्वयंप्रभा तदभिधमिदं भवनं रक्षामि । वाक्यार्थस्य कर्मतया
ऽन्वयान्न द्वितीया, स्वयम्प्रभाशब्दस्य मेरुसावर्णिहितुर्नामत्वे तु
भवनमिति द्वितीयान्तमेव  ॥  ४।५१।१६  ॥   

  

ननु त्वं किमर्थं रक्षसीत्यत आह ममेति । नृत्यगीतविशारदा हेमा मम प्रियसखी
अतः तया आदत्तः गृहीतो वरः स्वभवनरक्षारूपः यस्याः सा ऽहं महद्भवनं रक्षामि
 ॥  ४।५१।१७  ॥   

  

किमिति । कस्य जनस्य हेतोः किं कार्यं कृत्यं भवतामस्ति वा यतः कान्ताराणि
दुर्गमपथान् प्रपद्यथ दुर्गं दुर्गममिमं वनं युष्माभिः कथमुपलक्षितम् आगत्य
अवलोकितम्  ॥  ४।५१।१८  ॥   

  

म्लानमुखान् तान् दृष्ट्वा आह-- शुचीनीति । अभ्यवहाराणि भक्षणीयानि शुचीनि
मूलानि फलानि भुक्त्वा पानीयं पीत्वा च सर्वं मे पृष्टं वक्तुमर्हथ  ॥ 
४।५१।१९  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
एकपञ्चाशत्तमः सर्गः  ॥  ४।५१  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/05-daxiNAnveShaNam/051_svayamprabhAvRttAntakathanam.md">
<details><summary><h3>तिलकम् ...{Loading}...</h3></summary>



इत्युक्त्वा का त्वं भवनमित्यादि पृष्ट्वा  ॥  ४।५१।१  ॥   

  

किमब्रवीत्तदाह इदमिति । सहसा हठात्  ॥  ४।५१।२  ॥   

  

उक्तमेवार्थं प्रपञ्चयति-- महदिति । भावान्पदार्थान्  ॥  ४।५१।३६  ॥   

  

कस्य तेजसा संभूता इति शेषः  ॥  ४।५१।७  ॥   

  

आत्मनः तवेत्यर्थः । कस्य वा अन्यस्य वेत्यर्थः  ॥  ४।५१।८  ॥   

  

अजानतामेतत्स्वरूपमजानताम्  ॥  ४।५१।९,१०  ॥   

  

मायया विचित्रनिर्माणशक्त्या । को मय इत्याशङ्क्य तत्प्रसिद्धिमाह-- पुरेति
। विश्वकर्मा शिल्पी ह प्रसिद्धम्  ॥  ४।५१।११  ॥   

  

येनेदं निर्मितं स दानवानां विश्वकर्मेत्यन्वयः । निर्माणशक्तिबीजमाह-- स
त्विति  ॥  ४।५१।१२  ॥   

  

वरं विचित्रसृष्टिसामर्थ्यरूपम् । अपि च सर्वमौशनसं धनं
निर्माणसाधनपदार्थजातं निर्माणसाधनशिल्पं शास्त्रज्ञानं च लेभे ।
शिल्पशास्त्रस्योशनःप्रणीणतत्वात्तद्धनत्वव्यपदेशः । बलवानुक्तरूपबलवान् ।
सर्वकामेश्वरः स्वसृष्टिभोग्यविशेषाणामीश्वरो भोक्ता  ॥  ४।५१।१३  ॥   

  

सुखितो ऽत्रोवास । हेमायां तदाख्याप्सरसि सक्तम्  ॥  ४।५१।१४  ॥   

  

दानवपुङ्गवमशनिं गृह्य गृहीत्वा विक्रम्यैव युद्धं कृत्वैव पुरन्दरो जघान ।
यद्यप्यसुरसुशिल्पी मयो नित्य इति कथं हननं तस्य, तथापि य
एवासुरशिल्पिपदस्थः सर्वो ऽपि मयाख्य इति "प्रवाहनित्यतैव तस्येन्द्रवत्"
इति न दोषः । तस्मिंश्च हते इदं वनं शाश्वतः कामभोग इदं गृहं च मयभुक्तायै
हेमायै न्यायप्राप्तत्वाद्भगवता ब्रह्मणा दत्तमित्यर्थः । एतेन
विचित्रनिर्माणसामर्थ्यगुणयोगादत्र ब्रह्मशब्दो मयदानवपर इत्यपास्तम् ।
हतेन दानासंभवात्  ॥  ४।५१।१५  ॥   

  

स्वयंप्रभेत्यन्वर्थं नाम तस्याः, तेन सुर्यावलोकाभावे ऽपि
प्रकाशवत्त्वमुपपादितम् । तस्या हेमाया भवनमित्यन्वयः  ॥  ४।५१।१६  ॥   

  

ननु त्वं किमर्थं रक्षसि तत्राह-- मम प्रियसखीति  ॥  ४।५१।१७  ॥   

  

दत्तवरा रक्षणसामर्थ्यवत्त्वात्सेखित्वेन प्रार्थितरक्षणा च । एवं
स्ववृतान्तमुक्त्वा हनूमदादिवृत्तान्तं पृच्छति-- किमिति  ॥  ४।५१।१८  ॥   

  

अभ्यवहाराण्यभ्यवहार्याणि  ॥  ४।५१।१९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे एकपञ्चशः सर्गः  ॥  ४।५१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/05-daxiNAnveShaNam/051_svayamprabhAvRttAntakathanam.md">
<details><summary><h3>द्राविडपाठः ...{Loading}...</h3></summary>



  
इत्युक्त्वा हनुमांस्तत्र पुनः कृष्णाजिनाम्बराम्।  
अब्रवीत्तां महाभागां तापसीं धर्मचारिणीम् ॥ 4.51.1 ॥   
इदं प्रविष्टाः सहसा बिलं तिमिरसंवृतम्।  
क्षुत्पिपासापरिश्रान्ताः परिखिन्नाश्च सर्वशः ॥ 4.51.2 ॥   
महद्धरण्या विवरं प्रविष्टाः स्म पिपासिताः।  
इमास्त्वेवंविधान् भावान् विविधानद्भुतोपमान् ॥ 4.51.3 ॥   
दृष्ट्वा वयं प्रव्यथिताः सन्भ्रान्ता नष्टचेतसः।  
कस्यैते काञ्चना वृक्षास्तरुणादित्यसन्निभाः ॥ 4.51.4 ॥   
शुचीन्यभ्यवहार्याणि मूलानि च फलानि च।  
काञ्चनानि विमानानि राजतानि गृहाणि च ॥ 4.51.5 ॥   
तपनीयगवाक्षणि मणिजालावृतानि च।  
पुष्पिताः फलवन्तश्च पुण्याः सुरभिगन्धिनः ॥ 4.51.6 ॥   
इमे जाम्बूनदमयाः पादपाः कस्य तेजसा।  
काञ्चनानि च पद्मानि जातानि विमले जले ॥ 4.51.7 ॥   
कथं मत्स्याश्च सौवर्णाश्चरन्ति सह कच्छपैः।  
आत्मानमनुभावं च कस्य चैतत्तपोबलम् ॥ 4.51.8 ॥   
एवमुक्ता हनुमता तापसी धर्मचारिणी।  
प्रत्युवाच हनूमन्तं सर्वभूतहिते रता ॥ 4.51.9 ॥   
मयो नाम महातेजा मायावी दानवर्षभः।  
तेनेदं निर्मितं सर्वं मायया काञ्चनं वनम् ॥ 4.51.10 ॥   
पुरा दानवमुख्यानां विश्वकर्मा बभूव ह।  
येनेदं काञ्चनं दिव्यं निर्मितं भवनोत्तमम् ॥ 4.51.11 ॥   
स तु वर्षसहस्राणि तपस्तप्त्वा महावने।  
पितामहाद्वरं लेभे सर्वमौशनसं धनम् ॥ 4.51.12 ॥   
वनं विधाय बलवान् सर्वकामेश्वरस्तदा।  
उवास सुखितः कालं कञ्चिदस्मिन् महावने ॥ 4.51.13 ॥   
तमप्सरसि हेमायां सक्तं दानवपुङ्गवम्।  
विक्रम्यैवाशनिं गृह्य जघानेशः पुरन्दरः ॥ 4.51.14 ॥   
इदं च ब्रह्माणा दत्तं हेमायै वनमुत्तमम्।  
शाश्वताः कामभोगाश्च गृहं चेदं हिरण्मयम् ॥ 4.51.15 ॥   
दुहिता मेरुसावर्णेरहं तस्याः स्वयम्प्रभा।  
इदं रक्षामि भवनं हेमाया वानरोत्तम ॥ 4.51.16 ॥   
मम प्रियसखी हेमा नृत्तगीतविशारदा।  
तया दत्तवरा चास्मि रक्षामि भवनोत्तमम् ॥ 4.51.17 ॥   
किं कार्यं कस्य वा हेतोः कान्ताराणि प्रपश्यथ।  
कथं चेदं वनं दुर्गं युष्माभिरुपलक्षितम् ॥ 4.51.18 ॥   
इमान्यभ्यवहार्याणि मूलानि च फलानि च।  
भुक्त्वा पीत्वा च पानीयं सर्वं मे वक्तुमर्हथ ॥ 4.51.19 ॥   

</details>
</div>
