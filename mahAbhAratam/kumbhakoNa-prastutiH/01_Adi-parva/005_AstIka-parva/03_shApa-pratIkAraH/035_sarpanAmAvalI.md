---
title: ०३५ सर्पनामावली
unicode_script: devanagari

---


अध्यायः 035
सर्पनामकथनम् ॥ 1 ॥ 

शौनक उवाच । 
भुजङ्गमानां शापस्य मात्रा चैव सुतेन च ।	001a  
विनतायास्त्वया प्रोक्तं कारणं सूतनन्दन ॥	001b  
वरप्रदानं भर्त्रा च कद्रूविनतयोस्तथा ।	002a  
नामनी चैव ते प्रोक्ते पक्षिणोर्वैनतेययोः ॥	002b  
पन्नगानां तु नामानि न कीतर्यसि सूतज ।	003a  
प्राधान्येनापि नामानि श्रोतुमिच्छामहे वयम् ॥	003b  
सौतिरुवाच । 
बहुत्वान्नामधेयानि पन्नगानां तपोधन ।	004a  
न कीर्तयिष्ये सर्वेषां प्राधान्येन तु मे शृणु ॥	004b  
शेषः प्रथमतो जातो वासुकिस्तदनन्तरम् ।	005a  
ऐरावतस्तक्षकश्च कर्कोटकधनञ्जयौ ॥	005b  
कालियो मणिनागश्च नागश्चापूरणस्तथा ।	006a  
नागस्तथा पिञ्जरक एलापत्रोऽथ वामनः ॥	006b  
नीलानीलौ तथा नागौ कल्माषशबलौ तथा ।	007a  
आर्यकश्चोग्रकश्चैव नागः कलशपोतकः ॥	007b  
सुमनाख्यो दधिमुखस्तथा विमलपिण्डकः ।	008a  
आप्तः कोटरकश्चैव शङ्खो वालिशिखस्तथा ॥	008b  
निष्टानको हेमगुहो नहुषः पिङ्गलस्तथा ।	009a  
बाह्यकर्णो हस्तिपदस्तथा मुद्गरपिण्डकः ॥	009b  
कम्बलाश्वतरौ चापि नागः कालीयकस्तथा ।	010a  
वृत्तसंवर्तकौ नागौ द्वौ च पद्माविति श्रुतौ ॥	010b  
नागः शङ्खमुखश्चैव तथा कूष्माण्डकोऽपरः ।	011a  
क्षेमकश्च तथा नागो नागः पिण्डारकस्तथा ॥	011a  
करवीरः पुष्पदंष्ट्रो बिल्वको बिल्वपाण्डुरः ।	012a  
मूषकादः शङ्खशिराः पूर्णभद्रो हरिद्रकः ॥	012b  
अपराजितो ज्योतिकश्च पन्नगः श्रीवहस्तथा ।	013a  
कौरव्यो धृतराष्ट्रश्च शङ्खपिण्डश्च वीर्यवान् ॥	013b  
विरजाश्च सुबाहुश्च शालिपिण्डश्च वीर्यवान् ।	014a  
हस्तिपिण्डः पिठरकः सुमुखः कौणपाशनः ॥	014b  
कुठऱः कुञ्जरश्चैव तथा नागः प्रभाकरः ।	015a  
कुमुदः कुमुदाक्षश्च तित्तिरिर्हलिकस्तथा ॥	015b  
कर्दमश्च महानागो नागश्च बहुमूलकः ।	016a  
कर्कराकर्करौ नागौ कुण्डोदरमहोदरौ ॥	016b  
एते प्राधान्यतो नागाः कीर्तिता द्विजसत्तम ।	017a  
बहुत्वान्नामधेयानामितरे नानुकीर्तिताः ॥	017b  
एतेषां प्रसवो यश्च प्रसवस्य च संततिः ।	018a  
असङ्ख्येयेति मत्त्वा तान्न ब्रवीमि तपोधन ॥	018b  
बहूनीह सहस्राणि प्रयुतान्यर्बुदानि च ।	019a  
अशक्यान्येव सङ्ख्यातुं पन्नगानां तपोधन ॥ ॥इति श्रीमन्महाभारते आदिपर्वणि आस्तीकपर्वणि पञ्चत्रिंशोऽध्यायः ॥ 35 ॥ 	019b  
*1-35-1 भुजङ्गमानां मात्रा शापो दत्तस्तस्य कारणं अवज्ञया मातुराज्ञाकारित्वं । विनतायाः सुतेन अरुणेन शापो दत्तस्तस्य कारणं सपत्नीर्ष्या ॥ पञ्चत्रिंशोऽध्यायः ॥ 35 ॥ 