---
title: २२० दुर्योधनोपायः
unicode_script: devanagari

---


अध्यायः 220

धृतराष्ट्रदुर्योधनसंवादः ॥ 1 ॥
	
\'वैशम्पायन उवाच ।	001  
दुर्योधनेनैवमुक्तः कर्णेन च विशाम्पते ।	001a  
पुत्रं च सूतपुत्रं च धृतराष्ट्रोऽब्रवीदिदम् ॥ \'	001c  
धृतराष्ट्र उवाच ।	002  
अहमप्येवमेवैतच्चिकीर्षामि यथा युवाम् ।	002a  
विवेक्तुं नाहमिच्छामि त्वाकारं विदुरं प्रति ॥	002c  
ततस्तेषां गुणानेव कीर्तयामि विशेषतः ।	003a  
नावबुध्येत विदुरो ममाभिप्रायमिङ्गितैः ॥	003c  
यच्च त्वं मन्यसे प्राप्तं तद्ब्रवीहि सुयोधन ।	004a  
राधेय मन्यसे यच्च प्राप्तकालं वदाशु मे ॥	004c  
दुर्योधन उवाच ।	005  
अद्य तान्कुशलैर्विप्रैः सुगुप्तैराप्तकारिभिः ।	005a  
कुन्तीपुत्रान्भेदयामो माद्रीपुत्रौ च पाण्डवौ ॥	005c  
अथवा द्रुपदो राजा महद्भिर्वित्तसञ्चयैः ।	006a  
पुत्राश्चास्य प्रलोभ्यन्ताममात्याश्चैव सर्वशः ॥	006c  
परित्यजेद्यथा राजा कुन्तीपुत्रं युधिष्ठिरम् ।	007a  
अथ तत्रैव वा तेषां निवासं रोचयन्तु ते ॥	007c  
इहैषां दोषवद्वासं वर्णयन्तु पृथक्पृथक् ।	008a  
ते भिद्यमानास्तत्रैव मनः कुर्वन्तु पाण्डवाः ॥	008c  
अथवा कुशळाः केचिदुपायनिपुणा नराः ।	009a  
इतरेतरतः पार्थान्भेदयन्त्वनुरागतः ॥	009c  
व्युत्थापयन्तु वा कृष्णां बहुत्वात्सुकरं हि तत् ।	010a  
अथवा पाण्डवांस्तस्यां भेदयन्तु ततश्च ताम् ॥	010c  
भीमसेनस्य वा राजन्नुपायकुशलैर्नरैः ।	011a  
मृत्युर्विधीयतां छन्नैः स हि तेषां बलाधिकः ॥	011c  
तमाश्रित्य हि कौन्तेयः पुरा चास्मान्न मन्यते ।	012a  
सहि तीक्ष्णश्च शूरश्च तेषां चैव परायणम् ॥	012c  
तस्मिंस्त्वभिहते राजन्हतोत्साहा हतौजसः ।	013a  
यतिष्यन्ते न राज्याय स हि तेषां व्यपाश्रयः ॥	013c  
अजेयो ह्यर्जुनः सङ्ख्ये पृष्ठगोपे वृकोदरे ।	014a  
तमृते फाल्गुनो युद्धे राधेयस्य न पादभाक् ॥	014c  
ते जानानास्तु दौर्बल्यं भीमसेनमृते महत् ।	015a  
अस्मान्बलवतो ज्ञात्वा न यतिष्यन्ति दुर्बलाः ॥	015c  
इहागतेषु वा तेषु निदेशवशवर्तिषु ।	016a  
प्रवर्तिष्यामहे राजन्यथाशास्त्रं निबर्हणम् ॥	016c  
\'दर्पं वा वदतां तेषां केचिदत्र मनस्विनः ।	017a  
द्रुपदस्यात्मजा राजन्प्रभिद्यन्ते ततः परैः ॥\'	017c  
अथवा दर्शनीयाभिः प्रमदाभिर्विलोभ्यताम् ।	018a  
एकैकस्तत्र कौन्तेयस्ततः कृष्णा विरज्यताम् ॥	018c  
प्रेष्यतां चैव राधेयस्तेषामागमनाय वै ।	019a  
तैस्तैः प्रकारैः सन्नीय पात्यन्तामाप्तकारिभिः ॥	019c  
एतेषामप्युपायानां यस्ते निर्दोषवान्मतः ।	020a  
तस्य प्रयोगमातिष्ठ पुरा कालोऽतिवर्तते ॥	020c  
यावद्ध्यकृतविश्वासा द्रुपदे पार्थिवर्षभे ।	021a  
तावदेव हि ते शक्या न शक्यास्तु ततः परम् ॥	021c  
एषा मम मतिस्तात निग्रहाय प्रवर्तते ।	022a  
साध्वी वा यदि वाऽसाध्वी किं वा राधेय मन्यसे ॥ ॥	022c  

इति श्रीमन्महाभारते आदिपर्वणि विदुरागमनराज्यलाभपर्वणि विंशत्यधिकद्विशततमोऽध्यायः ॥ 220 ॥