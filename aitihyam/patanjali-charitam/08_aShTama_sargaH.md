+++
title = "08 अष्टम: सर्गः"

+++


  

अष्टम: सर्गः ।

  

प्रव्रज्य तातचरणे परया विरक्तया  
काशीं गिरीश इव पावयति द्वितीये ।   
ज्ञानेन शास्त्रजनितेन गृहीतधैर्या-   
स्तस्यात्मजा वररुचिप्रमुखा न मम्लुः ॥ १ ॥   
  
नात्यन्तमेव परिचिक्लिशुरिन्द्रियाणि  
नाप्यन्ववर्तिषत तानि यथाभिलाषम् ।   
स्वस्वानुरूपमवलम्बितशास्त्रमार्गाः  
सर्वेऽपि संजगृहिरे सदृशं त्रिवर्गम् ॥ २ ॥   
  
सर्वासु शास्त्रपदवीषु विचक्षणोऽपि   
ग्रन्थान्व्यधाद्गणित एव जनोपकारान् ।   
तेष्वग्रजो वररुचिर्दिवसेश्वरो हि  
प्राच्यामुदेत्यखिलदिक्ष्वपि निर्निरोधः ॥ ३ ॥  

  
तस्यानुजो भवति यः किल विक्रमार्कः   
संक्रन्दनेन सुरलोकसभान्तराले ।  
स स्वर्नटीनटनविभ्रमतारतम्य-   
जिज्ञासया पटुरहूयत नाट्यदृष्टौ ॥ ४ ॥   
  
निश्चित्य शासितवते दिवि तारतम्यं  
नाट्येषु गोत्रभिददादभिनन्द्य तस्मै ।   
राज्यं कुरु त्वमुपविश्य समाः सहस्र-  
मस्मिन्क्षिताविति ततो मणिपीठमेकम् ॥ ५ ॥  
  
रत्नासनेन सुरकिंकरधारितेन   
साकं समागतवतो गिरमग्रजस्य ।   
भट्टिर्निशम्य सचिवोऽस्य भवन्नुपाया-  
द्द्वे चायुषामुपनिनाय तदा सहस्रे ॥ ६ ॥   
  
मासान्षडेकशरदो मणिपीठमध्य-  
मध्यास्य राज्यमकरोदनुजोपदेशात् ।  
अन्यानरण्यचर एव तु षट् च मासा-  
नित्यायुषामलभतायमुभे सहस्रे ॥ ७ ॥   
  
भट्टिस्तदा सकलशास्त्रविशारदत्वा-  
द्बुध्द्यानया नयविवेकधुरां वहन्त्या ।   
कार्येषु तस्य नृपतेः स्वयमप्रमाद्य-  
न्वोढाभरन्नट इवाजनि रज्जुमार्गे ॥ ८ ॥   
  
बुध्द्याग्रिमोऽपि जनुषाः चरमः कनीया-   
न्नामस्य राक्षसरिपोश्चरितप्रबन्धम् ।   
नामाग्रजस्य परिगृह्य स भट्टिकाव्य-  
मित्याततान सुपदैः पदशास्त्रलक्ष्यैः ॥ ९ ॥

संदर्भणेन च स भर्तृहरिः पदानां   
कंदर्पकार्मुकरसार्पणकर्मठेन ।  
श्रृङ्गारनीतिविगतस्पृहतानुबन्ध-  
मन्यच्च पद्यशतकत्रयमाततान ॥ १० ॥   
  
ग्रन्थोऽधिकृत्य किल वाक्यपदे बुधानां  
चक्रेऽथ तेन निखिलार्थविबोधहेतुः ।   
यस्यातनोद्विवरणप्रणयेन हेला-  
राजः शशीव किरणेन विवृद्धिमब्धेः॥ ११ ॥   
  
वत्सक्षतं सपितृकुण्डलितं यथाव-  
द्बुध्द्याकलय्य लिपिजालकमन्तरन्तः ।   
टीकां पतञ्जलिकृतस्य सपादलक्ष  
ग्रन्थात्मनातनुत भाष्यनिबन्धनस्य ॥ १२ ॥  
  
अत्यन्तदुर्गहमशेषमनीषिवर्गै-  
र्भावं पतञ्जलिकृतेर्मनसा स पश्यन् ।   
तस्य स्फुटं विवरणे पटुतां निजां च  
दुर्वारगर्वगरिमोष्मलमाह चेदम् ॥ १३ ॥  
  
अहो भाष्यमहो भाष्यमहो वयमहो वयम् ।  
मामदृष्ट्वा गतः स्वर्गमकृतार्थः पतञ्जलिः ॥ १४ ॥   
  
इत्युक्तिसंजनितगुर्वपराधयोगा-  
ट्टीका न तस्य लभते स्म भुवि प्रतिष्ठाम् ।  
विद्यां न दूषयति किं विनयव्यपायो   
नासावियोग इव योषितमुज्ज्वलाङ्गीम् ॥ १५ ॥   
  
इत्थं सुमन्त्रसचिवैस्तमसोऽपगत्या  
शुद्धैश्चतुर्भिरुरुकीर्तिभिरुज्जयिन्याम् ।  

कालस्तदा कलिरपि प्रथते स्म पुण्य-  
स्त्रेतेव दाशरथिभिर्मनुराजधान्याम् ॥ १६ ॥  
  
अत्रान्तरे सरिति नक्रगृहीतपादः  
संन्यस्तशंकरमुनिर्दुरिताद्विमुक्तः ।  
गोविन्ददेशिकपदाम्बुजदर्शनाय  
बद्धादरो बदरिकाश्रममन्वियाय ॥ १७ ॥   
  
शैलान्वनानि सरितो नगराणि पल्ली-  
ग्रामाञ्जनानपि पशून्पथि सोऽथ पश्यन् ।  
नन्वैन्द्रजालिक इवाद्भुतमिन्द्रजालं  
ब्रह्मैवमेव परिदर्शयतीति मेने ॥ १८ ॥   
  
दण्डान्वितेन धृतरागधनाम्बरेण   
काशीपुरं कलितविश्रमनीलकण्ठम् ।   
तेन प्रविष्टमजनिष्ट दिनावसाने  
चण्डत्विषा च शिखरं चरमाचलस्य ॥ १९ ॥   
  
वन्यद्विपस्य चरमाचलवासभाजो   
ह्स्तेन केलिचटुलेन गृहीतकीर्णैः ।   
तत्रत्यगैरिकरजोभिरिवानुलिप्त-  
मारुण्यमाप भृशमम्बुजबन्धुबिम्बम् ॥ २० ॥   
  
व्यातन्वता विहरणं वरुणावरोध-   
कान्ताजनेन चरमाचलकन्दराग्रे ।  
विक्षिप्तरत्नमयकन्तुकविभ्रमस्य  
पात्रं बभूव परिपाटलमर्कबिम्बम् ॥ २१ ॥  
  
प्रत्यग्गिरेरुपरि कुङ्कुमपाटलाभ-  
श्चण्डद्युतिः क्षणमलक्ष्यत जीवलोकैः ।  

न्यस्तः पुरा हनुमता निजवाललग्नः   
प्रासादशृङ्ग इव पङ्क्तिमुखस्य वह्निः ॥ २२ ॥  
  
आकृष्य सर्वमहिमद्युतिरंशुजालं   
विद्वानिवेन्द्रियगणं विषयप्रपञ्चात् ।   
आरुह्य चान्तिममिवाश्रममद्रिशृङ्ग-   
मानन्दमद्वयमिवापरमब्धिमाप ॥ २३ ॥   
  
हृ^([\[१\]](#cite_note-1))त्वानुतापभरिते द्विजराजलक्ष्मीं  
पाश्चात्यमब्धिमघनिष्कृतयेऽनुमङ्क्तुम् ।   
चण्डद्युतौ व्रजति संभ्रमतोऽस्य शीर्णा  
रेजुस्त्विषस्त्रिचतुरा इव सांध्यरागाः ॥ २४ ॥   
  
भूमण्डलस्य कवलीकरणाय पूर्वं  
तालीवनं प्रविशता तमसां भरेण ।   
संदर्शिता ननु चमूविनिवेशभङ्ग्या   
कालीकटाक्षकलुषः किल कालिमैकः ॥ २५ ॥   
  
च^([\[२\]](#cite_note-2))क्रद्वयीमधिगताम्बुजनालडोला  
मन्योन्यसंघटितपक्षपुटामकाण्डे ।

दूरे वियोजितवतो दिवसात्ययस्य  
दुष्कीर्तिवृन्दमिव संददृशे तमिस्रम् ॥ २६ ॥   
  
तत्कालसंकुचदशेषदलाग्ररोधा-  
द्गर्भे रणन्मधुकरं कमलं वहन्ती ।   
अम्भोजिनी दिनकरप्रियविप्रयोगा-  
दन्तःप्रवृत्तरुदितेव तदा व्यलोकि ॥ २७ ॥  
  
यद्वारुणीपतिरसेवत पङ्कजिन्याः   
पादं तदर्पयितुमप्यविदन्पृथिव्याः ।   
दूरे खलु न्यपतदम्बरमप्यपास्य  
हीहीति नीलनलिनी व्यहसीदिवाग्रे ॥ २८ ॥  
  
आसायमम्बुजवनीमलिराप्रभात-  
माश्रित्य तत्समयमत्यजदेव दूरे ।   
क्व^([\[३\]](#cite_note-3)) स्थातुमिच्छति मुखे मुकुलीकृतेऽपि  
स्थान न चेत्कुवलये क्वचिदप्यलभ्यम् ॥ २९ ॥   
  
दिष्ट्या वृता वसुमती तमसा घनेन  
निम्नोन्नतानि भुवि तेन समीकृतानि ।  
इत्यादरादभिसृतिः कुलटाजनस्य  
जाता तदा सदधिपेन विना यथेष्टम् ॥ ३० ॥  
  
प्राप्तो ह्यहं त्रिजगति द्विजराजभावं  
बिम्बाधरे मुहुरभीकभुजङ्गदष्टे ।   
हर्तुं क्षमेत सुदृशां रसपारवश्य-  
मित्यन्तरिन्दुरुदियाय मिलत्कलङ्कः ॥ ३१ ॥  

  
चन्द्रोदयेन सहसा बिभिदे तमिस्रा  
त्रय्यन्तबोधविधिनेव चिरादविद्या ।  
द्रागन्वभूयत तदा किल जीवलोकैः  
कोऽप्यद्भुतः सुखमयः परिणामभेदः ॥ ३२ ॥  
  
तां तारकाहितरुचिं तमसो निहन्त्रीं  
तापस्य चोज्ज्वलमृगाङ्ककरां त्रियामाम् ।  
काश्यामसेवत तदा किल शंकराख्यो  
लिङ्गे शिवस्य महिते मनसा च मूर्तिम् ॥ ३३ ॥  
  
आत्मानमेकमखिलेष्वयमद्वितीयं  
पश्यन्नपि व्यवहरन्निव लोकरीत्या ।  
तुष्टाव नूतनसुधातुलितैर्वचोभि-  
रेवं प्रपन्नकरुणाकरमिन्दुमौलिम् ॥ ३४ ॥  
  
कस्त्वामवाङ्मनसगोचरमस्तु शक्तः  
स्तोतुं सहस्व तदिहं स्तुतिसाहसं मे ।  
देव स्तवाय तव यन्निगमाः प्रवृत्ताः  
शवानो बभूवुरपराधिन इत्यवमि ॥ ३५ ॥  
  
चित्तेऽन्धकारिणि मम क्रमितुं क्षमेत  
पादाब्जमेकमपि तावकमिन्दुमौले ।  
अस्त्यक्षि यस्य हरिणार्पितमर्चनार्थं  
मञ्जीरपन्नगफणामणिदीपिका च ॥ ३६ ॥  
  
यद्गीयसे श्रुतिगिरा त्वमपाणिपाद-  
स्तद्विश्वसन्ति भु^([\[४\]](#cite_note-4))वनानि विनामरौ द्वौ ।

भानुं करप्रहृतिकल्पितदन्तभङ्गं  
पादाहतित्रुटितवक्षसमन्तकं च ॥ ३७ ॥  
  
जानीमहे जगदधीश्वर यः पुरा ते  
नालक्षयज्जवनमप्यधिरुह्य हंसम्!  
अत्रेर्विधिः स तनयस्त्वयि भक्तिभाजो  
भूत्वाधिगच्छति शिरः शिशिरः शशाङ्कः ॥ ३८ ॥  
  
अन्विष्यतो मुहुरपि श्रमशुष्कतालो-  
र्धातुश्चिराय जनितात्खलु विप्रलम्भात् ।  
यत्पापमुत्थितमपास्तमिदं ममेति  
पार्थाहतः किमु विवेद तवेश मूर्धा ॥ ३९ ॥  
  
न स्तस्तवेश पितरौ श्वशुरः शिलात्मा  
व्यालः स्वमार्गणतनुः सुतयोरथैकम् ।  
लोकाः कुमारमितरं विदुरेकदन्तं  
त्वं भिक्षुकोसि वसितुं वसनं कुतस्ते ॥ ४० ॥  
  
मौ^([\[५\]](#cite_note-5))नं विधाय गुरुरस्म्यहमित्यकाण्डे  
किं विप्रलम्भयसि मूलगतो वटस्य ।  
प्राचो मुनीनपि वृषध्वज यत्प्ररूढो  
नाद्यापि ते विगलितः पशुपालभावः ॥ ४१ ॥  
  
दग्धस्त्वया प्रथमतः प्रमथेश कामो  
दग्धं पुरत्रयमथ स्मितलीलयैव ।  
धत्से करेऽग्निमधुनापि जगन्ति दग्धुं  
बिभ्यत्यतस्त्वदिह पञ्च यमादयोऽपि ॥ ४२॥

त्व^([\[६\]](#cite_note-6))त्तोऽधिको हरिरिति ब्रुवतो यदास्तां  
स्तब्धौ भुजौ नियमिनोऽभ्यधिकं ततस्त्वाम् ।   
निश्चिन्वतो घटभुवस्तु स विन्ध्यशैल-  
संभेदनेऽप्यभवदस्खलितः प्रभावः ॥ ४३ ॥  
  
सर्वेश्वरोऽसि भव नास्ति तवान्तकोऽपि।  
हृष्टाः प्रजा दधति चाप्यधुना विवृद्धिम् ।   
ख्यातो भिषक्तम इति त्वमतो विनृत्य-  
स्यानन्दतो यदि विनृत्य किमासितव्यम् ॥ ४४ ॥   
  
इत्थं कृतस्तुतिरवाप्य ततः प्रसन्ना-  
त्त्रय्यन्तसूत्रमृदुभाष्यनिबन्धशक्तिम्।   
काशीपुरान्निरगमत्सविकासभाजः  
प्रातः सरोजमुकुलादिव चञ्चरीकः ॥ ४५ ॥   
  
अद्वैतदर्शनविदां भुवि सार्वभौमो  
यात्येष इत्युडुपबिम्बसितातपत्रम् ।   
अस्ताचले वहति चारुपुरःप्रकाश-  
व्याजेन चामरमधादिव दिङ्मघोनः ॥ ४६ ॥   
  
ता^([\[७\]](#cite_note-7))रास्तदा ददृशिरे तरला नलिन्या  
हृत्वा श्रियं शशिनि धावति साध्वसेन ।   
तत्संभ्रमत्रुटितहारलता विशीर्णा  
मुक्ता इव त्रिचतुरा गगनान्तराले ॥ ४७ ॥

अ^([\[८\]](#cite_note-8))म्भोजकाननमहोत्सवलक्षणानि  
शीतांशुकान्तिशिथिलीकृतिसूचकानि ।  
तावन्निशम्य चरणायुधकूजितानि  
शय्यामहो परिजहार न जारयुग्मम् ॥ ४८ ॥  
  
सर्वां निशामपि विनीय विमुक्तनिद्रा  
संकेतितादपसृतापि तदा निकुञ्जात् ।  
वामेन हन्त नयनेन चलेन किंचि-  
ज्जाराङ्गना सरभसं विनिवर्तते स्म ॥ ४९ ॥  
  
राज्ञोऽवरोधभवनेषु कवाटिकाना-  
मुद्घाटनादजनि यद्ध्वनितं तदानीम् ।  
कामागमस्य गणनावसरे वधूनां  
ज्यायाननध्ययनहेतुरयं बभूव ॥ ५० ॥  
  
सर्वात्मना व्यपसृतं न यदा तमिस्रं  
मन्दं तदा स्पृशति गन्धवहेऽङ्गमङ्गम् ।  
नाथागमात्प्रथमतो नलिनी दधाना  
वक्त्रे विकासमपि कम्पितमूर्तिरासीत् ॥ ५१ ॥  
  
पुष्पंधयीविकसितात्कियदुत्पतन्ती  
नालीककुड्मलमुखान्नलिनाकरस्य \|

व्योमद्रुमाग्रगतिषूडुविहंगमेषु  
मुक्ता निपातघुटिकेव तदा बभास ॥ ५२ ॥   
  
अस्या भविष्यति किमूपशमो निशायाः  
संद्रक्ष्यते सहचरी च मया पुनः किम् ।   
इत्याकुलं दयितया सह दीर्घिकायां  
कोकं सखीव समयोजयदूर्मिरेका ॥ ५३ ॥  
  
दूरापसारिततमोरुचिरालकेन  
प्राचीमुखं परिमृशत्यरुणे करेण ।   
द्रष्टुं ह्रिया किमसितोत्पलिनीभिरग्रे  
तावत्प्रसूननयनानि निमीलितानि ॥ ५४ ॥   
  
पूर्वाचलोपवनसीम्नि पुरंदरस्य  
स्त्रीभिर्विहृत्य निशि निःसरतः प्रभाते ।   
तावद्दधार परिवारवधूगृहीत-  
माणिक्यखेटकतुलां मिहिरस्य बिम्बम् ॥ ५५ ॥   
  
उत्पिञ्जराम्बररजःकपिशालिचक्र-  
व्याजेन मे वितनुते दिगियं मघोनः ।   
नीराजनामिति तदानु नवातपेन  
रत्नांशुकेन समभावि विवस्वता सा ॥ ५६ ॥  
  
दृष्ट्वा पतिं परवधूकुचकुङ्कुमाङ्क-  
दोर्मध्यमप्युषसि भाति नवातपोऽयम् ।   
अस्योरसीति हृदि विश्वसती नताङ्गी  
मेने तदा न दयितेन न चानुनिन्ये ॥ ५७ ॥

पद्माकरोऽयमरविन्दविकासलक्ष्मीं  
सानन्दमुद्वहति सांप्रतमित्यलीनाम् ।  
नादच्छलादिव जगुर्मधुरं तदानीं  
दिग्योषितो धृतनवातपकुङ्कुमाङ्ग्यः ॥ ५८ ॥   
  
बिम्बे भजत्युदयमम्बुजबान्धवस्य  
दध्यौ तदा पुरुषमेकमृषिः स दिव्यम् ।   
आह श्रुतिर्भगवती किल यं हिरण्य-  
श्मश्रुं हिरण्यकचमा प्रणखात्सुवर्णम् ॥ ५९ ॥   
  
तेनान्ववर्ति मह्ता क्व^([\[९\]](#cite_note-9))चिदुष्णशालि  
शीतं क्वचित्क्वचिदृजु क्वचिदप्यरालम् ।   
उत्कण्टकं क्वचिदकण्टकवत्क्वचिच्च  
तद्वर्त्म मूर्खजनचित्तमिवान्यवस्थम् ॥ ६० ॥   
  
आत्मानमक्रियमपव्यथमीक्षितापि  
पान्थैः समं स चलितः पथि लोकरीत्या ।   
आदत्फलानि मधुराण्यपिबत्पयांसि ।  
प्रायादुपाविशदशेत तथोदतिष्ठत् ॥ ६१ ॥   
  
तेन व्यनीयत तदा पदवी दवीय-  
स्यासादितं बदरिकाश्रमभूतलं च ।   
शंसन्ति यत्र वसतिं तरवो मुनीनां  
शाखाभिरुज्ज्वलमृगाजिनवल्कलाभिः ॥ ६२ ॥   
  
आदेशमेकमनुयोक्तुमयं व्यवस्य-  
न्प्रादेशमात्रविवरप्रतिहारभाजम् ।

तत्र स्थितेन कथितां यमिनां गणेन  
गोविन्ददेशिकगुहां कुतुकी ददर्श ॥ ६३ ॥   
  
तस्याः प्रपन्नपरितोषदुहो गुहायाः  
स त्रिः प्रदक्षिणपरिक्रमणं विधाय ।   
द्वारं प्रति प्रणिपतञ्जपतां पुरोगं  
तुष्टाव तुष्टहृदयस्तम^([\[१०\]](#cite_note-10))पास्तशोकम् ॥ ६४ ॥   
  
पर्यङ्कतां भजति यः पतगेन्द्रकेतोः   
पदाङ्गदत्वमथवा परमेश्वरस्य ।   
तस्यैव मौलिधृतिसार्णवशैलभूमेः  
शेषस्य विग्रहविशेषमहं भजे त्वाम् ॥ ६५ ॥   
  
दृ^([\[११\]](#cite_note-11))ष्ट्वा पुनर्नेिजसहस्रमुखीमभैषु-  
रन्तेवसन्त इति तामपहाय भूयः ।   
एकाननेन भुवि यस्त्ववतीर्य शिष्या-  
नन्वग्रहीन्ननु स एव पतञ्जलिस्त्वम् ॥ ६६ ॥   
  
तस्मिन्निति स्तुवति कस्त्वमिति ब्रुवन्तं ।  
दिष्ट्या स^([\[१२\]](#cite_note-12))मधिपथरुद्धविसृष्टचित्तम् ।   
गोविन्ददेशिकमुवाच तदा स^([\[१३\]](#cite_note-13)) वाग्भिः  
प्राचीनपुण्यजनितात्मविबोधचिह्नैः ॥ ६७ ॥   
  
खामिन्नहं न पृथिवी न जलं न तेजो  
न स्पर्शनोन गगनं न च तद्गुणा वा ।  
नापिन्द्रियाण्यपि तु बुद्धि ततो विशिष्टो  
यः केवलोऽस्ति परमः स शिवोऽहमस्मि ॥ ६८ ॥

आकर्ण्य शंकरमुनेर्वचनं तदित्थ-  
मद्वैतदर्शनसमुत्थमुपात्तहर्षः ।   
स प्राह शंकर स शंकर एव साक्षा-  
ज्जातस्त्वमित्यहमवैमि समाधिनेति ॥ ६९ ॥   
  
तस्याथ दर्शितवतश्चरणौ गुहायां  
द्वा^([\[१४\]](#cite_note-14))रे ह्यपूजयदुपेत्य स शंकरार्यः ।   
चार इत्युपदिदेश स तत्त्वमस्मै  
गोविन्दतापसगुरुर्गुरवे यतीनाम् ॥ ७० ॥   
  
गोविन्ददेशिकमुपास्य चिराय भक्त्या  
तस्मिन्स्थिते निजमहिम्नि विदेहमुक्त्या ।   
अद्वैतभाष्यमुपकल्प्य दिशो विजित्य  
काञ्चीपुरे स्थितिमवाप स शंकरार्यः ॥ ७१ ॥  
  
गोविन्दस्य व्रतिकुलगुरोः सिद्धिमा^([\[१५\]](#cite_note-15))कर्ण्य
कृत्वा  
यत्कर्तव्यं तदपि वररुंच्यादयो भ्रातरस्ते ।   
स्वे स्वे कर्मण्यवहितधियो विद्यया कीर्तिमन्त-  
श्चत्वारोऽपि स्थितिमभिमतामुज्जयिन्यामकुर्वन् ॥ ७२ ॥

इति श्रीयज्ञरामर्दीक्षितपुत्रस्य श्रीरामभद्रयज्वनः कृतौ  
पतञ्जलिचरितेऽष्टमः सर्गः ।

**समाप्तोऽयं ग्रन्थः ।**


_________


1.  [↑](#cite_ref-1) 'भानोः पश्चिमशैलकन्दरकुटीमभ्येयुषः संभ्रमा-  
    त्संध्यारागमिषेण किं विगलिता भान्ति त्विषः पञ्चषाः ।   
    किं चैषा कृतनिश्चयेन कवलीकर्तुं महीमण्डली-  
    माक्रान्ता प्रथमं घनेन तमसा नीला तमालाटवी ॥'  
    इति श्रृङ्गारतिलकभाणे.
2.  [↑](#cite_ref-2) ‘चकद्वन्द्वं चटुलनलिनीनालडोलाधिरूढं  
    गाढाश्लिष्टं त्यजति रजनीजातविश्लेषदुःखम् ।   
    नक्तं भुक्त्वा नवकुमुदिनीं विश्रमार्थीं विभाते  
    गञ्जागेहं विकचकमलं गाहते चञ्चरीकः ॥'   
    इति शृङ्गारतिलकभाणे.
3.  [↑](#cite_ref-3) 'कः स्थातुमिच्छति' ख.
4.  [↑](#cite_ref-4) ‘भुवनानि विभो विना द्वौ'ख. अयं पाठः समीचीनतरश्चेति
    दृश्यते.
5.  [↑](#cite_ref-5) 'चित्रं वटतरोर्मूले वृद्धाः शिष्या गुरुर्युवा ।  
    गुरोस्तु मौनं व्याख्यानं शिष्यास्तु च्छिन्नसंशयाः ॥'.  
6.  [↑](#cite_ref-6) 'गोविन्दादधिकं न दैवतमिति प्रोत्तार्य हस्तावुभौ’
    इति.
7.  [↑](#cite_ref-7) ‘तारास्तदा ददृशिरे विरला’ ख. विद्यमानः पाठः
    साधीयान्भाति.
8.  [↑](#cite_ref-8) 'अम्भोजकाननमहोत्सवलक्षणानि  
    शीतांशुकान्तिशिथिलीकृतिसूचकानि ।  
    आविर्भवन्ति मिथुनश्रुतिदुःसहानि  
    कुक्कूरुतानि चरणायुधकण्ठनालात् ॥'   
    इति श्रृङ्गारतिलकभाणे.
9.  [↑](#cite_ref-9) ‘क्वचिदुष्णशाली’ क. तत्प्रामादिकमिति भाति.
10. [↑](#cite_ref-10) 'अपास्तचेत्यम्' क.
11. [↑](#cite_ref-11) 'दृष्ट्वा पुरा निजसहस्रमुखीम्' ख.
12. [↑](#cite_ref-12) समाधिपथरूढि ख.
13. [↑](#cite_ref-13) ‘स वाग्मी प्राचीनपुण्यजनितं भुवि बोधचिह्नैः' ख.
14. [↑](#cite_ref-14) 'द्वारेऽभ्यपूजयदुपेत्य क
15. [↑](#cite_ref-15) ‘आकर्ण्य काले'क.
