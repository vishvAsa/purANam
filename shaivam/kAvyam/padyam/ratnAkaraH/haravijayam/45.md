+++
title = "४५"

+++

.

**हरविजयम्।**

***पञ्चचत्वारिंशः सर्गः।***

अवलोक्य दानवचमूपतीनथो विमुखान्रणआद्गिरिशमार्गणार्दितान्।  
स्मितदीधितिस्फुरितगण्डमण्डलो निजगाद दैत्यपतिरित्थमूर्जितम् ॥ 45.1 ॥  
तस्योत्सिसाहयिषतो द्विषतां वधाय  
संरम्भिणो दितिसुतान्समरान्पराचः।  
वक्त्रादनभ्यवहृतोऽपि विनिर्जगाम  
सान्द्रः सुधौघ इव दन्तमरीचिराशिः ॥ 45.2 ॥  
हे दैत्याः कथमभिमानशालिनोऽपि व्यारुग्णाहवरसमाशु विद्रवन्तः।  
नेक्षध्वे पृथुनिजवंशवैजयन्तीमाक्षिप्तां धवलरुचिं परेण कीर्तिम् ॥ 45.3 ॥  
सेना विलोकयति जिह्मसौ सहास-  
मायोधनात्सपदि वः प्रपलायमानान्।  
शुलायुधेन कृतसंनिधिरप्यभीक्ष्ण-  
मारादखण्डपरशूरचिताञ्चितश्रीः ॥ 45.4 ॥  
अनल्पपक्षप्रसरं पतद्भिर्विपक्षनाराचपतङ्गचक्रैः।  
समिद्धतां संदधती कथं वो निर्वापिता दीपशिखेन शक्तिः ॥ 45.5 ॥  
कल्माषितांसशिखरैर्भुजमण्डलीषु  
रत्नाङ्गदैः किमिव शंसत भारभूतैः।  
एता भवन्तु रणनिर्वरवैरिवर्ग-  
दोर्दण्डदर्पदलनोज्ज्वलमण्‍डना वः ॥ 45.6 ॥  
कालरात्रिभुजसंहतीरिमाः प्रेतनाथपुरपद्धतीर्गदाः।  
बिभ्रतोऽपि भयकातरेक्षणं न ह्रियं व्रजत किं पराङ्भुखाः ॥ 45.7 ॥  
लेघीयसापि द्विषतो भयेन हतत्रपं विद्रवतामिदानीम्।  
न मुद्गरा भान्ति कृतान्तहर्म्यस्तम्भा अमी पाणितलस्तिता वः ॥ 45.8 ॥  
नोत्पादयेत्कथमुपेक्षितदुर्विपक्ष-  
हेलानिकारकलुषा विरसत्वमित्थम्।  
उद्धूयमानधवलाञ्चितचामरौघा  
तद्दुःखसंभृतजराधलेव लक्ष्मीः ॥ 45.9 ॥  
हेलानिपातहतसंहतहस्तिहस्त-  
हेतिः सहेत सहसानिलवेल्ल्यमानाः।  
सिंहः सटा अपि कथं गुरुरोषगाढ-  
गम्भीरगर्जितनिनादितशैलकुञ्जः ॥ 45.10 ॥  
अरातिशस्त्रव्रणरोहकर्मणे वधूजनस्यार्पयतां चिराय वः।  
सरुञ्जि पृष्ठानि भविष्यति स्फुटं विरूढलज्जाभरमन्थरं मनः ॥ 45.11 ॥  
हेतिव्रणाभरहमशून्यविशङ्गटांस-  
कूटाः कथं नु भवतां बत बाहुदण्डाः।  
गण्डोपधानपदवीं दयिताजनस्य  
नीता भवेयुरधुना बहुमानपात्रम् ॥ 45.12 ॥  
प्रायेण कार्यकरणं प्रतिविस्फुरन्ति  
तेजस्विनो न बहुसाधनसव्यपेयक्षाः।  
लोकान्विनिर्दहति सप्तभिरेवसप्त  
संहारकालमुदितो दहनः शिखाभिः ॥ 45.13 ॥  
क्षतौजसामपि रिपुणालघीयसा पलायनोन्मुखमनसामितोऽधुना।  
करश्रया निजकिरणच्छलेन वः समुद्वमन्त्ययश इवासियष्टयः ॥ 45.14 ॥  
क्लिष्टं मलेन न कदाचिदहेमबद्ध-  
माबन्ध्यताविरहितं स्पृहणीयरूपम्।  
निर्व्याजमाहुरिह भूषणमार्यवृत्ताः  
शौर्यप्रतापजनितं यश एव पुंसः ॥ 45.15 ॥  
तावद्व्रजन्ति गुरुतां यशसैव याव-  
दध्यासिता हिमविपाण्डुरुचा महान्तः।  
लूने विकासिकुसुमे च शिखाग्रभागा-  
त्कस्यादरो भवति शंसत तस्य वृन्ते ॥ 45.16 ॥  
श्च्योतत्प्रफुल्लनवचूतसुगन्धिदान-  
गण्डालिमण्डलसडिण्डिमडम्बरेभ्यः।  
स्तम्बेरमेभ्य इव केसरिणां न भीतिः  
संभाव्यतेऽत्रभवतां भवतां रिपुभ्यः ॥ 45.17 ॥  
हेलानिरस्तपवना गुरुसंप्रहार-  
जृम्भा महासुरभटाः पटुतां व्रजन्ती।  
नूनं समीकभुवि शीतलतां करोति  
फूत्केव वक्त्रविसृतोष्मजुषां द्विषां वः ॥ 45.18 ॥  
न प्राप्नुवन्ति हि पराङ्भुखतामुदार-  
सत्त्वा रिपो रणमुखेष्वपि हन्यमानाः।  
दह्यन्त एव जलधेर्वडवानलेन  
तस्य व्रजनत्यभिमुखं च तरङ्गभङ्गाः ॥ 45.19 ॥  
प्रत्यक्षमेव भवतामविरुग्णमौर्वी-  
शाखाकृतास्पदविचित्रपतत्त्रिचक्राः।  
कोदण्डतालतरवोऽप्यधुना दिशन्ति  
यच्छ्रीफलं रिपुजनस्य महाद्भुतं तत् ॥ 45.20 ॥  
निशितमायुधमञ्जलिसंपुचः पुलक एव भिया च तनुच्छदः।  
ननु भवज्जयसाधनमाहवे प्रगतिरेव शिरस्त्रमिह द्विषाम् ॥ 45.21 ॥  
कण्ठे भिया विनिहितः करवाल एव  
कण्ठत्रतामुपगतः शतशः सुराणाम्।  
आलोक्यतां भटजनेन सहस्तताल-  
हासस्फुरद्दशनदीधितिमण्डलेन ॥ 45.22 ॥  
पृथ्वी वराहवपुषा खगकेतनेन  
योत्तम्भिता फणिनिकेतनतऋः कथंचित्।  
सा तर्जनीतुलितविस्तृतसंनिवेशा  
शक्यं विदातुमतिवेलबलैर्भवद्भिः ॥ 45.23 ॥  
विश्लिष्टदीर्घभुजगाधिपभोगबन्ध-  
दिङ्भण्डलाभिमुखधावदानार्गलाश्वाम्।  
शक्ताः स्थ कर्तुमवरुग्णखलीनपाश-  
भीतारुणां तरणिकूवरिणोऽपि संस्थाम् ॥ 45.24 ॥  
वक्षःस्थलीविगलितैर्घनघर्मवारि-  
लेशैः समीकजनितैर्नभसि स्थितानाम्।  
शक्यं क्षणान्मकरमन्दिरघस्मरोऽपि  
ज्वालाकुलः शमयितुं वडवानलो वः ॥ 45.25 ॥  
तेजस्विनोऽतिमहतः क्वचनापि नूनं  
तीक्ष्णे मृदौ चन न विहन्यत एव शक्तिः।  
उत्थाय नागनगराद्वडवाग्निनैव  
सार्धं विनिर्दहति सिन्धुपतिं क्षयाग्निः ॥ 45.26 ॥  
ज्वालाकलापकवलीकृतकूर्मकेतु-  
मौर्वं किल ज्वलनमुरुजमाहुरार्याः।  
दग्धारिकाननममुं तु रणौघशूर-  
कोपानलप्रभवमेव विसालसत्त्वाः ॥ 45.27 ॥  
संख्यानशून्यमधिसंख्यमखण्डवृत्ति  
धैर्यं परामृशति यो भवतामिदानीम्।  
आकाशमुत्खनति नूनमसावखिन्न-  
चेता नखाटनिखनित्रमुखेन सद्यः ॥ 45.28 ॥  
दीप्तार्धचन्द्रकरिकर्णपरश्वधाग्र-  
पातद्विधाकृतमतङ्गजदन्तदण्डे।  
्व्याहतत्रिविधपातकृतात्मयोध-  
सिंहानुकर्षविनिपातिततोमरौघे ॥ 45.29 ॥  
चेतोहराञ्चितविविक्तधनुर्विकल्प-  
शिक्षाविशेषशुचिसौष्ठवधन्विचक्रे।  
नानाप्रकारफलपुष्पपलाशकल्प-  
संकल्पितप्रचुरसुन्दरभिन्दिपाले ॥ 45.30 ॥  
सुस्लिष्टमुष्टिविनिवेशसुखग्रहाश्रि-  
संपन्नबर्हिणपतत्त्रिणि दिग्धशङ्कौ।  
आकर्षसौष्ठवसुनिष्ठुरवीतनिष्ठ-  
टांकारचण्डगुणनर्तितचापचक्रे ॥ 45.31 ॥  
दुःखं न किंचिदपरं पुरुषत्वहाने-  
र्युद्धे मुधा समुदयोऽत्र चमूचराणाम्।  
मार्गोऽयमेव भवतां ननु शान्तिहेतु-  
र्योऽरेर्जयश्रिय इव क्रियतेऽवरोधः ॥ 45.32 ॥ (चक्कलकम्)  
तेजस्विनो न खलु काचिदपीह शक्ति-  
राप्नोति कार्यकरणे क्वचनोपघातम्।  
एकापि सास्ति न शिखा वडवानलस्य  
या निर्दहत्यनिशमेव न सिन्धुतोयम् ॥ 45.33 ॥  
प्राप्तामधिप्रधनमञ्चितदोहदत्वं  
सेना विधाय सुरभर्तुरनुत्तमाङ्गाम्।  
प्राजंय यशः पिबतु वो भटचत्कवाल-  
मव्याहतं पय इवेन्दुमरीचिगौरम् ॥ 45.34 ॥  
एते त एव निजकुङ्कुमपङ्कपिङ्ग-  
सङ्ग्रामरागविलसत्पुलकाः स्तिता वः।  
अद्यापि कम्पितपितामहपुण्डरीक-  
संसक्तकेसरशिखा इव बाहुदण्डाः ॥ 45.35 ॥  
सङ्ग्रामकाननतमाललतावलीषु  
सेनाकलिन्दतययाजलवेणिकासु।  
संवर्तकालरजनीषु भयानकासु  
निस्त्रिंशयष्टिषु कथं भवतामनास्था ॥ 45.36 ॥  
अभ्यागमान्मरणसंभ्रमतः किलाशु  
यूयं पलायनपरायणतामुपेताः।  
तच्चोष्मणा विरहिताः प्रतिपन्नमेव  
युष्माभिरित्यपुनरुक्तमिदं कुरुध्वम् ॥ 45.37 ॥  
सङ्ग्रामादरिभयविप्लताः पराञ्चो निर्ह्रीका ननु वि,मीकुरुध्वमेतामअ।  
विस्तीर्णां किमिति मुधा कृतान्तलीलावाह्यालीमसुरभटा ललाटभित्तिम् ॥ 45.38 ॥  
शौरेः पदातय इमे रणमर्धि वल्गु-  
व्यावल्गितैः किमिति वो न रुजन्ति चेतः।  
तीक्ष्णाग्रतुण्डविहगाधिपकङ्कवक्त्र-  
लीलोद्भृतासुरपराभवशत्लकल्पाः ॥ 45.39 ॥  
लीलागृहीतकुटिलेन्दुकला कुशाग्र-  
संरुद्धकुम्भतटदिग्गजवाहिकाभिः।  
आकम्पितत्रिभुवना तरसा विहार-  
हेला सुरैः सभयविस्मयमीक्षिता वः ॥ 45.40 ॥  
हेलाविनिर्धुतरजःसुमनःप्रतान-  
पर्याकुलाकुलशिलीमुखचक्रवाले।  
सङ्ग्रामकाननतलेऽत्र भवद्भिरेव  
भग्ना गदाशु हरिचन्दनशाखिवल्ली ॥ 45.41 ॥  
उल्लासि दूरतरमस्खलितत्वमाप्त-  
मुल्लङ्घिताखिलजगत्प्रतिबन्धशून्यम्।  
श्लाघ्यं दुरावतरया भुजशालिनां हि  
पूर्वं यशस्तदनु विस्फुरतीह तेजः ॥ 45.42 ॥  
अवरुग्णकम्बुमणिहारमेखलं नखकोटिपाटितकपोलमण्डलम्।  
पतिनाशदुःखमचिराद्विजृम्भतां सुरतायमानमसुरारियोषिताम् ॥ 45.43 ॥  
अवश्यमायोधनमूर्ध्नि धूर्जटेर्मया जितस्य प्रमथप्रमाथिना।  
ध्वजाग्रसंवेल्लितकृष्णचामरा विमुक्तकेशीव पुरी विभाव्यते ॥ 45.44 ॥  
पश्यत्यमन्दकरघातविमूढरक्त-  
श्यामच्छवि स्तनयुगं मयि बद्धकोपे।  
शत्रुस्त्रियाः परिजनो न चिरात्पिनद्ध-  
व्यालीनकञ्चुकमिवाहितदीनदृष्टिः ॥ 45.45 ॥  
आनन्दशून्यहृदयत्वमुपेयुषीणा-  
मीर्ष्यापरिग्रहविनाकृतमानसानाम्।  
विष्यन्दतामनिशमार्तिजमेव बाष्प-  
तोयं भटा भवदारातिनितम्बिनीनाम् ॥ 45.46 ॥  
शोभाभङ्गादानकृद्वो महार्घो येयं श्लिष्टा श्यामिका शौर्यरत्ने।  
सङ्ग्रामोर्वीविद्रवाख्या कृपाणप्रेङ्खद्धारावारिभिः क्षाल्यतां सा ॥ 45.47 ॥  
यावन्न संयुगयुगान्तसहस्ररश्मि-  
रेणोऽस्तमेति करवालकरैः करालः  
तावद्भवद्भिरयशस्तिमिरैररुद्ध  
उल्लङ्घ्यतां लघुतरं रणशौण्डमार्गः ॥ 45.48 ॥  
विध्यन्त्यङ्गममूर्यथा स्मितरुचो मुक्ता रणप्रेक्षकै-  
र्नैवं पत्त्रिपरम्परा कटुरणत्कोदण्डखण्डच्युताः।  
संप्रस्तौत्ययशो यथा च नितरामन्धं तमश्चक्षुषो-  
र्नौवं वाजिखुराग्रखण्डितरणक्षोणीसमुत्थं रजः ॥ 45.49 ॥  
वार्ताभङ्गः प्रथयति यथा मूर्छनामिन्द्रियाणां  
सान्द्रोऽप्येवं न खलु सुभटप्रेरितोऽस्त्रप्रहारः।  
त्यक्ताः प्राणैर्भृशमशुचितां नैवमायान्ति काया  
यद्वद्व्रीडां गुणमणिखनिं लङ्घयन्तो लघीयः ॥ 45.50 ॥  
अद्याप्येतासु गन्धद्विरदकुलनगोद्दण्डगण्डोपलेभ्यो  
निर्यान्तीषु प्रलीनभ्रमरशितिसरोजन्मखण्डास्वखण्डम्।  
दानाम्भोनिम्नगासु प्रकटितविकटासक्तयो वः कृपाणाः  
कुर्वन्तूद्वृत्तकृष्णोरगकुलवलनाडम्बराणां विडम्बम् ॥ 45.51 ॥  
इत्युत्साहसमृद्धिसागरपयः पालीमृगाङ्कप्रभां  
क्रूरामर्षकृशानुदीपनदसाकल्पान्तवातावलीम्।  
श्रुत्वा दैत्यपतेः पराक्रमगुणोदाराग्र्यगुर्वीं गिरं  
ते भूयोऽप्यसुराः सुराहवविपद्दीक्षासु दाक्ष्यं दधः ॥ 45.52 ॥  
ग्लानिग्रस्तगजं जितोग्रतुरगं सीदत्पदातिव्रजं  
मन्दस्यन्दनचारमस्रसरितां पूरैः परिप्लावितम्।  
मायाकोविददैत्यमुष्टिनिपतस्खर्वासिसर्वायुधं  
योधैर्दैत्यपतेरकारि करुणास्वादानिभिज्ञैर्मृधम् ॥ 45.53 ॥  
क्रन्दत्संक्रन्दनानां प्रमथमथनकृन्मत्तदैत्याधिपानां  
विद्राणैरावणानामशरणवरुणारब्धदिक्संग्रहाणाम्।  
ग्लानिग्राहिग्रहाणां गहनरणधरानिश्चरत्खेचराणां  
सैन्यं दैन्यात्सुराणामनिशमशरणं दैत्यचक्रेण चक्रे ॥ 45.54 ॥  
पीलूनां खड्गलूनैर्बहु बहुमकरैः कीर्णमन्तःकरौघै-  
र्वाहानां शश्त्रघातस्थपुटितवपुषां नक्रवद्व्याप्तमङ्गैः।  
लब्धास्थैः स्थूलमत्स्यैरिव हतपरितैर्युद्धभाजां भुजौघै-  
रस्रस्रोतखिनीनामजनि कुलमथाकुण्ठकं कण्ठदघ्नम् ॥ 45.55 ॥  
उद्भूतेषु कबन्धकण्ठकुहराभोगाद्भरेणासृजा-  
मुत्पीडेष्वथ पद्मरागमुसलस्थूलाकृतिस्पर्धिषु।  
बिभ्राणा भ्रमिविभ्रमं भृतमहायूथा विहंगावली  
लिलोल्लासितकालरात्रिपृथुलच्छत्त्राकृतिं प्राकरोत् ॥ 45.56 ॥  
क्रव्याशिनिष्कुशितकुञ्जरकुक्षिकूप-  
निर्मग्ननिर्यदतनूद्भवविद्धसिद्धम्।  
दिग्दन्तिकुम्भतटदघ्नभटास्रकुल्या-  
गर्भब्रुडद्विबुधमाहववर्त्म जज्ञे । 45.57 ॥  
इत्थं निर्मथ्य दैत्याधिपधुतविबुदानीकिनीनैकपात-  
प्राप्तप्रौढावसादानतसुरशिखरिक्लिष्टरत्नाङ्गश्रृङ्गे।  
जाते दुर्जातजन्मज्वरविधुरगणग्रामकामे प्रकामं  
सङ्ग्रामेऽत्युग्रमुग्रालिकभुवि भृकुटिः कूटबन्धं बबन्ध ॥ 45.58 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये सुभटसंदीपनं नाम पञ्चचत्वारिंशः सर्गः।
