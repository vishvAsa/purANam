+++
title = "०४७ पौरप्रत्यागमनम्"
title_english = "047 The people of Ayodhya begin to rebuke themselves"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-047-Pouranam_Prathya_Gamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/04-chitrakUTa-prAptiH/047_paurapratyAgamanam.md">
<details><summary><h3>IITK ...{Loading}...</h3></summary>

Disappointed citizens return to Ayodhya.



#### श्लोकः
##### मूलम्
प्रभातायां तु शर्वर्यां पौरास्ते राघवं विना।  
शोकोपहतनिश्चेष्टा बभूवुर्हतचेतसः॥2.47.1॥

##### शब्दार्थः
प्रभातायां शर्वर्याम् when the night advanced towards dawn, ते पौराः those citizens, राघवं विना not beholding Rama, हतचेतसः deprived of  their senses, शोकोपहतचेतसः crushed with grief, निश्चेष्टाः बभूवुः were stunned.

##### आङ्ग्लानुवादः
When the night advanced towards dawn the citizens were stunned not to see the scion of the Raghus (Rama). Overwhelmed with sorrow they lost their senses.



#### श्लोकः
##### मूलम्
शोकजाश्रुपरिद्यूना वीक्षमाणास्ततस्ततः।  
आलोकमपि रामस्य न पश्यन्ति स्म दुःखिताः॥2.47.2॥

##### शब्दार्थः
शोकजाश्रुपरिद्यूनाः drenched in the tears of grief, ततस्ततः hither and thither, वीक्षमाणाः  
looking, दुःखिताः anguished, रामस्य Rama's, आलोकमपि even his light (trace), न पश्यन्ति स्म could not see.

##### आङ्ग्लानुवादः
Anguished and drenched with tears of grief they looked hither and thither but could not find even a trace of Rama.



#### श्लोकः
##### मूलम्
ते विषादार्तवदना रहितास्तेन धीमता।  
कृपणाः करुणा वाचो वदन्ति स्म मनस्विनः॥2.47.3॥

##### शब्दार्थः
मनस्विनः highminded people, ते those men, धीमता by the sagacious, तेन रहिताः separated from him (Rama), विषादार्तवदनाः with faces marked with grief, कृपणाः piteous, करुणाः evoking compassion, वाचः words, वदन्ति स्म talked about.

##### आङ्ग्लानुवादः
Those highminded people with sorrowful faces due to separation from sagacious Rama expressed themselves in piteous wordsः



#### श्लोकः
##### मूलम्
धिगस्तु खलु निद्रां तां ययाऽपहृतचेतसः।  
नाद्य पश्यामहे रामं पृथूरस्कं महाभुजम्॥2.47.4॥

##### शब्दार्थः
यया by which, अपहृतचेतसः senses robbed of, अद्य now, पृथूरस्कम् broadchested, महाभुजम्  mightyarmed, रामम् Rama, न पश्यामहे we cannot see, तां निद्राम् to that sleep, धिक् अस्तु fie on it.

##### आङ्ग्लानुवादः
Fie on this sleep which robbed us of our senses. We are unable to see (now) that broadchested and mightyarmed Rama.



#### श्लोकः
##### मूलम्
कथं नाम महाबाहुस् स तथावितथक्रियः।  
भक्तं जनं परित्यज्य प्रवासं राघवो गतः॥2.47.5॥

##### शब्दार्थः
तथा in that way, अवितथक्रियः one to whom services rendered never go fruitless, महाबाहुः mightyarmed, सः राघवः that Rama, भक्तम् devoted, जनम् people, परित्यज्य abandoning, कथं नाम how, प्रवासम्   exile, गतः has gone.

##### आङ्ग्लानुवादः
How is it that the mightyarmed Rama who never renders services done to him fruitless has deserted his devoted people and gone into exile?



#### श्लोकः
##### मूलम्
यो नः सदा पालयति पिता पुत्रानिवौरसान्।  
कथं रघूणां स श्रेष्ठस्त्यक्त्वा नो विपिनं गतः॥2.47.6॥

##### शब्दार्थः
रघूणाम् among the kings of Raghu dynasty, श्रेष्ठः the best, यः such Rama, पिता father, औरसान् पुत्रान् sons born to him, नः us, सदा always, पालयति protect, सः such Rama , नः us, त्यक्त्वा deserting, विपिनम् to the forest, कथम् how, गतः could he go?

##### आङ्ग्लानुवादः
How could he, the best among the kings of Raghu dynasty, who used to protect us as a father protects his own children, go to the forest, abandoning us?



#### श्लोकः
##### मूलम्
इहैव निधनं यामो महाप्रस्थानमेव वा।  
रामेण रहितानां हि किमर्थं जीवितं हि नः॥2.47.7॥

##### शब्दार्थः
इहैव here itself, निधनम् death, यामः we will meet with, महाप्रस्थानमेव वा everlasting journey, रामेण by Rama, रहितानाम् bereft of, नः for us, जीवितम् life, किमर्थम् what is the use?

##### आङ्ग्लानुवादः
We all will die here. We will go on the everlasting journey to death. Of what use is this life to us without Rama?



#### श्लोकः
##### मूलम्
सन्ति शुष्काणि काष्ठानि प्रभूतानि महान्ति च।  
तैः प्रज्वाल्य चितां सर्वे प्रविशामोऽथ पावकम्॥2.47.8॥

##### शब्दार्थः
महान्ति huge, प्रभूतानि plenty, शुष्काणि dry, काष्ठानि सन्ति are logs here, अथ or, तैः with them, चिताम् pyre, प्रज्वाल्य flaming it, सर्वे all, पावकम् fire, प्रविशामः will enter.

##### आङ्ग्लानुवादः
There are plenty of dry logs of wood. We will prepare a pyre with them, set fire to it and we all will enter it.



#### श्लोकः
##### मूलम्
किं वक्ष्यामो महाबाहुरनसूयः प्रियंवदः।  
नीतस् स राघवोऽस्माभिरिति वक्तुं कथं क्षमम्॥2.47.9॥

##### शब्दार्थः
किम् what, वक्ष्यामः shall say, महाबाहुः mightyarmed, अनसूयः free from malice, प्रियंवदः saying pleasing words, सः such, राघवः Rama, अस्माभिः by us, नीतः conducted  to the forest, इति thus, कथम् how, वक्तुम् to tell, क्षमम् is possible?

##### आङ्ग्लानुवादः
What shall we say (to the people)? How can we say, 'We have conducted him (to the forest), that scion of the Raghus, that mightyarmed Rama, who is of gentle speech and free from malice?



#### श्लोकः
##### मूलम्
सा नूनं नगरी दीना दृष्ट्वाऽस्मान् राघवं विना।  
भविष्यति निरानन्दा सस्त्रीबालवयोधिका॥2.47.10॥

##### शब्दार्थः
राघवं विना without Rama, अस्मान् us, दृष्ट्वा having seen, सस्त्रीबालवयोधिका with women, children and the aged, सा नगरी that city, (Ayodhya), नूनम् certainly, दीना will be dejected, निरानन्दा without joy, भविष्यति will be.

##### आङ्ग्लानुवादः
Seeing us return without Rama, the women, children and  the aged of the city (Ayodhya) will certainly feel miserable and cheerless.



#### श्लोकः
##### मूलम्
निर्यातास्तेन वीरेण सह नित्यं जितात्मना।  
विहीनास्तेन च पुनः कथं पश्याम तां पुरीम्॥2.47.11॥

##### शब्दार्थः
नित्यम् always, जितात्मना by the selfcontrolled, तेन वीरेण सह with that valiant one, निर्याताः  having left (that city), तेन च with him, विहीनाः devoid of, तां पुरीम् to that city, कथम् how, पश्याम will see.

##### आङ्ग्लानुवादः
Having left (that city) with the valiant and selfrestrained Rama, how can we now return without him ?



#### श्लोकः
##### मूलम्
इतीव बहुधा वाचो बाहुमुद्यम्य ते जनाः।  
विलपन्ति स्म दुःखार्ता विवत्सा इव धेनवः॥2.47.12॥

##### शब्दार्थः
ते जनाः those people, दुःखार्ताः distressed men with grief, बाहुम् arms, उद्यम्य having uplifted, बहुधा in many ways, इतीव like this, वाचः words, विवत्साः deprived of calves, धेनवः इव like cows, विलपन्ति स्म lamented.

##### आङ्ग्लानुवादः
All of them with grief distressed, and with their arms thrown up lamented like cows deprived of their calves.



#### श्लोकः
##### मूलम्
ततो मार्गानुसारेण गत्वा किञ्चित् क्षणं पुनः।  
मार्गनाशाद्विषादेन महता समभिप्लुताः॥2.47.13॥

##### शब्दार्थः
ततः then, क्षणम् for a short while, मार्गानुसारेण following the track, किञ्चित् for a little, गत्वा having gone, मार्गनाशात् by missing the way, पुनः again, महता great, विषादेन with grief,  समभिप्लुताः were overcome.

##### आङ्ग्लानुवादः
For a short while they followed the tracks (of the chariot) and after having gone a little distance, they missed the way. They were again submerged in deep sorrow.



#### श्लोकः
##### मूलम्
रथस्य मार्गनाशेन न्यवर्तन्त मनस्विनः।  
किमिदं किं करिष्यामो दैवेनोपहता इति॥2.47.14॥

##### शब्दार्थः
मनस्विनः highminded people, रथस्य chariot's, मार्गनाशेन disappearance of the track, किमिदम् what is this?, दैवेन by destiny, उपहताः struck, किं करिष्यामः what are we to do?, इति  thus (saying), न्यवर्तन्त returned.

##### आङ्ग्लानुवादः
When they could not find the tracks of the chariot, those highminded people turned back and said to themselves 'What is this? We have been deceived by fate. What are we to do now?'



#### श्लोकः
##### मूलम्
ततो यथागतेनैव मार्गेण क्लान्तचेतसः।  
अयोध्यामागमन्सर्वे पुरीं व्यथितसज्जनाम्॥2.47.15॥

##### शब्दार्थः
ततः thereafter, सर्वे all of them, क्लान्तचेतसः with their minds, यथागतेनैव they had come, मार्गेण way, व्यथितसज्जनाम् with virtuous people grieving, अयोध्याम् to Ayodhya, पुरीम् city, आगमन् had come back.

##### आङ्ग्लानुवादः
Thereafter, all of them, the virtuous people grieving, their minds fatigued, returned to Ayodhya the same way they had come.



#### श्लोकः
##### मूलम्
आलोक्य नगरीं तां च क्षयव्याकुलमानसाः।  
आवर्तयन्त तेऽश्रूणि नयनैः शोकपीडितैः॥2.47.16॥

##### शब्दार्थः
ते they, तां नगरीम् that city, आलोक्य having seen, क्षयव्याकुलमानसाः minds agitated, शोकपीडितैः oppressed with sorrow, नयनैः with eyes, अश्रूणि tears, आवर्तयन्त shed.

##### आङ्ग्लानुवादः
On seeing  the city the minds of the people were agitated due to the loss (of their prince). Tears streamed down their eyes, oppressed with sorrow.



#### श्लोकः
##### मूलम्
एषा रामेण नगरी रहिता नातिशोभते।  
आपगा गरुडेनेव ह्रदादुद्धृतपन्नगा॥2.47.17॥

##### शब्दार्थः
रामेण रहिता without Rama, एषा नगरी this city, ह्रदात् from the deep, गरुडेन by Garuda, उद्धृतपन्नगा the snakes having been lifted away, आपगा इव like a river, नातिशोभते does not look beautiful.

##### आङ्ग्लानुवादः
This city without Rama just as a river with serpents lifted away by Garuda from its depths looks no longer beautiful.



#### श्लोकः
##### मूलम्
चन्द्रहीनमिवाकाशं तोयहीनमिवार्णवम्।  
अपश्यन्निहतानन्दं नगरं ते विचेतसः॥2.47.18॥

##### शब्दार्थः
विचेतसः overcome with grief, ते they, निहतानन्दम् with their joys destroyed , नगरम् that city, चन्द्रहीनम् without Moon, आकाशम् इव like sky, तोयहीनम् without water, आर्णवम् इव like an ocean, अपश्यन् saw.

##### आङ्ग्लानुवादः
Plunged in grief, they saw the city deprived of all joy, looking like a sky without the Moon and an ocean without water.



#### श्लोकः
##### मूलम्
ते तानि वेश्मानि महाधनानि  
दुःखेन दुःखोपहता विशन्तः।  
नैव प्रजज्ञुः स्वजनं जनं वा  
निरीक्षमाणाः प्रविनष्टहर्षाः॥2.47.19॥

##### शब्दार्थः
प्रविनष्टहर्षाः with their happiness destroyed, ते they, महाधनानि endowed with plenty of wealth, तानि such, वेश्मानि houses, दुःखेन with great difficulty, विशन्तः while entering, दुःखोपहताः stricken with sorrow, निरीक्षमाणाः looking at, स्वजनम् their own people, जनं वा or others, नैव प्रजज्ञुः could not recognise.

##### आङ्ग्लानुवादः
Those people devoid of delight entered their rich mansions with great difficulty. Even though they, stricken with sorrow, looked at men and their own kinsmen they could not recognise them.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे सप्तचत्वारिंशस्सर्गः॥  
Thus ends the fortyseventh sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/04-chitrakUTa-prAptiH/047_paurapratyAgamanam.md">
<details><summary><h3>भूषणम् ...{Loading}...</h3></summary>



प्रभातायां तु शर्वर्यां पौरास्ते राघवं विना ।  

शोकोपहतनिश्चेष्टा बभूवुर्हतचेतसः  ॥  २।४७।१  ॥   

अथ पौरवृत्तान्तं दर्शयति--प्रभातायामित्यादि । शोकोपहतनिश्चेष्टाः
शोकोपहतत्वान्निश्चेष्टाः । हतचेतसः मूढाः  ॥  २।४७।१  ॥   

  

शोकजाश्रुपरिद्यूना वीक्षमाणास्ततस्ततः ।  

आलोकमपि रामस्य न पश्यन्ति स्म दुःखिताः  ॥  २।४७।२  ॥   

शोकजेति । शोकजाश्रुभिः परिद्यूनाः परिक्लान्ताः । आलोकमपि रामस्य
रामसम्बन्ध्यालोकमपि । आलोक्यत इत्यालोकः तम् । आलोकसाधनं
रथरेण्वादिकमपीत्यर्थः  ॥  २।४७।२  ॥   

  

ते विषादार्तवदना रहितास्तेन धीमता ।  

कृपणाः करुणा वाचो वदन्ति स्म मनस्विनः  ॥  २।४७।३  ॥   

धिगस्तु खलु निद्रां तां ययापहृतचेतसः ।  

नाद्य पश्यामहे रामं पृथूरस्कं महाभुजम्  ॥  २।४७।४  ॥   

त इति । विषादार्तवदनाः दुःखेन म्लानमुखाः । कृपणाः दीनवेषाः । करुणा वाचः
दीनवचांसि । वदन्ति स्म, अन्योन्यमिति शेषः  ॥  २।४७।३४  ॥   

  

कथं नाम महाबाहुः स तथा वितथक्रियः ।  

भक्तं जनं परित्यज्य प्रवासं राघवो गतः  ॥  २।४७।५  ॥   

यो नः सदा पालयति पिता पुत्रानिवौरसान् ।  

कथं रघूणां स श्रेष्ठस्त्यक्त्वा नो विपिनं गतः  ॥  २।४७।६  ॥   

कथमिति । अवितथक्रियः अमोघानुवृत्तिः  ॥  २।४७।५६  ॥   

  

इहैव निधनं यामो महाप्रस्थानमेव वा ।  

रामेण रहितानां हि किमर्थं जीवितं हि नः  ॥  २।४७।७  ॥   

इहैवेति । इहैव निधनं प्रायोपवेशनेन मरणम् । महाप्रस्थानं
मरणदीक्षापूर्वकमुत्तराभिमुखगमनम् । हिः प्रसिद्धौ  ॥  २।४७।७  ॥   

  

सन्ति शुष्काणि काष्ठानि प्रभूतानि महान्ति च ।  

तैः प्रज्वाल्य चितां सर्वे प्रविशामो ऽथ पावकम्  ॥  २।४७।८  ॥   

सन्तीति । प्रविशामोथेति अथवेत्यर्थः  ॥  २।४७।८  ॥   

  

किं वक्ष्यामौ महाबाहुरनसूयः प्रियंवदः ।  

नीतः स राघवो ऽस्माभिरिति वक्तुं कथं क्षमम्  ॥  २।४७।९  ॥   

सा नूनं नगरी दीना दृष्ट्वास्मान् राघवं विना ।  

भविष्यति निरानन्दा सस्त्रीबालवयोधिका  ॥  २।४७।१०  ॥   

निर्यातस्तेन वीरेण सह नित्यं जितात्मना ।  

विहीनास्तेन च पुनः कथं पश्याम तां पुरीम्  ॥  २।४७।११  ॥   

इतीव बहुधा वाचो बाहुमुद्यम्य ते जनाः ।  

विलपन्ति स्म दुःखार्ता विवत्सा इव धेनवः  ॥  २।४७।१२  ॥   

किं वक्ष्याम इति । किमपि वक्तुं शक्यमित्यर्थः । तदेव विवृणोति
महाबाहुरित्यादिना । नीतः वनमिति शेषः  ॥  २।४७।९१२  ॥   

  

ततो मार्गानुसारेण गत्वा किञ्चित्क्षणं पुनः ।  

मार्गनाशाद् विषादेन महता समभिप्लुताः  ॥  २।४७।१३  ॥   

तत इति । मार्गानुसारेण किंचित् किंचिद्दूरम् । मार्गनाशात्
रथमार्गादर्शनात् । तच्च वीरुत्तृणपटलपिहितप्रदेशे रथचारणादिति ज्ञेयम् ।
समभिप्लुताः व्याप्ता इत्यर्थः  ॥  २।४७।१३  ॥   

रथस्य मार्गनाशेन न्यवर्तन्त मनस्विनः ।  

किमिदं किं करिष्यामो दैवेनोपहता इति  ॥  २।४७।१४  ॥   

ततो यथागतेनैव मार्गेण क्लान्तचेतसः ।  

अयोध्यामगमन् सर्वे पुरीं व्यथितसज्जनाम्  ॥  २।४७।१५  ॥   

रथस्येति । दैवेनोपहता इति प्रलपन्त इति शेषः  ॥  २।४७।१४१५  ॥   

  

आलोक्य नगरीं तां च क्षयव्याकुलमानसाः ।  

अवर्तयन्त ते ऽश्रूणि नयनैश्शोकपीडितैः  ॥  २।४७।१६  ॥   

एषा रामेण नगरी रहिता नातिशोभते ।  

आपगा गरुडेनेव ह्रदादुद्धृतपन्नगा  ॥  २।४७।१७  ॥   

चन्द्रहीनमिवाकाशं तोयहीनमिवार्णवम् ।  

अपश्यन्निहतानन्दं नगरं ते विचेतसः  ॥  २।४७।१८  ॥   

आलोक्येत्यादिश्लोकद्वयमेकं वाक्यम् । अन्त इति करणं बोध्यम् ।
क्षयव्याकुलमानसाः सम्मार्जनलेपनादिक्षयेण व्यथितमनस्काः । अवर्त्तयन्त
अमुञ्चन्  ॥  २।४७।१६१८  ॥   

  

ते तानि वेश्मानि महाधनानि दुःखेन दुःखोपहता विशन्तः ।  

नैव प्रजज्ञुः स्वजनं जनं वा निरीक्षमाणाः प्रविनष्टहर्षाः  ॥  २।४७।१९  ॥   

ते तानीति । दुःखेन सहितं स्वजनं वा पौरजनं वा । न प्रजज्ञुः नाज्ञासिषुः
 ॥  २।४७।१९  ॥   

  

इत्यार्षे श्रीमदयोध्याकाण्डे सप्तचत्वारिंशः सर्गः  ॥  ४७  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने सप्तचत्वारिंशः सर्गः  ॥  ४७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/04-chitrakUTa-prAptiH/047_paurapratyAgamanam.md">
<details><summary><h3>शिरोमणी ...{Loading}...</h3></summary>



रामगमनानन्तरकालिकं सुप्तोत्थितपौरवृत्तं वर्णयन्नाह-- प्रभातायामिति ।
शर्वर्यां रात्रौ प्रभातायां प्रभातत्वं प्राप्तायां ते सुप्तोत्थिताः पौरा
राघवं विना शोकोपहतनिश्चेष्टाः शोकेन उपहताः विपरिणताः अत एव निश्चेष्टाः
व्यापाररहितास्ते एव ते इति कर्मधारयः अत एव हतचेतस इव बभूवुः । तुरिवार्थे
 ॥  २।४७।१  ॥   

  

प्राप्तकिञ्चिच्चैतन्यकालोद्भूतं तद्वृत्तं वर्णयणाह-- शोकजेति ।
शोकजाश्रुभिः परिद्यूनाः व्याप्ताः वीक्षमाणाः दुःखिताः पौराः रामस्यालोकं
बोधकं रथरजोरेखादिकमपीत्यर्थः न पश्यन्ति स्म  ॥  २।४७।२  ॥   

  

त इति । तेन धीमता रामेण रहिताः अत एव विषादार्तवदनाः विषादेनातिदुःखेन
आर्तं दीनं वदनं मुखं येषां ते अत एव कृपणाः कर्तव्यविवेकरहिताः मनीषिणो
ऽपि ते पौराः करुणाः वचो वदन्ति स्मः  ॥  २।४७।३  ॥   

  

तद्वचनमेवाह-- धिगिति । यया निद्रया अपहतचेतसो वयमद्य रामं न पश्यामहे तां
निद्रां धिक्  ॥  २।४७।४  ॥   

  

कथमिति । अवितथक्रियः न वितथा कदाचिदपि मर्यादामतिक्रान्ता क्रिया व्यापारो
यस्य सो ऽपि रामः भक्तं सेवोन्मुखं जनमभित्यज्य कथं गतः केन मार्गेण यात
इत्यर्थः  ॥  २।४७।५  ॥   

  

य इति । औरसान्मुख्यान्पुत्रान् पितेव यः पालयति सः नस्त्यक्त्वा विपिनं
कथं गतः  ॥  २।४७।६  ॥   

  

इहेति । निधनं मरणमिह अस्मिँस्थाने एव याम प्राप्नुयाम महाप्रस्थानं
हिमालयान्तर्वर्तिमहापथं वा याम । ननु किमर्थमेवंक्रिया इत्यत आहुः-- रामेण
रहितानां जीवनं हितं नो नास्ति अतः किमर्थं न स्यादित्यर्थः । किञ्च रामेण
रहितानां नो ऽस्माकं जीवितं किमर्थमुद्दिश्य हितं न कस्यापीत्यर्थः । अतो
मास्तु इति तात्पर्यम्  ॥  २।४७।७  ॥   

  

नन्वकाले इह मरणं कथं भविष्यतीत्यत आहुः-- सन्तीति । महान्ति बृहन्ति
प्रभूतानि बहूनि काष्ठानि सन्ति अथ अतः तैरेव कृतां चितां वयं प्रविशामः  ॥ 
२।४७।८  ॥   

  

ननु दुःखसत्त्वे ऽपि स्वगृहे स्थीयतामित्यत आहुः-- किमिति । किं वक्ष्यामः
रामः क्वास्तीति तन्मात्रादिभिः पृष्टाः वयं किमुत्तरं दास्याम इत्यर्थः ।
ननु वनं गत इत्युत्तरं दातव्यमित्यत आहुः-- राघवो ऽस्माभिः नीतः वनं
प्रापितः इति वक्तुमुत्तरं दातुं कथं क्षमं योग्यं न योग्यमित्यर्थः  ॥ 
२।४७।९  ॥   

  

सेति । सस्त्रीबालवयोधिका स्त्रीबालवयोधिकसहिता सा नगरी अयोध्या राघवं विना
ऽस्मात् दृष्ट्वा निरानन्दा आनन्दरहिता अत एव दीना क्षीणा भविष्यति  ॥ 
२।४७।१०  ॥   

  

निर्याता इति । तेन वीरेण रामेण नित्यं निर्याता नित्यं गमनशीलिनो वयं तेन
हीनाः सन्तः तामयोध्यां कथं द्रक्ष्याम द्रक्ष्यामः  ॥  २।४७।११  ॥   

  

इतीवेति । दुःखार्ताः ते पौरा जना बाहुमुद्यम्य उत्थाप्य बहुधा बहुप्रकारा
वाचः इतीव अत्यन्तं विलपन्ति स्म । दुःखार्तत्वे दृष्टान्तः हृतवत्साः
अग्र्यगाः अग्र्याः मुख्यास्ता एव गाव इति कर्मधारयः ता इव गा इति आर्षमिति
भट्टाः  ॥  २।४७।१२  ॥   

  

तत इति । ततः वर्णितविलापानन्तरं मार्गानुसारेण गतरथरेखावलोकनेन किञ्चित्
क्षणं कालं ततः तस्मात्स्थानाद्गत्वा मार्गनाशादागतपथेन रथपरावर्तनादग्रे
रेखोत्पत्त्यभावेन मार्गादर्शनान्महता विशालेन समभिप्लुताः व्याप्ताः
बभूवुरिति शेषः  ॥  २।४७।१३  ॥   

  

रथेति । रथमार्गानुसारेण स्वगतरथमार्गेणेत्यर्थः । न्यवर्तन्त इदमग्रे
रथरेखाभावः किं कथं  

जातमिदं न सम्भवतीत्यर्थः । अतः दैवेन अदृष्टविशेषेण उपहता वयं किं
करिष्याम इत्यब्रुवन्निति शेषः  ॥  २।४७।१४  ॥   

  

तदेति । तदा रामः क्व गत इति निश्चयाभावे यथागतेनैव मार्गेण पथा
व्यथितसज्जनामयोध्यां सर्वे अगमन् । क्लान्तचेतस इत्यनेन पुनः पुनः
रथमार्गान्वेषणं सामर्थ्याभावः सूचितः  ॥  २।४७।१५  ॥   

  

आलोक्येति । क्षयव्याकुलमानसाः क्षयेन रामप्रतियोगिकसंयोगाभावेन व्याकुलं
मानसं येषां ते नगरीमध्योध्यामालोक्य शोकपीडितैर्नयनैः अश्रूणि आवर्तयन्त
अमुञ्चन्  ॥  २।४७।१६  ॥   

  

एषेति । रामेण रहिता एषा नगरी नातिशोभते तत्र दृष्टान्तः ह्रदात्
दहराद्गरुडेन उद्धृतपन्नगा उद्धृताः पन्नगाः यस्याः सा आपगा नदीव । एतेन
रिपुसत्त्वे तद्गमनयोग्यात्वं सूचितम्  ॥  २।४७।१७  ॥   

  

चन्द्रेति । हीनं रहितं निहतानन्दं हतसुखम्  ॥  २।४७।१८  ॥   

  

त इति । दुःखोपहतास्ते पौराः महाधनानि तानि वेश्मानि गृहाणि दुःखेन विशन्तो
ऽपि निरीक्षमाणा अपि स्वजनं स्वकीयं जनं परं परकीयं जनं वा नैव प्रजग्मुः न
ज्ञातवन्त इत्यर्थः  ॥  २।४७।१९  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्तचत्वारिंशः सर्गः  ॥  २।४७  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/04-chitrakUTa-prAptiH/047_paurapratyAgamanam.md">
<details><summary><h3>तिलकम् ...{Loading}...</h3></summary>



शोकेनोपहता अत एव निश्चेष्टाः हतचेतसो मूर्च्छिताः  ॥  २।४७।१  ॥   

  

परिद्यूनाः खिन्नाः आलोकमालोकसाधनं रथोद्धतधूल्याद्यपि  ॥  २।४७।२,३  ॥   

  

यया निद्रया "निद्रां भगवतीं विष्णोः" इत्यादिना मार्कण्डेयेन तस्या
भगवन्मायारूपत्वाभिधानात् तदावरणादेव च विषयाविष्टानां भगवददर्शनं
प्रसिद्धं श्रुतिशिरःसु पश्यामह इति तङार्षः । हे इति संबोधनं वा परस्परम्
 ॥  २।४७।४  ॥   

  

तथा ऽवितथा ऽमोघा क्रिया यस्य स त्यक्त्वा गतः इदमनुचितं तस्येति भावः  ॥ 
२।४७।५,६  ॥   

  

निधनं प्रायोपवेशेन मरणम् महाप्रस्थानं
मरणदीक्षापूर्वकमुत्तराभिमुखागमनम्,  

तद्रहितानां जीवितं किमर्थं कस्मै फलाय हितम् न कस्मा अपीत्यर्थः अतो
मरणमेव श्रेयः  ॥  २।४७।७,८  ॥   

  

रामवृत्तान्तं पृच्छन्तं जनं प्रति किं वक्ष्यामः । अस्माभी राघवो वनं नीतः
प्रापित इत्युत्तरं देयमिति चेदिदं वक्तुं कथं क्षमं वक्तुमशक्यमयोग्यं
चैतत् अन्यच्च न सदुत्तरमिति भावः  ॥  २।४७।९११  ॥   

  

अग्रे भवा अग्र्याः पुरोगामिन्यस्ताश्च ता गाश्चेत्यर्थः । यद्वा अग्र्या
मुख्याः पुष्टत्वदुग्धवत्त्वादिगुणा गाव इवेत्यर्थः । गा इत्यार्षम्  ॥ 
२।४७।१२  ॥   

  

ततो मार्गानुसारेणातिसंधानप्रवर्तितमार्गानुसारेण किंचित्क्षणं किंचित्कालं
गत्वा ततो मार्गनाशाद्वञ्चनया मार्गान्तरे प्रवृत्त्या रथमार्गादर्शनात्
महता विषादेन समभिप्लुता व्याप्ताः  ॥  २।४७।१३  ॥   

  

किमिदं यद्रथमार्गादर्शनम् इतःपरं किं करिष्यामः अहो दैवेनोपहता वयमिति
वदन्तो न्यवर्तन्तेत्यन्वयः  ॥  २।४७।१४  ॥   

  

व्यथिताः सज्जना यस्यां ताम् सत्पदेन कैकेय्या व्यावृत्तिः  ॥  २।४७।१५  ॥   

  

क्षयो हर्षक्षयस्तेन व्याकुलमानसा यद्वा क्षयं गृहं प्रति व्याकुलं
गन्तव्यं न वेत्येवरूपं मानसं येषां तादृशाः आवर्तयन्तामुञ्चन्  ॥ 
२।४७।१६१८  ॥   

  

दुःखेन रामवियोगदुःखेनोपहताः कथं गृहं प्रवेष्टव्यमिति दुःखेन विशन्तो ऽपि
नैव प्रजग्मुः स्ववेश्मपरवेश्मविवेकं नाज्ञासिषुः तथा निरीक्षमाणा अपि
स्वजनपरजनविवेकं न प्राप्तवन्तः  ॥  २।४७।१९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे सप्तचत्वारिंशः सर्गः  ॥  २।४७  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/04-chitrakUTa-prAptiH/047_paurapratyAgamanam.md">
<details><summary><h3>द्राविडपाठः ...{Loading}...</h3></summary>



  
प्रभातायां तु शर्वर्यां पौरास्ते राघवं विना।  
शोकोपहतनिश्चेष्टा बभूवुर्हतचेतसः ॥ 2.47.1 ॥   
शोकजाश्रुपरिद्यूना वीक्षमाणास्ततस्ततः।  
आलोकमपि रामस्य न पश्यन्ति स्म दुःखिताः ॥ 2.47.2 ॥   
ते विषादार्तवदना रहितास्तेन धीमता।  
कृपणाः करुणा वाचो वदन्ति स्म मनस्विनः ॥ 2.47.3 ॥   
धिगस्तु खलु निद्रां तां ययापहृतचेतसः।  
नाद्य पश्यामहे रामं पृथूरस्कं महाभुजम् ॥ 2.47.4 ॥   
कथं नाम महाबाहुः स तथा वितथक्रियः।  
भक्तं जनं परित्यज्य प्रवासं राघवो गतः ॥ 2.47.5 ॥   
यो नः सदा पालयति पिता पुत्रानिवौरसान्।  
कथं रघूणां स श्रेष्ठस्त्यक्त्वा नो विपिनं गतः ॥ 2.47.6 ॥   
इहैव निधनं यामो महाप्रस्थानमेव वा।  
रामेण रहितानां हि किमर्थं जीवितं हि नः ॥ 2.47.7 ॥   
सन्ति शुष्काणि काष्ठानि प्रभूतानि महान्ति च।  
तैः प्रज्वाल्य चितां सर्वे प्रविशामोऽथ पावकम् ॥ 2.47.8 ॥   
किं वक्ष्यामौ महाबाहुरनसूयः प्रियंवदः।  
नीतः स राघवोऽस्माभिरिति वक्तुं कथं क्षमम् ॥ 2.47.9 ॥   
सा नूनं नगरी दीना दृष्ट्वास्मान् राघवं विना।  
भविष्यति निरानन्दा सस्त्रीबालवयोधिका ॥ 2.47.10 ॥   
निर्यातस्तेन वीरेण सह नित्यं जितात्मना।  
विहीनास्तेन च पुनः कथं पश्याम तां पुरीम् ॥ 2.47.11 ॥   
इतीव बहुधा वाचो बाहुमुद्यम्य ते जनाः।  
विलपन्ति स्म दुःखार्ता विवत्सा इव धेनवः ॥ 2.47.12 ॥   
ततो मार्गानुसारेण गत्वा किञ्चित्क्षणं पुनः।  
मार्गनाशाद् विषादेन महता समभिप्लुताः ॥ 2.47.13 ॥   
रथस्य मार्गनाशेन न्यवर्तन्त मनस्विनः।  
किमिदं किं करिष्यामो दैवेनोपहता इति ॥ 2.47.14 ॥   
ततो यथागतेनैव मार्गेण क्लान्तचेतसः।  
अयोध्यामगमन् सर्वे पुरीं व्यथितसज्जनाम् ॥ 2.47.15 ॥   
आलोक्य नगरीं तां च क्षयव्याकुलमानसाः।  
अवर्तयन्त तेऽश्रूणि नयनैश्शोकपीडितैः ॥ 2.47.16 ॥   
एषा रामेण नगरी रहिता नातिशोभते।  
आपगा गरुडेनेव ह्रदादुद्धृतपन्नगा ॥ 2.47.17 ॥   
चन्द्रहीनमिवाकाशं तोयहीनमिवार्णवम्।  
अपश्यन्निहतानन्दं नगरं ते विचेतसः ॥ 2.47.18 ॥   
ते तानि वेश्मानि महाधनानि दुःखेन दुःखोपहता विशन्तः।  
नैव प्रजज्ञुः स्वजनं जनं वा निरीक्षमाणाः प्रविनष्टहर्षाः ॥ 2.47.19 ॥   

</details>
</div>
