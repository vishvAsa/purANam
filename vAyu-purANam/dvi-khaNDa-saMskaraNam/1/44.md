---
title: ०४४

---
॥सूत उवाच ॥  
निसर्ग एष विख्यातो भद्राश्वानां यथार्थवत् ।  
श्रृणुध्वं केतुमालानां विस्तरेण प्रकीर्त्तनम् ॥ ४४.१ ॥  
  
निषधस्याचलेन्द्रस्य पश्चिमस्य महात्मनः।  
पश्चिमेन हि यत्तत्र दिक्षु सर्वासु कीर्तितम् ॥ ४४.२ ॥  
  
कुलाचलानां सप्तानां नदीनाञ्च विशेषतः।  
तथा जनपदानाञ्च विस्तरं श्रोतुमर्हथ ॥ ४४.३ ॥  
  
विशालः कम्बलः कृष्णो जयन्तो हरिपर्वतः।  
अशोको वर्द्धमानश्च सप्तैते कुलपर्व्वताः ॥ ४४.४ ॥  
  
तेषां प्रसूतिरन्येऽपि पर्वता बहुविस्तराः।  
कोटिकोटिशता ज्ञेयाः शतशोऽथ सहस्रशः ॥ ४४.५ ॥  
  
तैर्विमिश्रा जनपदा नानाजातिसमाकुलाः।  
नानाप्रकारविज्ञेयास्त्वनेकनृपपालिताः ॥ ४४.६ ॥  
  
ते नामधेयैर्विक्रान्ता विविधाः प्रथिताः भुवि।  
अध्यासिता जनपदैः कीर्त्तनैश्च विभूषिताः ॥ ४४.७ ॥  
  
तेषां सनामधेयानि राष्ट्राणि विविधानि च।  
गिर्य्यन्तरनिविष्टानि समेषु विषमेषु च ॥ ४४.८ ॥  
  
यथैह कथिताः पौरा गोमनुष्यकपोतकाः।  
तत्सुखा भ्रमरा यूथा माहेयाचलकूटकाः ॥ ४४.९ ॥  
  
सुमौलाः स्तावकाः क्रौञ्चाः कृष्णाङ्गमणिपुञ्जकाः.  
कूटकम्बलमौषीयाः समुद्रान्तरकास्तथा ॥ ४४.१० ॥  
  
करम्भवाः कुचाः श्वेताः सुवर्णकटकाः शुभाः।  
श्वेताङ्गाः कृष्णपादाश्च विहगा कपिलकर्णिकाः ॥ ४४.११ ॥  
  
अत्याकरालगोज्वाला हीनानावनपातकाः।  
महिषाः कुमुदाभाश्च करवाटाः सहोत्कचाः ॥ ४४.१२ ॥  
  
शु(नका) कनासा महानासा वनासगजभूमिकाः।  
करञ्जमञ्जमा वाहाः किष्किण्डीपाण्डुभूमिकीः ॥ ४४.१३ ॥  
  
कुबेरा धूमजा जङ्गा वङ्गा राजीवकोकिलाः।  
वाचाङ्गाश्च महाङ्गाश्च मधौरेयाः सुरेचकाः ॥ ४४.१४ ॥  
  
पित्तलाः काचलाश्चैव श्रवणा मत्तकासिकाः।  
गोदावा बकुला वाङ्गा वङ्गका मोदकाः कलाः ॥ ४४.१५ ॥  
  
ते पिबन्ति महाभागाः प्रथमान्तु महानदीम्।  
सुवप्रां पुण्यसलिलां महानागनिषेविताम् ॥ ४४.१६ ॥  
  
कम्बलां तामसीं श्यामां सुमेधां बकुलां नदीम्।  
विकीर्णां शिखिमालाञ्च तथा दर्भावतीमपि ॥ ४४.१७ ॥  
  
भद्रानदीं शुकनदीं पलाशाञ्च महानदीम्।  
भीमां प्रभञ्जनां काञ्चीं पुण्याञ्चैव कुशावतीम् ॥ ४३.१८ ॥  
  
दक्षां शाकवतीञ्चैव पुण्यो दाञ्च महानदीम्।  
चन्द्रावतीं सुमूलाञ्च ऋषभाञ्चापगोत्तमाम् ॥ ४४.१९ ॥  
  
नदीं समुद्रमालाञ्च तथा चम्पावतीमपि।  
एकाक्षां पुष्कलां वाहां सुवर्णां नन्दि नीमपि ॥ ४४.२० ॥  
  
कालिन्दीञ्चैव पुण्योदां भारतीञ्च महानदीम् ।  
सीतोदाम्पातिकां ब्राह्मीं विशालाञ्च महानदीम् ॥ ४४.२१ ॥  
  
पीवरीं कुम्भकारीञ्च रुषा ञ्चैवापगोत्तमाम्।  
महिषीं मानुषीं दण्डां तथा नदनदीं शुभाम् ॥ ४४.२२ ॥  
  
एताञ्चान्याञ्च पीयन्ते बह्वयो हि सरितोत्तमाः ।  
देवर्षिसिद्धचरिताः पुण्योदाः पापहाः शुभाः ॥ ४४.२३ ॥  
  
नानाजनपदास्फीतं महापगाविभूषितम्।  
नानारत्नौघसम्पूर्णं नित्यं प्रमुदितं शिवम् ॥ ४४.२४ ॥  
  
उदीर्णं धनधान्यार्थैर्नरवासैः समन्ततः।  
सन्निविष्टं महाद्वीपं पश्चिमं सुकृतात्मनाम् ।  
निसर्गः केतुमालानामेष वः परिकीर्त्तितः ॥ ४४.२५ ॥  
  
इति श्रीमहापुराणे वायुप्रोक्ते भुवनविन्यासो नाम चतुश्वत्वारिंशोऽध्यायः ॥ ४४ ॥