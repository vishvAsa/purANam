+++
title = "०७३ सीतारामविवाहः"
title_english = "073 sItha s marriage with rAma"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-073-Sita_Rama_Vivahaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/05-svayaMvaraH/073_sItArAmavivAhaH.md">
<details><summary><h2>IITK ...{Loading}...</h2></summary>

Marriage of Rama, Lakshmana, Bharata and Satrughna.



### श्लोकः
#### मूलम्
यस्मिंस्तु दिवसे राजा चक्रे गोदानमुत्तमम्	।  
तस्मिं स्तु दिवसे शूरो युधाजित्समुपेयिवान्॥1.73.1॥

#### शब्दार्थः
राजा king, यस्मिन् on which, दिवसे day, उत्तमम् best, गोदानम् gift of cows, चक्रे made, तस्मिन् तु on that दिवसे day, शूरः heroic, युथाजित् Yudhajit, समुपेयिवान् arrived.

#### आङ्ग्लानुवादः
The day the king (Dasaratha) made a gift of the best (available) cows the heroic Yudhajit arrived.



### श्लोकः
#### मूलम्
पुत्रः केकयराजस्य साक्षाद्भरतमातुलः।  
दृष्ट्वा पृष्ट्वा च कुशलं राजानमिदमब्रवीत्॥1.73.2॥

#### शब्दार्थः
केकयराजस्य king Kekaya's, पुत्रः son, साक्षात् directly, भरतमातुलः maternal uncle of Bharata, राजानम् king Dasaratha, दृष्ट्वा having seen, कुशलम् welfare, पृष्ट्वा च having enquired, राजानम् addressing the king, इदं this word, अब्रवीत् spoke.

#### आङ्ग्लानुवादः
Yudhajit, son of king Kekaya, Bharata's own maternal uncle met the king (Dasaratha) and enquiring about his wellbeing saidः



### श्लोकः
#### मूलम्
केकयाधिपती राजा स्नेहात् कुशलमब्रवीत्	।  
येषां कुशलकामोऽसि तेषां सम्प्रत्यनामयम्	॥1.73.3॥

#### शब्दार्थः
केकयाधिपतिः lord of Kekaya, राजा king, स्नेहात् out of affection, कुशलम् welfare, अब्रवीत् spoken, येषाम् whose, कुशलकामः असि are desiring the welfare, तेषाम् their, सम्प्रति now,  अनामयम् healthy.

#### आङ्ग्लानुवादः
"My father, king of Kekaya affectionately enquires about your welfare. And they whose  
welfare you seek  are hale and healthy.



### श्लोकः
#### मूलम्
स्वस्रीयं मम राजेन्द्र द्रष्टुकामो महीपतिः।  
तदर्थमुपयातोऽहमयोध्यां रघुनन्दन॥1.73.4॥

#### शब्दार्थः
रघुनन्दन O Joy of Raghus, राजेन्द्र O Indra among kings, महीपतिः king of Kekaya, मम my, स्वस्रीयम् son of my sister, द्रष्टुकामः wishing to see, तदर्थम् on that account, अहम् I, अयोध्याम् towards Ayodhya, उपयातः have gone.

#### आङ्ग्लानुवादः
The king of Kekaya, O Indra among kings, O Joy of the Raghus, desires to see my  sisters's son and on that account I went to Ayodhya.



### श्लोकः
#### मूलम्
श्रुत्वा त्वहमयोध्यायां विवाहार्थं तवात्मजान् ।  
मिथिलामुपयातांस्तु त्वया सह महीपते॥1.73.5॥  
त्वरयाभ्युपयातोऽहं द्रष्टुकामस् स्वसुस्सुतम्।

#### शब्दार्थः
महीपते O King, तव your, आत्मजान् sons, विवाहार्थम् for their marriage, त्वया सह along with you, मिथिलाम् to Mithila, उपयातान् having arrived, अयोध्यायाम् Ayodhya, श्रुत्वा listened, अहम् I, स्वसुः sister's, सुतम् son, द्रष्टुकामः desiring to see, त्वरया speedily, अभ्युपयातः came.

#### आङ्ग्लानुवादः
O King having heard in Ayodhya that you have arrived in Mithila along with your sons for their marriage I came here speedily with a desire to see my sister's son .



### श्लोकः
#### मूलम्
अथ राजा दशरथः प्रियातिथिमुपस्थितम्॥1.73.6॥  
दृष्ट्वा परमसत्कारैः पूजार्हं समपूजयत्।

#### शब्दार्थः
अथ afterwards, राजा king, दशरथः Dasaratha, उपस्थितम् attended, प्रियातिथिम् dear guest, दृष्ट्वा having seen, पूजार्हम् deserving the honours, परमसत्कारैः with supreme honours, समपूजयत् extended.

#### आङ्ग्लानुवादः
King Dasaratha, then accorded a warm welcome to the honoured guest.



### श्लोकः
#### मूलम्
ततस्तामुषितो रात्रिं सह पुत्रैर्महात्मभिः॥1.73.7॥  
प्रभाते पुनरुत्थाय कृत्वा कर्माणि कर्मवित्	।  
ऋषींस्तदा पुरस्कृत्य यज्ञवाटमुपागमत्॥1.73.8॥

#### शब्दार्थः
ततः thereafter, महात्मभिः with the illustrious, पुत्रैः सह with sons, ताम् that, रात्रिम् night, उषितः having dwelt, कर्मवित् knower of duties, प्रभाते at dawn, पुनः again, उत्थाय having arisen, कर्माणि daily devotions, कृत्वा having made, तदा then, ऋषीन् rishis, पुरस्कृत्य preceded by, यज्ञवाटम् sacrificial place, उपागमत् reached.

#### आङ्ग्लानुवादः
With the night spent with his virtuous sons, he who knew his duties got up at dawn and performed his daily devotionas and reached the sacrificial place following the  rishis.



### श्लोकः
#### मूलम्
युक्ते मुहूर्ते विजये सर्वाभरणभूषितैः।  
भ्रातृभिस्सहितो रामः कृतकौतुकमंगलः॥1.73.9॥  
वसिष्ठं पुरतः कृत्वा महर्षीनपरानपि।  
पितुस् समीपमाश्रित्य तस्थौ भ्रातृभिरावृतः॥1.73.10॥

#### शब्दार्थः
युक्ते at auspicious, विजये Vijaya, मुहुर्ते time, सर्वाभरणभूषितैः adorned with ornaments ,भ्रातृभिः with brothers, सहितः accompanied by, रामः Rama, कृतकौतुकमङ्गलः with all the auspicious rites preparatory to marriage having been performed, वसिष्ठम् Vasistha, अपरान् other, महर्षीनपि maharshi also, पुरतः कृत्वा keeping ahead, पितुः father's, समीपम् presence, आश्रित्य having reached, भ्रातृभिः with brother, आवृतः surrounded by, तस्थौ remained.

#### आङ्ग्लानुवादः
With the necessary auspicious rites preparatory to marriage performed at an auspicious moment, Vijaya, and keeping Vasishta and other maharshis in the forefront,  Rama accompanied by his brothers adorned with ornaments of every kind came into his  father's presence.



### श्लोकः
#### मूलम्
वसिष्ठो भगवानेत्य वैदेहमिदमब्रवीत्।  
राजा दशरथो राजन् कृतकौतुकमङ्गलैः॥1.73.11॥  
पुत्रैर्नरवर श्रेष्ठ दातारमभिकाङ्क्षते।

#### शब्दार्थः
भगवान् adorable, वसिष्ठः Vasishta, वैदेहम् king Janaka, एत्य approaching him, इदम् these words, अब्रवीत् spoke, राजन् O King, नरवर श्रेष्ठ excellent among men, राजा दशरथः king Dasaratha, कृतकौतुकमङ्गलैः having performed all the auspicious rites preparatory to their marriage, पुत्रैः with sons, दातारम् bestower of bride, अभिकाङ्क्षते is awaiting.

#### आङ्ग्लानुवादः
Adorable Vasishta approached king Janaka and said, "O King, of Videha king Dasaratha, the best of men with his sons having performed the auspicious rites preparatory to marriage is awaiting the bestower of the brides".



### श्लोकः
#### मूलम्
दातृप्रतिग्रहीतृभ्यां सर्वार्थाः प्रभवन्ति हि॥1.73.12॥  
स्वधर्मं प्रतिपद्यस्व कृत्वा वैवाह्यमुत्तमम्।

#### शब्दार्थः
सर्वार्थाः all the ends, दातृप्रतिग्रहीतृभ्याम् through the giver and receiver, प्रभवन्ति हि takes place, उत्तमम् वैवाह्यम् excellent (auspicious) marriage, कृत्वा having performed, स्वधर्मम्   own duty, प्रतिपद्यस्व fulfill.

#### आङ्ग्लानुवादः
The giver and the receiver, indeed, attain all ends. Fulfil  your own duty by performing the auspicious marriage".



### श्लोकः
#### मूलम्
इत्युक्तः परमोदारो वसिष्ठेन महात्मना॥1.73.13॥  
प्रत्युवाच महातेजा वाक्यं परमधर्मवित्।

#### शब्दार्थः
महात्मना magnanimous, वसिष्ठेन by Vasishta, इति thus, उक्तः having been spoken, परमोदारः exceedingly generous, महातेजा highly lustrous, परमधर्मवित् eminent in ethics and morality, वाक्यम् words, प्रत्युवाच replied.

#### आङ्ग्लानुवादः
Thus addressed by the great self Vasishta, Janaka, the exceedingly generous, highly lustrous, eminent in ethics replied.



### श्लोकः
#### मूलम्
कस्स्थितः प्रतिहारो मे कस्याज्ञा सम्प्रतीक्ष्यते॥1.73.14॥  
स्वगृहे को विचारोऽस्ति यथा राज्यमिदं तव।

#### शब्दार्थः
मे my, प्रतिहारः guarding the door, कः who, स्थितः is waiting, कस्य whose, आज्ञा command,  सम्प्रतीक्ष्यते awaiting, स्वगृहे own house, कः what, विचारः अस्ति hesitation is there, इदम् this, राज्यम् kingdom,  तव यथा is like yours.

#### आङ्ग्लानुवादः
"Did any guard prevent you? Whose command are you waiting for? Why do you hesitate to enter into your own house? This kingdom is like your kingdom".



### श्लोकः
#### मूलम्
कृतकौतुकसर्वस्वा वेदिमूलमुपागताः॥1.73.15॥  
मम कन्या मुनिश्रेष्ठ दीप्ता वह्नेरिवार्चिषः।

#### शब्दार्थः
मुनिश्रेष्ठ O Best of ascetics, मम my, कन्या daughters, कृतकौतुकसर्वस्वाः having performed  completely all the rites relating to marriage, दीप्ताः shining, वह्नेः fire's, अर्चिष इव like the lustre of flames, वेदिमूलम् foot of the altar, उपागताः arrived.

#### आङ्ग्लानुवादः
O Best of ascetics my daughters have performed all the rites relating to marriage. They (now) stand at the foot of the altar shining like the bright flames of fire.



### श्लोकः
#### मूलम्
सज्जोऽहं त्वत्प्रतीक्षोऽस्मि वेद्यामस्यां प्रतिष्ठितः॥1.73.16॥  
अविघ्नं कुरुतां राजा किमर्थमवलम्बते।

#### शब्दार्थः
सज्जः kept ready, अहम् I, अस्याम् on this, वेद्याम् altar, प्रतिष्ठितः staying, त्वत्प्रतीक्षः अस्मि awaiting you, राजा king, अविघ्नम् without hindrance, कुरुताम् let it be done, किमर्थम् why for, अवलम्बते delay.

#### आङ्ग्लानुवादः
Ready at the altar, I have been awaiting you, O King Without hindrance proceed Why delay?".



### श्लोकः
#### मूलम्
तद्वाक्यं जनकेनोक्तं श्रुत्वा दशरथस्तदा।  
प्रवेशयामास सुतान् सर्वानृषिगणानपि॥1.73.17॥

#### शब्दार्थः
तदा then, दशरथः Dasaratha, जनकेन by Janaka, उक्तम् having been spoken, तत् those, वाक्यम् words, श्रुत्वा having listened, सुतान् sons, सर्वान् all, ऋषिगणानपि hosts of ascetics also, प्रवेशयामास made them enter.

#### आङ्ग्लानुवादः
At the words of Janaka, Dasaratha brought his sons along with the hosts of ascetics and entered the marriage pavilion.



### श्लोकः
#### मूलम्
ततो राजा विदेहानां वसिष्ठमिदमब्रवीत्॥1.73.18॥  
कारयस्व ऋषे सर्वमृषिभिः सह धार्मिक।  
रामस्य लोकरामस्य क्रियां वैवाहिकीं विभो॥1.73.19॥

#### शब्दार्थः
ततः thereafter, विदेहानाम् king of Videhas, राजा king, वसिष्ठम् Vasishta, इदम् these (words),  अब्रवीत् spoke, धार्मिक O Adherent of righteousness, विभो O Competent one, ऋषे O Maharshi Vasishta, ऋषिभिः सह together with rishis, लोकरामस्य delighting the worlds, रामस्य Rama's, वैवाहिकीम् relating to the marriage, क्रियाम् ceremonies, कारयस्व make them perform.

#### आङ्ग्लानुवादः
Thereafter the king of the Videhas to Vasishta, "O Adherent of righteousness, O Lord O Maharshi perform with the rishis the marriage ceremony of Rama who causes delight to the three worlds".



### श्लोकः
#### मूलम्
तथेत्युक्त्वा तु जनकं वसिष्ठो भगवानृषिः।  
विश्वामित्रं पुरस्कृत्य शतानन्दं च धार्मिकम्॥1.73.20॥  
प्रपामध्ये तु विधिवत्वेदिं कृत्वा महातपाः	।  
अलञ्चकार तां वेदिं गन्धपुष्पैस् समन्ततः	॥1.73.21॥  
सुवर्णपालिकाभिश्च छिद्रकुम्भैश्च साङ्कुरैः।  
अङ्कुराढ्यैश्शरावैश्च धूपपात्रैस् सधूपकैः॥1.73.22॥  
शङ्खपात्रैस् स्रुवैस् स्रुग्भिः पात्रैरर्घ्याभिपूरितैः।  
लाजपूर्णैश्च पात्रीभिरक्षतैरभिसंस्कृतैः॥1.73.23॥

#### शब्दार्थः
भगवान् venerable, महतपाः renowned ascetic, वसिष्ठः ऋषिः rishi Vasishta, जनकम् addressing king Janaka, तथा इति "Be it so", उक्त्वा having said, विश्वामित्रम् to Visvamitra, धार्मिकम् virtuous, शतानन्दं च Satananda, पुरस्कृत्य in the forefront, प्रपामध्ये in the center of the marriage pavillion, विधिवत् in accordance with scriptures, वेदिम् altar, कृत्वा having constructed, गन्धपुष्पैः with fragrant flowers, सुवर्णपालिकाभिश्च with golden hollow plates, साङ्कुरैः with sprouts, छिद्रकुम्भैश्च water pots containing holes, अङ्कुराढ्यैः filled with sprouts, शरावैश्च earthenware vessels, सधूपकैः by burning frgrant insenses, धूपपात्रैः holders of frgrant insenses, शङ्खपात्रैः conch shaped vessels, सृवैः sacrificial ladles, सृग्भिः bowls, अर्घ्याभिपूरितैः filled with with water for Arghya and other purposes, पात्रैः with vessels, लाजपूर्णैः roasted paddy, पात्रीभिः with vessels, अभिसंस्कृतैः sanctified, अक्षतैः rice grains, ताम् that, वेदिम् altar, समन्तत on all sides, अलञ्चकार adorned.

#### आङ्ग्लानुवादः
Venerable and renowned ascetic Vasishta said "Be it so".And with Viswamitra and virtuous Satananda in the forefront, an altar was duly improvised in the centre of the sacrificial pavilion. He adorned the altar on all sides  with fragrant flowers, golden ladles, waterpots with holes filled with sprouts, earthen vessels with sprouts, holders of burning fragrant incense conchshaped vessels, sacrificial ladles, bowls filled with with water for arghya and other purposes, vessels with roasted paddy and grains of rice.



### श्लोकः
#### मूलम्
दर्भैस्समैस्समास्तीर्य विधिवन्मन्त्रपूर्वकम्।  
अग्निमादाय वेद्यां तु विधिमन्त्रपुरस्कृतम्॥1.73.24॥  
जुहावाग्नौ महातेजा वसिष्ठो भगवानृषिः।

#### शब्दार्थः
महातेजाः highly lustrous, भगवान् worshipful, वसिष्ठः ऋषिः rishi Vasistha, समैः of equal proportions, दर्भैः Darbha grass, विधिवत् according to tradition, मन्त्रपुरस्कृतम् reciting mantra, समास्तीर्य having strewn, विधिमन्त्रपुरस्कृतम् reciting mantras according to scriptures, वेद्याम् on the altar, अग्निम् fire, आदाय having placed, अग्नौ in the fire, जुहाव  offered oblations.

#### आङ्ग्लानुवादः
Brilliant and worshipful rishi Vasishta chanted, mantras according to tradition, put the darbha grass of equal proportions around the altar, placed the fire on the altar, recited  
the mantras from the scriptures and offered oblations into the flame.



### श्लोकः
#### मूलम्
ततस्सीतां समानीय सर्वाभरणभूषिताम्॥1.73.25॥  
समक्षमग्नेस् संस्थाप्य राघवाभिमुखे तदा।  
अब्रवीज्जनको राजा कौसल्यानन्दवर्धनम्॥1.73.26॥

#### शब्दार्थः
तत thereafter, राजा king, जनकः Janaka, सर्वाभरणभूषिताम् adorned with various ornaments, सीताम् Sita, समानीय having brought, अग्नेः समक्षम् in the presence of Agni, राघवाभिमुखे facing Rama, संस्थाप्य placing, तदा then, कौसल्यानन्दवर्धनम् enhancing the joy of Kausalya,  अब्रवीत् spoke.

#### आङ्ग्लानुवादः
Thereafter king Janaka brought Sita adorned with various ornaments and placed her in the presence of Agni in front of Rama, the enhancer of the joy of Kausalya. And saidः



### श्लोकः
#### मूलम्
इयं सीता मम सुता सहधर्मचरी तव।  
प्रतीच्छ चैनां भद्रं ते पाणिं गृह्णीष्व पाणिना॥1.73.27॥

#### शब्दार्थः
मम my, सुता daughter, तव your, सहधर्मचरी with you observing righteous deeds, सीता Sita, इयम् this girl, एनाम् her, प्रतीच्छ च accept, ते भद्रम् prosperity to you, पाणिम् her hand, पाणिना with your hand, गृह्णीष्व hold.

#### आङ्ग्लानुवादः
"This my daughter Sita will be your partner in performing her rightful duty. Accept her. Farewell. Take her hand into your own.



### श्लोकः
#### मूलम्
पतिव्रता महाभागा छायेवानुगता सदा।  
इत्युक्त्वा प्राक्षिपद्राजा मन्त्रपूतं जलं तदा॥1.73.28॥

#### शब्दार्थः
महाभागा highly fortunate, पतिव्रता devoted, faithful and loyal wife, सदा always, छाया इव like shadow, अनुगता follows, इति thus, उक्त्वा having spoken, राजा king, तदा then,मन्त्रपूतम् sanctified with mantra, जलम् water, प्राक्षिपत् released.

#### आङ्ग्लानुवादः
By being a devoted wife this highly fortunate Sita would always follow you like a shadow". Thus spoken, he sprinkled the water sanctified with mantras (on them).



### श्लोकः
#### मूलम्
साधु साध्विति देवाना मृषीणां वदतां तदा	।  
देवदुन्दुभिर्निर्घोषः पुष्पवर्षो महानभूत्॥1.73.29॥

#### शब्दार्थः
तदा then, साधु साधु इति "Well, Well" saying so, वदताम् exclaiming, ऋषीणाम् sages, देवानाम् devatas, देवदुन्दुभिनिर्घोषः sounded the celestial kettledrums, महान् great, पुष्पवर्षः rain of flowers, अभूत् fell.

#### आङ्ग्लानुवादः
Then gods and sages exclaimedः 'well, well'. Celestial kettledrums were sounded and there was a steady rain of flowers.



### श्लोकः
#### मूलम्
एवं दत्त्वा तदा सीतां मन्त्रोदकपुरस्कृताम्	।  
अब्रवीज्जनको राजा हर्षेणाभिपरिप्लुतः॥1.73.30॥

#### शब्दार्थः
तदा then, जनकः राजा king Janaka, मन्त्रोदकपुरस्कृताम् with waters sanctified by mantras, सीताम् Sita, दत्वा having given, हर्षेण with delight, अभिपरिप्लुतः eyes suffused with tears, अब्रवीत् said.

#### आङ्ग्लानुवादः
Then king Janaka sprinkled on Sita waters sanctified by mantras, and immersed in delight saidः



### श्लोकः
#### मूलम्
लक्ष्मणागच्छ भद्रं ते ऊर्मिलामुद्यतां मया।  
प्रतीच्छ पाणिं गृह्णीष्व माभूत्कालस्य पर्ययः॥1.73.31॥

#### शब्दार्थः
लक्ष्मण Lakshmana, आगच्छ come, मया by me, उद्यताम् ready to be bestowed upon, ऊर्मिलाम् Urmila, प्रतीच्छ accept, पाणिम् her hand, (पाणिना with your hand), गृह्णीष्व hold, कालस्य time, पर्ययः delay, माभूत् let not happen.

#### आङ्ग्लानुवादः
"Lakshmana come and accept my daughter. Urmila ready to be bestowed upon you  
by me. Take her hand. Let there be no delay".



### श्लोकः
#### मूलम्
तमेवमुक्त्वा जनको भरतं चाभ्यभाषत।  
गृहाण पाणिं माण्डव्याः पाणिना रघुनन्दन	॥1.73.32॥

#### शब्दार्थः
जनकः Janaka, तम् to Lakshmana, एवम् thus, उक्त्वा having spoken, भरतं च addressing  Bharata, अभ्यभाषत had spoken, रघुनन्दन O Descendent of Raghu, पाणिना with your hand, माण्डव्याः Mandavi's, पाणिम् hand, गृहाण hold.

#### आङ्ग्लानुवादः
Janaka, having spoken thus to Lakshmana addressed Bharataः "O Descendant of the Raghus hold Mandavi's hand in your own".



### श्लोकः
#### मूलम्
शत्रुघ्नं चापि धर्मात्मा अब्रवीज्जनकेश्वरः।  
श्रुतकीर्त्या महाबाहो पाणिं गृह्णीष्व पाणिना॥1.73.33॥

#### शब्दार्थः
धर्मात्मा Virtuous, जनकेश्वरः monarch Janaka, शत्रुघ्नं चापि addressing Satrghna also, अब्रवीत् spoke, महाबाहो O Mighty armed one, पाणिना with your hand, श्रुतकीर्त्याः Srutakirti's, पाणिम् hand, गृह्णीष्व hold.

#### आङ्ग्लानुवादः
The righteous king Janaka, said againः "O Mightyarmed Satrughna take the hands of Srutakirti".



### श्लोकः
#### मूलम्
सर्वे भवन्तस्सौम्याश्च सर्वे सुचरितव्रताः।  
पत्नीभिस्सन्तु काकुत्स्था माभूत्कालस्य पर्ययः॥1.73.34॥

#### शब्दार्थः
काकुत्स्थाः O Rama, Lakshmana, Bharata and Satrughna, भवन्तः all of you, सर्वे all, सौम्याः च gentle also, सुचरितव्रताः possess good conduct and faithful vows, पत्नीभिः with your wives, सन्तु become, कालस्य of time, पर्ययः delay, माभूत् let not happen.

#### आङ्ग्लानुवादः
O Descendants of Kakustha (Rama, Lakshmana, Bharata and Satrughna) you all are gentle. You possess sound character. You are true to your vows. Live with your wives. Let there be no delay".



### श्लोकः
#### मूलम्
जनकस्य वच श्शृत्वा पाणीन् पाणिभिरास्पृशन्।  
चत्वारस्ते चतसृ़णां वसिष्ठस्य मते स्थिताः॥1.73.35॥

#### शब्दार्थः
ते those, चत्वारः four, जनकस्य Janaka's, वचः words, श्रुत्वा having heard, वसिष्ठस्य Vasishta's, मते consent, स्थिताः staying, पाणिभिः hands, चतसृ़णां those four sisters, पाणीन् hands, अस्पृशन् touched.

#### आङ्ग्लानुवादः
At the words of Janaka the four princes took the hands of the four sisters with their own with the consent of Vasishta .



### श्लोकः
#### मूलम्
अग्निं प्रदक्षिणीकृत्य वेदिं राजानमेव च।  
ऋषींश्चैव महात्मानस्सभार्या रघुसत्तमाः॥1.73.36॥  
यथोक्तेन तदा चक्रुर्विवाहं विधिपूर्वकम्।

#### शब्दार्थः
महात्मानः magnanimous, रघुसत्तमाः greatest in the race of Raghu, सभार्या accompanied by their wives, अग्निं sacred fire, वेदिम् altar, राजानमेव च king Janaka, ऋषींश्चैव sages also, प्रदक्षिणीकृत्य having circumabulted, यथोक्तेन in obedience to the directions, विधिपूर्वकम् in accordance with the scriptures, विवाहम् marriage, चक्रुः made.

#### आङ्ग्लानुवादः
The great, noble princes of the race of Raghu, accompanied by their wives circumambulated the altar of the sacred fire. King Janaka and the sages in obedience  
to the directions of Vasishta and in accordance with the sastras conducted the matrimonial.



### श्लोकः
#### मूलम्
काकुत्स्थैश्च गृहीतेषु ललितेषु च पाणिषु॥1.73.37॥  
पुष्पवृष्टिर्महत्यासीदन्तरिक्षात्सुभास्वरा।

#### शब्दार्थः
काकुत्स्थैः Rama, Lakshmana, Bharata and Satrughna, ललितेषु elegant, पाणिषु hands, गृहीतेषु while accepting, अन्तरिक्षात् from the sky, सुभास्वरा with immense splendour, महती great, पुष्पवृष्टिः rain of flowers, आसीत् was showered.

#### आङ्ग्लानुवादः
While the descendants of Kakustha (Rama, Lakshmana, Bharata and Satrughna) held  
the elegant hands (of Sita, Urmila, Mandavi, and Srutakirti) there was a heavy rain of bright flowers from the sky.



### श्लोकः
#### मूलम्
दिव्यदुन्दुभिनिर्घोषैर्गीतवादित्रनिस्वनैः॥1.73.38॥  
ननृतुश्चाप्सरस्सङ्घा गन्धर्वाश्च जगुः कलम्।  
विवाहे रघुमुख्यानां तदद्भुतमदृश्यत॥1.73.39॥

#### शब्दार्थः
रघुमुख्यानाम् by foremost of Raghus, विवाहे in marriage ceremony, दिव्यदुन्दुभिनिर्घोषैः with sounds of celestial ketledrums, गीतवादित्रनिस्वनैः with sounds of songs and instrumental music, अप्सरस्सङ्घाः troops of apsaras, ननृतु danced, गन्धर्वाश्च gandharvas also, कलम् in indescribable melody, जगुः sang, तत् this, अद्भुतम् wonderful, अदृश्यत was seen.

#### आङ्ग्लानुवादः
While the bridal ceremony of the foremost of Raghus was on, the apsaras danced to the tune of songs and instrumental music. Sounds of celestial kettledrums were heard. Gandharvas sang in mellifluous melody. It was an unearthly sight.



### श्लोकः
#### मूलम्
ईदृशे वर्तमाने तु तूर्योद्घुष्टनिनादिते।  
त्रिरग्निं ते परिक्रम्य ऊहुर्भार्यां महौजसः॥1.73.40॥

#### शब्दार्थः
ईदृशे in such, तूर्योद्घुष्टनिनादिते when the tunes of wind instruments were sounding, वर्तमाने when this was going on, महौजसः possessing great splendour, ते those brothers, त्रिः three times, अग्निम् fire, परिक्रम्य having gone round, र्भार्याः their consorts, ऊहुः got married.

#### आङ्ग्लानुवादः
While the celebration resounded witht he windinstruments the mighty brothers went round the fire three times with their consorts and tied their nuptial knot.



### श्लोकः
#### मूलम्
अथोपकार्यां जग्मुस्ते सभार्या रघुनन्दनाः।  
राजाऽप्यनुययौ पश्यंत्सर्षिसंघस् सबान्धवः॥1.73.41॥

#### शब्दार्थः
अथ thereafter, रघुनन्दनाः sons of Raghu, सभार्याः along with their wives, उपकार्यां towards their tents, जग्मुः went, राजापि king also, सर्षिसंघः with hosts of rishis, सबान्धवः with relations, पश्यन् seeing, अनुययौ accompanied them.

#### आङ्ग्लानुवादः
Thereafter the descendants of Raghu along with their wives departed for their tents. The king (Dasaratha) also accompanied them with hosts of rishis and relatives.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे त्रिसप्ततितमस्सर्गः॥  
Thus ends the seventythird sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/05-svayaMvaraH/073_sItArAmavivAhaH.md">
<details><summary><h2>भूषणम् ...{Loading}...</h2></summary>



यस्मिंस्तु दवसे राजा चक्रे गोदानमुत्तमम् ।  

तस्मिंस्तु दिवसे शूरो युधाजित् समुपेयिवान्  ॥  १।७३।१  ॥   

अथ सीताविवाहस्त्रिसप्ततितमे--यस्मिन्नित्यादि  ॥  १।७३।१  ॥   

  

पुत्रः केकय राजस्य साक्षाद्भरतमातुलः ।  

दृष्ट्वा पृष्ट्वा च कुशलं राजानमिदमब्रवीत्  ॥  १।७३।२  ॥   

साक्षात्पदेन भिन्नोदरमातुलोप्यस्तीति गम्यते  ॥  १।७३।२  ॥   

  

केकयाधिपती राजा स्नेहात्कुशलमब्रवीत् ।  

येषां कुशलकामो ऽसि तेषां सम्प्रत्यनामयम्  ॥  १।७३।३  ॥   

केकयाधिपतिः स्वपिता । अनामयं कुशलं विद्यत इति शेषः  ॥  १।७३।३  ॥   

  

स्वस्रीयं मम राजेन्द्र द्रष्टुकामो महीपतिः ।  

तदर्थमुपयातो ऽहमयोध्यां रघुनन्दन  ॥  १।७३।४  ॥   

श्रुत्वा त्वहमयोध्यायां विवाहार्थं तवात्मजान् ।  

मिथिलामुपयातांस्तु त्वया सह महीपते ।  

त्वरयाभ्युपयातो ऽहं द्रष्टुकामः स्वसुः सुतम्  ॥  १।७३।५  ॥   

अथ राजा दशरथः प्रियातिथिमुपस्थितम् ।  

दृष्ट्वा परमसत्कारैः पूजनार्हमपूजयत्  ॥  १।७३।६  ॥   

स्वसुरपत्यं स्वस्रीयः  ॥  १।७३।४६  ॥   

  

ततस्तामुषितो रात्रिं सह पुत्रैर्महात्मभिः ।  

प्रभाते पुनरुत्थाय कृत्वा कर्माणि कर्मवित् ।  

ऋषींस्तदा पुरस्कृत्य यज्ञवाटमुपागमत्  ॥  १।७३।७  ॥   

यज्ञवाटं यज्ञवाटसमीपम् । अत्र यज्ञवाटशब्देनोत्सवशालोच्यते । पूर्वं
यज्ञस्यान्त इत्युक्तत्वेन यज्ञस्य समाप्तत्वात् उत्तरसर्गे
दशरथानुयानोक्तेश्च  ॥  १।७३।७  ॥   

  

युक्ते मुहूर्ते विजये सर्वाभरणभूषितैः ।  

भ्रातृभिः सहितो रामः कृतकौतुकमङ्गलः ।  

वसिष्ठं पुरतः कृत्वा महर्षीनपरानपि  ॥  १।७३।८  ॥   

वसिष्ठो भगवानेत्य वैदेहमिदमब्रवीत्  ॥  १।७३।९  ॥   

युक्ते विवाहानुरूपे । विजये विजयावहे न तु विजयाख्ये, तस्यापराह्णिकत्वात्
। मुहूर्तशब्दस्य घटिकाद्वयपरत्वे विजयः पूर्वाह्ण एव भवति । पुरतः कृत्वा
उपागमदिति शेषः । कृतकौतुकमङ्गलः कृतविवाहसूत्रबन्धनरूपमङ्गलाचारः ।
"कौतुकं विषयाभोगे हस्तसूत्रे" इत्यमरः  ॥  १।७३।८,९  ॥   

  

राजा दशरथो राजन् कृतकौतुकमङ्गलैः ।  

पुत्रैर्नरवरश्रेष्ठ दातारमभिकाङ्क्षते  ॥  १।७३।१०  ॥   

दातारमिति । त्वामिति शेषः  ॥  १।७३।१०  ॥   

  

दातृप्रतिगृहीतृभ्यां सर्वार्थाः प्रभवन्ति हि ।  

स्वधर्मं प्रतिपद्यस्व कृत्वा वैवाह्यमुत्तमम्  ॥  १।७३।११  ॥   

इत्युक्तः परमोदारो वसिष्ठेन महात्मना ।  

प्रत्युवाच महातेजा वाक्यं परमधर्मवित्  ॥  १।७३।१२  ॥   

दातृप्रतिगृहीतृभ्यामिति । योग इति शेषः । सर्वार्थाः दानप्रतिग्रहादयः ।
विवाह एव वैवाह्यं कृत्वा । स्वधर्मं प्रतिज्ञारूपम्  ॥  १।७३।११,१२  ॥   

  

कः स्थितः प्रतिहारो मे कस्याज्ञा सम्प्रतीक्षते ।  

स्वगृहे को विचारो ऽस्ति यथा राज्यमिदं तव  ॥  १।७३।१३  ॥   

प्रतिहारः द्वारपालः । किमर्थं द्रुतमागमनं परिह्रियत इति भावः । यथेति ।
त्वदीयं राज्यमिव मदीयमपि राज्यं तवैव तथा च मद्गृहमात्रस्य स्वीयत्वे को
विचार इत्यर्थः  ॥  १।७३।१३  ॥   

  

कृतकौतुकसर्वस्वा वेदिमूलमुपागताः ।  

मम कन्या मुनिश्रेष्ठ दीप्ता वह्नेरिवार्चिषः  ॥  १।७३।१४  ॥   

कृतकौतुकसर्वस्वाः अनुष्ठितविवाहोपयोगि सर्वमङ्गलाचाराः  ॥  १।७३।१४  ॥   

  

सज्जो ऽहं त्वत्प्रतीक्षो ऽस्मि वेद्यामस्यां प्रतिष्ठितः ।  

अविघ्नं कुरु तां राजा किमर्थमवलम्बते  ॥  १।७३।१५  ॥   

अविघ्नं अविलम्बम् । अवलम्बते विलम्बते  ॥  १।७३।१५  ॥   

  

तद्वाक्यं जनकेनोक्तं श्रुत्वा दशरथस्तदा ।  

प्रवेशयामास सुतान् सर्वानृषिगणानपि  ॥  १।७३।१६  ॥   

श्रुत्वेति वसिष्ठप्रेरितपुरुषमुखादित्यर्थः  ॥  १।७३।१६  ॥   

  

ततो राजा विदेहानां वसिष्ठमिदमब्रवीत् ।  

कारयस्व ऋषे सर्वामृषिभिः सहधार्मिक ।  

रामस्य लोकरामस्य क्रियां वैवाहिकीं प्रभो  ॥  १।७३।१७  ॥   

तत इति । लोका रमन्ते ऽस्मिन्निति लोकरामः । तस्य  ॥  १।७३।१७  ॥   

  

तथेत्युक्त्वा तु जनकं वसिष्ठो भगवानृषिः ।  

विश्वामित्रं पुरस्कृत्य शतानन्दं च धार्मिकम्  ॥  १।७३।१८  ॥   

प्रपामध्ये तु विधिवद्वेदिं कृत्वा महातपाः ।  

अलञ्चकार तां वेदिं गन्धपुष्पैः समन्ततः  ॥  १।७३।१९  ॥   

सुवर्णपालिकाभिश्च छिद्रकुम्भैश्च साङ्कुरैः ।  

अङ्कुराढ्यैः शरावैश्च धूपपात्रैः सधूपकैः  ॥  १।७३।२०  ॥   

शङ्खपात्रैः स्रुवैः स्रुग्भिः पात्रैरर्घ्याभिपूरितैः ।  

लाजपूर्णेश्च पात्रीभिरक्षतैरभिसंस्कृतैः  ॥  १।७३।२१  ॥   

तथेत्यादि । प्रपा पानीयशालिका । अभिनवनालिकेरादिपत्ररचितमण्डप इत्यर्थः ।
सुवर्णपालिकाभिः साङ्कुराभिरिति लिङ्गविपरिणामेनानुकृष्यते । छिद्रकुम्भैः
करकैः । शङ्खपात्रैः शङ्खरूपपात्रैः । स्रुक्स्रुवौ आज्यहोमसाधनपात्रविशेषौ
। अर्घ्याभिपूरितैः अर्घ्यार्थजलपूरितैः । लाजपूर्णैः पात्रैरित्यनुषज्यते
। पात्रीभिः कार्यान्तरोपयुक्तपात्रान्तरैः । अभिसंस्कृतैः
हरिद्रालेपनादिसंस्कारवद्भिः । अलञ्चकारेति पूर्वेणान्वयः  ॥  १।७३।१८२१
 ॥   

  

दर्भैः समैः समास्तीर्य विधिवन्मन्त्रपूर्वकम् ।  

अग्निमाधाय वेद्यां तु विधिमन्त्रपुरस्कृतम् ।  

जुहावाग्नौ महातेजा वसिष्ठो भगवानृषिः  ॥  १।७३।२२  ॥   

श्रीसीताविवाहमहोत्सवघट्टः  

ततः सीतां समानीय सर्वाभरणभूषिताम् ।  

समक्षमग्नेः संस्थाप्य राघवाभिमुखे तदा ।  

अब्रवीज्जनको राजा कौसल्यानन्दवर्द्धनम्  ॥  १।७३।२३  ॥   

समै समपरिमाणैः । अत्र पाणिग्रहणात्पूर्वं होमः आभ्युदयिकः  ॥  १।७३।२२,२३
 ॥   

  

इयं सीता मम सुता सहधर्मचरी तव ।  

प्रतीच्छ चैनां भद्रं ते पाणिं गृह्णीष्व पाणिना  ॥  १।७३।२४  ॥   

अथ सौन्दर्याभिजात्यादिना सीतायाः प्रतिग्रहार्हतां वदन्
प्रतिग्रहमनुजानाति इयमिति । इयम् अपरिच्छेद्य
सौन्दर्यसौकुमार्यलावण्यादिकं प्रत्यक्षेण निर्दिशति । न केवलं प्रत्यक्षं
सौन्दर्यादिकम् । प्रत्यक्षदृष्टमप्यनुमानेन
बुभुत्समानस्यायोनिजत्वेनानुमेयं चेत्याह सीता । ऽसीता लाङ्गलपद्धतिःऽ
तज्जन्यतया तथा व्यपदेशः । इयं सीता या सिद्धाश्रमात्प्रभृति
धनुर्भङ्गादिना कुतूहलगोचरतामासादिता सेयं सीता । यद्वा सीतादर्शनदशायां
विद्युत्स्फुरणसमय इव क्वचिदप्यवयविप्रतिपत्त्यभावेन ससम्भ्रमं रामं
प्रत्याह इयं सीतेति । यद्वा "प्रासादे सा पथि पथि च सा पृष्ठतः सा पुरः
सा" इत्युक्तरीत्या अनवरतभावनाप्रकर्षेण सर्वत्र सीतायाः प्रतीयमानत्वादाह
इयं सीतेति । यद्वा यथा राम आत्मानं मानुषं मन्यते, एवं सीतापि । अतो
राघवत्वे भवत्सीतेत्याह इयं सीतेति । न केवलं सौन्दर्यमस्मदपेक्षितम्,
किन्त्वाभिजात्यं चेत्यत्राह मम सुतेति ।  

आचारप्रधानजनककुलजातायाः किं वक्तव्यमाभिजात्यमिति भावः । यद्वा मम सुता
ऽमहता तपसा रामऽ इतिवत् तुभ्यं दातुं विरचितविविधव्रतोपवासादिकस्य मम
कन्येत्यर्थः । अस्त्वियं सुन्दरी भोगार्था, धर्माचरणार्थमन्यया
भवितव्यमिति मन्येतेत्यत्राह--सहधर्मचरी तवेति । भोगार्थेयमेव
धर्माचरणार्थापीति भावः । समानो धर्मः सहधर्मः, तं चरतीति सहधर्मचरी ।
"दोषो यद्यपि तस्य स्यात् सतामेतदगर्हितम् ।" इति वक्तुस्तवानुरूपेयम् "न
कश्चिन्नापराध्यति" इति वक्तीति भावः । एवं
सौन्दर्याभिजात्यधर्माचरणशीलत्वादिमत्त्वे ऽपि त्वदनुमत्यभावान्नैनां
प्रतिगृह्णामीत्यत्राहप्रतीच्छ चैनामिति । प्रतीच्छ गृहाण । सीतायाः
रामाविनाभूततया तस्याः प्रदानानर्हत्वात् ददामीत्यनुक्तिः । भद्रं
ते--स्वतःसिद्धायाः कस्त्वं दातुमिति रामः कुप्येदिति सान्त्वयति । यद्वा
निरतिशयकन्यालक्षणशालिन्या अस्याः प्रतिग्रहे भवतः सर्वाणि मङ्गलानि
भविष्यन्तीत्यर्थः । यद्वा अनुरूपवधूवरयोः संयोगे दृष्टिदोषो भविष्यतीति
मङ्गलमाशास्ते भद्रं त इति । एवं मयानुज्ञाते
गान्धर्वराक्षसाभ्यामुद्वहेदिति भीतः प्राह--पाणिं गृह्णीष्वेति । "यदि
कामयेत स्त्रीरेव जनयेयमित्यङ्गुलीरेव गृह्णीयात्"
इत्याद्युक्तकामव्यावृत्तये पाणिमित्युक्तम् । प्रणयधारायां पादग्रहणमस्तु,
सम्प्रति पाणिं गृह्णीष्व पाणिनेति साहित्यकृतशोभाविशेषदर्शनाभिलाषेणोक्तम्
। ब्राह्मणस्यैव पाणिग्रहणम्, क्षत्रियादेः शरादिग्रहणं विहितम् अतः कथमिदं
सङ्गच्छत इति न शङ्कनीयम्, तस्यासवर्णविषयत्वात् । आह मनुः--
"पाणिग्रहणसंस्कारः सवर्णासु प्रदृश्यते । असवर्णास्वयं ज्ञेयो
विधिरुद्वाहकर्मणि । शरः क्षत्रियया ग्राह्यः प्रतोदो वैश्यकन्यया ।
वासोदशा शूद्रया तु वर्णोत्कृष्टस्य वेदने  ॥ " इति। अतः सर्ववर्णानामपि
सवर्णासु पाणिग्रहोऽस्त्येव  ॥  १।७३।२४  ॥   

  

पतिव्रता महाभागा छायेवानुगता सदा ।  

इत्युक्त्वा प्राक्षिपद्राजा मन्त्रपूतं जलं तदा  ॥  १।७३।२५  ॥   

पतिव्रतेत्यादि । भविष्यतीति शेषः, प्राक्षिपत् रामहस्त इति शेषः  ॥ 
१।७३।२५  ॥   

  

  

साधु साध्विति देवानामृषीणां वदतां तदा ।  

देवदुन्दुभिनिर्घोषः पुष्पवर्षो महानभूत्  ॥  १।७३।२६  ॥   

एवं दत्त्वा तदा सीतां मन्त्रोदकपुरस्कृताम् ।  

अब्रवीज्जनको राजा हर्षेणाभिपरिप्लुतः  ॥  १।७३।२७  ॥   

शुभनिमित्तमाह--साध्विति । वदतां वदत्सु । पुष्पवर्षः पुष्पवर्षश्च  ॥ 
१।७३।२६,२७  ॥   

  

लक्ष्मणागच्छ भद्रं ते ऊर्मिलामुद्यतां मया ।  

प्रतीच्छ पाणिं गृह्णीष्व माभूत्कालस्य पर्ययः  ॥  १।७३।२८  ॥   

तमेवमुक्त्वा जनको भरतं चाभ्यभाषत ।  

गृहाण पाणिं माण्डव्याः पाणिना रघुनन्दन  ॥  १।७३।२९  ॥   

शत्रुघ्नं चापि धर्मात्मा अब्रवीज्जनकेश्वरः ।  

श्रुतकीर्त्या महाबाहो पाणिं गृह्णीष्व पाणिना  ॥  १।७३।३०  ॥   

पर्ययः विलम्ब इत्यर्थः । भिन्नमातृकत्वात् भरतात्पूर्वं लक्ष्मणविवाहो न
दुष्यति । "पितृव्यपुत्रे सापत्ने परनारीसुतेषु वा । विवाहदानयज्ञादौ
परिवेदो न दूषणम्  ॥ " इति स्मरणात्  ॥  १।७३।२८३०  ॥   

  

सर्वे भवन्तः सौम्याश्च सर्वे सुचरितव्रताः ।  

पत्नीभिः सन्तु काकुत्स्था माभूत्कालस्य पर्ययः  ॥  १।७३।३१  ॥   

जनकस्य वचः श्रुत्वा पाणीन् पाणिभिरस्पृशन् ।  

चत्वारस्ते चतसृ़णां वसिष्ठस्य मते स्थिताः  ॥  १।७३।३२  ॥   

पत्नीभिः सहिता इति शेषः । अत्रोदकप्रदानमर्थसिद्धम् । जनकेनानुज्ञामात्रं
कृतम्, ज्येष्ठत्वात् । उदकप्रक्षेपणं तु माण्डवीश्रुतकीर्त्योः
कुशध्वजेनैव । तदाह याज्ञवल्क्यः-- "पिता पितामहो भ्राता सकुल्यो जननी तथा
। कन्याप्रदः पूर्वनाशे प्रकृतिस्थः परः परः  ॥ " इति  ॥  १।७३।३१,३२  ॥   

  

अग्निं प्रदक्षिणीकृत्य वेदिं राजानमेव च ।  

ऋषींश्चैव महात्मानः सभार्या रघुसत्तमाः ।  

यथोक्तेन तदा चक्रुर्विवाहं विधिपूर्वकम्  ॥  १।७३।३३  ॥   

अग्निमिति । अत्रैकस्यां वेदिकायां एकस्मिन्नेवाग्नौ वसिष्ठो जुहाव
तेनैवमेकमग्निं सर्वे स्वस्वभार्यापाणीन् गृहीत्वा प्रदक्षिणीकृत्य
चक्रुरित्युत्तरत्रान्वयः । राजानं जनकम्, यथोक्तेन शास्त्रोक्तप्रकारेण ।
विधिपूर्वकं कल्पसूत्रपूर्वकम् । विवाहं विवाहकर्म । तदा तस्मिन्काले ।
चक्रुः स्वसूत्रानुरोधेन प्रत्येकं पाणिग्रहणहोमं चक्रुरित्यर्थः । पूर्वं
वसिष्ठेन होमवचनमाभ्युदयिककर्मपरम् । अग्निप्रतिष्ठापनपूर्वकं विवाहहोमो
ऽत्रोच्यते । पाणिग्रहणानन्तरमग्निं ब्राह्मणान् दातारं जनकं च
प्रदक्षिणीकृत्य स्वकल्पोक्तविधानेन प्रत्येकमग्निं प्रतिष्ठाप्य
विवाहहोमांश्चक्रुरित्यर्थः  ॥  १।७३।३३  ॥   

  

पुष्पवृष्टिर्महत्यासीदन्तरिक्षात्सुभास्वरा ।  

दिव्यदुन्दुभिनिर्घोषैर्गीतवादित्रनिस्वनैः  ॥  १।७३।३४  ॥   

सीताप्रदानकालिकशुभं निमित्तमुक्तम् । अथ सर्वसाधारण्येन
विवाहकर्मकालिकशुभनिमित्तानि दर्शयति--पुष्पवृष्टिरिति  ॥  १।७३।३४  ॥   

  

ननृतुश्चाप्सरस्सङ्घा गन्धर्वाश्च जगुः कलम् ।  

विवाहे रघुमुख्यानां तदद्भुतमदृश्यत  ॥  १।७३।३५  ॥   

तत् पुष्पवृष्ट्यादिकम्  ॥  १।७३।३५  ॥   

  

ईदृशे वर्तमाने तु तूर्योद्घुष्टनिनादिते ।  

त्रिरग्निं ते परिक्रम्य ऊहुर्भार्या महौजसः  ॥  १।७३।३६  ॥   

अथ लाजहोमपूर्वकं स्वस्वाग्निप्रदक्षिणत्रयं दर्शयति--ईदृश इति । ईदृशे
पूर्वोक्तरूपे । तूर्याणां नृत्यगीतवाद्यानाम् । उद्घुष्टेन उद्घोषणेन ।
निनादिते नादे प्रतिध्वनिरूपे वर्तमाने । अग्निं स्वस्वाग्निं ।
त्रिःपरिक्रम्य ऊहुः विवाहं निर्वर्तयामासुः  ॥  १।७३।३६  ॥   

  

अथोपकार्यां जग्मुस्ते सभार्या रघुनन्दनाः ।  

राजाप्यनुययौ पश्यन् सर्षिसङ्घः सबान्धवः  ॥  १।७३।३७  ॥   

इत्यार्षे श्रीरामायणे वाल्मीकीये आदिकाव्ये बालकाण्डे त्रिसप्ततितमः सर्गः
 ॥  ७३  ॥   

राजा दशरथः । पश्यन् सभार्यान् पुत्रानित्यर्थः  ॥  १।७३।३७  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने त्रिसप्ततितमः सर्गः  ॥  ७३  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/05-svayaMvaraH/073_sItArAmavivAhaH.md">
<details><summary><h2>शिरोमणी ...{Loading}...</h2></summary>



यस्मिन्निति । यस्मिन्दिवसे राजा दशरथः उत्तमं गोदानं चक्रे तस्मिन्नेव
दिवसे समुपेयिवान् आगतः वीरः केकयराजस्य साक्षादेव पुत्रः भरतमातुलो
युधाजित् राजानं दशरथं दृष्ट्वा कुशलं पृष्ट्वा चेदं वचनमब्रवीत् ।
श्लोकद्वयमेकान्वयि तुशब्दावेवार्थौ  ॥  १।७३।१,२  ॥   

  

तद्वचनमेवाह केकय इति । केकयाधिपतिः । राजा स्नेहात्कुशलं
भवत्कुशलमहमाकाङ्क्षे इत्यादिवचनमब्रवीत् । येषां केकयानां अस्माकं त्वं
कुशलकामो ऽसि तेषां सम्प्रतीदानीमनामयं कुशलमस्ति । ऽपटोलपत्रं पित्तघ्नं
नाडी तस्य कफावहाऽ इतिवत् सर्वनाम्ना विशेषणीभूतकेकयपरामर्शः  ॥  १।७३।३
 ॥   

  

स्वस्रीयमिति । हे रघुनन्दन हे राजेन्द्र महीपतिर्मत्पिता मम स्वस्रीयं
मद्भगिनीपुत्रं भरतं द्रष्टुकामस्तदर्थं तदानयनार्थमहमयोध्यामुपयातः
प्राप्तः  ॥  १।७३।४  ॥   

  

श्रुत्वेति । हे महीपते विवाहार्थं त्वया तुशब्देन विश्वामित्रेण सह
मिथिलामुपयातान्प्राप्तांस्तवात्मजानयोध्यायां श्रुत्वैव अहं न जहाति
चित्तं तत्रैव सर्वदा तिष्ठतीत्यर्थः तं स्वसुः सुतं द्रष्टुकामो ऽहं
त्वरया अभ्युपयातः । सार्धश्लोक एकान्वयी तुशब्द एवार्थे नञ्पूर्वकजहातेः
कर्तरि कः । न हीयते चित्तेन त्यज्यते ऽसावित्यर्थे तु कर्मणि को बोध्यः अत
एवाहमित्यनेन न पौनरुक्त्यम्  ॥  १।७३।५  ॥   

  

अथेति । अथ युधाजित्सम्भाषणानन्तरं राजा दशरथः उपस्थितं प्राप्तं पूजनार्हं
प्रियातिथिं युधाजितं दृष्ट्वा परमसत्कारैरपूजयत्  ॥  १।७३।६  ॥   

  

तत इति । ततः कृतयुधाजित्सत्कृत्यनन्तरं महात्मभिः पुत्रैः सह तां
रात्रिमुषित आसीदिति शेषः  ॥  १।७३।७  ॥   

  

प्रभाते इति । तदा तस्मिन्प्रभाते काले पुनः उत्थाय कर्माणि कृत्वा
ऋषीन्पुरस्कृत्य तत्त्वविद्दशरथः यज्ञवाटमुपागमत्  ॥  १।७३।८  ॥   

  

युक्ते इति । युक्ते विवाहयोग्ये विजये मुहूर्ते सति सर्वाभरणभूषितैः
भ्रातृभिः सहितः कृतकौतुकमङ्गलः कृतं कौतुकमङ्लं यस्य सः रामः
वशिष्ठमपरान्महर्षीनपि पुरतः अग्रे कृत्वोपागमदिति पूर्वेणान्वयः  ॥  १।७३।९
 ॥   

  

वशिष्ठमिति । भगवान्समर्थो वशिष्ठः वैदेहमेत्य प्राप्य इदमब्रवीत्  ॥ 
१।७३।१०  ॥   

  

तद्वचनमेवाह राजेति । हे राजन् कृतकौतुकमङ्गलैः पुत्रैः सहितः नरवरश्रेष्ठो
राजा दशरथः दातार कन्यादानकर्तारं भवन्तमभिकाङ्क्षते द्रष्टुमिति शेषः  ॥ 
१।७३।११  ॥   

  

अभिकाङ्क्षणे हेतुं वदन्नाह दात्रिति । दातृप्रतिग्रहीतृभ्यामेव सर्वार्थाः
दानसन्तानाः सम्भवन्ति अतः उत्तमं वैवाह्यं विवाहं कृत्वा स्वधर्मं
परमदातृत्वं प्रतिपद्यस्व प्राप्नुहि । हिशब्द एवार्थे
ब्राह्मणादित्वात्स्वार्थे ष्यञ्  ॥  १।७३।१२  ॥   

  

इतीति । महात्मना वशिष्ठेन इति अनेन प्रकारेणोकतः परमोदारः महातेजाः
परमधर्मवितृ जनकः वाक्यं प्रत्युवाच  ॥  १।७३।१३  ॥   

  

तद्वाक्यमेवाह क इति । मे मम प्रतिहारो द्वारपालः कः स्थितः यन्निवारितो
नेहायातीति शेषः । न प्रतिहारः कश्चिदिति चेत् तर्हि कस्याज्ञां
सम्प्रतीक्षते इहागमनायेति शेषः । ननु विचारमन्तरा कथमत्रागमनं स्यादित्यत
आह स्वगृहे विचारः को ऽस्ति स्वगृहागमनाय विचारो न कर्तव्पय इत्यर्थः ।
स्वगृहत्वं प्रतिपादयति इदं राज्यं यथावत्तवास्ति एतेन यदि राज्यं तव तर्हि
गृहं तवेति किं वक्तव्यमिति काव्यार्थापत्तिरलङ्कारो ध्वनितः  ॥  १।७३।१४
 ॥   

  

स्वस्यातीव विवाहापेक्षितत्वं बोधयन्नाह कृतेति । हे मुनिश्रेष्ठ
कृतकौतुकसर्वस्वाः कृतं कौतुकं कौतुकोपलक्षितविवाहोचितबद्धहस्तसूत्राद्येव
सर्वस्वं याभिः ता वेदीमूलमुपागताः प्राप्ताः वह्नेरर्चिषा प्रकाशेनेव
दीप्ता प्रकाशिता मम कन्याः सन्तीति शेषः  ॥  १।७३।१५  ॥   

  

सद्य इति । सद्यो ऽस्मिन् काले अस्यां वेद्यां प्रतिष्ठितः स्थितः
त्वत्प्रतीक्षः त्वत्कर्मकप्रतीक्षावानहमस्मि अतः अविघ्नं यथा भवति तथा
सर्वं विवाहसम्बन्धि कर्म क्रियतामेव किमर्थं विलम्ब्यते भवद्भिरिति शेषः ।
हिशब्द एवार्थे  ॥  १।७३।१६  ॥   

  

तदिति । तदा जनकोक्त्युत्तरकाले जनकेनोक्तं तद्वाक्यं दशरथः श्रुत्वा
दूतमुखादवगत्य सर्वान् सुतान् ऋषिगणानपि प्रवेशयामास जनकगृहे इति शेषः  ॥ 
१।७३।१७  ॥   

  

तत इति । ततः दशरथागमनानन्तरं विदेहानां राजा जनकः वशिष्ठमिदमब्रवीत् ।
अर्धं पृथक् । तद्वाक्यमेवाह कारयस्वेति । हे ऋषे हे धार्मिक हे प्रभो
लोकरामस्य रामस्य वैवाहिकीं सर्वां क्रियामृषिभिः सह त्वं कारयस्व  ॥ 
१।७३।१८  ॥   

  

तथेति । भगवान् ऋषिर्महातपा वशिष्ठः जनकं तथा इत्युक्त्वा धार्मिकं
विश्वामित्रं शतानन्दं च पुरस्कृत्य प्रपामध्ये
प्रपासदृशशैत्यादिविशिष्टमण्डपं तन्मध्ये एव विधिवत् वेदीं कृत्वा समन्ततः
चतुर्दिक्षु गन्धपुष्पैः सुवर्णपालिकाभिश्च साङ्कुरैः छिद्रकुम्भैः करकैश्च
अङ्कुराढ्यैः अङ्कुरपूर्णैः शरावैश्च सधूपकैर्धूपपात्रैश्च शङ्खपात्रै
शङ्खान्येव पात्राणि तैश्च स्रुवैः आज्यहवनसाधनभूतपात्रविशेषैश्च स्रुग्भिः
तत्पात्रविशेषैश्च अर्घ्याभिपूरितैः अर्घजलपूर्णैः लाजपूर्णैः पात्रैश्च
पात्रीभिस्तत्रा पयुक्ताल्पपात्रैश्च
संस्कृतैर्दध्यादिकृतसंस्कारविशिष्टैरक्षतैरपि तां वेदीमलञ्चकार ।
श्लोकचतुष्टयमेकान्वयि  ॥  १।७३।१९२२  ॥   

  

दर्भैरिति । समैर्न्यूनाधिकरहितैः शास्त्रोक्तपरिमाणविशिष्टैरित्यर्थः ।
दर्भैः विधिवन्मन्त्रपूर्वकमेव समास्तीर्य वेद्यां विधिमन्त्रपुरस्कृतं यथा
स्यात्तथा अग्निमाधाय महातेजा ऋषिसत्तमो वशिष्ठः अग्नौ जुहाव । तुशब्द
एवार्थे  ॥  १।७३।२३,२४  ॥   

  

तत इति । तदा हवनानन्तरकाले सर्वाभरणभूषितां सीतां समानीय राघवाभिमुखे
रामसम्मुखे अग्नेः समक्षं संस्थाप्य ततः वैवाहिककर्मविस्तारकारयिता राजा
जनकः कौशल्यानन्दवर्धनं राममब्रवीत्  ॥  १।७३।२५  ॥   

  

तद्वचनमेवाह इयमिति । मम सुता इयं सीता तव सहधर्मचरी सहैव धर्मं चरति सा
स्यादिति शेषः । अतः एनां प्रतीच्छ स्वकीयात्वेन स्वीकुरु ।
स्वीकारप्रकारमाह पाणिना स्वकरेण पाणिमस्याः करं गृह्णीष्व ते भद्रम् । चो
हेतौ  ॥  १।७३।२६  ॥   

  

पतिव्रतेति । पतिव्रता महाभागा तव छाया इवानुगता सदा भविष्यतीति शेषः ।
राजा जनकः तदा तस्मिन्काले इत्युक्त्वा मन्त्रपूतं कन्यादानमन्त्रेण पूततां
प्राप्तं जलं प्राक्षिपद्रामकरे दत्तवान्  ॥  १।७३।२७  ॥   

  

साध्विति । तदा जनककृतकन्यादानोत्तरकाले साधु साधु इति वदतां देवानामृषीणां
च देवदुन्दुभिनिर्घोषैः देवसम्बन्धिदुन्दुभिनिःस्वनैः सह महान् पुष्पवर्षो
ऽभूत्  ॥  १।७३।२८  ॥   

  

एवमिति । मन्त्रोदकपुरस्कृतां दानकालोचितमन्त्रयुक्तोदकेन पुरस्कृतां तां
सीतां सुतामेवमुक्तप्रकारेण दत्त्वा हर्षेण अभिपरिप्लुतः व्याप्तः राजा
जनकः अब्रवीत्  ॥  १।७३।२९  ॥   

  

तद्वचनमेवाह लक्ष्मणेति । हे लक्ष्मण त्वमागच्छ ते भद्रं मया मत्प्रेरणया
उद्यतां भवन्तं स्वीकर्तुमुद्युक्तामूर्मिलां प्रतीच्छ स्वकीयात्वेन
स्वीकुरु अत एव प्राणिं गृह्णीष्व स्वीकारसूचकपाणिग्रहणं कुरु कालस्य
पर्ययः विरूम्बो मा भूत्  ॥  १।७३।३०  ॥   

  

तमिति । तं लक्ष्मणमेवमुक्त्वा जनकः भरतमप्यभ्यभाषत । तद्भाषणमेवाह हे
रघुनन्दन माण्डव्याः पाणिं पाणिना स्वहस्तेन गृहाण । चो ऽप्यर्थे  ॥ 
१।७३।३१  ॥   

  

शत्रुघ्नमिति । धर्मात्मा मिथिलेश्वरो जनकः शत्रुघ्नमप्यब्रवीत् ।
तद्वचनमेवाह हे महाबाहो श्रुतकीर्त्याः पाणिं पाणिना त्वमपि गृह्णीष्व । चो
ऽप्यर्थे  ॥  १।७३।३२  ॥   

  

उपसंहरन्नाह सर्व इति । हे काकुत्स्थाः यतः सर्वे भवन्तः सौम्याः सर्वे
सुचरितव्रताश्च ततः पत्नीभिः सहिताः सन्तु कालस्य पर्ययो मा भूत्  ॥ 
१।७३।३३  ॥   

  

जनकस्येति । जनकस्य वचो वचनं श्रुत्वा पाणीन् स्वस्वपत्नीकरान् पाणिभिः
स्वस्वकरैः अस्पृशन् लक्ष्मणादय इति शेषः । ततः पाणिस्पर्शानन्तरं
सहभार्याः भार्यासहिताः महात्मानः रघत्तमाः यथोक्तेन विधिना अग्निं वेदीं च
राजानं च ऋषींश्च प्रदक्षिणं कृत्वा विधिपूर्वकं विवाहमवशिष्टविवाहक्रियां
चक्रुः । श्लोकद्वयमेकान्वयि  ॥  १।७३।३४  ॥   

  

पुष्येति । दिव्यदुन्दुभिनिर्घोषादिभिः सह सुभास्वरा महती पुष्पवृष्टिः
अन्तरिक्षादासीत्  ॥  १।७३।३५  ॥   

  

ननृतुरिति । रघुमुख्यानां विवाहे अप्सरःसङ्घाः ननृतुः गन्धर्वाश्च कलं
मनोहरं जगुः । तत्पुष्पवृष्ट्यादि सर्वमद्भुतं विलक्षणमेवाभवत् । इवशब्द
एवार्थे  ॥  १।७३।३६  ॥   

  

विवाहविधिमुपसंहरन्नाह ईदृश इति । तूर्योर्द्घृष्टनिनादिते तूर्योद्घुष्टं
तूर्यशब्दः निनादितं तत्प्रतिध्वनिश्च तयोः समाहारः तस्मिन् ईदृशे वर्तमाने
सत्येव अग्निं त्रिः परिक्रम्य महौजसः ते रामादयः भार्याः
स्वस्वनित्यपत्नीः ऊहुः स्वस्ववामभागं निन्युः । तुशब्द एवार्थे  ॥  १।७३।३७
 ॥   

  

अथेति । सभार्याः ते रघुनन्दनाः उपकार्यां पटरचितगृहमथ जग्मुः मङ्गलगमनं
चक्रुः, सर्षिसङ्घः सबान्धवो राजा दशरथो़ ऽपि पश्यन् सदारपुत्रान्
अवलोकमानः अनुययौ  ॥  १।७३।३८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
त्रिसप्ततितमः सर्गः  ॥  १।७३  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/05-svayaMvaraH/073_sItArAmavivAhaH.md">
<details><summary><h2>तिलकम् ...{Loading}...</h2></summary>



समुपेयिवान् । दशरथमिति शेषः  ॥  १।७३।१,२  ॥   

  

केकयाधिपतिर्युधाजित्पिता कुशलमब्रवीदिति । युष्मान्प्रतीति शेषः ।
येषामस्माकं त्वं कुशलकामो ऽसि तेषामस्माकं सम्प्रत्यनामयमिति चाब्रवीत्  ॥ 
१।७३।३  ॥   

  

आगमनप्रयोजनमाह स्वस्रीयमिति । स्वस्रीयम् भरतम्  ॥  १।७३।४,५  ॥   

  

अयोध्यायामदृष्ट्वा भरतं द्रष्टुकाम इहाभ्युपयात इत्यन्वयः  ॥  १।७३।६,७
 ॥   

  

यज्ञवाटम् यज्ञशालाद्वारम्  ॥  १।७३।८  ॥   

  

युक्ते इत्यादि सार्धश्लोकस्योपागमदिति पूर्वेणान्वयः । युक्ते
शुभलग्नादियुक्ते । विजये तदाख्ये  ॥  १।७३।९  ॥   

  

एत्य यज्ञवाटान्तर्वर्तिनं वैदेहम्  ॥  १।७३।१०  ॥   

  

दातारं दातुस्तवाज्ञां प्रवेष्टुमाकाङ्क्षते  ॥  १।७३।११  ॥   

  

दातृप्रतिग्रहीतृभ्याम् । योगे इति शेषः । सर्वार्था दानधर्माः । हि यतो
ऽतः । उत्तमं वैवाह्यम् । आर्षः ष्यञ् । विवाहोपयोगिलौकिकालौकिकं कर्म
कृत्वा ततः स्वधर्मं प्रवेशाज्ञादानरूपं प्रतिपद्यस्व । तावद्द्वार्येव
तिष्ठाम इति भावः  ॥  १।७३।१२  ॥   

  

परमोदारः परमदाता  ॥  १।७३।१३  ॥   

  

प्रतिहारो द्वारपालः । येन राजागमनं प्रतिबध्यते इति शेषः । यथेदं मम
राज्यं तथा तव । तत्र स्वगृहे प्रवेशे को विचार इत्यर्थः  ॥  १।७३।१४  ॥   

  

अपि च कृतस्वकर्तव्येन मयैव युष्मत्प्रतीक्षा क्रियत इत्याह कृतेति । कृतं
कौतुकसर्वस्वं वैवाहिककृत्स्नमङ्गलानुष्ठानं यासां ताः । वेदिमूलम्
वेदिसमीपम्  ॥  १।७३।१५  ॥   

  

सद्यो ऽस्मिन्काले । त्वां प्रतीक्षत इति त्वत्प्रतीक्षः । अविघ्नमविलम्बं
यथा तथा सर्वं विवाहकर्म भवता क्रियताम् । किमर्थं द्वार्यवस्थानेन
विलम्ब्यते । भवतेति शेषः  ॥  १।७३।१६  ॥   

  

श्रुत्वा वसिष्ठमुखात्  ॥  १।७३।१७  ॥   

  

सर्वां वैवाहिकीमित्युत्तरेणान्वयः  ॥  १।७३।१८  ॥   

  

लोकरामस्य । लोकप्रियस्येति यावत्  ॥  १।७३।१९  ॥   

  

प्रपामध्ये यज्ञशालामध्ये इति कतकः । प्रपा मण्डप इत्यन्ये ।
तृष्णाशामकत्वेन प्रपात्वारोपः । वेदिम् विवाहवेदिम् । इयं वेदिरग्न्यर्था
 ॥  १।७३।२०  ॥   

  

सुवर्णपालिकाभिः । साङ्कुराभिरित्यनुकर्षः ।
चित्रकुम्भैर्नानावर्णादियुतकुम्भैः "अच्छिद्रकुम्भैः" इति पाठे
स्फुटनादिदोषरहितैः स्वर्णकुम्भैरित्यर्थ इति कतकः । अच्छिद्रकुम्भैः
करकैरिति तीर्थः  ॥  १।७३।२१  ॥   

  

अर्घ्यादिपूजितैस्तद्युक्तैः  ॥  १।७३।२२  ॥   

  

लाजपूर्णैश्च पात्रीभिरित्यार्षम् । संस्कृतैर्हरिद्रालेपादिसंस्कारवद्भिः
। समैः समप्रमाणैः । समास्तीर्य । वेदिमिति शेषः  ॥  १।७३।२३  ॥   

  

विधिना कल्पोक्ततन्त्रकलापेन मन्त्रैश्च पुरस्कृतम् । हविरिति शेषः ।
विवाहहोमादीनां वरकृत्यत्वात्तत्पुरोहितो वसिष्ठो जुहाव  ॥  १।७३।२४  ॥   

  

अग्नेः समक्षं राघवाभिमुखदेशे संस्थाप्येत्यन्वयः  ॥  १।७३।२५  ॥   

  

इयं त्वद्भुजवीर्यनिर्जिता मम सुतेत्याभिजात्यसूचनम् । सहधर्मचरी । अनेन
यत्कर्तव्यं तदनया सहेति स्मारितम्  ॥  १।७३।२६  ॥   

  

प्रतीच्छ प्रतिगृहाण । तदुपयोगित्वेन पाणिना पाणिं गृह्णीष्व । पाणिगृहीती
हि सर्वथानतिक्रमणीयेत्येवमुक्तम् । छायेवानुगता भविष्यतीत्यन्वयः  ॥ 
१।७३।२७  ॥   

  

मन्त्रपूतं कन्यादानमन्त्रेण पूतं जलं प्राक्षिपत् । रामहस्ते इति शेषः ।
वदताम् । शब्द आसीदिति शेषः  ॥  १।७३।२८  ॥   

  

दानीयमन्त्रोदकाभ्यां पुरस्कृताम्  ॥  १।७३।२९  ॥   

  

उद्यताम् दातुं कृतनिश्चयाम्  ॥  १।७३।३०  ॥   

  

प्रतीच्छेत्यादि प्राग्व्याख्यातम् । ज्येष्ठाद्भरतात्पूर्वं
लक्ष्मणपाणिग्रहस्तु भिन्नोदरत्वान्न दोषाय  ॥  १।७३।३१,३२  ॥   

  

सुचरितं व्रतं ब्रह्मचर्यादि यैः  ॥  १।७३।३३  ॥   

  

पत्नीभिः सहिताः सन्तु । भवन्तु इत्यप्थर्यः  ॥  १।७३।३४  ॥   

  

वेदिम् विवाहवेदिम् । राजानम् जनकम्  ॥  १।७३।३५  ॥   

  

ऋषींश्चापि । प्रदक्षिणं कृत्वेति शेषः । यथोक्तेन शास्त्रोक्तेन प्रकारेण
। विवाहं तत्कृत्यशेषः होमादि  ॥  १।७३।३६,३७  ॥   

  

तदद्भुतं दुन्दुभिनिर्घोषादिसहितपुष्पवृष्ट्यादि  ॥  १।७३।३८  ॥   

  

तूर्याणां यदुद्घुष्टं घोषस्तन्निनादिते काले । त्रिरग्निमित्युपसंहारेण
पुनर्वादः  ॥  १।७३।३९  ॥   

  

उपकार्यम् शिबिरम् । पश्यन्वधूवरसम्बन्धकल्याणम्  ॥  १।७३।४०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
त्रिसप्ततितमः सर्गः  ॥  ७३  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/05-svayaMvaraH/073_sItArAmavivAhaH.md">
<details><summary><h2>द्राविडपाठः ...{Loading}...</h2></summary>


यस्मिंस्तु दवसे राजा चक्रे गोदानमुत्तमम्।  
तस्मिंस्तु दिवसे शूरो युधाजित् समुपेयिवान् ॥ 1.73.1 ॥   
पुत्रः केकय राजस्य साक्षाद्भरतमातुलः।  
दृष्ट्वा पृष्ट्वा च कुशलं राजानमिदमब्रवीत् ॥ 1.73.2 ॥   
केकयाधिपती राजा स्नेहात्कुशलमब्रवीत्।  
येषां कुशलकामोऽसि तेषां सम्प्रत्यनामयम् ॥ 1.73.3 ॥   
स्वस्रीयं मम राजेन्द्र द्रष्टुकामो महीपतिः।  
तदर्थमुपयातोऽहमयोध्यां रघुनन्दन ॥ 1.73.4 ॥   
मिथिलामुपयातांस्तु त्वया सह महीपते।  
त्वरयाभ्युपयातोऽहं द्रष्टुकामः स्वसुः सुतम् ॥ 1.73.5 ॥   
अथ राजा दशरथः प्रियातिथिमुपस्थितम्।  
दृष्ट्वा परमसत्कारैः पूजनार्हमपूजयत् ॥ 1.73.6 ॥   
प्रभाते पुनरुत्थाय कृत्वा कर्माणि कर्मवित्।  
ऋषींस्तदा पुरस्कृत्य यज्ञवाटमुपागमत् ॥ 1.73.7 ॥   
भ्रातृभिः सहितो रामः कृतकौतुकमङ्गलः।  
वसिष्ठं पुरतः कृत्वा महर्षीनपरानपि ॥ 1.73.8 ॥   
वसिष्ठो भगवानेत्य वैदेहमिदमब्रवीत् ॥ 1.73.9 ॥   
राजा दशरथो राजन् कृतकौतुकमङ्गलैः।  
पुत्रैर्नरवरश्रेष्ठ दातारमभिकाङ्क्षते ॥ 1.73.10 ॥   
दातृप्रतिगृहीतृभ्यां सर्वार्थाः प्रभवन्ति हि।  
स्वधर्मं प्रतिपद्यस्व कृत्वा वैवाह्यमुत्तमम् ॥ 1.73.11 ॥   
इत्युक्तः परमोदारो वसिष्ठेन महात्मना।  
प्रत्युवाच महातेजा वाक्यं परमधर्मवित् ॥ 1.73.12 ॥   
कः स्थितः प्रतिहारो मे कस्याज्ञा सम्प्रतीक्षते।  
स्वगृहे को विचारोऽस्ति यथा राज्यमिदं तव ॥ 1.73.13 ॥   
कृतकौतुकसर्वस्वा वेदिमूलमुपागताः।  
मम कन्या मुनिश्रेष्ठ दीप्ता वह्नेरिवार्चिषः ॥ 1.73.14 ॥   
सज्जोऽहं त्वत्प्रतीक्षोऽस्मि वेद्यामस्यां प्रतिष्ठितः।  
अविघ्नं कुरु तां राजा किमर्थमवलम्बते ॥ 1.73.15 ॥   
तद्वाक्यं जनकेनोक्तं श्रुत्वा दशरथस्तदा।  
प्रवेशयामास सुतान् सर्वानृषिगणानपि ॥ 1.73.16 ॥   
कारयस्व ऋषे सर्वामृषिभिः सहधार्मिक।  
रामस्य लोकरामस्य क्रियां वैवाहिकीं प्रभो ॥ 1.73.17 ॥   
तथेत्युक्त्वा तु जनकं वसिष्ठो भगवानृषिः।  
विश्वामित्रं पुरस्कृत्य शतानन्दं च धार्मिकम् ॥ 1.73.18 ॥   
प्रपामध्ये तु विधिवद्वेदिं कृत्वा महातपाः।  
अलञ्चकार तां वेदिं गन्धपुष्पैः समन्ततः ॥ 1.73.19 ॥   
सुवर्णपालिकाभिश्च छिद्रकुम्भैश्च साङ्कुरैः।  
अङ्कुराढ्यैः शरावैश्च धूपपात्रैः सधूपकैः ॥ 1.73.20 ॥   
शङ्खपात्रैः स्रुवैः स्रुग्भिः पात्रैरर्घ्याभिपूरितैः।  
लाजपूर्णेश्च पात्रीभिरक्षतैरभिसंस्कृतैः ॥ 1.73.21 ॥   
अग्निमाधाय वेद्यां तु विधिमन्त्रपुरस्कृतम्।  
जुहावाग्नौ महातेजा वसिष्ठो भगवानृषिः ॥ 1.73.22 ॥   
समक्षमग्नेः संस्थाप्य राघवाभिमुखे तदा।  
अब्रवीज्जनको राजा कौसल्यानन्दवर्द्धनम् ॥ 1.73.23 ॥   
इयं सीता मम सुता सहधर्मचरी तव।  
प्रतीच्छ चैनां भद्रं ते पाणिं गृह्णीष्व पाणिना ॥ 1.73.24 ॥   
पतिव्रता महाभागा छायेवानुगता सदा।  
इत्युक्त्वा प्राक्षिपद्राजा मन्त्रपूतं जलं तदा ॥ 1.73.25 ॥   
साधु साध्विति देवानामृषीणां वदतां तदा।  
देवदुन्दुभिनिर्घोषः पुष्पवर्षो महानभूत् ॥ 1.73.26 ॥   
एवं दत्त्वा तदा सीतां मन्त्रोदकपुरस्कृताम्।  
अब्रवीज्जनको राजा हर्षेणाभिपरिप्लुतः ॥ 1.73.27 ॥   
लक्ष्मणागच्छ भद्रं ते ऊर्मिलामुद्यतां मया।  
प्रतीच्छ पाणिं गृह्णीष्व माभूत्कालस्य पर्ययः ॥ 1.73.28 ॥   
तमेवमुक्त्वा जनको भरतं चाभ्यभाषत।  
गृहाण पाणिं माण्डव्याः पाणिना रघुनन्दन ॥ 1.73.29 ॥   
शत्रुघ्नं चापि धर्मात्मा अब्रवीज्जनकेश्वरः।  
श्रुतकीर्त्या महाबाहो पाणिं गृह्णीष्व पाणिना ॥ 1.73.30 ॥   
सर्वे भवन्तः सौम्याश्च सर्वे सुचरितव्रताः।  
पत्नीभिः सन्तु काकुत्स्था माभूत्कालस्य पर्ययः ॥ 1.73.31 ॥   
जनकस्य वचः श्रुत्वा पाणीन् पाणिभिरस्पृशन्।  
चत्वारस्ते चतसॄणां वसिष्ठस्य मते स्थिताः ॥ 1.73.32 ॥   
ऋषींश्चैव महात्मानः सभार्या रघुसत्तमाः।  
यथोक्तेन तदा चक्रुर्विवाहं विधिपूर्वकम् ॥ 1.73.33 ॥   
पुष्पवृष्टिर्महत्यासीदन्तरिक्षात्सुभास्वरा।  
दिव्यदुन्दुभिनिर्घोषैर्गीतवादित्रनिस्वनैः ॥ 1.73.34 ॥   
ननृतुश्चाप्सरस्सङ्घा गन्धर्वाश्च जगुः कलम्।  
विवाहे रघुमुख्यानां तदद्भुतमदृश्यत ॥ 1.73.35 ॥   
ईदृशे वर्तमाने तु तूर्योद्घुष्टनिनादिते।  
त्रिरग्निं ते परिक्रम्य ऊहुर्भार्या महौजसः ॥ 1.73.36 ॥   
अथोपकार्यां जग्मुस्ते सभार्या रघुनन्दनाः।  
राजाप्यनुययौ पश्यन् सर्षिसङ्घः सबान्धवः ॥ 1.73.37 ॥   

</details>
</div>
