+++
title = "०१"

+++
श्रीमन्महर्षिवेदव्यासप्रणीतं  
श्रीमार्कण्डेयपुराणम्  
प्रथमोऽध्यायः  
आरम्भमङ्गलम्  
यद्योगिभिर्भवभयार्तिविनाशयोग्यम्  
आसाद्य वन्दितमतीव विवक्तचित्तैः  ।  
तद्वः पुनातु हरिपादसरोजयुग्मम्  
अविर्भवत्क्रमविलङ्घितभूर्भुवः स्वः  ॥ म.१ ॥  
पायात्स वः सकलकल्मषभेददक्षः  
क्षीरोदकुक्षिफणिभोगनिविष्टमूर्तिः  ।  
श्वासावधूतसलिलोत्कणिकाकरालः  
सिन्धुः प्रनृत्यमिव यस्य करोति सङ्गात् ॥ म.२ ॥  
नारायणं समस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत् ॥ म.३ ॥  

तपः स्वाध्यायनिरतं मार्कण्डेयं महामुनिम्  ।  
व्यासशिष्यो महातेजा जैमिनिः पर्यपृच्छत  ॥ १.१ ॥  
भगवन् भारताख्यानं व्यासेनोक्तं महात्मना  ।  
पूर्णमस्तमलैः शुभ्रैर्नानाशास्त्रसमुच्चयैः  ॥ १.२ ॥  
जातिशुद्धिसमायुक्तं साधुशब्दोपशोभितम्  ।  
पूर्वपक्षोक्तिसिद्धान्तपरिनिष्ठासमन्वितम्  ॥ १.३ ॥  
त्रिदशानां यथा विष्णुर्द्विपदां ब्राह्मणो यथा  ।  
भूषणानाञ्च सर्वेषां यथा चूडामणिर्वरः  ॥ १.४ ॥  
यथायुधानां कुलिशमिन्द्रियाणां यथा मनः  ।  
तथेह सर्वशास्त्रणां महाभारतमुत्तमम्  ॥ १.५ ॥  
अत्रार्थश्चैव धर्मश्च कामो मोक्षश्च वर्ण्यते  ।  
परस्परानुबन्धाश्च सानुबन्धाश्च ते पृथक् ॥ १.६ ॥  
धर्मशास्त्रमिदं श्रेष्ठमर्थशास्त्रमिदं परम्  ।  
कामशास्त्रमिदं चाग्र्यं मोक्षशास्त्रं तथोत्तमम्  ॥ १.७ ॥  
चतुराश्रमधर्माणामाचारस्थितिसाधनम्  ।  
प्रोक्तमेतन्महाभाग वेदव्यासेन धीमता  ॥ १.८ ॥  
तथा तात कृतं ह्येतद्व्यासेनोदारकर्मणा  ।  
यथा व्याप्तं महाशास्त्रं विरोधैर्नाभिभूयते  ॥ १.९ ॥  
व्यासवाक्यजलौघेन कुतर्कतरुहारिणा  ।  
वेदशैलावतीर्णेन नीरजस्का मही कृता  ॥ १.१० ॥  
कलशब्दमहाहंसं माख्यानपराम्बुजम्  ।  
कथाविस्तीर्णसलिलं कार्ष्ण वेदमहाह्रदम्  ॥ १.११ ॥  
तदिदं भारताख्यानं बह्विर्थं श्रुतिविस्तरम्  ।  
तत्त्वतो ज्ञातुकामोऽहं भगवंस्त्वामुपस्थितः  ॥ १.१२ ॥  
कस्मान्मानुषतां प्राप्तो निर्गुणोऽपि जनार्दनः  ।  
वासुदेवो जगत्सूतिस्थितिसंयमकारणम्  ॥ १.१३ ॥  
कस्माच्च पाण्डुपुत्त्राणामेका सा द्रुपदात्मजा  ।  
पञ्चानां महीषी कृष्णा ह्यत्र नः संशयो महान्  ॥ १.१४ ॥  
भेषजं ब्रह्महत्याया बलदेवो महाबलः  ।  

तीर्थयात्राप्रसङ्गेन कस्माच्चक्रे हलायुधः  ॥ १.१५ ॥  
कथञ्च द्रौपदेयास्तेऽकृतदारा महारथाः  ।  
पाण्डुनाथा महात्मानो वधमापुरनाथवत् ॥ १.१६ ॥  
एतत्सर्वं विस्तरशो ममाख्यातुमिहार्हसि  ।  
भवन्तो मूढबुद्धीनामवबोधकराः सदा  ॥ १.१७ ॥  
इति तस्य वचः श्रुत्वा मार्कण्डेयो माहमुनिः  ।  
दशाष्टदोषरहितो वक्तुं समुपचक्रमे  ॥ १.१८ ॥  

मार्कण्डेय उवाच  

क्रियाकालोऽयमस्माकं समप्राप्तो मुनिसत्तम  ।  
विस्तरे चापि वक्तव्ये नैष कालः प्रशस्यते  ॥ १.१९ ॥  
ये तु वक्ष्यन्ति वक्ष्येऽद्य तानहं जैमिने तव  ।  
तथा च नष्टसन्देहं त्वां करिष्यन्ति पक्षिणः  ॥ १.२० ॥  
पिङ्गाक्षश्च विबोधश्च सुपुत्त्रः सुमुखस्तथा  ।  

द्रोणपुत्राः खगश्रेष्ठास्तत्त्वज्ञाः शास्त्रचिन्तकाः  ॥ १.२१ ॥  
वेदशास्त्रार्थविज्ञाने येषामव्याहता मतिः  ।  
विन्ध्यकन्दरमध्यस्थास्तानुपास्य च पृच्छ च  ॥ १.२२ ॥  
एवमुक्तस्तदा तेन मार्कण्डेयेन धीमता  ।  
प्रत्युवाचर्षिशार्दूलो विस्मयोत्फुल्ललोचनः  ॥ १.२३ ॥  

जैमिनिरुवाच  

अत्यद्भुतमिदं ब्रह्मन् खगवागिव मानुषी  ।  
यत्पक्षिणस्ते विज्ञानमापुरत्यन्तदुर्लभम्  ॥ १.२४ ॥  
तिर्यग्योन्यां यदि भवस्तेषां ज्ञानं कुतोऽभवत् ।  
कथञ्च द्रोणतनयाः प्रोच्यन्ते ते पतत्रिणः  ॥ १.२५ ॥  
कश्च द्रोणः प्रविख्यातो यस्य पुत्रचतुष्टयम्  ।  
जातं गुणवतां तेषां धर्मज्ञानं महात्मनाम्  ॥ १.२६ ॥  

मार्कण्डेय उवाच  

शृणुष्वावहितो भूत्वा यद्वृत्तं नन्दने पुरा  ।  
शक्रस्याप्यसरसां चैव नारदस्य च सङ्गमे  ॥ १.२७ ॥  
नारदो नन्दनेऽपश्यत्पुंश्चलीगणमध्यगम्  ।  
शक्रं सुराधिराजानं तन्मुखासक्तलोचनम्  ॥ १.२८ ॥  
स तेनर्षिवरिष्ठेन दृष्टमात्रः शचीपतिः  ।  
समुत्तस्थौ स्वकं चास्मै ददावासनमादरात् ॥ १.२९ ॥  
तं दृष्ट्वा बलवृत्रघ्नमुत्थितं त्रिदशाङ्गनाः  ।  
प्रणेमुस्ताश्च देवर्षि विनयावनताः स्थिताः  ॥ १.३० ॥  
ताभिरभ्यर्चितः सोऽथ उपविष्टे शतक्रतौ  ।  
यथार्हं कृतसम्भाषः कथाश्चक्रे मनोरमाः  ॥ १.३१ ॥  

शक्र उवाच  

ततः कथान्तरे शक्रस्तमुवाच महामुनिम्  ।  
देह्याज्ञां नृत्यतामासां तव याभिमतेति वै  ॥ १.३२ ॥  
रम्भा वा कर्कशा वाथ उर्वश्यथ तिलोत्तमा  ।  
घृताची मेनका वापि यत्र वा भवतो रुचिः  ॥ १.३३ ॥  
एतच्छ्रुत्वा द्विजश्रेष्ठो वचो शक्रस्य नारदः  ।  
विचिन्त्याप्सरसः प्राह विनयावनताः स्थिताः  ॥ १.३४ ॥  
युष्माकमिह सर्वासां रूपौदार्यगुणाधिकम्  ।  
आत्मानं मन्यते या तु सा नृत्यतु ममाग्रतः  ॥ १.३५ ॥  
गुणरूपविहीनायाः सिद्धिर्नाट्यस्य नास्ति वै  ।  
चार्वधिष्ठानवन्नृत्यं नृत्यमन्यद्विडम्बनम्  ॥ १.३६ ॥  
तद्वाक्यसमकालं च एकैकास्ता नतास्ततः  ।  
अहं गुणाधिका न त्वं न त्वं चान्याब्रवीदिदम्  ॥ १.३७ ॥  

मार्कण्डेय उवाच  

तासां सम्भ्रममालोक्य भगवान् पाकशासनः  ।  
पृच्छ्यतां मुनिरित्याह वक्ता यां वो गुणाधिकाम्  ॥ १.३८ ॥  
शक्रच्छन्दानुयाताभिः पृष्टस्ताभिः सनारदः  ।  
प्रोवाच यत्तदा वाक्यं जैमिने तन्निबोध मे  ॥ १.३९ ॥  
तपस्यन्तं नगेन्द्रस्थं या वः क्षोभयते बलात् ।  
दुर्वाससं मुनिश्रेष्ठं तां वो मन्ये गुणाधिकाम्  ॥ १.४० ॥  

मार्कण्डेय उवाच  

तस्य तद्वचनं श्रुत्वा सर्वा वेपतकन्धराः  ।  
अशक्यमेतदस्माकमिति ताश्चक्रिरे कथाः  ॥ १.४१ ॥  
तत्राप्सरा वपुर्नाम मुनिक्षोभणगर्विता  ।  
प्रत्युवाचाद्य यास्यामि यत्रासौ संस्थितो मुनिः  ॥ १.४२ ॥  
अद्य तं देहयन्तारं प्रयुक्तेन्द्रियवाजिनम्  ।  
स्मरशस्त्रगलद्रश्मिं करिष्यामि कुसारथिम्  ॥ १.४३ ॥  
ब्रह्मा जनार्दनो वापि यदि वा नीललोहितः  ।  
तमप्यद्य करिष्यामि कामबाणक्षतान्तरम्  ॥ १.४४ ॥  
इत्युक्त्वा प्रजगामाथ प्रालेयाद्रिं वपुस्तदा  ।  
मुनेस्तपः प्रभावेण प्रशान्तश्वापदाश्रमम्  ॥ १.४५ ॥  
स पुंस्कोकिलमाधुर्या यत्रास्ते स महामुनिः  ।  
क्रोशमात्रं स्थिता तस्मादगायत वराप्सराः  ॥ १.४६ ॥  
तद्गीतध्वनिमाकर्ण्य मुनिर्विस्मितमानसः  ।  
जगाम तत्र यत्रास्ते सा बाला रुचिरानना  ॥ १.४७ ॥  
तां दृष्ट्वा चारुसर्वाङ्गीं मुनिः संस्तभ्य मानसम्  ।  
क्षोभणायागतां ज्ञात्वा कोपामर्षसन्वितः  ॥ १.४८ ॥  
उवाचेदं ततो वाक्यं महर्षिस्तां महातपाः  ॥ १.४९ ॥  
यस्माद्दुः खार्जितस्येह तपसो विध्नकारणात् ।  
आगतासि मदोन्मत्ते मम दुः खाय खेचरि  ॥ १.५० ॥  
तस्मात्सुपर्णगोत्रे त्वं मत्क्रोधकलुषीकृता  ।  
जन्म प्राप्स्यसि दुष्प्रज्ञे यावद्वर्षाणि षोडश  ॥ १.५१ ॥  
निजरूपं परित्यज्य पक्षिणीरूपधारिणी  ।  
चत्वारस्ते च तनया जनिष्यन्तेऽधमाप्सराः  ॥ १.५२ ॥  
अप्राप्य तेषु च प्रीतिं शस्त्रपूता पुनर्दिवि  ।  
वासमाप्स्यसि वक्तव्यं नोत्तरं ते कथञ्चन  ॥ १.५३ ॥  
इति वचनमसह्यं कोपसंरक्तदृष्टिश्  
चलकलबलयां तां मानिनीं श्रावयित्वा  ।  
तरलतरतरङ्गां गां परित्यज्य विप्रः  
प्रथितगुणगणौघां सम्प्रयाताः खगङ्गाम्  ॥ १.५४ ॥  

इति श्रीमार्कण्डेयपुराणे वपुशापो नाम प्रथमोऽध्यायः  
