+++
title = "०६७ शिवधनुर्भङ्गः"
title_english = "067 rAma breaks shiva s bow"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-067-Shiva_Dhanur_Bhamgaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/05-svayaMvaraH/067_shivadhanurbhangaH.md">
<details><summary><h2>IITK ...{Loading}...</h2></summary>

Rama strings the bow and breaks-- Janaka sends counsellors to Ayodhya to
bring king Dasaratha.



### श्लोकः
#### मूलम्
जनकस्य वचश्श्रुत्वा विश्वामित्रो महामुनिः ।  
धनुर्दर्शय रामाय इति होवाच पार्थिवम्॥1.67.1॥

#### शब्दार्थः
महामुनिः great ascestic, विश्वामित्रः Visvamitra, जनकस्य Janaka's, वचः words, शृत्वा having listened, रामाय for Rama, धनुः bow, दर्शय show, इति saying so, पार्थिवम् addressing king, उवाच ह spoke.

#### आङ्ग्लानुवादः
At the words of Janaka, great ascetic Viswamitra said to the king, "Let the bow be shown to Rama".



### श्लोकः
#### मूलम्
ततस्स राजा जनकः सामन्तान्व्यादिदेश ह।  
धनुरानीयतां दिव्यं गन्धमाल्यविभूषितम्॥1.67.2॥

#### शब्दार्थः
ततः thereafter, सः राजा that king, जनकः Janaka, सामन्तान् feudatories, व्यादिदेश ह ordered, गन्धमाल्यविभूषितम् adorned with flowers and sandalwood, दिव्यम् divine, धनुः bow, आनीयताम् let it be brought.

#### आङ्ग्लानुवादः
Thereafter king Janaka said to his feudatories, "Let the divine bow adorned with flowers and sandalpaste be brought".



### श्लोकः
#### मूलम्
जनकेन समादिष्टाः सचिवा प्राविशन् पुरीम्।  
तद्धनुः पुरतः कृत्वा निर्जग्मुः पार्थिवाज्ञया॥1.67.3॥

#### शब्दार्थः
जनकेन by the king Janaka, समादिष्टाः commanded, सचिवाः ministers, पुरीम् city, प्राविशन् entered, तद्धनुः that bow, पार्थिवाज्ञया by the orders of king, पुरतः in their front, कृत्वा keeping, निर्जग्मुः departed.

#### आङ्ग्लानुवादः
Commanded by (king) Janaka, the ministers went to the city, put the bow in front of them and carried it as per the orders of the king.



### श्लोकः
#### मूलम्
नृणां शतानि पञ्चाशद्व्यायतानां महात्मनाम्।  
मञ्जूषामष्टचक्रां तां समूहुस्ते कथञ्चन॥1.67.4॥

#### शब्दार्थः
महात्मनाम् possessing great strength, व्यायतानाम् of stalwarts, नृणाम् of men, पञ्चाशत् fifty, शतानि hundreds, अष्टचक्राम् eight wheeled cart, मञ्जूषाम् box, समूहुः had drawn, ते they, ताम् that cart, कथञ्चन with great difficulty (had drawn).

#### आङ्ग्लानुवादः
Five thousand mighty stalwarts drew with great difficulty the eightwheeled cart on which the bow was placed in a box.



### श्लोकः
#### मूलम्
तामादाय तु मञ्जूषामायसीं यत्र तद्धनुः।  
सुरोपमं ते जनकमूचुर्नृपतिमन्त्रिणः॥1.67.5॥

#### शब्दार्थः
ते नृपतिमन्त्रिणः the counsellors of king, यत्र wherever, तत् धनुः that bow (was placed), ताम्  आयसीम् that iron, मञ्जूषाम् box, आदाय having brought, सुरोपमम् equal to devatas,जनकम् addressing Janaka, ऊचुः spoke.

#### आङ्ग्लानुवादः
The counsellors of the king, brought the iron casket containing the bow and said these words to Janaka comparable to a celestialः



### श्लोकः
#### मूलम्
इदं धनुर्वरं राजन् पूजितं सर्वराजभिः।  
मिथिलाधिप राजेन्द्र दर्शनीयं यदिच्छसि॥1.67.6॥

#### शब्दार्थः
राजेन्द्र O Most revered of kings, मिथिलाधिप O Lord of Mithila, राजन् O king, यत् which one, दर्शनीयम् to be shown, इच्छसि you are desiring, सर्वराजभिः by all kings, पूजितम् worshipped, धनुर्वरम् excellent bow, इदम् this one.

#### आङ्ग्लानुवादः
'O Indra among kings O lord of Mithila here is the great bow, worshipped by all kings,  
which you intend to show (to Rama)'.



### श्लोकः
#### मूलम्
तेषां नृपो वचः श्रुत्वा कृताञ्जलिरभाषत।  
विश्वामित्रं महात्मानं तौ चोभौ रामलक्ष्मणौ॥1.67.7॥

#### शब्दार्थः
नृपः king, तेषाम् their, वचः words, श्रुत्वा having listened, कृताञ्जलिः with folded palms, महात्मानम् magnanimous, विश्वामित्रम् Viswamitra, तौ उभौ those two, रामलक्ष्मणौ Rama and Lakshmana, अभाषत said.

#### आङ्ग्लानुवादः
Having heard this, the king with folded hands said to the great soul Viswamitra sitting with the two princes Rama and Lakshmanaः



### श्लोकः
#### मूलम्
इदं धनुर्वरं ब्रह्मन् जनकैरभिपूजितम्।  
राजभिश्च महावीर्यैः अशक्तैः पूरितुं पुरा॥1.67.8॥

#### शब्दार्थः
ब्रह्मन् O Brahman, जनकैः by kings of Nimi dynasty, पुरा in the olden days, पूरितुम् to string it, अशक्तैः by being incapable, महावीर्यैः by those possessing great prowess, राजभिश्च by kings also, अभिपूजितम् having been worshipped, धनुर्वरम् famed bow, इदम् this one (is presented here.)

#### आङ्ग्लानुवादः
"O Brahman in the olden days, this great bow was worshipped by my forefathers. Powerful kings failed to string this bow.



### श्लोकः
#### मूलम्
नैतत्सुरगणास्सर्वे नासुरा न च राक्षसाः।  
गन्धर्वयक्षप्रवराः सकिन्नरमहोरगाः॥1.67.9॥

#### शब्दार्थः
एतत् (for wielding ) this, सर्वे all, सुरगणाः hosts of devatas, न were not capable, असुराः asuras, न not capable, राक्षसाः rakhasas, सकिन्नरमहोरगाः along with kinnaras and great serpents, गन्धर्वयक्षप्रवराः best of gandharvas and yakshas, न not capable.

#### आङ्ग्लानुवादः
Hosts of devatas, asuras, rakhasas, kinnaras and great serpents, the best of gandharvas and yakshas, also failed (to wield this bow).



### श्लोकः
#### मूलम्
क्व गतिर्मानुषाणां च धनुषोऽस्य प्रपूरणे।  
आरोपणे समायोगे वेपने तोलनेऽपि वा॥1.67.10॥

#### शब्दार्थः
अस्य this bow's, प्रपूरणे to stretch, आरोपणे to string, समायोगे in fixing the arrow, वेपने to pull the string, तोलनेऽपि वा to lift and weigh, मानुषाणाम् for mortals, गतिः course, क्व where?

#### आङ्ग्लानुवादः
How then can men bend, string, fix the arrow, pull the string and lift it?



### श्लोकः
#### मूलम्
तदेतद्धनुषां श्रेष्ठमानीतं मुनिपुङ्गव।  
दर्शयैतन्महाभाग अनयोः राजपुत्रयोः॥1.67.11॥

#### शब्दार्थः
मुनिपुङ्गव O Eminent ascetic, तत् such, एतत् this, धनुषाम् among bows, श्रेष्ठम् excellent  one, आनीतम् is brought, महाभाग O Highly fortunate one, एतत् this, अनयोः राजपुत्रयोः for these two princes, दर्शय show it.

#### आङ्ग्लानुवादः
O Eminent ascetic such heaviest bow is brought here, O Highly accomplished sage show this to the two princes".



### श्लोकः
#### मूलम्
विश्वामित्रस्तु धर्मात्मा श्रुत्वा जनकभाषितम्।  
वत्स राम धनुः पश्य इति राघवमब्रवीत्॥1.67.12॥

#### शब्दार्थः
धर्मात्मा righteous, विश्वामित्रस्तु Visvamitra on his part, जनकभाषितम् words of Janaka, श्रुत्वा having heard, वत्स O Child, राम O Rama, धनुः bow, पश्य see, इति saying so, राघवम् addressing Rama, अब्रवीत् spoke.

#### आङ्ग्लानुवादः
Having heard the words of Janaka, the righteous Viswamitra saidः "O Child O Descendant of Raghu look at this bow".



### श्लोकः
#### मूलम्
ब्रह्मर्षेर्वचनाद्रामो यत्र तिष्ठति तद्धनुः।  
मञ्जूषां तामपावृत्य दृष्ट्वा धनुरथाब्रवीत्॥1.67.13॥

#### शब्दार्थः
रामः Rama, ब्रह्मर्षेः Brahmarshi's, वचनात् by the words, तत् धनुः that bow, यत्र wherever, तिष्ठति is placed, ताम् that, मञ्जूषाम् box, अपावृत्य having opened, धनुः bow, दृष्ट्वा having seen, अथ thereater, अब्रवीत् spoke.

#### आङ्ग्लानुवादः
At the words of the great rishi Viswamitra, Rama opened the casket, beheld  the bow and saidः



### श्लोकः
#### मूलम्
इदं धनुर्वरं ब्रह्मन् संस्पृशामीह पाणिना।  
यत्नवांश्च भविष्यामि तोलने पूरणेऽपि वा॥1.67.14॥

#### शब्दार्थः
ब्रह्मन् O Brahmarshi, इह now, इदम् धनुर्वरम् this excellent bow, पाणिना with hand, संस्पृशामि  I shall touch, तोलने in raising (weighing ), पूरणेऽपि वा to string it, यत्नवान् भविष्यामि I shall endeavour.

#### आङ्ग्लानुवादः
"O Brahmarshi, shall I touch this great bow with my hands lift and string it".



### श्लोकः
#### मूलम्
बाढमित्येव तं राजा मुनिश्च समभाषत।  
लीलया स धनुर्मध्ये जग्राह वचनान्मुनेः॥1.67.15।

#### शब्दार्थः
राजा king, मुनिश्च and also rishi, बाढम् इत्येव "Be it so" thus only, तम् addressing Rama, समभाषत spoke, सः Rama, मुनेः rishi's, वचनात् from words, धनुः bow, मध्ये in the middle, लीलया with ease, जग्राह took hold of.

#### आङ्ग्लानुवादः
The king as also the rishi said "Be it so". At the words of the sage (Viswamitra), he (Rama) took hold of the bow by the its middle with easeः



### श्लोकः
#### मूलम्
पश्यतां नृपसहस्राणां बहूनां रघुनन्दनः ।  
आरोपयत्स धर्मात्मा सलीलमिव तद्धनुः॥1.67.16॥

#### शब्दार्थः
धर्मात्मा virtuous, सः that, रघुनन्दनः Rama, बहूनाम् of several, नृपसहस्राणाम् thousands of men, पश्यताम् while seeing, तत् धनुः that bow, सलीलमिव as though with ease, आरोपयत्  fixed the string and drew it.

#### आङ्ग्लानुवादः
Virtuous Rama, the delight of the Raghus, in the presence of several thousands of men fixed the string to the bow and drew it as though with ease.



### श्लोकः
#### मूलम्
आरोपयित्वा धर्मात्मा पूरयामास तद्धनुः।  
तद्बभञ्ज धनुर्मध्ये नरश्रेष्ठो महायशाः॥1.67.17॥

#### शब्दार्थः
धर्मात्मा magnanimous, तत् धनुः that bow, आरोपयित्वा asfter stringing, पूरयामास drew it with a twang, महायशाः highly famous, नरश्रेष्ठः best among men, तत् धनुः that bow, मध्ये in the middle, बभञ्ज broke.

#### आङ्ग्लानुवादः
Rama, the best among men, righteous and famous lifted the bow. Stringing it with a twang he drew it and broke it into two in the middle.



### श्लोकः
#### मूलम्
तस्य शब्दो महानासीत् निर्घातसमनिस्वनः।  
भूमिकम्पश्च सुमहान् पर्वतस्येव दीर्यतः॥1.67.18॥

#### शब्दार्थः
तस्य its, शब्दः sound, निर्घातसमनिस्वनः equalled to  the clap of a thunder, महान् great, आसीत् became, पर्वतस्य of a mountain, दीर्यतः as if splitting, सुमहान् great, भूमिकम्पश्च trembling of the earth.

#### आङ्ग्लानुवादः
It generated a loud sound like the clap of thunder, like the trembling of the earth and the splitting of a mountain.



### श्लोकः
#### मूलम्
निपेतुश्च नरास् सर्वे तेन शब्देन मोहिताः।  
वर्जयित्वा मुनिवरं राजानं तौ च राघवौ॥1.67.19॥

#### शब्दार्थः
तेन शब्देन by that sound, मोहिताः fainted, मुनिवरम् best of ascetics, राजानम् king, तौ राघवौ  च the two Raghavas, वर्जयित्वा leaving, सर्वे all, नराः men, निपेतुः fell down.

#### आङ्ग्लानुवादः
On hearing the sound, except Janaka, Viswamitra and the two raghavas (Rama and Lakshmana) the rest of the people around fell down and fainted.



### श्लोकः
#### मूलम्
प्रत्याश्वस्ते जने तस्मिन्राजा विगतसाध्वसः।  
उवाच प्राञ्जलिर्वाक्यं वाक्यज्ञो मुनिपुङ्गवम्॥1.67.20॥

#### शब्दार्थः
तस्मिन् जने when those people, प्रत्याश्वस्ते were comforted, वाक्यज्ञः knower of meaning of words, राजा king, विगतसाध्वसः without any apprehension, प्राञ्जलिः with folded palms, मुनिपुङ्गवम् eminent ascetic, वाक्यम् words, उवाच saidः

#### आङ्ग्लानुवादः
When the people recovered the king skilful in the use  of words addressed the eminent ascetic  without apprehension with folded palms in the following wordsः



### श्लोकः
#### मूलम्
भगवन् दृष्टवीर्यो मे रामो दशरथात्मजः।  
अत्यद्भुतमचिन्त्यं च न तर्कितमिदं मया॥1.67.21॥

#### शब्दार्थः
भगवन् O Worshipful one, दशरथात्मजः son of Dasatha, रामः Rama, मे to me, दृष्टवीर्यः having prowess, अत्यद्भुतम् marvellous, अचिन्त्यं च unimaginable, इदं this, मया by me, न तर्कितम् not conjectured.

#### आङ्ग्लानुवादः
"O Worshipful one I have witnessed the prowess of Rama, son of Dasaratha. I had not  
imagined that this marvellous feat could be ever accomplished.



### श्लोकः
#### मूलम्
जनकानां कुले कीर्तिमाहरिष्यति मे सुता।  
सीता भर्तारमासाद्य रामं दशरथात्मजम्॥1.67.22॥

#### शब्दार्थः
मे my, सुता daughter, सीता Sita, दशरथात्मजम् son of Dasaratha, रामम् Rama, भर्तारम् as husband, आसाद्य after obtaining, जनकानाम् of Janaka's, कुले dynastry, कीर्तिम् glory, आहरिष्यति will bring.

#### आङ्ग्लानुवादः
By receiving Rama, son of Dasaratha, as her husband, my daughter Sita will bring glory to my dynasty.



### श्लोकः
#### मूलम्
मम सत्या प्रतिज्ञा च वीर्यशुल्केति कौशिक।  
सीता प्राणैर्बहुमता देया रामाय मे सुता॥1.67.23॥

#### शब्दार्थः
कौशिक O Son of Kusika, वीर्यशुल्केति as a reward of prowess, मम my, प्रतिज्ञा च vow also, सत्या has become true, प्राणैः more than vital life, बहुमता valued, मे my, सुता daughter, सीता Sita, रामाय for Rama, देया fit to given.

#### आङ्ग्लानुवादः
O Son of Kausika I announce Sita to be the 'Reward of prowess'. My vow has come true. She is more valuable than my life and fit to be given to Rama.



### श्लोकः
#### मूलम्
भवतोऽनुमते ब्रह्मन् शीघ्रं गच्छन्तु मन्त्रिणः।  
मम कौशिक भद्रं ते अयोध्यां त्वरिता रथैः॥1.67.24॥

#### शब्दार्थः
ब्रह्मन् O Brahman, कौशिक Kausika, भवतः your, अनुमते with the consent, मन्त्रिणः ministers, त्वरिताः hastily, रथैः in chariots, अयोध्याम् towards Ayodhya, शीघ्रम् immediately, गच्छन्तु may  go, ते भद्रम् prosperity to you.

#### आङ्ग्लानुवादः
O Brahmarshi Kausika, be blessed With your consent my ministers will take the chariots to Ayodhya immediately.



### श्लोकः
#### मूलम्
राजानं प्रश्रितैर्वाक्यैरानयन्तु पुरं मम।  
प्रदानं वीर्यशुल्कायाः कथयन्तु च सर्वशः॥1.67.25॥

#### शब्दार्थः
वीर्यशुल्कायाः Sita, the reward of prowess, प्रदानम् for offering to Rama, सर्वशः in detail, कथयन्तु they may be communicated, प्रश्रितैः with reverential, वाक्यैः words, राजानम् king Dasaratha, मम my, पुरम् city, आनयन्तु bring him here.

#### आङ्ग्लानुवादः
That Sita, the reward of prowess is to be given to Rama be reventially communicated in detail to king Dasaratha and he may be conveyed here.



### श्लोकः
#### मूलम्
मुनिगुप्तौ च काकुत्स्थौ कथयन्तु नृपाय वै।  
प्रीयमाणं तु राजानमानयन्तु सुशीघ्रगाः॥1.67.26॥

#### शब्दार्थः
काकुत्स्थौ Rama and Lakshmana, मुनिगुप्तौ protected by sage Visvamitra, नृपाय for king, कथयन्तु be informed, सुशीघ्रगाः men who can go with great speed, प्रीयमाणम् delighted, राजानम् king, आनयन्तु bring.

#### आङ्ग्लानुवादः
The welfare of the descendant of Kausika (Rama and Lakshmana) under the protection of sage (Viswamitra) be reported to the king. The king who will be happy to hear this  
be brought here by swiftfooted men".



### श्लोकः
#### मूलम्
कौशिकश्च तथेत्याह राजा चाभाष्य मन्त्रिणः॥1.67.27॥  
अयोध्यां प्रेषयामास धर्मात्मा कृतशासनान्।  
यथावृत्तं समाख्यातुमानेतुं च नृपं तदा॥1.67.28॥

#### शब्दार्थः
कौशिकश्च Visvamitra also, तथेति "So be it " thus, आह said, धर्मात्मा virtuous, राजा च king also, मन्त्रिणः ministers, आभाष्य having consulted, तदा then, यथावृत्तम् as it happened, समाख्यातुम् to communicate, नृपम् to the king, आनेतुं च and to bring him, कृतशासनान् counsellors who took orders (from him), अयोध्याम् Ayodhya, प्रेषयामास sent forth.

#### आङ्ग्लानुवादः
The son of Kausika (Viswamitra) also said, "So be it". The virtuous king, having consulted his ministers, despatched counsellors to Ayodhya to communicate to king Dasaratha all that had taken place and bring him (to Mithila).  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे सप्तषष्टितमस्सर्गः॥  
Thus ends the sixtyseventh sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/05-svayaMvaraH/067_shivadhanurbhangaH.md">
<details><summary><h2>भूषणम् ...{Loading}...</h2></summary>



जनकस्य वचः श्रुत्वा विश्वामित्रो महामुनिः ।  

धनुर्दर्शय रामाय इति होवाच पार्थिवम्  ॥  १।६७।१  ॥   

अथ धनुर्भङ्गादिवृत्तान्तः सप्तषष्टितमे--जनकस्येत्यादि  ॥  १।६७।१  ॥   

  

ततः स राजा जनकः सामन्तान् व्यादिदेश ह ।  

धनुरानीयतां दिव्यं गन्धमाल्यविभूषितम्  ॥  १।६७।२  ॥   

जनकेन समादिष्टाः सचिवाः प्राविशन् पुरीम् ।  

तद्धनुः पुरतः कृत्वा निर्जग्मुः पार्थिवाज्ञया  ॥  १।६७।३  ॥   

सामन्तान् कर्मसचिवान्  ॥  १।६७।२,३  ॥   

  

नृणां शतानि पञ्चाशद्व्यायतानां महात्मनाम् ।  

मञ्जूषामष्टचक्रां तां समूहुस्ते कथञ्चन  ॥  १।६७।४  ॥   

नृणामिति । व्यायतानां दीर्घदेहानां नृणाम् । पञ्चाशत्शतानि पञ्चसहस्राणि ।
अष्टचक्रां अष्टचक्रवच्छकटारोपितामित्यर्थः । मञ्जूषां धनुष्पेटिकाम् ।
समूहुः आचकर्षुः । ते च पञ्चसहस्रसङ्ख्याविशिष्टा अपि कथञ्चन महता
प्रयत्नेन समूहुरितियोजना । अन्ये तु अष्टचक्राम्
अष्टाधश्चक्ररक्षाबन्धवतीम्, ऊहुः हस्तैरिति शेष इत्याहुः  ॥  १।६७।४  ॥   

  

तामादाय तु मञ्जूषामायसीं यत्र तद्धनुः ।  

सुरोपमं ते जनकमूचुर्नृपतिमन्त्रिणः  ॥  १।६७।५  ॥   

यत्र मञ्जूषायाम्  ॥  १।६७।५  ॥   

  

इदं धनुर्वरं राजन् पूजितं सर्वराजभिः ।  

मिथिलाधिप राजेन्द्र दर्शनीयं यदिच्छसि  ॥  १।६७।६  ॥   

इदमिति । यद्धनुर्दर्शनीयमिच्छसि तदिदं धनुः, आनीतमिति शेषः  ॥  १।६७।६  ॥   

  

तेषां नृपो वचः श्रुत्वा कृताञ्जलिरभाषत ।  

विश्वामित्रं महात्मानं तौ चोभौ राजलक्ष्मणौ  ॥  १।६७।७  ॥   

तौ चोभाविति । उद्दिश्येति शेषः  ॥  १।६७।७  ॥   

  

इदं धनुर्वरं ब्रह्मन् जनकैरभिपूजितम् ।  

राजभिश्च महावीर्यैरशक्तैः पूरितुं पुरा  ॥  १।६७।८  ॥   

राजभिः पूर्वं सीतार्थिभिः । पूजितम् अहो महासारमैश्वरं धनुरिति
श्लाघितमित्यर्थः  ॥  १।६७।८  ॥   

  

नैतत् सुरगणाः सर्वे नासुरा न च राक्षसाः ।  

गन्धर्वयक्षप्रवराः सकिन्नरमहोरगाः  ॥  १।६७।९  ॥   

नैतदित्यादि । एतद्धनुः सुरगणादयः प्रपूरणादिकं कर्तुं न शक्ता
इत्यर्थसिद्धम्  ॥  १।६७।९  ॥   

  

क्व गतिर्मानुषाणां च धनुषो ऽस्य प्रपूरणे ।  

आरोपणे समायोगे वेपने तोलने ऽपि वा  ॥  १।६७।१०  ॥   

क्वेति । प्रपूरणे नम्नीकरणे । आरोपणे मौर्व्या संयोजने । समायोगे शरेण
योजने । वेपने मौर्व्याकर्षणे । तोलने भारपरीक्षार्थं कम्पने च । मानुषाणां
मध्ये क्व पुरुषे गतिः शक्तिः  ॥  १।६७।१०  ॥   

  

तदेतद्धनुषां श्रेष्ठमानीतं मुनिपुङ्गव ।  

दर्शयैतन्महाभाग अनयो राजपुत्रयोः  ॥  १।६७।११  ॥   

विश्वामित्रः स धर्मात्मा श्रुत्वा जनकभाषितम् ।  

वत्स राम धनुः पश्य इति राघवमब्रवीत्  ॥  १।६७।१२  ॥   

तथाप्यनयोर्दर्शयेत्याह--तदेतदिति  ॥  १।६७।११,१२  ॥   

  

महर्षेर्वचनाद्रामो यत्र तिष्ठति तद्धनुः ।  

मञ्जूषां तामपावृत्य दृष्ट्वा धनुरथाब्रवीत्  ॥  १।६७।१३  ॥   

इदं धनुर्वरं ब्रह्मन् संस्पृशामीह पाणिना ।  

यत्नवांश्च भविष्यामि तोलने पूरणे ऽपि वा  ॥  १।६७।१४  ॥   

अपावृत्त्य अपगतावरणं कृत्वा  ॥  १।६७।१३,१४  ॥   

  

बाढमित्यब्रवीद्राजा मुनिश्च समभाषत  ॥  १।६७।१५  ॥   

बाढमित्यादि  ॥  १।६७।१५  ॥   

  

लीलया स धनुर्मध्ये जग्राह वचनान्मुनेः ।  

पश्यतां नृसहस्राणां बहूनां रघुनन्दनः  ॥  १।६७।१६  ॥   

लीलया अप्रयत्नेन  ॥  १।६७।१६  ॥   

  

आरोपयित्वा धर्मात्मा पूरयामास तद्धनुः ।  

तद्बभञ्ज धनुर्मध्ये नरश्रेष्ठो महायशाः  ॥  १।६७।१७  ॥   

पूरयामास आकर्णमाकृष्टवान् । ननु उक्तरीत्या महोन्नतस्य धनुषः कथं
बालेनारोपणं सम्भवति ? अग्रस्पर्शाभावादिति चेत् उच्यते--आश्चर्यशक्तिकस्य
रामस्य करस्पर्शादेवावनतं धनुः  ॥  १।६७।१७  ॥   

  

तस्य शब्दो महानासीन्निर्घातसमनिस्वनः ।  

भूमिकम्पश्च सुमहान् पर्वतस्येव दीर्यतः  ॥  १।६७।१८  ॥   

निपेतुश्च नराः सर्वे तेन शब्देन मोहिताः ।  

वर्जयित्वा मुनविरं राजानं तौ च राघवौ  ॥  १।६७।१९  ॥   

निर्घातेति । तल्लक्षणमुक्तं ज्योतिषे-- "वायुनाभिहतो वायुर्गगनात्पतति
क्षितौ । यदा दीप्तः खगरुतः स निर्घातोतिदोषकृत्" इति । पर्वतस्येव
दीर्यतःपर्वते दीर्यति भिद्यति यथा भूमिकम्पः तथा भूमिकम्पश्चासीदित्यर्थः
 ॥  १।६७।१८,१९  ॥   

  

प्रत्याश्वस्ते जने तस्मिन् राजा विगतसाध्वसः ।  

उवाच प्राञ्जलिर्वाक्यं वाक्यज्ञो मुनिपुङ्गवम्  ॥  १।६७।२०  ॥   

विगतसाध्वस इत्यनेन रामजामातृकताप्रापकं धनुरारोपणमपि न भवेदिति पूर्वं
भीतो ऽभूदिति गम्यते  ॥  १।६७।२०  ॥   

  

भगवन् दृष्टवीर्यो मे रामो दशरथात्मजः ।  

अत्यद्भुतमचिन्त्यं च न तर्कितमिदं मया  ॥  १।६७।२१  ॥   

अत्यद्भुतमिति । अचिन्त्यम् अन्यत्रादर्शनात्, न तर्कितं
मनुष्येष्वसम्भावितत्वात् । अत्यद्भुतं बालेन कृतत्वात् । इदम्
ईशधनुरारोपणम्  ॥  १।६७।२१  ॥   

  

जनकानां कुले कीर्तिमाहरिष्यति मे सुता ।  

सीता भर्तारमासाद्य रामं दशरथात्मजम्  ॥  १।६७।२२  ॥   

जनकानामिति । जनकानाम्-- "अनन्तं बत मे वित्तं यस्य मे नास्ति किञ्चन ।
मिथिलायां प्रदीप्तायां न मे किञ्चित्प्रदह्यते  ॥ " इति
प्रोक्तनिरतिशयकीर्तिमतामपि। कुले "कुलं तारयते तात सप्त सप्त च सप्त च"
इतिवत्। कीर्तिमित्येकवचनेनैकरूपत्वं व्यज्यते। आहरिष्यति सद्यः
प्रापयिष्यति। सिद्धस्यादानं ह्याहरणम्। सुता सुतश्चेत्स्वार्जितामेव
कीर्तिं प्रापयिष्यति। मे सुता स्वसम्बन्धप्रयुक्तातिशयः। सीता
जन्मप्रयुक्तातिशयः। भर्तारमासाद्य भर्तृसम्बन्धकृतातिशयः। भर्त्तारं
भरणदक्षम्। "वित्तमिच्छन्ति मातरः" इत्युक्तधनवन्तमित्यर्थः। रामं
"रूपमिच्छति कन्यका" इत्युक्तरूपवन्तम्। दशरथात्मजम् "बान्धवाः
कुलमिच्छन्ति" इत्युक्तरीत्या बन्धुकाङ्क्षितम्। एवं सर्वसम्मतवरप्राप्त्या
कीर्तिमाहरिष्यतीति भावः  ॥  १।६७।२२  ॥   

  

मम सत्या प्रतिज्ञा च वीर्यशुल्केति कौशिक ।  

सीता प्राणैर्बहुमता देया रामाय मे सुता  ॥  १।६७।२३  ॥   

सत्या जातेति शेषः । सीता वीर्यशुल्केति प्रतिज्ञा सत्या जाता । प्राणैः
प्राणेभ्यः बहुमता सीता देयेति सीतापदमुभयत्रान्वेति  ॥  १।६७।२३  ॥   

  

भवतो ऽनुमते ब्रह्मन् शीघ्रं गच्छन्तु मन्त्रिणः ।  

मम कौशिक भद्रं ते अयोध्यां त्वरिता रथैः  ॥  १।६७।२४  ॥   

भवतो ऽनुमते भवदनुमत्या, गच्छन्त्वित्यर्थः  ॥  १।६७।२४  ॥   

  

राजानं प्रश्रितैर्वाक्यैरानयन्तु पुरं मम ।  

प्रदानं वीर्यशुल्कायाः कथयन्तु च सर्वशः  ॥  १।६७।२५  ॥   

मुनिगुप्तौ च काकुत्स्थौ कथयन्तु नृपाय वै ।  

प्रीयमाणं तु राजानमानयन्तु सुशीघ्रगाः  ॥  १।६७।२६  ॥   

प्रश्रितैः विनयान्वितैः । सर्वशः सर्वमत्रत्यवृत्तान्तमित्यर्थः  ॥ 
१।६७।२५,२६  ॥   

  

कौशिकश्च तथेत्याह राजा चाभाष्य मन्त्रिणः ।  

अयोध्यां प्रेषयामास धर्मात्मा कृतशासनान् ।  

यथावृत्तं समाख्यातुमानेतुं च नृपं तदा  ॥  १।६७।२७  ॥   

इत्यार्षे श्रीरामायणे वाल्मीकीये आदिकाव्ये बालकाण्डे सप्तषष्टितमः सर्गः
 ॥  ६७  ॥   

आभाष्य आहूय । कृतशासनान् दत्तकल्याणसन्देशपत्रिकानित्यर्थः । नृपं दशरथम्
 ॥  १।६७।२७  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने सप्तषष्टितमः सर्गः  ॥  ६७  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/05-svayaMvaraH/067_shivadhanurbhangaH.md">
<details><summary><h2>शिरोमणी ...{Loading}...</h2></summary>



जनकस्येति । महामुनिर्विश्वामित्रः जनकस्य वचः श्रुत्वा रामाय धनुर्दशय इति
पार्थिवं जनकं हर्षतः उवाच । ह इति हर्षद्योतकम्  ॥  १।६७।१  ॥   

  

तत इति । ततः विश्वामित्राज्ञापनानन्तरं स राजा जनकः गन्धमाल्यविभूषितं
दिव्यं धनुरानीयतामिति सचिवान् हर्षतो व्यादिदेश आज्ञापयामास । ह इति
हर्षद्योतकम्  ॥  १।६७।२  ॥   

  

जनकेनेति । जनकेन समादिष्टाः आज्ञप्ताः अमितौजसः सचिवाः पुरं प्राविशन् ।
तद्धनुः पुरतः अग्रतः कृत्वा निर्जग्मुः जनकसपीपं प्रापुः  ॥  १।६७।३  ॥   

  

आनयनप्रकारं वर्णयन्नाह नृणामिति । व्यायतानां दीर्घशरीराणां महात्मनां
प्रशंसनीयप्रयत्नकानां नृणां पञ्चाशत् शतानि पञ्चसहस्रसङ्ख्याकाः जना
इत्यर्थः । अष्टचक्रामष्टसङ्ख्याकचक्रविशिष्टां तां धनुरधिष्ठानभूतां
मञ्जूषां ते पुण्यस्थाने कथञ्चन अतिप्रयत्नतः समूहुः ऽतश्चौरामृतपुच्छेषु
क्रोडेम्लेच्छे च कुत्रचित् । अपुमांस्तरणे पुण्ये कथितः शब्दवेदिभिःऽ  ॥ 
१।६७।४  ॥   

  

तामिति । यत्र यस्यां तन्माहेश्वरं धनुरस्ति तामायसीं लोहनिर्मितां
मञ्जूषामादाय ते आज्ञप्ताः नृपतिमन्त्रिणः सुरोपमं जनकमूचुः  ॥  १।६७।५  ॥   

  

तद्वचनमेवाह इदमिति । हे मिथिलाधिप राजेन्द्र हे राजन् सर्वानुरागविषयीभूत
यदीच्छसि तर्हि सर्वराजभिः सर्वराजैः पूजितमिदं धनुर्वरमेनं राघवं दर्शय  ॥ 
१।६७।६  ॥   

  

तेषामिति । नृपो जनकः तेषां स्वमन्त्रिणां वचः श्रुत्वा कृताञ्जलिः
प्रणयसूचकबद्धयुगलकरः सन् महात्मानं विश्वामित्रं तौ प्रसिद्धौ उभौ युगलौ
रामलक्ष्मणौ च अभाषत  ॥  १।६७।७  ॥   

  

तद्वचनमेवाह इदमिति । हे ब्रह्मन् जनकैरभिपूजितं प्रतिदिनमर्चितमिदं
धनुर्वरं महावीर्यैः पूरितुं सज्यीकर्तुं धनुश्चालनादियोग्यधैर्यं
वर्धयितुं वा ऽशक्तैः राजभिस्तथा पूजितमेवासीत् । चशब्द एवार्थे  ॥  १।६७।८
 ॥   

  

इदानीं कैमुतिकन्यायेन सर्वेषां धनुर्ग्रहणाद्यशक्तत्वं वर्णयन्नाह
नेत्यादिश्लोकद्वयेन । एतद्धनुः सुरादयो न प्रपूरयितुं शक्ताः इति शेषः ।
अतो ऽस्य धनुषः प्रपूरणे नम्रतां प्रापणे आरोपणे सज्यीकरणे  

समायोगे शरमौर्वीसंयोजने वा वेपने प्रत्यञ्चाप्रकम्पने वा तोलने
धनुर्भारविज्ञानाय हस्ताभ्यां चालने वा मानुषाणां क्व गतिः । चापिशब्दौ
वार्थौ  ॥  १।६७।९,१०  ॥   

  

तदिति । हे मुनिपुङ्गव हे एतन्महामाग एतेषामत्रत्यानां महान्भागो भाग्यं
यस्मात्तत्सम्बोधनम् । धनुषां श्रेष्ठमानीतमस्मदीयरैत्र प्रापितं तदेतत्
धनुः अनयो राजपुत्रयोर्दर्शय राजपुत्रयोरित्यत्र दृशेश्चेति
कर्मत्वाप्रवृत्तिस्तु सम्बन्धसामान्यविवक्षया । किञ्च राजपुत्रयोः
राजपुत्रदर्शनार्थं यदानीतं तदेतत् दर्शय  ॥  १।६७।११  ॥   

  

विश्वामित्र इति । धर्मात्मा स विश्वामित्रः जनकभाषितं श्रुत्वा हे वत्स हे
राम त्वं धनुः पश्येति राघवमब्रवीत्  ॥  १।६७।१२  ॥   

  

महर्षीति । महर्षिवचनात् विश्वामित्राज्ञातः रामः यत्र यस्यां
तद्धनुस्तिष्ठति तां मञ्जूषामपावृत्य उद्घाट्य धनुर्दृष्ट्वा अथाब्रवीत्
मङ्गलवचनमकथयत्  ॥  १।६७।१३  ॥   

  

तद्वचनमेवाह इदमिति । दिव्यमिदं धनुर्वरं पाणिना इहास्मिन् समये संस्पृशामि
किम् । ननु संस्पर्शेन किमित्यत आह स्पर्शानन्तरं तोलने पूरणे च यत्नवान्
भविष्यामि । अपिश्चार्थे वाशब्दः प्रश्ने  ॥  १।६७।१४  ॥   

  

बाढमिति । राजा जनको बाढमिति अब्रवीत् मुनिश्च बाढं समभाषत मुनेर्वचनात्स
रामो धनुर्मध्ये लीलया जग्राह  ॥  १।६७।१५  ॥   

  

पश्यतामिति । बहूनां नृसहस्राणां पश्यतां सतां धर्मात्मा स रघुनन्दनः
तद्धनुः सलीलमेवारोपयत् । इवशब्द एवार्थे  ॥  १।६७।१६  ॥   

  

आरोपयित्वेति । महायशाः नरश्रेष्ठो रामः मौर्वीमारोपयित्वा आरोप्य तद्धनुः
पूरयामास तद्धनुर्मध्ये बभञ्ज च । विनापि चं समुच्चयः  ॥  १।६७।१७  ॥   

  

तस्येति । दीर्यतः विदीर्णतां प्राप्नुवतः पर्वतस्य इव तस्य धनुषः
निर्घातसमनिस्वनः अशनिध्वनिसदृशप्रतिध्वनिकारकः महान् शब्द आसीत् अत एव
सुमहान् भूमिकम्पश्चासीत्  ॥  १।६७।१८  ॥   

  

निपेतुरिति । अत एव मुनिवरादीन् वर्जयित्वा तेन शब्देन मोहिताः सर्वे नरा
निपेतुः  ॥  १।६७।१९  ॥   

  

प्रत्याश्वस्य इति । तस्मिन् जने प्रत्याश्वस्ते सति विगतसाध्वसः विगतं
निवृत्तं साध्वसं धनुर्भङ्गाभावमूलकविवाहाभावजनतिभयं यस्य स
प्राञ्जलिर्वाक्यज्ञो राजा मुनिपुङ्गवं विश्वामित्रं वाक्यमुवाच  ॥  १।६७।२०
 ॥   

  

तद्वाक्यमेवाह भगवन्निति । हे भगवन् दशरथात्मजो राजो मे दृष्टवीर्यः
अवलोकितपराक्रमः । वीर्यमेवाह अत्यद्भुतं प्राकृतविलक्षणमत एव अचिन्त्यं
चिन्तयितुमशक्यमत एव मया अतर्कितं तर्काविषयीभूतमिदं वीर्यमस्तीति शेषः  ॥ 
१।६७।२१  ॥   

  

स्वस्यातीव भाग्यवत्तां बोधयन्नाह जनकानामिति । मे सुता सीता दशरथात्मजं
रामं भर्तारमासाद्य प्राप्य जनकानां कुले कीर्तिमाहरिष्यति  ॥  १।६७।२२  ॥   

  

ममेति । हे कौशिक मम प्राणैः प्राणेभ्यो बहुमता अतीप्सिता मे सुता सीता
वीर्यशुल्केति मम प्रतिज्ञा सत्या यथा स्यात्तथा भवतो ऽनुमते सति शीघ्रं
देया अतो हे ब्रह्मन् हे कौशिक त्वरिता वेगवन्तो मम मन्त्रिणो ऽयोध्यां
रथैः शीघ्रं गच्छन्तु । श्लोकद्वयं सम्मिलितान्वयि  ॥  १।६७।२३,२४  ॥   

  

मन्त्रिप्रेषणप्रयोजनमाह राजानमिति । सर्वशो मन्त्रिणः
प्रश्रितैर्नम्रैर्वाक्यैर्वीर्यशुल्कायाः मत्कन्यायाः प्रदानं विधिना दानं
कथयन्तु अत एव राजानं राजराजं दशरथं मम पुरमानयन्तु । चो  

हेतौ  ॥  १।६७।२५  ॥   

  

मुनीति । काकुत्स्थौ रामलक्ष्मणौ मुनिगुप्तौ विश्वामित्ररक्षितौ इत्यपि
नृपाय सुशीघ्रगा दूताः कथयन्तु अतो ऽपि प्रीतियुक्तं राजानमानयन्तु । चकार
इतीत्यर्थे वैशब्दः अप्यर्थे तुशब्दः अतो ऽपीत्यर्थे  ॥  १।६७।२६  ॥   

  

कौशिक इति । कौशिकस्तथेत्याह अत एव धर्मात्मा राजा जनकः यथा वृत्तं तथैव
समाख्यातुं नृपं दशरथमानेतुं च कृतशासनान्मन्त्रिणः आभाष्य सम्बोध्य
अयोध्यां प्रेषयामास । तुशब्दो हेत्वर्थे एकश्च एवार्थे । सार्धश्लोक
एकान्वयी  ॥  १।६७।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
सप्तषष्टितमः सर्गः  ॥  १।६७  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/05-svayaMvaraH/067_shivadhanurbhangaH.md">
<details><summary><h2>तिलकम् ...{Loading}...</h2></summary>



रामाय इति हेत्यसन्धिरैच्छिकः । आरोपयिष्यति सीतां ग्रहीष्यति चेति भावः  ॥ 
१।६७।१  ॥   

  

सचिवान्समीपे विद्यमानान् । अनुलेपितम् युक्तम्  ॥  १।६७।२  ॥   

  

प्राविशन्पुरम् । यज्ञवाटादित्यर्थः  ॥  १।६७।३  ॥   

  

शतानि पञ्चाशत् पञ्च सहस्राणीत्यर्थः । अनेन धनुषो दुर्ग्रहत्वादि दर्शितम्
। आयता दीर्घाः । महात्मानो हृष्टपुष्टशरीराः । अष्टचक्राम्
रथाङ्गाष्टयुक्ताम् । ताम् दृढत्वेन प्रसिद्धाम् । कथञ्चन । तत्सङ्ख्या अपि
महता प्रयत्नेनेत्यर्थः  ॥  १।६७।४  ॥   

  

आयसीमष्टलोहनिर्मिताम् । सुरोपममिति जनकविशेषणम्  ॥  १।६७।५  ॥   

  

यदि दर्शनीयमितीच्छसि । तदा दर्शयेत्यर्थः  ॥  १।६७।६  ॥   

  

उभौ रामलक्ष्मणौ तदाश्रयं धनुःप्रदर्शनमुद्दिश्य विश्वामित्रमभाषतेति योजना
 ॥  १।६७।७  ॥   

  

पूरितमशक्तैस्तोलनादिवक्ष्यमाणव्यापाराशक्तै राजभिस्तु
जनकैर्देवरातातिरिक्तैः पूजितम् । ऐश्वरत्वादीश्वरवदेव केवलं
पूजितमित्यर्थः  ॥  १।६७।८  ॥   

  

नैतदिति । एतद्धनुः सुरादयो न सज्यीकर्तुं शक्ता इति शेषः  ॥  १।६७।९  ॥   

  

गतिः शक्तिः सामर्थ्यम् । चस्त्वर्थे । प्रपूरणमाकर्णाकर्षणम् । आरोपणम्
सज्यीकरणम् । समायोगः शरेण योजनम् । वेपनम् ज्यास्फालनम् । तोलनमुक्तम्  ॥ 
१।६७।१०  ॥   

  

आनीतमथापि त्वदाज्ञयेत्यादिः  ॥  १।६७।११,१२  ॥   

  

यत्र धनुस्तिष्ठति तां मञ्जूषामपावृत्यापगतावरणां कृत्वा  ॥  १।६७।१३  ॥   

  

स्पृशामीति दर्शनौत्सुक्यस्य निवृत्तेः । वा चार्थे । यत्नवान्भविष्यामि
किमित्यब्रवीत् । अपृच्छदित्यर्थः  ॥  १।६७।१४  ॥   

  

तं राजा मुनिश्च बाढमित्येव चाब्रवीत् । समभाषतेति प्रत्येकमन्वयः । मध्ये
मध्यप्रदेशे लीलयानायासेन । जग्राह पादाङ्गुलेनोन्नतं कृत्वा करेण जग्राह ।
तदुक्तं पाद्मे "रामो ऽपि तद्धनुःकोटिं स्पृष्ट्वा पादाङ्गुलात्ततः ।
उन्नतं चापमारोप्य बभञ्जे मोहिता जनाः  ॥ " इति। अतिभारवद्वस्तुनः
पादाङ्गुल्या मध्यभागपर्यन्तमुन्नमनं मध्ये गृहीत्वोद्धारश्च महाबलसाध्य
इति महाबलवत्त्वमनेन सूचितम्  ॥   

१।६७।१५  ॥   

पश्यताम् । अनादरे षष्ठी  ॥  १।६७।१६  ॥   

  

पूरणमाकर्षणम्  ॥  १।६७।१७  ॥   

  

निर्घातो ऽशनिध्वनिस्तन्निःस्वनसमः शब्द आसीत् । दीर्यतः पर्वतस्य समीपदेशे
यथा भूमिकम्पस्तथा भूकम्प आसीत्  ॥  १।६७।१८  ॥   

  

मुनिवरो विश्वामित्रः । राजा जनकः  ॥  १।६७।१९  ॥   

  

विगतसाध्वसः । रामेण धनुरनारोपणे कन्या ऽविवाहितैव स्थास्यतीति या भीः
स्थिता सा गतेत्यर्थः  ॥  १।६७।२०  ॥   

  

अतर्कितमिदं मया । एतदारोपणमित्यर्थः  ॥  १।६७।२१  ॥   

  

आहरिष्यति । सम्पादयिष्यति  ॥  १।६७।२२  ॥   

  

मम प्रतिज्ञा सत्या । जातेति शेषः । प्राणैः प्राणेभ्यः  ॥  १।६७।२३  ॥   

  

मम मन्त्रिण इत्यन्वयः । अनुमते । अनुमतकृत्यसाधननिमित्तमित्यर्थः । भवतो
ऽनुमत्येति वार्थः  ॥  १।६७।२४  ॥   

  

प्रश्रितैर्विनयसहितैः । सर्वशश्च । सर्वमप्यत्रत्यं वृत्तान्तमित्यर्थः  ॥ 
१।६७।२५  ॥   

  

गुप्तौ रक्षितौ । प्रीतियुक्तमिति क्रियाविशेषणम्  ॥  १।६७।२६  ॥   

  

आभाष्याहूय । कृतशासनान्दत्तकल्याणसन्देशपत्रान्  ॥  १।६७।२७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तषष्टितमः सर्गः  ॥  ६७  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/05-svayaMvaraH/067_shivadhanurbhangaH.md">
<details><summary><h2>द्राविडपाठः ...{Loading}...</h2></summary>


जनकस्य वचः श्रुत्वा विश्वामित्रो महामुनिः।  
धनुर्दर्शय रामाय इति होवाच पार्थिवम् ॥ 1.67.1 ॥   
ततः स राजा जनकः सामन्तान् व्यादिदेश ह।  
धनुरानीयतां दिव्यं गन्धमाल्यविभूषितम् ॥ 1.67.2 ॥   
जनकेन समादिष्टाः सचिवाः प्राविशन् पुरीम्।  
तद्धनुः पुरतः कृत्वा निर्जग्मुः पार्थिवाज्ञया ॥ 1.67.3 ॥   
नृणां शतानि पञ्चाशद्व्यायतानां महात्मनाम्।  
मञ्जूषामष्टचक्रां तां समूहुस्ते कथञ्चन ॥ 1.67.4 ॥   
तामादाय तु मञ्जूषामायसीं यत्र तद्धनुः।  
सुरोपमं ते जनकमूचुर्नृपतिमन्त्रिणः ॥ 1.67.5 ॥   
इदं धनुर्वरं राजन् पूजितं सर्वराजभिः।  
मिथिलाधिप राजेन्द्र दर्शनीयं यदिच्छसि ॥ 1.67.6 ॥   
तेषां नृपो वचः श्रुत्वा कृताञ्जलिरभाषत।  
विश्वामित्रं महात्मानं तौ चोभौ राजलक्ष्मणौ ॥ 1.67.7 ॥   
इदं धनुर्वरं ब्रह्मन् जनकैरभिपूजितम्।  
राजभिश्च महावीर्यैरशक्तैः पूरितुं पुरा ॥ 1.67.8 ॥   
नैतत् सुरगणाः सर्वे नासुरा न च राक्षसाः।  
गन्धर्वयक्षप्रवराः सकिन्नरमहोरगाः ॥ 1.67.9 ॥   
क्व गतिर्मानुषाणां च धनुषोऽस्य प्रपूरणे।  
आरोपणे समायोगे वेपने तोलनेऽपि वा ॥ 1.67.10 ॥   
तदेतद्धनुषां श्रेष्ठमानीतं मुनिपुङ्गव।  
दर्शयैतन्महाभाग अनयो राजपुत्रयोः ॥ 1.67.11 ॥   
विश्वामित्रः स धर्मात्मा श्रुत्वा जनकभाषितम्।  
वत्स राम धनुः पश्य इति राघवमब्रवीत् ॥ 1.67.12 ॥   
महर्षेर्वचनाद्रामो यत्र तिष्ठति तद्धनुः।  
मञ्जूषां तामपावृत्य दृष्ट्वा धनुरथाब्रवीत् ॥ 1.67.13 ॥   
इदं धनुर्वरं ब्रह्मन् संस्पृशामीह पाणिना।  
यत्नवांश्च भविष्यामि तोलने पूरणेऽपि वा ॥ 1.67.14 ॥   
बाढमित्यब्रवीद्राजा मुनिश्च समभाषत ॥ 1.67.15 ॥   
लीलया स धनुर्मध्ये जग्राह वचनान्मुनेः।  
पश्यतां नृसहस्राणां बहूनां रघुनन्दनः ॥ 1.67.16 ॥   
आरोपयित्वा धर्मात्मा पूरयामास तद्धनुः।  
तद्बभञ्ज धनुर्मध्ये नरश्रेष्ठो महायशाः ॥ 1.67.17 ॥   
तस्य शब्दो महानासीन्निर्घातसमनिस्वनः।  
भूमिकम्पश्च सुमहान् पर्वतस्येव दीर्यतः ॥ 1.67.18 ॥   
निपेतुश्च नराः सर्वे तेन शब्देन मोहिताः।  
वर्जयित्वा मुनविरं राजानं तौ च राघवौ ॥ 1.67.19 ॥   
प्रत्याश्वस्ते जने तस्मिन् राजा विगतसाध्वसः।  
उवाच प्राञ्जलिर्वाक्यं वाक्यज्ञो मुनिपुङ्गवम् ॥ 1.67.20 ॥   
भगवन् दृष्टवीर्यो मे रामो दशरथात्मजः।  
अत्यद्भुतमचिन्त्यं च न तर्कितमिदं मया ॥ 1.67.21 ॥   
जनकानां कुले कीर्तिमाहरिष्यति मे सुता।  
सीता भर्तारमासाद्य रामं दशरथात्मजम् ॥ 1.67.22 ॥   
मम सत्या प्रतिज्ञा च वीर्यशुल्केति कौशिक।  
सीता प्राणैर्बहुमता देया रामाय मे सुता ॥ 1.67.23 ॥   
भवतोऽनुमते ब्रह्मन् शीघ्रं गच्छन्तु मन्त्रिणः।  
मम कौशिक भद्रं ते अयोध्यां त्वरिता रथैः ॥ 1.67.24 ॥   
राजानं प्रश्रितैर्वाक्यैरानयन्तु पुरं मम।  
प्रदानं वीर्यशुल्कायाः कथयन्तु च सर्वशः ॥ 1.67.25 ॥   
मुनिगुप्तौ च काकुत्स्थौ कथयन्तु नृपाय वै।  
प्रीयमाणं तु राजानमानयन्तु सुशीघ्रगाः ॥ 1.67.26 ॥   
अयोध्यां प्रेषयामास धर्मात्मा कृतशासनान्।  
यथावृत्तं समाख्यातुमानेतुं च नृपं तदा ॥ 1.67.27 ॥   

</details>
</div>
