+++
title = "१०"

+++
व्यास उवाच  
ब्रह्मलोकादूर्ध्वभागे सर्वलोकोऽस्ति यः श्रुतः ।  
मणिद्वीपः स एवास्ति यत्र देवी विराजते ॥ १ ॥  
सर्वस्मादधिको यस्मात्सर्वलोकस्ततः स्मृतः ।  
पुरा पराम्बयैवायं कल्पितो मनसेच्छया ॥ २ ॥  
सर्वादौ निजवासार्थं प्रकृत्या मूलभूतया ।  
कैलासादधिको लोको वैकुण्ठादपि चोत्तमः ॥ ३ ॥  
गोलोकादपि सर्वस्मात्सर्वलोकोऽधिकः स्मृतः ।  
न तत्समं त्रिलोक्यां तु सुन्दरं विद्यते क्वचित् ॥ ४ ॥  
छत्रीभूतं त्रिजगतो भवसन्तापनाशकम् ।  
छायाभूतं तदेवास्ति ब्रह्माण्डानां तु सत्तम ॥ ५ ॥  
बहुयोजनविस्तीर्णो गम्भीरस्तावदेव हि ।  
मणिद्वीपस्य परितो वर्तते तु सुधोदधिः ॥ ६ ॥  
मरुत्सङ्‌घट्टनोत्कीर्णतरङ्‌ग शतसङ्‌कुलः ।  
रत्नाच्छवालुकायुक्तो झषशङ्‌खसमाकुलः ॥ ७ ॥  
वीचिसङ्‌घर्षसञ्जातलहरीकणशीतलः ।  
नानाध्वजसमायुक्तनानापोतगतागतैः ॥ ८ ॥  
विराजमानः परितस्तीररत्नद्रुमो महान् ।  
तदुत्तरमयोधातुनिर्मितो गगने ततः ॥ ९ ॥  
सप्तयोजनविस्तीर्णः प्राकारो वर्तते महान् ।  
नानाशस्त्रप्रहरणा नानायुद्धविशारदाः ॥ १० ॥  
रक्षका निवसन्त्यत्र मोदमानाः समन्ततः ।  
चतुर्द्वारसमायुक्तो द्वारपालशतान्वितः ॥ ११ ॥  
नानागणैः परिवृतो देवीभक्तियुतैर्नृप ।  
दर्शनार्थं समायान्ति ये देवा जगदीशितुः ॥ १२ ॥  
तेषां गणा वसन्त्यत्र वाहनानि च तत्र हि ।  
विमानशतसङ्‌घर्षघण्टास्वनसमाकुलः ॥ १३ ॥  
हयहेषाखराघातबधिरीकृतदिङ्‌मुखः ।  
गणैः किलकिलारावैर्वेत्रहस्तैश्च ताडिताः ॥ १४ ॥  
सेवका देवसङ्‌घानां भ्राजन्ते तत्र भूमिप ।  
तस्मिन्कोलाहले राजन्न शब्दः केनचित्क्वचित् ॥ १५ ॥  
कस्यचिच्छ्रूयतेऽत्यन्तं नानाध्वनिसमाकुले ।  
पदे पदे मिष्टवारिपरिपूर्णसरांसि च ॥ १६ ॥  
वाटिका विविधा राजन् रत्नद्रुमविराजिताः ।  
तदुत्तरं महासारधातुनिर्मितमण्डलः ॥ १७ ॥  
सालोऽपरो महानस्ति गगनस्पर्शि यच्छिरः ।  
तेजसा स्याच्छतगुणः पूर्वसालादयं परः ॥ १८ ॥  
गोपुरद्वारसहितो बहुवृक्षसमन्वितः ।  
या वृक्षजातयः सन्ति सर्वास्तास्तत्र सन्ति च ॥ १९ ॥  
निरन्तरं पुष्पयुताः सदा फलसमन्विताः ।  
नवपल्लवसंयुक्ताः परसौरभसङ्‌कुलाः ॥ २० ॥  
पनसा बकुला लोध्राः कर्णिकाराश्च शिंशपाः ।  
देवदारुकाञ्चनारा आम्राश्चैव सुमेरवः ॥ २१ ॥  
लिकुचा हिङ्‌गुलाश्चैला लवङ्‌गाः कट्फलास्तथा ।  
पाटला मुचुकुन्दाश्च फलिन्यो जघनेफलाः ॥ २२ ॥  
तालास्तमालाः सालाश्च कङ्‌कोला नागभद्रकाः ।  
पुन्नागाः पीलवः साल्वका वै कर्पूरशाखिनः ॥ २३ ॥  
अश्वकर्णा हस्तिकर्णास्तालपर्णाश्च दाडिमाः ।  
गणिका बन्धुजीवाश्च जम्बीराश्च कुरण्डकाः ॥ २४ ॥  
चाम्पेया बन्धुजीवाश्च तथा वै कनकद्रुमाः ।  
कालागुरुद्रुमाश्चैव तथा चन्दनपादपाः ॥ २५ ॥  
खर्जूरा यूथिकास्तालपर्ण्यश्चैव तथेक्षवः ।  
क्षीरवृक्षाश्च खदिराश्चिञ्जाभल्लातकास्तथा ॥ २६ ॥  
रुचकाः कुटजा वृक्षा बिल्ववृक्षास्तथैव च ।  
तुलसीनां वनान्येवं मल्लिकानां तथैव च ॥ २७ ॥  
इत्यादितरुजातीनां वनान्युपवनानि च ।  
नानावापीशतैर्युक्तान्येवं सन्ति धराधिप ॥ २८ ॥  
कोकिलारावसंयुक्ता गुञ्जद्‌भ्रमरभूषिताः ।  
निर्यासस्राविणः सर्वे स्निग्धच्छायास्तरूत्तमाः ॥ २९ ॥  
नानाऋतुभवा वृक्षा नानापक्षिसमाकुलाः ।  
नानारसस्राविणीभिर्नदीभिरतिशोभिताः ॥ ३० ॥  
पारावतशुकव्रातसारिकापक्षमारुतैः ।  
हंसपक्षसमुद्‌भूतावातव्रातैश्चलद्द्रुमम् ॥ ३१ ॥  
सुगन्धग्राहिपवनपूरितं तद्वनोत्तमम् ।  
सहितं हरिणीयूथैर्धावमानैरितस्ततः ॥ ३२ ॥  
नृत्यद्‌बर्हिकदम्बस्य केकारावैः सुखप्रदैः ।  
नादितं तद्वनं दिव्यं मधुस्रावि समन्ततः ॥ ३३ ॥  
कांस्यसालादुत्तरे तु ताम्रसालः प्रकीर्तितः ।  
चतुरस्रसमाकार उन्नत्या सप्तयोजनः ॥ ३४ ॥  
द्वयोस्तु सालयोर्मध्ये सम्प्रोक्ता कल्पवाटिका ।  
येषां तरूणां पुष्पाणि काञ्चनाभानि भूमिप ॥ ३५ ॥  
पत्राणि काञ्चनाभानि रत्नबीजफलानि च ।  
दशयोजनगन्धो हि प्रसर्पति समन्ततः ॥ ३६ ॥  
तद्वनं रक्षितं राजन् वसन्तेनर्तुनानिशम् ।  
पुष्पसिंहासनासीनः पुष्पच्छत्रविराजितः ॥ ३७ ॥  
पुष्पभूषाभूषितश्च पुष्पासवविघूर्णितः ।  
मधुश्रीर्माधवश्रीश्च द्वे भार्ये तस्य सम्मते ॥ ३८ ॥  
क्रीडतः स्मेरवदने सुमस्तबककन्दुकैः ।  
अतीव रम्यं विपिनं मधुस्रावि समन्ततः ॥ ३९ ॥  
दशयोजनपर्यन्तं कुसुमामोदवायुना ।  
पूरितं दिव्यगन्धर्वैः साङ्‌गनैर्गानलोलुपैः ॥ ४० ॥  
शोभितं तद्वनं दिव्यं मत्तकोकिलनादितम् ।  
वसन्तलक्ष्मीसंयुक्तं कामिकामप्रवर्धनम् ॥ ४१ ॥  
ताम्रसालादुत्तरत्र सीससालः प्रकीर्तितः ।  
समुच्छ्रायः स्मृतोऽप्यस्य सप्तयोजनसङ्ख्यया ॥ ४२ ॥  
सन्तानवाटिकामध्ये सालयोस्तु द्वयोर्नृप ।  
दशयोजनगन्धस्तु प्रसूनानां समन्ततः ॥ ४३ ॥  
हिरण्याभानि कुसुमान्युत्फुल्लानि निरन्तरम् ।  
अमृतद्रवसंयुक्तफलानि मधुराणि च ॥ ४४ ॥  
ग्रीष्मर्तुर्नायकस्तस्या वाटिकाया नृपोत्तम ।  
शुक्रश्रीश्च शुचिश्रीश्च द्वे भार्ये तस्य सम्मते ॥ ४५ ॥  
सन्तापत्रस्तलोकास्तु वृक्षमूलेषु संस्थिताः ।  
नानासिद्धैः परिवृतो नानादेवैः समन्वितः ॥ ४६ ॥  
विलासिनीनां वृन्दैस्तु चन्दनद्रवपङ्‌किलैः ।  
पुष्पमालाभूषितैस्तु तालवृन्तकराम्बुजैः ॥ ४७ ॥  
प्राकारः शोभितो राजञ्छीतलाम्बुनिषेविभिः ।  
सीससालादुत्तरत्राप्यारकूटमयः शुभः ॥ ४८ ॥  
प्राकारो वर्तते राजन् मुनियोजनदैर्घ्यवान् ।  
हरिचन्दनवृक्षाणां वाटी मध्ये तयोः स्मृता ॥ ४९ ॥  
सालयोरधिनाथस्तु वर्षर्तुर्मेघवाहनः ।  
विद्युत्पिङ्‌गलनेत्रश्च जीमूतकवचः स्मृतः ॥ ५० ॥
वज्रनिर्घोषमुखरश्चेन्द्रधन्वा समन्ततः ।  
सहस्रशो वारिधारा मुञ्चन्नास्ते गणावृतः ॥ ५१ ॥  
नभःश्रीश्च नभस्यश्रीः स्वरस्या रस्यमालिनी ।  
अम्बा दुला निरत्निश्चाभ्रमन्ती मेघयन्तिका ॥ ५२ ॥  
वर्षयन्ती चिपुणिका वारिधारा च सम्मताः ।  
वर्षर्तोर्द्वादश प्रोक्ताः शक्तयो मदविह्वलाः ॥ ५३ ॥  
नवपल्लववृक्षाश्च नवीनलतिकान्विताः ।  
हरितानि तृणान्येव वेष्टिता यैर्धराखिला ॥ ५४ ॥  
नदीनदप्रवाहाश्च प्रवहन्ति च वेगतः ।  
सरांसि कलुषाम्बूनि रागिचित्तसमानि च ॥ ५५ ॥  
वसन्ति देवाः सिद्धाश्च ये देवीकर्मकारिणः ।  
वापीकूपतडागाश्च ये देव्यर्थं समर्पिताः ॥ ५६ ॥  
ते गणा निवसन्त्यत्र सविलासाश्च साङ्‌गनाः ।  
आरकूटमयादग्रे सप्तयोजनदैर्घ्यवान् ॥ ५७ ॥  
पञ्चलोहात्मकः सालो मध्ये मन्दारवाटिका ।  
नानापुष्पलताकीर्णा नानापल्लवशोभिता ॥ ५८ ॥  
अधिष्ठातात्र सम्प्रोक्तः शरद्‌ऋतुरनामयः ।  
इषुलक्ष्मीरूर्जलक्ष्मीर्द्वे भार्ये तस्य सम्मते ॥ ५९ ॥  
नानासिद्धा वसन्त्यत्र साङ्‌गनाः सपरिच्छदाः ।  
पञ्चलोहमयादग्रे सप्तयोजनदैर्घ्यवान् ॥ ६० ॥  
दीप्यमानो महाशृङ्‌गैर्वर्तते रौप्यसालकः ।  
पारिजाताटवीमध्ये प्रसूनस्तबकान्विता ॥ ६१ ॥  
दशयोजनगन्धीनि कुसुमानि समन्ततः ।  
मोदयन्ति गणान्सर्वान्ये देवीकर्मकारिणः ॥ ६२ ॥  
तत्राधिनाथः सम्प्रोक्तो हेमन्तर्तुर्महोज्ज्वलः ।  
सगणः सायुधः सर्वान् रागिणो रञ्जयन्नृप ॥ ६३ ॥  
सहश्रीश्च सहस्यश्रीर्द्वे भार्ये तस्य सम्मते ।  
वसन्ति तत्र सिद्धाश्च ये देवीव्रतकारिणः ॥ ६४ ॥  
रौप्यसालमयादग्रे सप्तयोजनदैर्घ्यवान् ।  
सौवर्णसालः सम्प्रोक्तस्तप्तहाटककल्पितः ॥ ६५ ॥  
मध्ये कदम्बवाटी तु पुष्पपल्लवशोभिता ।  
कदम्बमदिराधाराः प्रवर्तन्ते सहस्रशः ॥ ६६ ॥  
याभिर्निपीतपीताभिर्निजानन्दोऽनुभूयते ।  
तत्राधिनाथः सम्प्रोक्तः शैशिरर्तुर्महोदयः ॥ ६७ ॥  
तपःश्रीश्च तपस्यश्रीर्द्वे भार्ये तस्य सम्मते ।  
मोदमानः सहैताभ्यां वर्तते शिशिराकृतिः ॥ ६८ ॥  
नानाविलाससंयुक्तो नानागणसमावृतः ।  
निवसन्ति महासिद्धा ये देवीदानकारिणः ॥ ६९ ॥  
नानाभोगसमुत्पन्नमहानन्दसमन्विताः ।  
साङ्‌गनाः परिवारैस्तु सङ्‌घशः परिवारिताः ॥ ७० ॥  
स्वर्णसालमयादग्रे मुनियोजनदैर्घ्यवान् ।  
पुष्परागमयः सालः कुङ्‌कुमारुणविग्रहः ॥ ७१ ॥  
पुष्परागमयी भूमिर्वनान्युपवनानि च ।  
रत्नवृक्षालवालाश्च पुष्परागमयाः स्मृताः ॥ ७२ ॥  
प्राकारो यस्य रत्नस्य तद्रत्नरचिता द्रुमाः ।  
वनभूः पक्षिणश्चैव रत्नवर्णजलानि च ॥ ७३ ॥  
मण्डपा मण्डपस्तम्भाः सरांसि कमलानि च ।  
प्राकारे तत्र यद्यत्स्यात्तत्सर्वं तत्समं भवेत् ॥ ७४ ॥  
परिभाषेयमुद्दिष्टा रत्नसालादिषु प्रभो ।  
तेजसा स्याल्लक्षगुणः पूर्वसालात्परो नृप ॥ ७५ ॥  
दिक्पाला निवसन्त्यत्र प्रतिब्रह्माण्डवर्तिनाम् ।  
दिक्पालानां समष्ट्यात्मरूपाः स्फूर्जद्वरायुधाः ॥ ७६ ॥  
पूर्वाशायां समुत्तुङ्‌गशृङ्‌गा पूरमरावती ।  
नानोपवनसंयुक्तो महेन्द्रस्तत्र राजते ॥ ७७ ॥  
स्वर्गशोभा च या स्वर्गे यावती स्यात्ततोऽधिका ।  
समष्टिशतनेत्रस्य सहस्रगुणतः स्मृता ॥ ७८ ॥  
ऐरावतसमारूढो वज्रहस्तः प्रतापवान् ।  
देवसेनापरिवृतो राजतेऽत्र शतक्रतुः ॥ ७९ ॥  
देवाङ्‌गनागणयुता शची तत्र विराजते ।  
वह्निकोणे वह्निपुरी वह्निपूःसदृशी नृप ॥ ८० ॥  
स्वाहास्वधासमायुक्तो वह्निस्तत्र विराजते ।  
निजवाहनभूषाढ्यो निजदेवगणैर्वृतः ॥ ८१ ॥  
याम्याशायां यमपुरी तत्र दण्डधरो महान् ।  
स्वभटैर्वेष्टितो राजन् चित्रगुप्तपुरोगमैः ॥ ८२ ॥  
निजशक्तियुतो भास्वत्तनयोऽस्ति यमो महान् ।  
नैर्ऋत्यां दिशि राक्षस्यां राक्षसैः परिवारितः ॥ ८३ ॥  
खड्गधारी स्फुरन्नास्ते निर्ऋतिर्निजशक्तियुक् ।  
वारुण्यां वरुणो राजा पाशधारी प्रतापवान् ॥ ८४ ॥  
महाझषसमारूढो वारुणीमधुविह्वलः ।  
निजशक्तिसमायुक्तो निजयादोगणान्वितः ॥ ८५ ॥  
समास्ते वारुणे लोके वरुणानीरताकुलः ।  
वायुकोणे वायुलोको वायुस्तत्राधितिष्ठति ॥ ८६ ॥  
वायुसाधनसंसिद्धयोगिभिः परिवारितः ।  
ध्वजहस्तो विशालाक्षो मृगवाहनसंस्थितः ॥ ८७ ॥  
मरुद्‌गणैः परिवृतो निजशक्तिसमन्वितः ।  
उत्तरस्यां दिशि महान् यक्षलोकोऽस्ति भूमिप ॥ ८८ ॥  
यक्षाधिराजस्तत्रास्ते वृद्धिऋद्ध्यादिशक्तिभिः ।  
नवभिर्निधिभिर्युक्तस्तुन्दिलो धननायकः ॥ ८९ ॥  
मणिभद्रः पूर्णभद्रो मणिमान्मणिकन्धरः ।  
मणिभूषो मणिस्रग्वी मणिकार्मुकधारकः ॥ ९० ॥  
इत्यादियक्षसेनानीसहितो निजशक्तियुक् ।  
ईशानकोणे सम्प्रोक्तो रुद्रलोको महत्तरः ॥ ९१ ॥  
अनर्घ्यरत्नखचितो यत्र रुद्रोऽधिदैवतम् ।  
मन्युमान्दीप्तनयनो बद्धपृष्ठमहेषुधिः ॥ ९२ ॥  
स्फूर्जद्धनुर्वामहस्तोऽधिज्यधन्वभिराधृतः ।  
स्वसमानैरसङ्ख्यातरुद्रैः शूलवरायुधैः ॥ ९३ ॥  
विकृतास्यैः करालास्यैर्वमद्वह्निभिरास्यतः ।  
दशहस्तैः शतकरैः सहस्रभुजसंयुतैः ॥ ९४ ॥  
दशपादैर्दशग्रीवैस्त्रिनेत्रैरुग्रमूर्तिभिः ।  
अन्तरिक्षचरा ये च ये च भूमिचरा स्मृताः ॥ ९५ ॥  
रुद्राध्याये स्मृता रुद्रास्तैः सर्वैश्च समावृतः ।  
रुद्राणीकोटिसहितो भद्रकाल्यादिमातृभिः ॥ ९६ ॥  
नानाशक्तिसमाविष्टडामर्यादिगणावृतः ।  
वीरभद्रादिसहितो रुद्रो राजन् विराजते ॥ ९७ ॥  
मुण्डमालाधरो नागवलयो नागकन्धरः ।  
व्याघ्रचर्मपरीधानो गजचर्मोत्तरीयकः ॥ ९८ ॥  
चिताभस्माङ्‌ग लिप्ताङ्‌गः प्रमथादिगणावृतः ।  
निनदड्डमरुध्वानैर्बधिरीकृतदिङ्‌मुखः ॥ ९९ ॥  
अट्टहासास्फोटशब्दैः सन्त्रासितनभस्तलः ।  
भूतसङ्‌घसमाविष्टो भूतावासो महेश्वरः ।  
ईशानदिक्पतिः सोऽयं नाम्ना चेशान एव च ॥ १०० ॥
