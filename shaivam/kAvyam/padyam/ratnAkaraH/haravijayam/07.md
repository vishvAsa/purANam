+++
title = "०७"

+++

.

**हरविजयम्**

***सप्तमः सर्गः।***

क्रूरक्रुधामथ कराभिहतांसकूट-  
मुल्लासितब्रुकुटि दन्तविघट्टितौष्ठम्।  
तेषामनेकविधघोरविकारचेष्ट-  
माताम्रदृष्टि सदसि स्फुरितं तदासीत् ॥ 7.1 ॥  
विन्यस्तपादभरकम्पितकुट्टिमाग्र-  
माघट्टनाविघटितामलमौलिबन्धम्।  
क्रोधः सभां न्यविशताङ्गदकोटिलग्न-  
विस्रस्तकोमलदुकूलदशं स्मरारेः ॥ 7.2 ॥  
वक्षः स्थले गणपतेः कुपितस्य हार-  
च्छेदोच्चलद्बहलमौक्तिकपङ्क्तिराधात्।  
प्राग्विद्रुताङ्कशरणागतशत्रुलक्ष्मी-  
स्वेदोदबिन्दुबिसरच्छुरितेव शोभाम् ॥ 7.3 ॥  
छायां किरन्मलिनिताम्बरदिग्विभागा-  
माविर्भवद्भ्रुकुटिभङ्गभयानकेन।  
वक्त्रेण कालमुसलः सकलारिलोक-  
संहाररात्रिघटनामिव कर्तुमैच्छत् ॥ 7.4 ॥  
संरम्भगर्भगुरुमन्युमनाश्चकार  
हुंकारभैरवरवं युधि वीरभद्रः।  
भागान्तरालकुहारप्रतिशब्ददीर्घम् ॥ 7.5 ॥  
उद्धामरोषभरनिर्भरभैरवीय-  
भीयन्त्रणारहितहुंकृतनादसान्द्राः।  
अंसस्थलाभिहतिताररवा भटानां  
संधिं कथंचिदभिदन्न दिवस्प्टथिव्योः ॥ 7.6 ॥  
चिक्षेप पाणिकमलेन रुषा विलूय  
विष्यन्दिसान्द्रमकरन्दविलीनभृङ्गाम्।  
कण्ठस्रजं रतरसागतशत्रुलक्ष्मी-  
लीलाविघातरभसादिव मेघनीलः ॥ 7.7॥  
क्रूरक्रुघ- करतलेन ललाटपट्ट-  
मापाटलं मलयतः सदसि त्रिमूर्तेः।  
आलक्ष्यतोपरि तृतीयविलोचनस्य  
भ्रूमञ्जरीव नवधूमशिखोत्पतन्ती ॥ 7.8 ॥  
जिह्मीभवद्भ्रुकुटिपाटलरागदृष्टि-  
तिर्यग्विवृत्तवदनं हसितांशुगौरः।  
शौर्योष्मणा प्रथितसारनिरर्गलेन  
भस्मीभवन्निव भुजः शिखिनालुलोके ॥ 7.9 ॥  
वक्रं दधद्दशनदंशभयादिवाशु  
कम्पाकुलाधरदलस्थिति वज्रमुष्टिः।  
दोर्दण्डमाहत करेण सुरारिभङ्ग-  
संरम्भरागविकसत्पुलकप्रबन्धः ॥ 7.10 ॥  
श्वासानिला नतमुखस्य कराभिघात-  
भिन्नावनिप्रकटरन्ध्रपथप्रविष्टाः।  
पातालगर्भनलिनीमनलस्य चक्रु-  
रुद्धूतशेषफणपाण्डुरपुण्डरीकाम् ॥ 7.11 ॥  
उत्तंसपुष्पनवेकेसरसान्द्रधूलि-  
पिङ्गीकृतो मधुमदेन पपात भृङ्गः।  
निर्मथ्नतः सपदि भृङ्गिरिटेर्ललाट-  
मूर्ध्वाक्षितारक इवाग्निशिखापिशङ्गः ॥ 7.12 ॥  
रोषारुणीकृतदृशो नडकूबरस्य  
हुंकारधूमपटलीं मुखरन्ध्रभागात्।  
दैत्याधिराजकवलीकरणादरेण  
कृत्यामिवैक्षत जनः सहसोत्पतन्तीम् ॥ 7.13 ॥  
कण्ठावलम्बिमकरन्दरसातिपान-  
विस्रम्भमन्थरविलीनशिलीमुखौघा।  
दृप्तारिसंगरजलाशयकुञ्जरस्य  
भाति स्म शृङ्खलमिवोत्पलदाम जिष्णोः ॥ 7.14 ॥  
निर्यन्नखांशुसलिलौघकृताभिषेक-  
मेकं सहाचमनघं युधि मन्यमानः।  
बाहुद्रुमं करतलेन पराममर्श  
दुर्दर्शमूर्तिरथ कर्शितसर्वलोकः ॥ 7.15 ॥  
प्रेङ्खल्ललाटकषणोत्थितसान्द्रधूम-  
लेखानुषह्गकृतलग्नकबन्धमोहम्।  
तिग्मांशुबिम्बमसुदर्शदकर्शितश्रीः ॥ 7.16 ॥  
अन्योन्यगाढमलनेन रराज धूम-  
वर्तिच्छटा करपुटाद्वियदुत्पतन्ती।  
ईषद्विनिद्रदलमण्डलपुण्डरीक-  
कोषोदराद्भ्रमरपङ्क्तिरिवाग्निकस्य ॥ 7.17 ॥  
क्रोधेश्वरस्य च किरीटकपालपङ्कि-  
रूर्ध्वेक्षणानलशिखापटलावमर्शात्।  
संहारभानुकरतापितशैलकूट-  
टांकारताररवमस्फुटदुत्तमाङ्गे ॥ 7.18 ॥  
निःशेषमाकुलितशेषशरीरनाल-  
माघूर्णमानविकटाभ्रपलाशखण्टम्।  
चण्डेश्वरस्य सरुषो भुवनारविन्द-  
मुष्णोष्णनिःश्वसिततापवशेन मम्लौ ॥ 7.19 ॥  
सस्वेदशीकरमकम्पत तालकेतु-  
राताम्रतालुतलभीषणजृम्भवक्त्रः।  
संकल्पनिर्जितपरःस्थितवैरिलक्ष्मी-  
गाढोपगूहनवशादुत तीव्रमन्योः ॥ 7.20 ॥  
तिर्यग्विवर्तितमुखस्य लुलायकेतो-  
र्हासच्छटाधवलभास्मनभक्तिचित्रः।  
बाहुर्जयद्विरदहस्त इवारराज  
पीनांसकूटविकटोन्नतकुम्भपीठः ॥ 7.21 ॥  
सस्यन्दिरे सदसि घर्मजलानि सान्द्र-  
सिन्दूरताम्रमुखरागरुचः प्रकोपात्।  
संदेहितेन्दुकिरमाङ्कुरगौरतार-  
हाराच्छबिन्धुपटलानि सुनन्दकस्य ॥ 7.22 ॥  
चण्डे च चुक्रुधिषि तच्चरणातिभार-  
खेदाकुलोन्नमितपीवरदीर्घदोष्णा।  
शेषेण कुञ्चितकरालफणासहस्र-  
विस्रंसिनी क्षितिरभारितरां कथंचित् ॥ 7.23 ॥  
क्रुद्धं मूरपतिकेतनमंशुजालै-  
र्न द्वादशापि ककुभः परिदीपयन्तः।  
संहारवासरमिवातनुदुर्निरीक्ष्य-  
रूपं विलोचनसहस्ररुचो न चक्रुः ॥ 7.24 ॥  
क्षुण्णाङ्गदारुणशिलाशकलोत्थसान्द्र-  
धूलिच्छटापटलकुङ्कुमपङ्कचर्चा।  
पञ्चाक्षकोपविकृतिः कृतमण्डनेव  
सस्वेदशीकरकणोत्करमौक्तिकासीत् ॥ 7.25 ॥  
दिण्डेः स्फुलिङ्गकणिकाः सरुषः किरद्भि-  
रन्योन्यपाणिमलनोत्थितधूमदिग्धैः।  
नाप्लोषि धूर्जटिसदः कथमप्यथौर्व-  
संवादितां विदधतः परूषाक्षिपातैः ॥ 7.26 ॥  
विष्यन्दमानघनघर्मकणावकीर्ण-  
मुच्छ्वासिकुङ्कुमविलेपनमग्निधाम्नः।  
विभ्रान्ततारकविशङ्कटशातकौम्भ-  
शैलाधिराजकटकश्रियमाप वक्षः ॥ 7.27 ॥  
निष्पिष्टहारविधुतोद्धतधूलिपुञ्ज-  
भस्मच्छटाभिररुणच्छविलोचनश्रीः।  
क्ष्मामण्डलं ज्वर इवाकुलयांचकार  
दुर्वारकोपविकृतिः सदसि त्रिमूर्धा ॥ 7.28 ॥  
भास्वत्फणामणिकणोल्बणवह्निचूर्णा-  
कल्माषिताम्बरतलान्मुखरन्ध्रभागात्।  
वल्मीककूटकुहरादुरगा इवाग्रि-  
केतोर्निरीयुरथ हुंकृतधूमदण्डाः ॥ 7.29 ॥  
आमर्दकस्य सुरवैरिविमर्दिनोऽपि  
दिक्कामिनीमुखनवाकगुरुपत्त्रलेखा।  
हुंकारधूमपटली भुवनारविन्द-  
कोषोदरभ्रमरपङ्क्तिरधत्त शोभाम् ॥ 7.30 ॥  
क्रोधावपिष्टशशभृत्किरणच्छटाच्छ-  
हारावलीविवलिताग्निशिखस्य धूलिः।  
संरम्भविभ्रमदिशामुखजृम्भमाण-  
लक्ष्मीकपोलतलरोध्ररजश्छटासीत् ॥ 7.31 ॥  
ज्योतिष्मतः शिखिशिखानिकुरुम्बपिङ्ग-  
जिह्मोत्कटभ्रुकुटिभङ्गभयंकरत्विट्।  
साम्भोभरस्थिरतडिद्गुणमेघशोभि  
वक्त्रं विलोक्य सभया बिभयांबुभूवे ॥ 7.32 ॥  
तारस्य तारतरहुंकृतिरोषगर्भां  
विन्यस्यतोऽग्रिकपिशां दृशमाशु तिर्यक्।  
तत्तापयोगगलितातनुपत्त्रभङ्ग-  
हमाङ्गदांसशिखरो भुजदठण्ड आसीत् ॥ 7.33 ॥  
निःशेषमेककवलग्रहसौष्ठवेन  
मृत्योरिव त्रिभुवनं-सरुषो जिघत्सोः।  
जृम्भाविकासि वदनं विकरालजिह्व-  
मालोक्य संसदि विजह्वलुरस्य लोकाः ॥ 7.34 ॥  
निःशङ्कहुंकृतकृशानुकणावकीर्ण-  
विस्तीर्णताम्रतलतालुविजृम्भमाणम्।  
संध्यापिशङ्गमरूणांशुशिखावमर्श-  
शोणग्रहं नभ इवोर्जितवक्त्रमासीत् ॥ 7.35 ॥  
जृम्भाविकासि मुखमग्निमुखस्य ताम्र-  
जिह्वाकरालविकटस्फुटदन्तमालम्।  
रेजेऽम्बरीषमिंव निर्गतवह्निहेति-  
पङ्क्तिप्रतिष्ठधवलोदरलाजगर्भम् ॥ 7.36 ॥  
दीर्घं विनिःश्वसति तिन्दुकिनीप्रसून-  
विस्पष्टपाटलदृशि त्रिशिखे समन्यौ।  
आसन्नमेव भुवनप्रलयावतार-  
माबद्धवेपथुरमन्यत राजलोकः ॥ 7.37 ॥  
केयूरचक्रदलनोच्छलदिन्द्रनील-  
खण्डावली करतलाभिहतांसभित्तेः।  
कालस्य कुट्टिमतलाम्बुरुहोपहार-  
गन्धाकुलभ्रमरसंहतिविभ्रमाभूत् ॥ 7.38 ॥  
संचूर्णिताङ्गदकरालकराहतांस-  
कूटोत्थनिष्ठुरविरावविपूरिताशम्।  
अक्रोधि बोधितसुरासुरचक्रवाल-  
संहारदुर्धरपराक्रममन्तकेन ॥ 7.39 ॥  
चण्डाननस्य करताडनखण्ड्यमान-  
केयूररत्नकणकोणकणत्कृतिश्रुत।  
दैत्यक्षयाधिकसरोषकृतान्तदन्त-  
संघट्टभैरवरवानुकृतिं चकार ॥ 7.40 ॥  
आघातभग्रविकटव्रणकंघरांस-  
कूटोच्छलच्चितिलिताङ्गददोः प्रचण्डः।  
मृत्योरिव प्रतिकृतिः स चुकोप कोप-  
कम्पाकुलोत्पुलकपीनकपोलभित्तिः ॥ 7.41 ॥  
चक्रायुधं सपदि चुक्रुधिवांसमंस-  
कूटावमर्दमृदितोर्मिकपाणियुग्मम्।  
संहारभास्करदुरीक्ष्यमुखं निरीक्ष्य  
नो सस्मरुः स्वमपि जातभियः सुरौघाः ॥ 7.42 ॥  
चक्रे दिशो दितिसुताहवसावहेल-  
हासोल्लसद्दशनदीधितिचक्रवालः।  
व्यङ्ग्याहितप्रलयपैशुनजृम्भमाणा-  
काण्डे (?) तरूत्थकुसुमा इव नीलवज्रः ॥ 7.43 ॥  
संरम्भिणः शिखितमस्य पुरः प्रकीर्णां  
हुंकारवह्निकणसंततिमत्तुमैच्छत्।  
क्रीडाशुकः शिखिभुवः परिपाकताम्र-  
पिण्डीरपिङ्गकणशङ्कि विमुग्धचेताः ॥ 7.44 ॥  
पिङ्गेक्षणस्फुरदकल्पमरीचिवल्ग-  
दुल्काग्निदाहभयविक्लवतामिवाप्तम्।  
भ्रूभङ्गपुञ्जितमधत्त ललाटपट्ट-  
माघट्य कुट्टिमतलं चरणेन नन्दी ॥ 7. 45 ॥  
उत्तानवक्त्रकुहरोत्थितयाट्टहास-  
हासत्विषा कलुषया बिभरांबुभूवे।  
प्रेङ्खत्यनर्गलरसातलगर्भनिर्य-  
दिन्दुप्रभाधवलशेषशरीरलक्ष्मीः ॥ 7.46 ॥  
रोमाञ्चपूरितविकम्पिकपोलभाग-  
मुद्वर्तमानपुटतारविपाटलाक्षम्।  
वक्त्रं विदष्टविकटौष्ठविकृष्टनास-  
मुद्भ्रूविभङ्गमभृतारुणमभ्रकेतुः ॥ 7.47 ॥  
संप्राप्य संनहनमाहवगाढराग-  
मुज्जृम्भितः सपदि रोष इवैष साक्षात्।  
पातालगह्वरगभीररवावमर्द-  
पार्ष्णिप्रहारविधुरामचकम्पदुर्वीम् ॥ 7.48 ॥  
पर्यन्तभागविलसत्पुलकं बभार  
हेतिव्रणं सघनघर्मजलं जयन्तः।  
स्तोकावशिष्टजलतीरविरूढबाल-  
शष्पाङ्कुरह्रदसरूपमुरः स्थलेन ॥ 7.49 ॥  
व्यावृत्तिवेगविशरारुकरालहार-  
तारावकीर्णमणिकुट्टिमप्टष्टभागः।  
विस्रंसितोडुगणशारितभूमिपीठ-  
संहारमारुतविलासमंसावलासीत् ॥ 7. 50 ॥  
सामर्षहर्षभरपार्षदपार्ष्णिपाणि-  
लीलाभिघातविधुरा धरणी रराण।  
पातालतालुनि ससंभ्रमनागभीरु-  
गर्भप्रगल्भविनिपातनघोरघोषम् ॥ 7.51 ॥  
केयूरचक्रनिकरैस्त्रिदशाधिपाना-  
मंसावमर्दपतितैर्मणिकुट्टिमोर्वी।  
रेजे पुरंदरकरेरितवज्रपात-  
विच्छिन्नपक्षतिपुटैरिव भूधराणाम् ॥ 7.52 ॥  
दैत्यप्रतापशिखिशान्तिमिव क्षणेन  
कर्तुं विशङ्कटललाटतटस्थलीम्यः।  
ते धर्मशीकरकणप्रकरान्सलील-  
माकृष्य कर्कशरुषश्चकरुः कराग्रैः ॥ 7. 53 ॥  
जृम्भाविकासघटनाविकटैरपाङ्ग-  
पर्यन्तनिर्यदतनुज्वलनस्फुलिङ्गैः।  
वक्त्रैर्गणाधिपतयः सरुषः क्षणेन  
दिक्चक्रमग्रसिषतेव करालदंष्ट्रैः ॥ 7. 54 ॥  
तेषां विवर्तनभरेण परस्परांस-  
कूटावघट्टघटनादलिताङ्गदानाम्।  
सस्रंसिरे विकटकुट्टिमसीम्नि रुग्ण-  
बन्धाः सरोषकरपेषभियेव हाराः ॥ 7.55 ॥  
लीलावलोकितकरालकृपाणपट्ट-  
पर्याकुलोत्पुलककञ्चुकलोकपालम्।  
निष्प्रक्रमं प्रचुकुपे कपिलैः कपोल-  
भागैः कपालिसदसीति गणाधिनाथैः ॥ 7.56 ॥  
प्रत्यासीदत्पार्षदश्वासहेलाक्षिप्तक्ष्माभृत्कूटटांकारघोरा।  
गौरीभर्तुः क्लिष्टसत्त्वा सबा सा दध्रे कल्पापायवेलानुकारम् ॥ 7.57 ॥  
विस्पष्टमुष्टिकरसंकरपिष्टहार-  
मुक्ताफलोद्धतपरागविपाण्डुराग्रैः।  
मेघावसानसमयैरिव नाकसद्भि-  
रस्तोककोपरचितस्थितिभिर्बुभूवे ॥ 7. 58 ॥  
अन्योन्यपाणिमलनक्षतपद्मराग-  
रत्नोर्मिकोद्धतपरागकणैश्चकार।  
ब्राह्मी जगत्कपिशिताखिलदिक्प्रभात-  
वेलेव फुल्लकमला करधूलिपुञ्जैः ॥ 7. 59 ॥  
क्रोधोद्गताकृशकृशानुशिखासहस्र-  
निर्यासभास्वरितरूक्षकटाक्षमोक्षैः।  
त्र्यक्षाकृतिः क्षममदीपि जगत्त्रयोल्का-  
दण्डैरिव त्रिदशसंभ्रममाक्षिपद्भिः ॥ 7. 60 ॥  
चक्रं सुरहितचमूगलचक्रवाल-  
च्छेदाभिलाषरभसाद्भ्रमयांचकार।  
चण्डी करालसरलाङ्गुलिकोटिभाग-  
लग्नं करे श्रवणपूरमिवाजिलक्ष्म्याः ॥ 7. 61 ॥  
दलितमसुरचक्रक्रोधसंरम्भगर्भं  
करकमलविदर्भं वैष्णवी तत्र दध्रे।  
विगलितमकरन्दं पद्मरागोर्मिकाग्र-  
क्षतिविधुतपिशङ्गच्छायधूलिच्छलेन ॥ 7. 62 ॥  
भ्रुकुटिकुटिलितभ्रूविभ्रमव्याजचञ्च-  
च्चटुलमधुपवेणीबन्धमाधत्त ताम्रम्।  
मुखमखिलविपक्षक्षोदसंरम्भलक्ष्मी-  
करकिसलयलीलापङ्गजं भद्रकाली ॥ 7.63 ॥  
इत्थं हारोद्दलनविगलत्तारमुक्ताफलौघ-  
ज्योतिस्चक्राक्रमणशबलान्कुर्वती दिग्विभागान्।  
सा वेलेव क्षुभितविषमा रत्नराशेस्तदानीं  
स्ताणोर्गर्जद्गणपतिशतोल्लोलजाला सभासीत् ॥ 7. 64 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानक श्रीरत्नाकरस्य कृतौ रत्नाङ्के हरविजये महाकाव्ये सभाक्षोभवर्णनो नाम सप्तमः सर्गः।  
  
