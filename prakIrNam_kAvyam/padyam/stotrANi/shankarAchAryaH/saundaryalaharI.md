+++
title = "सौन्दर्यलहरी"
author = "शङ्कराचार्यः"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2990"
source_url = "https://www.ebharatisampat.in/readbook3.php?bookid=MDg3MTQ4NDY3ODIwNzgy&pageno=MjI0MjQyNjk5NTk="

+++
[[सौन्दर्यलहरी	Source: [EB](https://www.ebharatisampat.in/readbook3.php?bookid=MDg3MTQ4NDY3ODIwNzgy&pageno=MjI0MjQyNjk5NTk=)]]

\[




शिवः शक्त्या युक्तो यदि भवति शक्तः प्रभवितुं  
न चेदेवं देवो न खलु कुशलः स्पन्दितुमपि ।  
अतस्त्वामाराध्यां हरिहरविरञ्च्यादिभिरपि  
प्रणन्तुं स्तोतुं वा कथमकृतपुण्यः प्रभवति ॥ १ ॥

तनीयांसं पांसुं तव चरणपङ्केरुहभवं  
विरञ्चिः संचिन्वन् विरचयति लोकानविकलम् ।  
वहत्येनं शौरिः कथमपि सहस्रेण शिरसां  
हरः संक्षुभ्यैनं भजति भसितोद्धूलनविधिम् ॥ २ ॥

अविद्यानामन्तस्तिमिरमिहिरद्वीपनगरी  
जडानां चैतन्यस्तबकमकरन्दस्रुतिझरी ।  
दरिद्राणां चिन्तामणिगुणनिका जन्मजलधौ  
निमग्नानां दंष्ट्रा मुररिपुवराहस्य भवती ॥ ३ ॥

त्वदन्यः पाणिभ्यामभयवरदो दैवतगणस्  
त्वमेका नैवासि प्रकटितवराभीत्यभिनया ।  
भयात्त्रातुं दातुं फलमपि च वाञ्छासमधिकं  
शरण्ये लोकानां तव हि चरणावेव निपुणौ ॥ ४ ॥

हरिस्त्वामाराध्य प्रणतजनसौभाग्यजननीं  
पुरा नारी भूत्वा पुररिपुमपि क्षोभमनयत् ।  
स्मरोऽपि त्वां नत्वा रतिनयनलेह्येन वपुषा  
मुनीनामप्यन्तः प्रभवति हि मोहाय महताम् ॥ ५ ॥

धनुः पौष्पं मौर्वी मधुकरमयी पञ्च विशिखा  
वसन्तः सामन्तो मलयमरुदायोधनरथः ।  
तथाप्येकः सर्वं हिमगिरिसुते कामपि कृपां  
अपाङ्गात्ते लब्ध्वा जगदिदमनङ्गो विजयते ॥ ६ ॥

क्वणत्काञ्चीदामा करिकलभकुम्भस्तनभरा  
परिक्षीणा मध्ये परिणतशरच्चन्द्रवदना ।  
धनुर्बाणान् पाशं सृणिमपि दधाना करतलैः  
पुरस्तादास्तां नः पुरमथितुराहोपुरुषिका ॥ ७ ॥

सुधासिन्धोर्मध्ये सुरविटपिवाटीपरिवृते  
मणिद्वीपे नीपोपवनवति चिन्तामणिगृहे ।  
शिवाकारे मञ्चे परमशिवपर्यङ्कनिलयां  
भजन्ति त्वां धन्याः कति चन चिदानन्दलहरीम् ॥ ८ ॥

महीं मूलाधारे कमपि मणिपूरे हुतवहं  
स्थितं स्वाधिष्ठाने हृदि मरुतमाकाशमुपरि ।  
मनोऽपि भ्रूमध्ये सकलमपि भित्त्वा कुलपथं  
सहस्रारे पद्मे सह रहसि पत्या विहरसि ॥ ९ ॥

सुधाधारासारैश्चरणयुगलान्तर्विगलितैः  
प्रपञ्चं सिञ्चन्ती पुनरपि रसआम्नायमहसा ।  
अवाप्य स्वां भूमिं भुजगनिभमध्युष्टवलयं  
स्वमात्मानं कृत्वा स्वपिषि कुलकुण्डे कुहरिणि ॥ १० ॥

चतुर्भिः श्रीकण्ठैः शिवयुवतिभिः पञ्चभिरपि  
प्रभिन्नाभिः शंभोर्नवभिरिति मूलप्रकृतिभिः ।  
त्रयश्चत्वारिंशद्वसुदलकलाश्रत्रिवलय-  
त्रिरेखाभिः सार्धं तव चरणकोणाः परिणताः ॥ ११ ॥

त्वदीयं सौन्दर्यं तुहिनगिरिकन्ये तुलयितुं  
कवीन्द्राः कल्पन्ते कथमपि विरिञ्चिप्रभृतयः ।  
यदालोक्यौत्सुक्यादमरललना यान्ति मनसा  
तपोभिर्दुष्प्रापामपि गिरिशसायुज्यपदवीम् ॥ १२ ॥

नरं वर्षीयांसं नयनविरसं नर्मसु जडं  
तवापाङ्गालोके पतितमनुधावन्ति शतशः ।  
गलद्वेणीबन्धाः कुचकलशविस्रस्तसिचया  
हठात्त्रुट्यत्काञ्च्यो विगलितदुकूला युवतयः ॥ १३ ॥

क्षितौ षत्पञ्चाशद्द्विसमधिकपञ्चाशदुदके  
हुताशे द्वाषष्टिश्चतुरधिकपञ्चाशदनिले ।  
दिवि द्विःषत्त्रिंशन्मनसि च चतुःषष्टिरिति ये  
मयूखास्तेषामप्युपरि तव पादाम्बुजयुगम् ॥ १४ ॥

शरज्ज्योत्स्नाशुभ्रां शशियुतजटाजूटमुकुटां  
वरत्रासत्राणस्फटिकगुटिकापुस्तककराम् ।  
सकृन्न त्वा नत्वा कथमिव स्तां संनिदधते  
मधुक्षीरद्राक्षामधुरिमधुरीणा भणितयः ॥ १५ ॥

कवीन्द्राणां चेतःकमलवनबालातपरुचिं  
भजन्ते ये सन्तः कति चिदरुणामेव भवतीम् ।  
विरञ्चिप्रेयस्यास्तरुणतरशृङ्गारलहरी-  
गभीराभिर्वाग्भिर्विदधति सतां रञ्जनममी ॥ १६ ॥

सवित्रीभिर्वाचां शशिमणिशिलाभङ्गरुचिभिर्  
वशिन्याद्याभिस्त्वां सह जननि संचिन्तयति यः ।  
स कर्ता काव्यानां भवति महतां भङ्गिसुभगैर्  
वचोभिर्वाग्देवीवदनकमलामोदमधुरैः ॥ १७ ॥

तनुच्छायाभिस्ते तरुणतरणिश्रीसरणिभिर्  
दिवं सर्वामुर्वीमरुणिमनिग्मग्नां स्मरति यः ।  
भवन्त्यस्य त्रस्यद्वनहरिणशालीननयनाः  
सहोर्वश्या वश्याः कतिकति न गीर्वाणगणिका ॥ १८ ॥

मुखं बिन्दुं कृत्वा कुचयुगमधस्तस्य तदधो  
हरार्धं ध्यायेद्यो हरमहिषि ते मन्मथकलाम् ।  
स सद्यः संक्षोभं नयति वनिता इत्यतिलघु  
त्रिलोकीमप्याशु भ्रमयति रवीन्दुस्तनयुगाम् ॥ १९ ॥

किरन्तीमङ्गेभ्यः किरणनिकुरम्बामृतरसं  
हृदि त्वामाधत्ते हिमकरशिलामूर्तिमिव यः ।  
स सर्पाणां दर्पं शमयति शकुन्ताधिप इव  
ज्वरप्लुष्टान् दृष्ट्या सुखयति सुधाधारसिरया ॥ २० ॥

तडिल्लेखातन्वीं तपनशशिवैश्वानरमयीं  
निषण्णां षण्णामप्युपरि कमलानां तव कलाम् ।  
महापद्माटव्यां मृदितमलमायेन मनसा  
महान्तः पश्यन्तो दधति परमाह्लादलहरीम् ॥ २१ ॥

भवानि त्वं दासे मयि वितर दृष्टिं सकरुणां  
इति स्तोतुं वाञ्छन् कथयति भवानि त्वमिति यः ।  
तदैव त्वं तस्मै दिशसि निजसायुज्यपदवीं  
मुकुन्दब्रह्मेन्द्रस्फुटमुकुटनीराजितपदाम् ॥ २२ ॥

त्वया हृत्वा वामं वपुरपरितृप्तेन मनसा  
शरीरार्धं शंभोरपरमपि शङ्के हृतमभूत् ।  
तथा हि त्वद्रूपं सकलमरुणाभं त्रिनयनं  
कुचाभ्यामानम्रं कुटिलशशिचूडालमुकुटम् ॥ २३ ॥

जगत्सूते धाता हरिरवति रुद्रः क्षपयते  
तिरस्कुर्वन्नेतत्स्वमपि वपुरीशस्तिरयति ।  
सदापूर्वः सर्वं तदिदमनुगृह्णाति च शिवस्  
तवाज्ञामालम्ब्य क्षनचलितयोर्भ्रूलतिकयोः ॥ २४ ॥

त्रयाणां देवानां त्रिगुणजनितानां तव शिवे  
भवेत्पूजा पूजा तव चरणयोर्या विरचिता ।  
तथा हि त्वत्पादोद्वहनमणिपीठस्य निकटे  
स्थिता ह्येते शश्वन्मुकुलितकरोत्तंसमुकुटाः ॥ २५ ॥

विरञ्चिः पञ्चत्वं व्रजति हरिराप्नोति विरतिं  
विनाशं कीनाशो भजति धनदो याति निधनम् ।  
वितन्द्री माहेन्द्री विततिरपि संमीलितदृशा  
महासंहारे +अस्मिन् विहरति सति त्वत्पतिरसौ ॥ २६ ॥

जपो जल्पः शिल्पं सकलमपि मुद्राविरचना  
गतिः प्रादक्षिण्यक्रमणमशनाद्याहुतिविधिः ।  
प्रणामः संवेशः सुखमखिलमात्मार्पणदृशा  
सपर्यापर्यायस्तव भवतु यन्मे विलसितम् ॥ २७ ॥

ददाने दीनेभ्यः श्रियमनिशमाशानुसदृशीं  
अमन्दं सौन्दर्यप्रकरमकरन्दं विकिरति ।  
तवास्मिन्मन्दारस्तबकसुभगे यातु चरणे  
निमज्जन्मज्जीवः करणचरणैः ष.च्चरणताम् ॥ २८ ॥

सुधामप्यास्वाद्य प्रतिभयजरामृत्युहरिणीं  
विपद्यन्ते विश्वे विधिशतमखाद्या दिविषदः ।  
करालं यत्क्ष्वेडं कवलितवतः कालकलना  
न शंभोस्तन्मूलं तव जननि ताटङ्कमहिमा ॥ २९ ॥

किरीटं वैरिञ्चं परिहर पुरः कैटभभिदः  
कठोरे कोटीरे स्खलसि जहि जम्भारिमुकुटम् ।  
प्रणम्रेष्वेतेषु प्रसभमभियातस्य भवनं  
भवस्याभ्युत्थाने तव परिजनोक्तिर्विजयते ॥ ३० ॥

चतुःषष्ट्या तन्त्रैः सकलमभिसंधाय भुवनं  
स्थितस्तत्तत्सिद्धिप्रसवपरतन्त्रैः पशुपतिः ।  
पुनस्त्वन्निर्बन्धादखिलपुरुषार्थैकघटना-  
स्वतन्त्रं ते तन्त्रं क्षितितलमवातीतरदिदम् ॥ ३१ ॥

शिवः शक्तिः कामः क्षितिरथ रविः शीतकिरणः  
स्मरो हंसः शक्रस्तदनु च परामारहरयः ।  
अमी हृल्लेखाभिस्तिसृभिरवसानेषु घटिता  
भजन्ते वर्णास्ते तव जननि नामावयवताम् ॥ ३२ ॥

स्मरं योनिं लक्ष्मीं त्रितयमिदमादौ तव मनोर्  
निधायैके नित्ये निरवधिमहाभोगरसिकाः ।  
जपन्ति त्वां चिन्तामणिगुननिबद्धाक्षवलयाः  
शिवाग्नौ जुह्वन्तः सुरभिघृतधाराहुतिशतैः ॥ ३३ ॥

शरीरं त्वं शंभोः शशिमिहिरवक्षोरुहयुगं  
तवात्मानं मन्ये भगवति भवात्मानमनघम् ।  
अतः शेषः शेषीत्ययमुभयसाधारणतया  
स्थितः संबन्धो वां समरसपरानन्दपरयोः ॥ ३४ ॥

मनस्त्वं व्योम त्वं मरुदसि मरुत्सारथिरसि  
त्वमापस्त्वं भूमिस्त्वयि परिणतायां न हि परम् ।  
त्वमेव स्वात्मानं परिणमयितुं विश्ववपुषा  
चिदानन्दाकारं शिवयुवति भावेन बिभृषे ॥ ३५ ॥

तवाज्ञाचक्रस्थं तपनशशिकोटिद्युतिधरम्  
परं शंभुं वन्दे परिमिलितपार्श्वं परचिता ।  
यमाराध्यन् भक्त्या रविशशिशुचीनामविषये  
निरालोके लोको निवसति हि भालोकभवने ॥ ३६ ॥

विशुद्धौ ते शुद्धस्फटिकविशदं व्योमजनकं  
शिवं सेवे देवीमपि शिवसमानव्यसनिनीम् ।  
ययोः कान्त्या यान्त्या शशिकिरणसारूप्यसरणिं  
विधूतान्तर्ध्वान्ता विलसति चकोरीव जगती ॥ ३७ ॥

समुन्मीलत्संवित्कमलमकरन्दैकरसिकं  
भजे हंसद्वंद्वं किमपि महतां मानसचरम् ।  
यदालापादष्टादशगुणितविद्यापरिणतिर्  
यदादत्ते दोषाद्गुणमखिलमद्भ्यः पय इव ॥ ३८ ॥

तव स्वाधिष्ठाने हुतवहमधिष्ठाय निरतं  
तमीडे संवर्तं जननि महतीं तां च समयाम् ।  
यदालोके लोकान् दहति महति क्रोधकलिले  
दयार्द्रा दृष्टिस्ते शिशिरमुपचारं रचयति ॥ ३९ ॥

तडित्वन्तं शक्त्या तिमिरपरिपन्थिस्फुरणया  
स्फुरन्नानारत्नाभरणपरिणद्धेन्द्रधनुषम् ।  
तव श्यामं मेघं कमपि मणिपूरैकशरणं  
निषेवे वर्षन्तं हरमिहिरतप्तं त्रिभुवनम् ॥ ४० ॥

तवाधारे मूले सह समयया लास्यपरया  
नवात्मानं वन्दे नवरसमहाताण्डवनटम् ।  
उभाभ्यामेताभ्यामुभयविधिमुद्दिश्य दयया  
सनाथाभ्यां जज्ञे जनकजननीमद्जगदिदम् ॥ ४१ ॥

गतैर्माणिक्यत्वं गगनमणिभिः सान्द्रघटितं  
किरीटं ते हैमं हिमगिरिसुते कीर्तयति यः ।  
स नीडेयच्छायाच्छुरणशबलं चन्द्रशकलं  
धनुः शौनासीरं किमिति न निबध्नाति धिषणाम् ॥ ४२ ॥

धुनोतु ध्वान्तं नस्तुलितदलितेन्दीवरवनं  
घनस्निग्धं श्लक्ष्णं चिकुरनिकुरम्बं तव शिवे ।  
यदीयं सौरभ्यं सहजमुपलब्धुं सुमनसो  
वसन्त्यस्मिन्मन्ये बलमथनवाटीविटपिनाम् ॥ ४३ ॥

वहन्ती सुन्दूरं प्रबलकबरीभारतिमिर-  
त्विषां बृन्दैर्बन्दीकृतमिव नवीनार्ककिरणम् ।  
तनोतु क्षेमं नस्तव वदनसौन्दर्यलहरी-  
परीवाहस्रोतःसरणिरिव सीमन्तसरणिः ॥ ४४ ॥

अरालैः स्वाभाव्यादलिकलभसश्रीभिरलकैः  
परीतं ते वक्त्रं परिहसति पङ्केरुहरुचिम् ।  
दरस्मेरे यस्मिन् दशनरुचिकिञ्जल्करुचिरे  
सुगन्धौ माद्यन्ति स्मरमथनचक्षुर्मधुलिहः ॥ ४५ ॥

ललाटं लावण्यद्युतिविमलमाभाति तव यद्  
द्वितीयं तन्मन्ये मुकुटशशिखण्डस्य शकलम् ।  
विपर्यासन्यासादुभयमपि संभूय च मिथः  
सुधालेपस्यूतिः परिणमति राकाहिमकरः ॥ ४६ ॥  
भ्रुवौ भुग्ने किंचिद्भुवनभयभङ्गव्यसनिनि  
त्वदीये नेत्राभ्यां मधुकररुचिभ्यां धृतगुणे ।  
धनुर्मन्ये सव्येतरकरगृहीतं रतिपतेः  
प्रकोष्ठे मुष्टौ च स्थगयति निगूढान्तरमुमे ॥ ४७ ॥

अहः सूते सव्यं तव नयनमर्कात्मकतया  
त्रियामां वामं ते सृजति रजनीनायकमयम् ।  
तृतीया ते दृष्तिर्दरदलितहेमाम्बुजरुचिः  
समाधत्ते संध्यां दिवसनिशयोरन्तरचरीम् ॥ ४८ ॥

विशाला कल्याणी स्फुटरुचिरयोध्या कुवलयैः  
कृपाधाराधारा किमपि मधुरा भोगवतिका ।  
अवन्ती दृष्टिस्ते बहुनगरविस्तारविजया  
ध्रुवं तत्तन्नामव्यवहरणयोग्या विजयते ॥ ४९ ॥

कवीनां संदर्भस्तबकमकरन्दैकरसिकं  
कटाक्षव्याक्षेपभ्रमरकलभौ कर्णयुगलम् ।  
अमुञ्चन्तौ दृष्ट्वा तव न्वरसास्वादतरलाव्  
असूयासंसर्गादलिकनयनं किंचिदरुणम् ॥ ५० ॥

शिवे शृङ्गारार्द्रा तदितरमुखे कुत्सनपरा  
सरोषा गङ्गायां गिरिशचरिते विस्मयवती ।  
हराहिभ्यो भीता सरसिरुहसौभाग्यजयिनी  
सखीषु स्मेरा ते मयि जननि दृष्टिः सकरुणा ॥ ५१ ॥

गते कर्णाभ्यर्णं गरुत इव पक्ष्माणि दधती  
पुरां भेत्तुश्चित्तप्रशमरसविद्रावणफले ।  
इमे नेत्रे गोत्राधरपतिकुलोत्तंसकलिके  
तवाकर्णाकृष्टस्मरशरविलासं कलयतः ॥ ५२ ॥

विभक्तत्रैवर्ण्यं व्यतिकरितनीलाञ्जनतया  
विभाति त्वन्नेत्रत्रितयमिदमीशानदयिते ।  
पुनः स्रष्टुं देवान् द्रुहिणहरिरुद्रानुपरतान्  
रजः सत्त्वं बिभ्रत्तम इति गुणानां त्रयमिव ॥ ५३ ॥

पवित्रीकर्तुं नः पशुपतिपराधीनहृदये  
दयामित्रैर्नेत्रैररुणधवलश्यामरुचिभिः ।  
नदः शोणो गङ्गा तपनतनयेति ध्रुवममुं  
त्रयाणां तीर्थानामुपनयसि संभेदमनघे ॥ ५४ ॥

तवापर्णे कर्णेजपनयनपैशुन्यचकिता  
निलीयन्ते तोये नियतमनिमेषाः शफरिकाः ।  
इयं च श्रीर्बद्धच्छदपुटकपाटं कुवलयम्  
जहाति प्रत्यूषे निशि च विघटय्य प्रविशति ॥ ५५ ॥

निमेषोन्मेषाभ्यां प्रलयमुदयं याति जगती  
तवेत्याहुः सन्तो धरणिधरराजन्यतनये ।  
त्वदुन्मेषाज्जातं जगदिदमशेषं प्रलयतः  
परित्रातुं शङ्के परिहृतनिमेषास्तव दृशः ॥ ५६ ॥

दृशा द्राघीयस्या दरदलितनीलोत्पलरुचा  
दवीयांसं दीनं स्नपय कृपया मामपि शिवे ।  
अनेनायं धन्यो भवति न च ते हानिरियता  
वने वा हर्म्ये वा समकरनिपातो हिमकरः ॥ ५७ ॥

अरालं ते पालीयुगलमगराजन्यतनये  
न केषामाधत्ते कुसुमशरकोदण्डकुतुकम् ।  
तिरश्चीनो यत्र श्रवणपथमुल्लङ्घ्य विलसन्  
अपाङ्गव्यासङ्गो दिशति शरसंधानधिषणाम् ॥ ५८ ॥

स्फुरद्गण्डाभोगप्रतिफलितताटङ्कयुगलं  
चतुश्चक्रं मन्ये तव मुखमिदं मन्मथरथम् ।  
यमारुह्य द्रुह्यत्यवनिरथमर्केन्दुचरणं  
महावीरो मारः प्रमथपतये स्वं जितवते ॥ ५९ ॥

सरस्वत्याः सूक्तीरमृतलहरीकौशलहरीः  
पिबन्त्याः शर्वाणि श्रवणचुलुकाभ्यामविरतम् ।  
चमत्कारश्लाघाचलितशिरसः कुण्डलगणो  
झणत्कारैस्तारैः प्रतिवचनमाचष्टए इव ते ॥ ६० ॥

असौ नासावंशस्तुहिनगिरिवंशध्वजपटि  
त्वदीयो नेदीयः फलतु फलमस्माकमुचितम् ।  
वहन्नन्तर्मुक्ताः शिशिरतरनिश्वासघटिताः  
समृद्ध्या यस्तासां बहिरपि च मुक्तामणिधरः ॥ ६१ ॥

प्रकृत्या रक्तायास्तव सुदति दन्तच्छदरुचेः  
प्रवक्ष्ये सादृश्यं जनयतु फलं विद्रुमलता ।  
न बिम्बं तद्बिम्बप्रतिफलनलाभादरुणितं  
तुलामध्यारोढुं कथमिव विलज्जेत कलया ॥ ६२ ॥

स्मितज्योत्स्नाजालं तव वदनचन्द्रस्य पिबतां  
चकोराणामासीदतिरसतया चञ्चुजडिमा ।  
अतस्ते शीतांशोरमृतलहरीमम्लरुचयः  
पिबन्ति स्वच्छन्दं निशिनिशि भृशं काञ्चिकधिया ॥ ६३ ॥

अविश्रान्तं पत्युर्गुणगणकथाम्रेडनजपा  
जपापुष्पच्छाया तव जननि जिह्वा जयति सा ।  
यदग्रासीनायाः स्फटिकदृषदच्छच्छविमयी  
सरस्वत्या मूर्तिः परिणमति माणिक्यवपुषा ॥ ६४ ॥

रणे जित्वा दैत्यानपहृतशिरस्त्रैः कवचिभिर्  
निवृत्तैश्चण्डांशुत्रिपुरहरनिर्माल्यविमुखैः ।  
विशाखेन्द्रोपेन्द्रैः शशिविशदकर्पूरशकला  
विलीयन्ते मातस्तव वदनताम्बूलकबलाः ॥ ६५ ॥

विपञ्च्या गायन्ती विविधमवदानं पशुपतेस्  
त्वयारब्धे वक्तुं चलितशिरसा साधुवचने ।  
त्वदीयैर्माधुर्यैरपलपिततन्त्रीकलरवां  
निजां वीणां वाणी निचुलयति चोलेन निभृतम् ॥ ६६ ॥

कराग्रेण स्पष्टं तुहिनगिरिणा वत्सलतया  
गिरीशेनोदस्तं मुहुरधरपानाकुलतया ।  
करग्राह्यं शंभोर्मुखमुकुरवृन्तं गिरिसुते  
कथंकारं ब्रूमस्तव चिबुकमौपम्यरहितम् ॥ ६७ ॥

भुजाश्लेषान्नित्यं पुरदमयितुः कण्टकवती  
तव ग्रीवा धत्ते मुखकमलनालश्रियमियम् ।  
स्वतः श्वेता कालागरुबहलजम्बालमलिना  
मृणालीलालित्यं वहति यदधो हारलतिका ॥ ६८ ॥

गले रेखास्तिस्रो गतिगमकगीतैकनिपुणे  
विवाहव्यानद्धत्रिगुणगुणसंख्याप्रतिभुवः ।  
विराजन्ते नानाविधमधुररागाकरभुवां  
त्रयाणां ग्रामाणां स्थितिनियमसीमान इव ते ॥ ६९ ॥

मृणालीमृद्वीनां तव भुजलतानां चतसृणां  
चतुर्भिः सौन्दर्यं सरसिजभवः स्तौति वदनैः ।  
नखेभ्यः संत्रस्यन् प्रथममथनादन्धकरिपोश्  
चतुर्णां शीर्षाणां सममभयहस्तार्पणधिया ॥ ७० ॥

नखानामुद्द्योतैर्नवनलिनरागं विहसतां  
कराणां ते कान्तिं कथय कथयामः कथमुमे ।  
कया चिद्वा साम्यं भजतु कलया हन्त कमलं  
यदि क्रीडल्लक्ष्मीचरणतललाक्षारुणदलम् ॥ ७१ ॥

समं देवि स्कन्दद्विपवदनपीतं स्तनयुगं  
तवेदं नः खेदं हरतु सततं प्रस्नुतमुखम् ।  
यदालोक्याशङ्काकुलितहृदयो हासजनकः  
स्वकुम्भौ हेरम्बः परिमृशति हस्तेन झटिति ॥ ७२ ॥

अमू ते वक्षोजावमृतरसमाणिक्यकुतुपौ  
न संदेहस्पन्दो नगपतिपताके मनसि नः ।  
पिबन्तौ तौ यस्मादविदितवधूसंगमरसौ  
कुमारावद्यापि द्विरदवदनक्रौञ्चदलनौ ॥ ७३ ॥

वहत्यम्ब स्तम्बेरमदनुजकुम्भप्रकृतिभिः  
समारब्धां मुक्तामणिभिरमलां हारलतिकाम् ।  
कुचाभोगो बिम्बाधररुचिभिरन्तः शबलितां  
प्रतापव्यामिश्रां पुरविजयिनः कीर्तिमिव ते ॥ ७४ ॥

तव स्तन्यं मन्ये धरणिधरकन्ये हृदयतः  
पयःपारावारः परिवहति सारस्वत इव ।  
दयावत्या दत्तं द्रविडशिशुरास्वाद्य तव यत्  
कवीनां प्रौढानामजनि कमनियः कवयिता ॥ ७५ ॥

हरक्रोधज्वालावलिभिरवलीढेन वपुषा  
गभीरे ते नाभीसरसि कृतसङ्गो मनसिजः ।  
समुत्तस्थौ तस्मादचलतनये धूमलतिका  
जनस्तां जानीते जननि तव रोमावलिरिति ॥ ७६ ॥

यदेतत्कालिन्दीतनुतरतरङ्गाकृति शिवे  
कृशे मध्ये किं चिज्जननि तव तद्भाति सुधियाम् ।  
विमर्दादन्योअन्यं कुचकलशयोरन्तरगतं  
तनूभूतं व्योम प्रविशदिव नाभीकुहरिणीम् ॥ ७७ ॥

स्थिरो गङ्गावर्तः स्तनमुकुलरोमावलिलता-  
कलावालं कुण्डं कुसुमशरतेजोहुतभुजः ।  
रतेर्लीलागारं किमपि तव नाभीति गिरिजे  
बिलद्वारं सिद्धेर्गिरिशनयनानां विजयते ॥ ७८ ॥

निसर्गक्षीणस्य स्तनतटभरेण क्लमजुषो  
नमन्मूर्तेर्नाभौ बलिषु शनकैस्त्रुट्यतए इव ।  
चिरं ते मध्यस्य त्रुटिततटिनीतीरतरुणा  
समावस्थास्थेम्नो भवतु कुशलं शैलतनये ॥ ७९ ॥

कुचौ सद्यः स्विद्यत्तटघटितकूर्पासभिदुरौ  
कषन्तौ दोर्मूले कनककलशाभौ कलयता ।  
तव त्रातुं भङ्गादलमिति विलग्नं तनुभुवा  
त्रिधा नद्धं देवि त्रिवलि लवलीवल्लिभिरिव ॥ ८० ॥

गुरुत्वं विस्तारं क्षितिधरपतिः पार्वति निजान्  
नितम्बादाच्छिद्य त्वयि हरणरूपेण निदधे ।  
अतस्ते विस्तीर्णो गुरुरयमशेषां वसुमतीं  
नितम्बप्राग्भारः स्थगयति लघुत्वं नयति च ॥ ८१ ॥

करीन्द्राणां शुण्डाः कनककदलीकाण्डपटलीम्  
उभाभ्यामूरुभ्यामुभयमपि निर्जित्य भवती ।  
सुवृत्ताभ्यां पत्युः प्रणतिकठिनाभ्यां गिरिसुते  
विजिग्ये जानुभ्यां विबुधकरिकुम्भद्वयमपि ॥ ८२ ॥

पराजेतुं रुद्रं द्विगुणशरगर्भौ गिरिसुते  
निषङ्गौ जङ्घे ते विषमविशिखो बाढमकृत ।  
यदग्रे दृश्यन्ते दशशरफलाः पादयुगली-  
नखाग्रच्छद्मानः सुरमुकुटशाणैकनिशिताः ॥ ८३ ॥

श्रुतीनां मूर्धानो दधति तव यौ शेखरतया  
ममाप्येतौ मातः शिरसि दयया धेहि चरणौ ।  
ययोः पाद्यं पाथः पशुपतिजटाजूटतटिनी  
ययोर्लाक्षालक्ष्मीररुणहरिचूडामणिरुचिः ॥ ८४ ॥

नमोवाकं ब्रूमो नयनरमणीयाय पदयोस्  
तवास्मै द्वन्द्वाय स्फुटरुचिरसालक्तकवते ।  
असूयत्यत्यन्तं यदभिहननाय स्पृहयते  
पशूनामीशानः प्रमदवनकङ्केलितरवे ॥ ८५ ॥

मृषा कृत्वा गोत्रस्खलनमथ वैलक्ष्यनमितं  
ललाटे भर्तारं चरणकमले ताडयति ते ।  
चिरादन्तःशल्यं दहनकृतमुन्मूलितवता  
तुलाकोटिक्वाणैः किलिकिलितमीशानरिपुणा ॥ ८६ ॥

हिमानीहन्तव्यं हिमगिरितटाक्रान्तिचतुरौ  
निशायां निद्राणां निशि च परभागे च विशदौ ।  
परं लक्ष्मीपात्रं श्रियमतिसृजन्तौ समयिनां  
सरोजं त्वत्पादौ जननि जयतश्चित्रमिह किम् ॥ ८७ ॥

पदं ते कान्तीनां प्रपदमपदं देवि विपदां  
कथं नीतं सद्भिः कठिनकमठीकर्परतुलाम् ।  
कथं वा बाहुभ्यामुपयमनकाले पुरभिदा  
यदादाय न्यस्तं दृषदि दयमानेन मनसा ॥ ८८ ॥

नखैर्नाकस्त्रीणां करकमलसंकोचशशिभिस्  
तरूणां दिव्यानां हसत इव ते चण्डि चरणौ ।  
फलानि स्वस्थेभ्यः किसलयकराग्रेण ददतां  
दरिद्रेभ्यो भद्रां श्रियमनिशमह्नाय ददतौ ॥ ८९ ॥

कदा काले मातः कथय कलितालक्तकरसं  
पिबेयं विद्यार्थी तव चरणनिर्णेजनजलम् ।  
प्रकृत्या मूकानामपि च कविताकारणतया  
यदाधत्ते वाणीमुखकमलताम्बूलरसताम् ॥ ९० ॥

पदन्यासक्रीडापरिचयमिवारब्धुमनसश्  
चरन्तस्ते खेलं भवनकलहंसा न जहति ।  
सुविक्षेपे शिक्षां सुभगमणिमञ्जीररणित-  
च्छलादाचक्षाणं चरणकमलं चारुचरिते ॥ ९१ ॥

अराला केशेषु प्रकृतिसरला मन्दहसिते  
शिरीषाभा चित्ते दृषदिव कठोरा कुचतटे ।  
भृशं तन्वी मध्ये पृथुरुरसिजारोहविषये  
जगत्त्रातुं शंभोर्जयति करुणा का चिदरुणा ॥ ९२ ॥

पुरारातेरन्तःपुरमसि ततस्त्वच्चरणयोः  
सपर्यामर्यादा तरलकरणानामसुलभा ।  
तथा ह्येते नीताः शतमखमुखाः सिद्धिमतुलां  
तव द्वारोपान्तस्थितिभिरणिमाद्याभिरमराः ॥ ९३ ॥

गतास्ते मञ्चत्वं द्रुहिणहरिरुद्रेश्वरभृतः  
शिवः स्वच्छच्छायाघटितकपटप्रच्छदपटः ।  
त्वदीयानां भासां प्रतिफलनलाभारुणतया  
शरीरी शृङ्गारो रस इव दृशां दोग्धि कुतुकम् ॥ ९४ ॥

कलङ्कः कस्तूरी रजनिकरबिम्बं जलमयं  
कलाभिः कर्पूरैर्मरकतकरण्डं निबिडितम् ।  
अतस्त्वद्भोगेन प्रतिदिनमिदं रिक्तकुहरं  
विधिर्भूयोभूयो निबिडयति नूनं तव कृते ॥ ९५ ॥

स्वदेहोद्भूताभिर्घृणिभिरणिमाद्याभिरभितो  
निषेव्ये नित्ये त्वामहमिति सदा भावयति यः ।  
किमाश्चर्यं तस्य त्रिनयन्समृद्धिं तृणयतो  
महासंवर्ताग्निर्विरचयति नीराजनविधिम् ॥ ९६ ॥

कलत्रं वैधात्रं कतिकति भजन्ते न कवयः  
श्रियो देव्याः को वा न भवति पतिः कैरपि धनैः ।  
महादेवं हित्वा तव सति सतीनामचरमे  
कुचाभ्यामासङ्गः कुरवकतरोरप्यसुलभः ॥ ९७ ॥

गिरामाहुर्देवीं द्रुहिणगृहिणीमागमविदो  
हरेः पत्नीं पद्मां हरसहचारीमद्रितनयाम् ।  
तुरीया कापि त्वं दुरधिगमनिःसीममहिमा  
महामाये विश्वं भ्रमयसि परब्रह्ममहिषि ॥ ९८ ॥

सरस्वत्या लक्ष्म्या विधिहरिसपत्नो विहरते  
रतेः पातिव्रत्यं शिथिलयति रम्येण वपुषा ।  
चिरं जीवन्नेष क्षपितपशुपाशव्यतिकरः  
परब्रह्माभिख्यं रसयति रसं त्वद्भजनवान् ॥ ९९ ॥

प्रदीपज्वालाभिर्दिवसकरनीराजनविधिः  
सुधासूतेश्चन्द्रोपलजललवैरर्घ्यघटना ।  
स्वकीयैरम्भोभिः सलिलनिधिसौहित्यकरणं  
त्वदीयाभिर्वाग्भिस्तव जननि वाचां स्तुतिरियम् ॥ १०० ॥

समानीतः पद्भ्यां मणिमुकुरतामम्बरमणिर्  
भयादन्तर्बद्धस्तिमितकिरणश्रेणिमसृणः ।  
दधाति त्वद्वक्त्रं प्रतिफलितमश्रान्तिविकचं  
निरातङ्कं चन्द्रान्निजहृदयपङ्केरुहमिव ॥ १०१ ॥

समुद्भूतस्थूलस्तनभरमुरश्चारु हसितं  
कटाक्षे कन्दर्पः कुसुमितकदम्बद्युतिवपुः ।  
हरस्य त्वद्भ्रान्तिं मनसि जनयामास मदनो  
भवत्या ये भक्ताः परिणतिरमीषामियमुमे ॥ १०२ ॥

निधे नित्यस्मेरे निरवधिगुणे नीतिनिपुणे  
निराघातज्ञाने नियमपरचित्तैकनिलये ।  
नियत्या निर्मुक्ते निखिलनिगमान्तस्तुतिपदे  
निरातङ्के नित्ये निगमय ममापि स्तुतिमिमाम् ॥ १०३ ॥

\\\\Z  



\]
