+++
title = "०३१ लक्ष्मणानुगमनम्"
title_english = "031 Lakshmana too is permitted to go to the forest"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-031-Lakshmanaanugamana_Pradhana.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/031_laxmaNAnugamanam.md">
<details><summary><h3>IITK ...{Loading}...</h3></summary>

Lakshmana gets ready to accompany Rama takes leave of his friends and
collects divine weapons from preceptor Vasistha--Rama asks Lakshmana to
distribute his wealth among brahmins.



#### श्लोकः
##### मूलम्
एवं शृत्वा तु संवादं लक्ष्मणः पूर्वमागतः।  
बाष्पपर्याकुलमुखः शोकं सोढुमशक्नुवन्॥2.31.1॥  
स भ्रातुश्चरणौ गाढं निपीड्य रघुनन्दनः।  
सीतामुवाचातियशां राघवं च महाव्रतम्॥2.31.2॥

##### शब्दार्थः
पूर्वम् previously, आगतः had come, लक्ष्मणः Lakshmana, एवम् in this way, संवादम् conversation, श्रुत्वा having heard, शोकम् sorrow, सोढुम् to endure, अशक्नुवन् being unable, बाष्पपर्याकुलमुखः (बाष्पपर्याकुलेक्षणः) with his eyes filled with tears, सः that, रघुनन्दनः delight of the Raghu race, Lakshmana, भ्रातुः brother's, चरणौ feet, गाढम् tightly, निपीड्य pressing, महाव्रतम् of great resolve, राघवं च to Rama, अतियशाम् illustrious, सीताम् Sita, उवाच said.

##### आङ्ग्लानुवादः
Lakshmana who had already reached there heard the conversation (between Sita and Rama). His eyes brimming with tears, he was unable to bear the grief. He held the feet of his brother tightly and said to the illustrious Sita and Rama of great resolveः



#### श्लोकः
##### मूलम्
एवं शृत्वा तु संवादं लक्ष्मणः पूर्वमागतः।  
बाष्पपर्याकुलमुखः शोकं सोढुमशक्नुवन्॥2.31.1॥  
स भ्रातुश्चरणौ गाढं निपीड्य रघुनन्दनः।  
सीतामुवाचातियशां राघवं च महाव्रतम्॥2.31.2॥

##### शब्दार्थः
पूर्वम् previously, आगतः had come, लक्ष्मणः Lakshmana, एवम् in this way, संवादम् conversation, श्रुत्वा having heard, शोकम् sorrow, सोढुम् to endure, अशक्नुवन् being unable, बाष्पपर्याकुलमुखः (बाष्पपर्याकुलेक्षणः) with his eyes filled with tears, सः that, रघुनन्दनः delight of the Raghu race, Lakshmana, भ्रातुः brother's, चरणौ feet, गाढम् tightly, निपीड्य pressing, महाव्रतम् of great resolve, राघवं च to Rama, अतियशाम् illustrious, सीताम् Sita, उवाच said.

##### आङ्ग्लानुवादः
Lakshmana who had already reached there heard the conversation (between Sita and Rama). His eyes brimming with tears, he was unable to bear the grief. He held the feet of his brother tightly and said to the illustrious Sita and Rama of great resolveः



#### श्लोकः
##### मूलम्
यदि गन्तुं कृताबुद्धिर्वनं मृगगजायुतम्।  
अहं त्वानुगमिष्यामि वनमग्रे धनुर्धरः॥2.31.3॥

##### शब्दार्थः
मृगगजायुतम् abounding in deer and elephants, वनम् to the forest, गन्तुम् to go, बुद्धिः decision, कृता यदि if made, अहम् I, अग्रे in front, धनुर्धरः one holding a bow, त्वा you, वनम् to the forest, अनुगमिष्यामि I shall follow.

##### आङ्ग्लानुवादः
If you have decided to go to the forest where deer and elephants abound, I shall also accompany you by walking before you, holding the bow.



#### श्लोकः
##### मूलम्
मया समेतोऽरण्यानि बहूनि विचरिष्यसि।  
पक्षिभिर्मृगयूथैश्च संघुष्टानि समन्ततः॥2.31.4॥

##### शब्दार्थः
समन्ततः from all sides, पक्षिभिः with birds, मृगयूथैः च with herds of animals, संघुष्टानि echoing with the sounds of, बहूनि many, अरण्यानि forests, मया by me, समेतः accompanied by, विचरिष्यसि you will roam.

##### आङ्ग्लानुवादः
Accompanied by me, you will roam the forests echoing with the cries of birds and sounds of herds of animals.



#### श्लोकः
##### मूलम्
न देवलोकाक्रमणं नामरत्वमहं वृणे।  
ऐश्वर्यं वापि लोकानां कामये न त्वया विना॥2.31.5॥

##### शब्दार्थः
अहम् I, त्वया विना without you, देवलोकाक्रमणम् the seizure of the world of devatas, न वृणे do not wish to choose, अमरत्वम् immortality, न not, लोकानाम् of the worlds, ऐश्वर्यं वापि sovereignty, न कामये do not desire.

##### आङ्ग्लानुवादः
Without you, I do not want victory over the gods or sovereignty over the worlds or even immortality.



#### श्लोकः
##### मूलम्
एवं ब्रुवाणस्सौमित्रिर्वनवासाय निश्चितः।  
रामेण बहुभिस्सान्त्वैर्निषिध्दः पुनरब्रवीत्॥2.31.6॥

##### शब्दार्थः
वनवासाय to dwell in the forest, निश्चितः having decided, एवम् in this way, ब्रुवाणः speaking, सौमित्रिः Lakshmana, रामेण by Rama, बहुभिः with many, सान्त्वैः with the words of consolation, निषिद्धः dissuaded, पुनः again, अब्रवीत् said.

##### आङ्ग्लानुवादः
When Rama tried to dissuade Lakshmana with many words of consolation Lakshmana who was determined to go to the forest said againः



#### श्लोकः
##### मूलम्
अनुज्ञातश्च भवता पूर्वमेव यदस्म्यहम्।  
किमिदानीं पुनरिदं क्रियते मन्निवारणम्॥2.31.7॥

##### शब्दार्थः
अहम् I, भवता by you, पूर्वमेव even earlier, अनुज्ञातः  was permitted, अस्मि यत् I have been, इदानीम्  now, पुनः again, इदम् this, (मत्)निवारणम् prevention (of me), किम् why, क्रियते is being done?

##### आङ्ग्लानुवादः
You have granted permission to me earlier.Why are you now preventing me?



#### श्लोकः
##### मूलम्
यदर्थं प्रतिषेधो मे क्रियते गन्तुमिच्छतः।  
एतदिच्छामि विज्ञातुं संशयो हि ममानघ॥2.31.8॥

##### शब्दार्थः
अनघ O sinless one, गन्तुम् to go, इच्छतः desiring, मे my, प्रतिषेधः restriction, यदर्थम् for what reason, क्रियते is being done, एतत् all this, विज्ञातुम् to  know, इच्छामि desiring, मम to me, संशयः हि I have a doubt.

##### आङ्ग्लानुवादः
I wish to know, O sinless one, the reason why you are dissuading me, when I am willing to go with you. This creates a doubt in my mind.



#### श्लोकः
##### मूलम्
ततोऽब्रवीन्महातेजा रामो लक्ष्मणमग्रतः।  
स्थितं प्राग्गामिनं वीरं याचमानं कृताञ्जलिम्॥2.31.9॥

##### शब्दार्थः
ततः after that, महातेजाः brilliant, रामः Rama, अग्रतः in front of him, स्थितम् standing, प्राग्गामिनम् ready to walk ahead of, वीरम् heroic one, याचमानम् imploring, कृताञ्जलिम् with folded palms, लक्ष्मणम् to Lakshmana, अब्रवीत् said.

##### आङ्ग्लानुवादः
Addressing the heroic Lakshmana in front of him imploring with folded hands to take him to the forest so that he may walk ahead (and guard them), the effulgent Rama saidः



#### श्लोकः
##### मूलम्
स्निग्धो धर्मरतो वीरस्सततं सत्पथे स्थितः।  
प्रियः प्राणसमो वश्यो भ्राता चापि सखा च मे॥2.31.10॥

##### शब्दार्थः
स्निग्धः affectionate, धर्मरतः engaged in righteous activites, वीरः valiant, सततम् always, सत्पथे on the path of virtue, स्थितः abiding, मे to me, प्राणसमः like my own life, प्रियः dear, वश्यः obedient, भ्राता चापि brother also, सखा च friend.

##### आङ्ग्लानुवादः
You are affectionate, you are devoted to dharma. You are valiant. You always walk the path of virtue. You are dear to me like my own life. You are not only an obedient brother but also a friend.



#### श्लोकः
##### मूलम्
मयाऽद्य सह सौमित्रे त्वयि गच्छति तद्वनम्।  
को भरिष्यति कौसल्यां सुमित्रां वा यशस्विनीम्॥2.31.11॥

##### शब्दार्थः
सौमित्रे O Lakshmana, त्वयि if you, अद्य today, मया सह along with me, तत् वनम् to the forest, गच्छति go, कौशल्याम् to Kausalya, यशस्विनीम् illustrious, सुमित्रां च Sumitra, कः who, भरिष्यति will take care?

##### आङ्ग्लानुवादः
O Lakshmana, if you also accompany me to the forest, who will take care of mother Kausalya and the illustrious Sumitra?



#### श्लोकः
##### मूलम्
अभिवर्षति कामैर्यः पर्जन्यः पृथिवीमिव।  
स कामपाशपर्यस्तो महातेजा महीपतिः॥2.31.12॥

##### शब्दार्थः
महातेजाः mighty one, यः that, महीपतिः lord of the earth, पृथिवीम् the earth, पर्जन्यः इव like Parjanya (Indra), कामैः favours (desires), अभिवर्षति showers, सः he, कामपाशपर्यस्तः he is bound by cords of passion.

##### आङ्ग्लानुवादः
Dasaratha, the mighty king like Parjanya (the raingod), lord of the earth used to shower favours on earth. But now he is bound by the noose of passion.



#### श्लोकः
##### मूलम्
सा हि राज्यमिदं प्राप्य नृपस्याश्वपतेस् सुता।  
दुःखितानां सपत्नीनां न करिष्यति शोभनम्॥2.31.13॥

##### शब्दार्थः
नृपस्य king, अश्वपतेः Aswapati's, सुता daughter, सा that (Kaikeyi), इदं राज्यम् this kingdom, प्राप्य having obtained, दुःखितानाम् afflicted ladies, सपत्नीनाम् of her cowives, शोभनम् welfare, न करिष्यति हि will not extend.

##### आङ्ग्लानुवादः
Once the daughter of king Aswapati (Kaikeyi) gains control over the kingdom, she will do nothing to help her afflicted cowives (Kausalya and Sumitra).



#### श्लोकः
##### मूलम्
न स्मरिष्यति कौसल्यां सुमित्रां च सुदुःखिताम्।  
भरतो राज्यमासाद्य कैकेय्यां पर्यवस्थितः॥2.31.14॥

##### शब्दार्थः
भरतः Bharata, राज्यम् kingdom, आसाद्य having obtained, कैकेय्याम् in Kaikeyi, पर्यवस्थितः repose confidence, कौशल्याम् Kausalya, सुदुःखिताम् grieved, सुमित्रां च also Sumitra, न स्मरिष्यति will not remember.

##### आङ्ग्लानुवादः
When Bharata secures the kingdom, his confidence reposed in Kaikeyi he will not bother about the miserable Kausalya and Sumitra.



#### श्लोकः
##### मूलम्
तामार्यां स्वयमेवेह राजानुग्रहणेन वा।  
सौमित्रे भर कौशल्यामुक्तमर्थमिमं चर॥2.31.15॥

##### शब्दार्थः
सौमित्रे स्वयमेव by yourself, राजानुग्रहणेन वा or by seeking the favour of king, इह stay here, आर्याम् venerable, तां कौशल्याम् that Kausalya, भर maintain, इमम् this, उक्तम्  what is told, अर्थम् objective, चर accomplish.

##### आङ्ग्लानुवादः
Either by yourself or by seeking the favour of the king, O son of Sumitra, lend support to venerable  Kausalya. This is the objective you must accomplish.



#### श्लोकः
##### मूलम्
एवं मम च ते भक्तिर्भविष्यति सुदर्शिता।  
धर्मज्ञ गुरुपूजायां धर्मश्चाप्यतुलो महान्॥2.31.16॥

##### शब्दार्थः
धर्मज्ञ O knower of dharma (duty), एवम् in this way, मम in me, ते your, भक्तिः devotion,  
सुदर्शिता is welldemonstrated, भविष्यति will become, गुरुपूजायाम् in worshipping  the elders, अतुलः unequalled, महान् great, धर्मश्च is virtue also.

##### आङ्ग्लानुवादः
If you do this, your devotion to me will be amply demonstrated. Service to the elders, O dutiful one, is a virtue, great and unequalled.



#### श्लोकः
##### मूलम्
एवं कुरुष्व सौमित्रे मत्कृते रघुनन्दन।  
अस्माभिर्विप्रहीणाया मातुर्नो न भवेत्सुखम्॥2.31.17॥

##### शब्दार्थः
रघुनन्दन O delight of the Raghu race, सौमित्रे O Son of Sumitra, मत्कृते for my sake, एवम् like this, कुरुष्व you may act, अस्माभिः by us, विप्रहीणायाः lady deprived of, नः our, मातुः for mother, सुखम् happiness, न भवेत् will not be.

##### आङ्ग्लानुवादः
O delight of the Raghu race, do this for my sake, since deprived of us, there will be no happiness for our mother, O son of Sumitra



#### श्लोकः
##### मूलम्
एवमुक्तस्तु रामेण लक्ष्मण श्श्लक्ष्णया गिरा।  
प्रत्युवाच तदा रामं वाक्यज्ञो वाक्यकोविदम्॥2.31.18॥

##### शब्दार्थः
रामेण by Rama, एवम् in this way, उक्तः addressed, वाक्यज्ञः eloquent, लक्ष्मणः Lakshmana, तदा then, वाक्यकोविदम् proficient in the use of words, रामम् Rama, श्लक्ष्णया in gentle voice, गिरा in words, प्रत्युवाच replied.

##### आङ्ग्लानुवादः
Thus addressed by Rama who was an adept in the use of words, eloquent Lakshmana gently repliedः



#### श्लोकः
##### मूलम्
तवैव तेजसा वीर भरतः पूजयिष्यति।  
कौसल्यां च सुमित्रां च प्रयतो नात्र संशयः॥2.31.19॥

##### शब्दार्थः
वीर O heroic one, भरतः Bharata, तव your, तेजसैव with your power, प्रयतः in humble manner, कौसल्यां च Kausalya and, सुमित्रा च also Sumitra, पूजयिष्यति he will honour, अत्र here, संशयः doubt, न not.

##### आङ्ग्लानुवादः
Aware of your power O valiant one, Bharata will undoubtedly pay respect to Kausalya and Sumitra with all humility.



#### श्लोकः
##### मूलम्
कौशल्या बिभृयादार्या सहस्रमपि मद्विधान्।  
यस्यास्सहस्रं ग्रामाणां सम्प्राप्त मुपजीवनम्॥2.31.20॥

##### शब्दार्थः
यस्याः for (Kausalya), उपजीवनम् sustenance, ग्रामाणाम् of villages, सहस्रम् one thousand, सम्प्राप्तम् has been obtained, आर्या noble lady, कौशल्या Kausalya, मद्विधान् men like me, सहस्रमपि even one thousand, बिभृयात् she can support.

##### आङ्ग्लानुवादः
Noble Kausalya has under her charge a thousand villages for her sustenance. She can support a thousand men like me.



#### श्लोकः
##### मूलम्
तदात्मभरणे चैव मम मातुस्तथैव च।  
पर्याप्ता मद्विधानां च भरणाय यशस्विनी॥2.31.21॥

##### शब्दार्थः
तत् for that, यशस्विनी illustrious Kausalya, आत्मभरणे चैव to support herself, तथैव च also, मम मातुः my mother's, मद्विधानां च of men like me, भरणाय च to support, पर्याप्ता is competent.

##### आङ्ग्लानुवादः
Illustrious Kausalya is competent enough to support herself, my mother and men  like me.



#### श्लोकः
##### मूलम्
कुरुष्व मामनुचरं वैधर्म्यं नेह विद्यते।  
कृतार्थोऽहं भविष्यामि तव चार्थः प्रकल्पते॥2.31.22॥

##### शब्दार्थः
माम् me, अनुचरम् as your follower, कुरुष्व make (take) me, इह in this, वैधर्म्यम् breach of virtue, न विद्यते is not considered, अहम् I, कृतार्थः accomplish my purpose, भविष्यामि I will become, तव your, अर्थः च object also, प्रकल्पते will be fulfilled.

##### आङ्ग्लानुवादः
Make me your follower. There is no breach of virtue in this. I will have my purpose  
accomplished. Your object also will be fulfilled.



#### श्लोकः
##### मूलम्
धनुरादाय सशरं खनित्रपिटकाधरः।  
अग्रतस्ते गमिष्यामि पन्थानमनुदर्शयन्॥2.31.23॥

##### शब्दार्थः
सशरम् (stringed) with arrows, धनुः bow, आदाय holding, खनित्रपिटकाधरः holding a basket and a crowbar, ते your, अग्रतः in front of, पन्थानम् the way, अनुदर्शयन् indicating, गमिष्यामि I shall go.

##### आङ्ग्लानुवादः
Holding the bow and arrows and carrying a crowbar and a basket, I shall go in front of you leading the way.



#### श्लोकः
##### मूलम्
आहरिष्यामि ते नित्यं मूलानि च फलानि च।  
वन्यानि यानि चान्यानि स्वाहाराणि तपस्विनाम्॥2.31.24॥

##### शब्दार्थः
मूलानि roots, फलानि च fruits also, तपस्विनाम् for ascetics, स्वाहाराणि eatables, वन्यानि available in the forest, यानि those, अन्यानि च other products, नित्यम् daily, ते to you, आहरिष्यामि shall collect.

##### आङ्ग्लानुवादः
I shall daily collect roots, fruits and other forest products fit for ascetics.



#### श्लोकः
##### मूलम्
भवांस्तु सह वैदेह्या गिरिसानुषु रंस्यते।  
अहं सर्वं करिष्यामि जाग्रतस् स्वपतश्च ते॥2.31.25॥

##### शब्दार्थः
भवांस्तु you, वैदेह्या सह with Sita, गिरिसानुषु on mountain slopes, रंस्यते you will go sporting, ते you, जाग्रतः while you are awake, स्ववतश्च while you are asleep, अहम् I,सर्वम् all tasks, करिष्यामि I will do.

##### आङ्ग्लानुवादः
When you go about for pleasure on mountain slopes along with Sita, I shall do everything for you, whether you are awake or asleep.



#### श्लोकः
##### मूलम्
रामस्त्वनेन वाक्येन सुप्रीतः प्रत्युवाच तम्।  
व्रजापृच्छस्व सौमित्रे सर्वमेव सुहृज्जनम्॥2.31.26॥

##### शब्दार्थः
रामस्तु Rama also, अनेन वाक्येन with these words, सुप्रीतः immensely pleased man, तम् to him, प्रत्युवाच replied, सौमित्रे O Lakshmana, व्रज go forth, सर्वमेव all, सुहृज्जनम् friends, आपृच्छस्व ask leave of them.

##### आङ्ग्लानुवादः
Pleased with his words Rama said, O Lakshmana go and take leave of all your friends.



#### श्लोकः
##### मूलम्
ये च राज्ञो ददौ दिव्ये महात्मा वरुणस् स्वयम्।  
जनकस्य महायज्ञे धनुषी रौद्रदर्शने॥2.31.27॥  
अभेद्यकवचे दिव्ये तूणी चाक्षयसायकौ।  
आदित्यविमलौ चोभौ खड्गौ हेमपरिष्कृतौ॥2.31.28॥  
सत्कृत्य निहितं सर्वमेतदाचार्यसद्मनि।  
सर्वमायुधमादाय क्षिप्रमाव्रज लक्ष्मण॥2.31.29॥

##### शब्दार्थः
लक्ष्मण O Lakshmana, महात्मा highsouled, वरुणः Varuna, स्वयम् himself, राज्ञः of the king, जनकस्य Janaka's, महायज्ञे in the great sacrifice, दिव्ये divine, रौद्रदर्शने awesome, ये those, धनुषी bows, दिव्ये divine, अभेद्यकवचे impenetrable armour, अक्षयसायकौ two sets of inexhaustible arrows, तूणी च two quivers, हेमपरिष्कृतौ plated with gold, आदित्यविमलौ as bright as the sun, उभौ both, खड्गौ swords, ददौ gave, एतत् that, सर्वम् everything, सत्कृत्य after having worshipped, आचार्य सद्मनि in the house of the preceptor (sage Vasistha), निहितम् is deposited, सर्वम् all, आयुधम् weaponry, आदाय after collecting , क्षिप्रं swiftly, आव्रज come forth.

##### आङ्ग्लानुवादः
O Lakshmana in the great sacrifice performed by the highsouled Janaka, Varuna himself gave him two aweinspiring celestial bows, two impenetrable divine armours, two quivers with inexhaustible arrows, two swords plated with gold and as bright as the sun. All these weapons are deposited in the house of our preceptor (sage Vasistha) where they are being worshipped. Go and bring them swiftly.



#### श्लोकः
##### मूलम्
स सुहृज्जनमामन्त्र्यवनवासाय निश्चितः।  
इक्ष्वाकुगुरुमागम्य जग्राहायुधमुत्तमम्॥2.31.30॥

##### शब्दार्थः
वनवासाय to live in the forest, निश्चितः one who was determined, सः Lakshmana, सुहृज्जनम् friends, आमन्त्र्य taking leave of, इक्ष्वाकुगुरुम् preceptor of the Ikshvakus, Vasistha, आगम्य having reached, उत्तमम् powerful, आयुधम् weapons, जग्राह received.

##### आङ्ग्लानुवादः
Lakshmana, who was resolved to go to the forest, took leave of his friends, and collected from the house of Vasistha, preceptor of the Ikshvaku race, the powerful weapons deposited with him.



#### श्लोकः
##### मूलम्
तद्धिव्यं राजशार्दूल सत्कृतं माल्यभूषितम्।  
रामाय दर्शयामास सौमित्रिस्सर्वमायुधम्॥2.31.31॥

##### शब्दार्थः
राजशार्दूलः tiger among princes, सौमित्रिः Lakshmana, दिव्यम् divine, सत्कृतम् sanctified, माल्यभूषितम् decorated with garlands, सर्वम् all, तत् आयुधम् those weapons, रामाय to Rama, दर्शयामास showed.

##### आङ्ग्लानुवादः
Lakshmana, tiger among princes, brought all those divine weapons sanctified and  decorated with garlands and showed them to Rama.



#### श्लोकः
##### मूलम्
तमुवाचात्मवान् रामः प्रीत्या लक्ष्मणमागतम्।  
काले त्वमागत सौम्य काङ्क्षिते मम लक्ष्मण॥2.31.32॥

##### शब्दार्थः
आत्मवान् selfpossessed, रामः Rama, आगतम् having arrived, तं लक्ष्मणम् to that Lakshmana, प्रीत्या affectionately, उवाच said, सौम्य O handsome, लक्ष्मण Lakshmana, त्वम् you, मम to me, काङ्क्षिते काले at the desired moment, आगतः have come.

##### आङ्ग्लानुवादः
O handsome Lakshmana, you have come at the expected time, said the selfpossessed Rama affectionately when he saw him arrive.



#### श्लोकः
##### मूलम्
अहं प्रदातुमिच्छामि यदिदं मामकं धनम्।  
ब्राह्मणेभ्यस्तपस्विभ्यस्त्वया सह परन्तप॥2.31.33॥

##### शब्दार्थः
परन्तप O tormentor of enemies, अहम् I, त्वया सह with you, यत् all that, इदम् this, मामकम् my belonging, धनम् wealth, तपस्विभ्यः to ascetics, ब्राह्मणेभ्यः to brahmins, प्रदातुम् to give away, इच्छामि I wish.

##### आङ्ग्लानुवादः
Let us give away, O tormentor of enemies (Lakshmana) my belogings to the ascetic brahmins.



#### श्लोकः
##### मूलम्
वसन्तीह दृढं भक्त्या गुरुषु द्विजसत्तमाः।  
तेषामपि च मे भूयस्सर्वेषाञ्चोपजीविनाम्॥2.31.34॥

##### शब्दार्थः
इह here, गुरुषु among teachers, दृढम् deep, भक्त्या with devotion, द्विजसत्तमाः best of  brahmins, वसन्ति are living, तेषामपि च for them, भूयः also, सर्वेषाम् for all, मे my, उपजीविनां च to my dependents.

##### आङ्ग्लानुवादः
Here live the best of brahmins who are deeply devoted to their teachers along with those who are dependent on me for their livelihood.



#### श्लोकः
##### मूलम्
वशिष्ठपुत्रं तु सुयज्ञमार्यं  
त्वमानयाशु प्रवरं द्विजानाम्।  
अभिप्रयास्यामि वनं समस्ता  
नभ्यर्च्य शिष्टानपरान् द्विजातीन्॥2.31.35॥

##### शब्दार्थः
त्वम् you, द्विजानाम् among the brahmins, प्रवरम् best, वशिष्ठपुत्रम् son of Vasistha, आर्यम्  venerable, सुयज्ञम् Suyajna, आशु swiftly, आनय bring, शिष्टान् distinguished, अपरान् other, समस्तान् all, द्विजातीन् brahmins, अभ्यर्च्य having paid homage, वनम् to the forest, अभिप्रयास्यामि I shall go.

##### आङ्ग्लानुवादः
Fetch Suyajna, son of Vasistha, best among the brahmins along with all other distinguished brahmins to whom I will pay my homage and leave for the forest.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकत्रिंशस्सर्गः॥  
Thus ends the thirtyfirst sarga of Ayodhyakanda of  the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/031_laxmaNAnugamanam.md">
<details><summary><h3>भूषणम् ...{Loading}...</h3></summary>



एवं श्रुत्वा तु संवादं लक्ष्मणः पूर्वमागतः ।  

बाष्पपर्याकुलमुखः शोकं सोढुमशक्नुवन्  ॥  २।३१।१  ॥   

स भ्रातुश्चरणौ गाढं निपीड्य रघुनन्दनः ।  

सीतामुवाचातियशा राघवं च महाव्रतम्  ॥  २।३१।२  ॥   

एवं रामेण सीतागमने ऽङ्गीकृते
लक्ष्मणस्यानुगमनप्रार्थनमुपक्षिपति--एवमित्यादिना । श्लोकद्वयमेकं वाक्यम्
। एवं संवादं पूर्वोक्तं सीतारामयोस्संवादम् । पूर्वमागतः
कौसल्यागृहाद्रामेण सह पूर्वमेवागतः । शोकम् अर्द्धशरीरभूतायाः सीताया अपि
वनानुगमनं कृच्छ्रादप्यङ्गीकृतम् मम कथं तत्सम्भविष्यतीति विचारजं शोकम्  ॥ 
स्वानुवृत्तिरूपप्रयोजनाय सीतापुरुषकारेण रामे शरणागतिं विधत्ते--स
भ्रातुरिति । सः रामानुवृत्तिरूपप्रयोजनाय उपायान्तरशून्यः ।
भ्रातुरित्यवर्जनीयसम्बन्धकथनाच्छरण्यत्वमुक्तम् । चरणौ निपीड्येति
शरणागत्युक्तिः । गाढमित्यश्लथत्वोक्त्या महाविश्वास उक्तः । रघुनन्दनः
लक्ष्मणः । अतियशाः आनुकूल्यसङ्कल्पप्रातिकूल्यवर्जनवान् । आदौ सीतां
पुरुषकारत्वेन परिगृह्योवाच पश्चात्तत्पुरुषकारेण महाव्रतम् "न त्यजेयं
कथंचन । एतद्व्रतं मम" इत्युक्तगुरुतरव्रतयुक्तम् । राघवं
रघुराक्षससंवादादिप्रसिद्धकुलधर्मशरणागतरक्षणं च । उवाच शरणागतेः
सर्वफलप्रदत्वेन स्वाभिमतफलं विज्ञापयामास । निपीड्येत्यन्तेन द्वयस्य
पूर्वखण्डोक्तशरणागतिरनूदिता ।
राघवमुवाचेत्यनेनोत्तरखण्डोक्तफलप्रार्थनोक्ता । सीतामुवाचेत्युभयत्र
पुरुषकारपरिग्रहोक्तिः  ॥  २।३१।१२  ॥   

  

यदि गन्तुं कृता बुद्धिर्वनं मृगगजायुतम् ।  

अहं त्वा ऽनुगमिष्यामि वनमग्रे धनुर्धरः  ॥  २।३१।३  ॥   

कैङ्कर्यप्रार्थनमेवाह--यदीति । यदीत्यनेन रामस्य वनगमनं
स्वानभिमतमित्युक्तम् । कैङ्कर्यसाधनमाह धनुर्द्धर इति । धनुर्द्धरत्वे
हेतुमाह--मृगेति । अहं त्वां अनु पश्चादग्रे च वनं गमिष्यामि तवाग्रे
पश्चाद्वा यत्र दुष्टमृगशङ्का तत्र सावधानो गमिष्यामीत्यर्थः । अत एव ऽमया
समेतःऽ इति वक्ष्यति  ॥  २।३१।३  ॥   

  

मया समेतो ऽरण्यानि बहूनि विचरिष्यसि ।  

पक्षिभिर्मृगयूथैश्च संघुष्टानि समन्ततः  ॥  २।३१।४  ॥   

मया धनुर्द्धरेण मया । त्वदीयं धनुर्वहतेति वार्थः । बहूनीत्यनेन
सर्वदेशसर्वकालसर्वावस्थोचितसर्वविधकैङ्कर्य्यप्रार्थनं कृतम्  ॥  २।३१।४
 ॥   

  

न देवलोकाक्रमणं नामरत्वमहं वृणे ।  

ऐश्वर्यं वापि लोकानां कामये न त्वया विना  ॥  २।३१।५  ॥   

एवं ब्रुवाणः सौमित्रिर्वनवासाय निश्चितः ।  

रामेण बहुभिः सान्त्वैर्निषिद्धः पुनरब्रवीत्  ॥  २।३१।६  ॥   

अनन्योपायत्ववदनन्यप्रयोजनत्वमाह--नेति । देवलोकाक्रमणम् "देवानां
पूरयोध्या" इत्युक्तपरमपदप्राप्तिं त्वया विना न वृणे ।
त्वत्कैङ्कर्य्यविनाकृतं मोक्षमपि न वाञ्छामीत्यर्थः । अमरत्वम्
"जरामरणमोक्षाय" इत्युक्तं कैवल्याख्यं मोक्षमपि न वृणे । लोकानामैश्वर्यं
त्रिलोकाधिपतित्वम्, ब्रह्मत्वमिति यावत् । मोक्षमप्यकामयमानो ऽहं कथं
कैवल्यादिकं कामयेयेति भावः । यद्वा अवरोहक्रमेण त्रैलोक्यैश्वर्यादिकमपि न
कामय इति । अतो न पतत्प्रकर्षदोषः । देवलोकगमनं देवत्वमिन्द्रत्वं वा न
कामय इति वाक्यार्थस्तुच्छः  ॥  २।३१।५६  ॥   

  

अनुज्ञातश्च भवता पूर्वमेव यदस्म्यहम् ।  

किमिदानीं पुनरिदं क्रियते मे निवारणम्  ॥  २।३१।७  ॥   

अनुज्ञात इति । अनुज्ञातश्च अनुज्ञात एव । "उपक्लृप्तं च
यत्किञ्चिदभिषेकार्थमद्य मे । सर्वं विसर्जय क्षिप्रं कुरु कार्यं
निरत्ययम्  ॥ " इति वचनात्। अन्यत्र च "तस्मादपरितापः संस्त्वमप्यनुविधाय
माम्। प्रतिसंहारय क्षिप्रमाभिषेचनिकीः क्रियाः  ॥ " इति । अपरत्र च
"भ्रातृपुत्रसमौ चापि द्रष्टव्यौ च विशेषतः । त्वया भरतशत्रुघ्नौ प्राणैः
प्रियतरौ मम  ॥ " इति। भरतशत्रुघ्नयोरेवानुसरणीयत्वोक्तेश्चानुज्ञा सिद्धा
 ॥  २।३१।७  ॥   

  

यदर्थं प्रतिषेधो मे क्रियते गन्तुमिच्छतः ।  

एतदिच्छामि विज्ञातुं संशयो ऽयं ममानघ  ॥  २।३१।८  ॥   

यदर्थमिति । अनुज्ञातत्वेपि प्रतिषेधात् किमद्य मया ऽपराद्धमिति संशयः  ॥ 
२।३१।८  ॥   

  

ततो ऽब्रवीन्महातेजा रामो लक्ष्मणमग्रतः ।  

स्थितं प्राग्गामिनं वीरं याचमानं कृताञ्जलिम्  ॥  २।३१।९  ॥   

तत इति । स्थितम् अग्रतः स्थितम् । प्राग्गामिनं प्रागेव गन्तुमुद्युक्तम्
। वीरं प्राग्गमनोचितवीर्यवन्तम् । याचमानं गमनाज्ञां याचमानम् ।
कृताञ्जलिं याच्ञाव्यञ्जकाञ्जलियुक्तम्  ॥  २।३१।९  ॥   

  

स्निग्धो धर्मरतो वीरः सततं सत्पथे स्थितः ।  

प्रियः प्राणसमो वश्यो भ्राता चापि सखा च मे  ॥  २।३१।१०  ॥   

स्निग्ध इत्यादिविशेषणानि स्वकार्यकरणार्हतानुगुणानि  ॥  २।३१।१०  ॥   

  

मयाद्य सह सौमित्रे त्वयि गच्छति तद्वनम् ।  

को भरिष्यति कौसल्यां सुमित्रां वा यशस्विनीम्  ॥  २।३१।११  ॥   

प्रतिषेधनिमित्तमाह--मयेति । कौसल्यादिभरणार्थमेव त्वं वारितोसि,
पूर्वानुज्ञा तु तात्कालिकपरिहारायेति भावः  ॥  २।३१।११  ॥   

  

अभिवर्षति कामैर्यः पर्जन्यः पृथिवीमिव ।  

स कामपाशपर्यस्तो महातेजा महीपतिः  ॥  २।३१।१२  ॥   

राजैव भरिष्यतीत्यत्राह--अभिवर्षतीति । कामपाशपर्यस्तः पराभिलाषरूपपाशेन
संयत इत्यर्थः  ॥  २।३१।१२  ॥   

  

सा हि राज्यमिदं प्राप्य नृपस्याश्वपतेः सुता ।  

दुःखितानां सपत्नीनां न करिष्यति शोभनम्  ॥  २।३१।१३  ॥   

न स्मरिष्यति कौसल्यां सुमित्रां च सुदुःखिताम् ।  

भरतो राज्यमासाद्य कैकेय्यां पर्य्यवस्थितः  ॥  २।३१।१४  ॥   

तर्हि भरतो भरिष्यतीत्यपेक्षायां सोपि कैकेयीपरवशो न
भरिष्यतीत्याशयेनाह--सा हीत्यादि  ॥  २।३१।१३१४  ॥   

  

तामार्यां स्वयमेवेह राजानुग्रहणेन वा ।  

सौमित्रे भर कौसल्यामुक्तमर्थमिमं चर  ॥  २।३१।१५  ॥   

मया वा कथं भर्तुं शक्यमित्यत आह--तामिति । राजानुग्रहणेन राजानुमत्या,
तदभावे स्वयमेव वा भरेत्यर्थः । अस्योत्तरं मा वदेत्याह उक्तमर्थमिमं चरेति
 ॥  २।३१।१५  ॥   

  

एवं मम च ते भक्तिर्भविष्यति सुदर्शिता ।  

धर्मज्ञ गुरुपूजायां धर्मश्चाप्यतुलो महान्  ॥  २।३१।१६  ॥   

त्वत्कैङ्कर्य्यपरस्य मे किमनेनेत्यत आह--एवमिति । एवम् एवं च सतीत्यर्थः ।
मम मयीत्यर्थः । गुरुपूजा मातृशुश्रूषणम्  ॥  २।३१।१६  ॥   

  

एवं कुरुष्व सौमित्रे मत्कृते रघुनन्दन ।  

अस्माभिर्विप्रहीणाया मातुर्नो न भवेत्सुखम्  ॥  २।३१।१७  ॥   

एवमिति । अस्माभिः आवाभ्यां सीतया चेत्यर्थः । नः नौ । "अस्मदो द्वयोश्च"
इति द्विवचनस्य बहुवचनम्  ॥  २।३१।१७  ॥   

  

एवमुक्तस्तु रामेण लक्ष्मणः श्लक्ष्णया गिरा ।  

प्रत्युवाच तदा रामं वाक्यज्ञो वाक्यकोविदम्  ॥  २।३१।१८  ॥   

एवमिति । वाक्यज्ञो वाक्यकोविदमिति "उत्तरोत्तरयुक्तौ च वक्ता
वाचस्पतिर्यथा" इत्युक्तवक्तृत्वविशिष्टम्, राममपि प्रतिवचनरचनाचातुर्येण
तोषयितुं समर्थ इत्यर्थः  ॥  २।३१।१८  ॥   

  

तवैव तेजसा वीर भरतः पूजयिष्यति ।  

कौसल्यां च सुमित्रां च प्रयतो नात्र संशयः  ॥  २।३१।१९  ॥   

कौसल्या बिभृयादार्या सहस्रमपि मद्विधान् ।  

यस्याः सहस्रं ग्रामाणां सम्प्राप्तमुपजीविनाम्  ॥  २।३१।२०  ॥   

तदात्मभरणे चैव मम मातुस्तथैव च ।  

पर्याप्ता मद्विधानां च भरणाय यशस्िवनी  ॥  २।३१।२१  ॥   

पूर्वं रामोक्तानुपपत्तिं परिहरति--तवैवेत्यादिना  ॥  २।३१।१९२१  ॥   

  

कुरुष्व मामनुचरं वैधर्म्यं नेह विद्यते ।  

कृतार्थोहं भविष्यामि तव चार्थः प्रकल्पते  ॥  २।३१।२२  ॥   

एवं रामोक्तं परिहृत्य प्रस्तुतं स्वाभिमतं कैङ्कर्य्यं
प्रपञ्चयति--कुरुष्वेत्यादि । मां शेषभूतम् । अनुचरं
शेषत्वानुगुणकैङ्केर्ययुक्तं कुरुष्व । तत्करणमपि तवैव
प्रयोजनमित्यात्मनेपदाल्लभ्यते । वैधर्म्यं नेह विद्यते इहानुचरत्वकरणे
वैधर्म्यं सेव्यसेवकधर्मराहित्यं नास्ति, तव सेव्यधर्मः पर्य्याप्तः
स्वामित्वात् । मम सेवकधर्मश्च पूर्णः स्वाभाविकशेषत्वात् । यद्वा
वैधर्म्यं वैपरीत्यसाधकं न विद्यते
त्वदुक्तहेतोरन्यथासिद्धेरुक्तत्वादित्याशयः । अनुचरकरणस्य किं
प्रयोजनमित्यपेक्षायामाह तवेति । तवार्थः स्वायासं विना फलमूलाद्याहरणं
प्रकल्पते सिद्ध्यति । अहं च कृतार्थः लब्धत्वत्कैङ्कर्यफलो भविष्यामि ।
यद्वा मां स्वाभाविकशेषभूतं माम् अनुचरं स्वरूपानुरूपशेषवृत्तियुक्तं
कुरुष्व । इहास्मिन् जने मयि वैधर्म्यं शेषत्वविपर्यासः नास्ति, अनेन
शेषत्वस्य स्वाभाविकत्वं तज्ज्ञानवतः फलं कैङ्कर्यं चेत्युक्तम् ।
कैङ्कर्याकरणे तव का हानिरित्यत्राह कृतार्थोहं भविष्यामीति ।
अकिञ्चित्कुर्वतः शेषत्वानुपपत्तेरिति भावः । तच्च प्राप्यं कैङ्कर्यं
निष्कृष्य दर्शयति तव चेति । चोवधारणे । तवैवार्थः, न तु मम ।
परार्थकैङ्कर्यस्यैव पुरुषार्थत्वादिति भावः । शेषत्वाध्यवसाय उपायः,
अस्वार्थशेषिकैङ्कर्य्यमेव फलमित्युपायोपेयनिष्कर्षोनेन कृत इति रहस्यम् ।
वैधर्म्यं नेह विद्यत इत्युक्तिः ज्येष्ठभ्रातुः पितृसमत्वात् । आवयोः
श्रेयश्चास्तीत्याह कृतार्थ इतीति केचिद्व्याचक्षते  ॥  २।३१।२२  ॥   

  

धनुरादाय सशरं खनित्रपिटकाधरः ।  

अग्रतस्ते गमिष्यामि पन्थानमनुदर्शयन्  ॥  २।३१।२३  ॥   

स्वकृतार्थत्वं प्रपञ्चयति--धनुरिति । धनुराद्यादानं हिंस्रनिवारणाय ।
खनित्रं मूलकन्दखननसाधनं कुद्दालादि । पिटका । अल्पार्थे कप्रत्ययः ।
फलमूलाद्याहरणयोग्याल्पकण्डोलः । "कण्डोलपिटौ" इत्यमरः  ॥  २।३१।२३  ॥   

  

आहरिष्यामि ते नित्यं मूलानि च फलानि च ।  

वन्यानि यानि चान्यानि स्वाहाराणि तपस्विनाम्  ॥  २।३१।२४  ॥   

एवं मार्गे सम्भावितं केङ्कर्यमुक्त्वा स्थाने संभावितमाह--आहरिष्यामीति ।
अन्यानि शाकप्रियालबीजक्षौद्रादीनि । स्वाहाराणि सुखेनाहर्त्तुं भोक्तुं
योग्यानि  ॥  २।३१।२४  ॥   

  

भवांस्तु सह वैदेह्या गिरिसानुषु रंस्यते ।  

अहं सर्वं करिष्यामि जाग्रतः स्वपतश्च ते  ॥  २।३१।२५  ॥   

एवं सर्वदेशकर्त्तव्यकैङ्कर्याण्युक्तानि, केङ्कर्यस्य विशिष्टविषयस्यैव
रस्यत्वाद्विशिष्टविषयत्वमाह--भवांस्त्विति । जाग्रतः स्वपतश्च त इत्यनेन
सर्वकालसर्वावस्थोचितकैङ्कर्यमुक्तम् । सर्वं करिष्यामीत्यनेन
सर्वविधकैङ्कर्यमुक्तम् । तथा च देवीविशिष्टस्य शेषिणः
सर्वदेशसर्वकालसर्वावस्थासु सर्वविधमपि कैङ्कर्यं शेषभूतेन कर्त्तव्यमिति
दर्शितम्  ॥  २।३१।२५  ॥   

  

रामस्त्वनेन वाक्येन सुप्रीतः प्रत्युवाच तम् ।  

व्रजापृच्छस्व सौमित्रे सर्वमेव सुहृज्जनम्  ॥  २।३१।२६  ॥   

रामस्त्विति । अनेनानुगमनाज्ञा व्यञ्जिता  ॥  २।३१।२६  ॥   

  

ये च राज्ञो ददौ दिव्ये महात्मा वरुणः स्वयम् ।  

जनकस्य महायज्ञे धनुषी रौद्रदर्शने  ॥  २।३१।२७  ॥   

अभेद्ये कवचे दिव्ये तूणी चाक्षयसायकौ ।  

आदित्यविमलौ चोभौ खड्गौ हेमपरिष्कृतौ  ॥  २।३१।२८  ॥   

सत्कृत्य निहितं सर्वमेतदाचार्यसद्मनि ।  

स त्वमायुधमादाय क्षिप्रमाव्रज लक्ष्मण  ॥  २।३१।२९  ॥   

स सुहृज्जनमामन्त्र्य वनवासाय निश्चितः ।  

इक्ष्वाकुगुरुमागम्य जग्राहायुधमुत्तमम्  ॥  २।३१।३०  ॥   

तद्दिव्यं राजशार्दूल सत्कृतं माल्यभूषितम् ।  

रामाय दर्शयामास सौमित्रिः सर्वमायुधम्  ॥  २।३१।३१  ॥   

ये चेत्यादि । जनकस्य राज्ञो यज्ञे महात्मा वरुणः स्वयमेव मह्यं
यद्धनुरादिकं ददौ । आचार्यसद्मनि आचार्यस्य गृहे । पूजार्थं निहितं
तदेतत्सर्वमायुधमादाय सः आपृष्टसुहृज्जनस्त्वं क्षिप्रमाव्रजेत्यन्वयः ।
अत्र धनुरादिषु सर्वत्र द्विवचनादावयोर्ददाविति सिद्धम् । बालकाण्डे
ऽनुक्तोप्ययं वृत्तान्तो ऽनुवादात्सिद्धः, यथा सुन्दरकाण्डे ऽभिहितं
मणिबन्धनम् "मणिरत्नमिदं दत्तं वैदेह्याः श्वशुरेण मे । वधूकाले तथा
बद्धमधिकं मूर्ध्नि शोभते  ॥  " इति । यथा चायोध्याकाण्डे ऽनभिहितोपि
वायसवृत्तान्तः सुन्दरकाण्डे ऽनूद्यते-- "स पित्रा च परित्यक्तः सुरैश्च
समहर्षिभिः । त्रीन् लोकान् संपरिक्रम्य तमेव शरणं गतः  ॥ " इति आचार्यो
वसिष्ठः। इक्ष्वाकुगुरुमागम्येत्युत्तरत्रानुवादात्,
नहीक्ष्वाकुकुलगुरुर्वसिष्ठादन्योस्ति  ॥  २।३१।२७३१  ॥   

  

तमुवाचात्मवान् रामः प्रीत्या लक्ष्मणमागतम् ।  

काले त्वमागतः सौम्य कांक्षिते मम लक्ष्मण  ॥  २।३१।३२  ॥   

तमिति । प्रीत्योवाचेत्यन्वयः  ॥  २।३१।३२  ॥   

  

अहं प्रदातुमिच्छामि यदिदं मामकं धनम् ।  

ब्राह्मणेभ्यस्तपस्विभ्यस्त्वया सह परन्तप  ॥  २।३१।३३  ॥   

कांक्षितत्वमेवाह--अहमित्यादिना  ॥  २।३१।३३  ॥   

  

वसन्तीह दृढं भक्त्या गुरुषु द्विजसत्तमाः ।  

तेषामपि च मे भूयः सर्वेषां चोपजीविनाम्  ॥  २।३१।३४  ॥   

वसन्तीति । यच्छब्दोर्थसिद्धः । इह नगरे गुरुभक्त्या ये दृढं वसन्ति नित्यं
गुरुशुश्रूषणं कुर्वन्तीत्यर्थः । तेषामपि मे सर्वेषाम् उपजीविनां च । भूयः
अतिशयेन नित्यदेयादधिकतया दातुमिच्छामि, तानानयेति शेषः  ॥  २।३१।३४  ॥   

  

वसिष्ठपुत्रं तु सुयज्ञमार्यं त्वमानयाशु प्रवरं द्विजानाम् ।  

अभिप्रयास्यामि वनं समस्तानभ्यर्च्य शिष्टानपरान् द्विजातीन्  ॥  २।३१।३५
 ॥   

वसिष्ठपुत्रमिति । वसिष्ठपुत्रम् आर्यं द्विजानां प्रवरं सुयज्ञम् ।
अन्यानपि शिष्टानानय । सुयज्ञं तांश्चाभ्यर्च्याभिप्रयास्यामीत्यर्थः  ॥ 
२।३१।३५  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे एकत्रिंशः
सर्गः  ॥  ३१  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
श्रीमदयोध्याकाण्डव्याख्याने एकत्रिंशः सर्गः  ॥  ३१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/031_laxmaNAnugamanam.md">
<details><summary><h3>शिरोमणी ...{Loading}...</h3></summary>



सीतारामयोर्वृत्तमुक्त्वा लक्ष्मणवृत्तमुपक्रमन्नाह-- एवमिति । पूर्वमागतः
पौर्वकालिकागमनविशिष्टः बाष्पपर्याकुलमुखः अश्रुव्याप्तमुखविशिष्टः स
सक्ष्मणः एवमनेन प्रकारेण संवादं सीतारामोक्तिप्रत्युक्ती श्रुत्वा शोकं
रामवियोगहेतुकसन्तापं सोढुमशक्नुवन्सन्नासेति शेषः  ॥  २।३१।१  ॥   

  

स इति । अतियशाः स रघुनन्दनो लक्ष्मणः भ्रातुः रामस्य चरणौ गाढं दृढं
निष्पीड्य सीतां राघवं रामं चोवाच  ॥  २।३१।२  ॥   

  

तद्वचनमेवाह-- यदीति । मृगगजायुतं मृगगजैरायुतं व्याप्तम् एतेन
स्वनिष्ठभीत्यभावः सूचितः  ॥  २।३१।३  ॥   

  

स्वानुगमने प्रयोजनमाह-- मेयति । समेतो युक्तः बहूनि अनेकविधानि  ॥  २।३१।४
 ॥   

  

रामवियुक्तस्थाने स्वस्थित्ययोग्यतां बोधयन्नाह-- नेति । देवलोकाक्रमणं
नहुषादिवद्देवलोकगमनं त्वया विना न वृणे स्वीकरोमि अमरत्वं देवत्वं च
लोकानां भुवनानामैश्वर्यमाधिपत्यं च न कामये  ॥  २।३१।५  ॥   

  

एवमिति । वनवासाय वनवासं कर्तुं निश्चितः एवं ब्रुवाणः सौमित्रिर्लक्ष्मणः
बहुभिः अनेकविधैः सान्त्वैः वियोगश्रुतिहेतुकोद्वेगशामकैः वचनैः रामेण
निषिद्धो वनगमनान्निवारितो ऽपि पुनरब्रवीत्  ॥  २।३१।६  ॥   

  

तद्वचनमेवाह-- अन्विति । भवता पूर्वमेवानुज्ञातः
आनुमानिकगमनकर्मिकाज्ञाविषयीभूतः अत एव यद्गमनविषकयत्नवानहमस्मि इदानीं तु
मे मम निवारणं गमनप्रतिषेधो भवता क्रियते इदं किं न युक्तमित्यर्थः ।
अनुमानप्रकारस्तु त्वया भरतशत्रुघ्नौ प्राणैः प्रियतरौ ममेति सीतां प्रति
भवदुक्तेः अहं सहगमनविषयकरामज्ञापितः
मद्विषयकानुशासनान्तराभावान्नित्यसहचारिराजवर्गवत्  ॥  २।३१।७  ॥   

  

ननु प्रयोजनविशेषस्य सत्त्वात्पूर्वं गमनायाज्ञापितः इदानीं
तदभावान्निवार्यसे इत्यत आह-- यदिति । गन्तुमिच्छतः मे यदर्थं प्रतिषेधः
गमननिवारणं क्रियते एतद्विज्ञातुमहमिच्छामि तत्र हेतुः यतो मे संशयः
गमनप्रतिषेधहेतोः प्राबल्याप्राबल्यविषयकसन्देहः  ॥  २।३१।८  ॥   

  

तत इति । अग्रतः अग्रे स्थितं प्राग्गामिनं रामगमनात्पूर्वमेव गमनशीलं
रामगमननिश्चये सतीति शेषः याचमानं सहगमनं प्रार्थयन्तं धीरं कृताञ्जलिं
लक्ष्मणं रामो ऽब्रवीत्  ॥  २।३१।९  ॥   

  

तद्वचनमेवाह-- स्निग्ध इति । यद्यपि स्निग्धः मद्विषयकस्नेहवान् अत एव
धर्मरतः मत्तोषककर्मनिष्ठः अत एव धीरः कर्मविषयकानवधानतारहितः अत एव सत्पथे
वेदोक्तमार्गे स्थितः अत एव प्राणसमः प्राणप्रतियोगिकसादृश्यानुयोगी अत एव
प्रियः मन्निष्ठप्रीतिविषयीभूतः अत एव अवश्यः
मदतिरिक्तनिरूपितवश्यत्वानाक्रान्तः अत एव विधेयः मया ऽवश्यं धारणीयः अत एव
मे सखा तथापि हे सौमित्रे मया सह त्वयि तन्मज्जिगमिषितं वनं गच्छति सति
कौशल्यां सुमित्रां च को भजिष्यति सेविष्यते "भरिष्यति" इति पाठान्तरमिति
भट्टाः । श्लोकद्वयमेकान्वयि । चशब्दौ यद्यपितथाप्यर्थौ वाश्चार्थे  ॥ 
२।३१।१०,े११  ॥   

  

ननु राजैव पालयितेत्यत आह-- अभीति । यो महीपतिः कामैः प्रजेप्सितैः पर्जन्य
इव अभिवर्षति प्रजानिखिलमनोरथान्प्रापयदित्यर्थः । स महीपतिः
कामपाशपर्यस्तः कामेन स्वेच्छया यः पः पालनं तस्य यः अशो
व्याप्तिस्तस्मात्पर्यस्तो निवृत्तः आस्ते इति शेषः  ॥  २।३१।१२  ॥   

  

ननु प्राप्तराज्याधिकारत्वात्केकयी पालयितेत्यत आह सेति । अश्वपतेः
अश्वपतिनाम्नो नृपस्य सुता केकयी शोभनमतिसम्पन्नमिदं राज्यं प्राप्यापि
दुःखितानां मद्वियोगजनितप्राप्तदुःखानां सपत्नीनां समीपे न करिष्यति राज्यं
न पालयिष्यतीत्यर्थः । तेन केकय्यपि तद्दुःखदुःखिता भवितेति ध्वनितम् ।
हिरप्यर्थे  ॥  २।३१।१३  ॥   

  

ननु भरतः पालयितेत्यत आह-- नेति । केकय्यां न पर्यवस्थितः
केकयीविषयकास्थारहितः केकय्या मद्वियोगहेतुत्वेन तद्विषयकौदासीन्यविशिष्ट
इत्यर्थः । भरतः कौसल्यां सुमित्रां च राज्यं च आसाद्य प्राप्य स्मरिष्यति
मत्कर्मकोत्कण्ठापूर्वकस्मरणमेव करिष्यतीत्यर्थः । एतेन भरतस्यापि
पालनायोग्यत्वं सूचितम्  ॥  २।३१।१४  ॥   

  

तामिति । हे सौमित्रे राजानुग्रहणेन युक्तस्त्वम् आर्यां सर्वश्रेष्ठां तां
कौशल्यां भर पालय उक्तं मया वर्णितममुमर्थमिहं स्थितौ प्रयोजनं चर जानीहि ।
गत्यर्थानां ज्ञानार्थकत्वप्रसिद्धेः प्रकृते चरो ज्ञानमर्थः  ॥  २।३१।१५
 ॥   

  

नन्विह स्थितौ मत्कर्तृकत्वत्सेवाभङ्गः स्यादित्यत आह-- एवमिति । एवं
मदुक्तप्रकारेण ते गुरुपूजायां त्वत्कर्तृकमात्रादिशुश्रूषायां सत्यां
सुदर्शिता विधिनोक्ता मम भक्तिः मत्कर्मिका सेवा भविष्यति अत एव अतुलः
उपमारहितः महान्धर्मश्च भविष्यति  ॥  २।३१।१६  ॥   

  

उपसंहरन्नाह-- एवं कुरुष्वेति । हे रघुनन्दन हे सौमित्रे एवं
मदुक्तप्रकारेण कुरुष्व मात्रादिसेवामिति शेषः । विपक्षे दोषमाह--
विप्रहीणायाः त्यक्तायाः न अस्माकम्  ॥  २।३१।१७  ॥   

  

एवमुक्त इति । श्लक्ष्णया सरसया प्रत्युवाच कथयामास  ॥  २।३१।१८  ॥   

  

तद्वचनमेवाह-- तवेति । तव तेजसा त्वत्प्रभावेणैव पूजयिष्यति संशयः
अस्मिन्विषयसन्देहो नास्ति  ॥  २।३१।१९  ॥   

  

ननु भरतमात्रस्थितौ राजान्तरकृतोपद्रवः स्यादित्यत आह-- यदिति । यद्यतः
राजादेर्हेतोः दुःस्थः चञ्चलचित्तः सन् भरत उत्तमं राज्यं न रक्षेत् तं
वीरगर्वेण अहं वीर इत्यभिमानविशिष्टेन दुर्मनसा दुष्टान्तःकरणेनोपलक्षितं
दुर्मतिं दुष्टनिश्चयवन्तमत एव विशेषतः क्रूरं राजादिं
तान्प्रसिद्धान्सर्वांस्तत्पक्षान्प्राप्याहं वधिष्यामि । ननु बहुभिः सह
विरोधे कथं त्वकर्तृकहननमित्यत आह-- त्रैलोक्यमपि तत्पक्षं चेदहं वधिष्यामि
एतेन स्वपराक्रमस्यातिमहत्त्वं सूचितं तेन रामसेवायाः प्रभावातिशयो ध्वनितः
। इकारो वितर्कार्थकमव्ययम् किन्तु अपरमुच्यत इत्यर्थः । यस्याः
उपजीविनामुपजीविभिः भृत्यादिभिरित्यर्थः ग्रामाणां सहस्रं सम्प्राप्तं सा
कौसल्या मद्विधान् सहस्रमपि बिभृयात् । श्लोकत्रयमेकान्वयि  ॥  २।३१।२०२२
 ॥   

  

तदेव भङ्ग्यन्तरेणाह-- तदिति । तदुक्तहेतोः आत्मभरणस्वरक्षणे मम मातुः
मद्विधानां च भरणाय मनस्विनी कौशल्या पर्याप्ता  ॥  २।३१।२३  ॥   

  

कुरुष्वेति । यतः इह सहगमने वैधर्म्यं विरुद्धत्वं न विद्यते अतः मामनुचरं
सहगमनकारिणं कुरुष्व अत एव अहं कृतार्थो भविष्यामि तवार्थः
त्वत्कर्मकसेवेत्यर्थः प्रकल्पते सेद्धा "वर्तमानसामीप्य--" इति भविष्यति
लट्  ॥  २।३१।२४  ॥   

  

सेवामेव दर्शयन्नाह-- धनुरिति । सगुणं ज्यासहितं खनित्रपिटकाधरः खनित्रेण
कुद्दालादिना सहिता पिटका फलादिस्थापनयोग्यवंशादिनिर्मिता मञ्जूषाविशेषः
तां धरति सः अत्र धनुर्ग्रहणं क्रूरजन्तुभर्त्सनार्थम्  ॥  २।३१।२५  ॥   

  

आहरिष्यामीति । अन्यानि शाकादीनि स्वाहार्हाणि स्वाहायोग्यानि "स्वाहाराणि"
इति पाठे शोभनाहारसाधकानीत्यर्थः  ॥  २।३१।२६  ॥   

  

सेवान्तरमाह-- भवानिति । गिरिसानुषु पर्वतशृङ्गेषु रंस्यते विहरिष्यते
सर्वमाज्ञप्तमनुमितं चेत्यर्थः । जाग्रतः स्वपतश्चेत्यनेन स्वस्य
निद्रावशकर्तृत्वं सूचितम्  ॥  २।३१।२७  ॥   

  

राम इति । अनेन निर्हेतुकप्रीतिबोधकेन वाक्येन लक्ष्मणोक्त्या सुप्रीतो
रामः प्रत्युवाच । तत्प्रतिवचनमेवाह-- हे सौमित्रे त्वं व्रज मया सहेति
शेषः अत एव सुहृज्जनं सुहृदं स्वसौहार्दं  

जनयति नित्यं प्रकटयति तं मात्रादिमित्यर्थः । आपृच्छ अनुमतिं गहाण
अनुमतिकरणाज्ञापनेन तत्सम्माननं कर्तव्यमिति सूचितं तेन ते न नेतव्या इति
बोधितम्  ॥  २।३१।२८  ॥   

  

ये इति । राज्ञो जनकस्य महायज्ञे यद्धनुरादि राज्ञो जनकस्य वरुणः स्वयं ददौ
तत्सर्वमाचार्यसद्मनि निहितं विवाहसमये जनकाल्लब्ध्वेति शेषः ।
एतत्सर्वमायुधमादाय गुरोर्गृहीत्वा क्षिप्रं शीघ्रमाव्रज आगच्छ
जनकस्येत्युभयान्वयि उत्तरत्र जनकस्येति सम्बन्धसामान्ये षष्ठी ।
श्लोकत्रयमेकान्वयि  ॥  २।३१।२९३१  ॥   

  

स इति । इक्ष्वाकुगुरुं वशिष्ठमागम्य प्राप्य स लक्ष्मणः जग्राह  ॥  २।३१।३२
 ॥   

  

तदिति । तद्गुरुगृहादानीतं सत्कृतं पूजितमत एव माल्यभूषितमायुधं दर्शयामास
 ॥  २।३१।३३  ॥   

  

तमिति । आत्मवान् जीवादिनियन्ता राम उवाच । तद्वचनमेवाह-- मम काङ्क्षिते
मदीप्सिते काले आगतः शीघ्रं प्राप्त इत्यर्थः  ॥  २।३१।३४  ॥   

  

अहमिति । मामकं मदुपार्जितमित्यर्थः धनं ब्राह्मणेभ्यः त्वया सह
प्रदातुमहमिच्छामि  ॥  २।३१।३५  ॥   

  

वसन्तीति । गुरुषु दृढभक्ता ये द्विजसत्तमा वसन्ति तेषां द्विजसत्तमानां
सर्वेषां मे उपजीविनां च ये भूयः श्रेष्ठास्तान्द्विजानामार्यं श्रेष्ठमत
एव प्रवरं प्रकर्षेण वरणीयं सुयज्ञं सुयज्ञनामानं वसिष्ठपुत्रं च  

अपरांस्तद्भिन्नाञ्छिष्टान्सदाचारसम्पन्नान्द्विजातींश्च अभ्यर्च्य वनं
प्रयास्यामीति हेतोः आशु शीघ्रमानय । श्लोकद्वयमेकान्वयि  ॥  २।३१।३६,३७
 ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकत्रिंशः सर्गः  ॥  २।३१  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/031_laxmaNAnugamanam.md">
<details><summary><h3>तिलकम् ...{Loading}...</h3></summary>



संवादम् रामसीतयोरिति सेषः । पूर्वमागतः
कौसल्यागृहाद्रामसीतासंवादप्रवृत्तेः पूर्वमेवागतः शोकं स्वस्य
वनगमनमङ्गीकरोति न वेति शङ्क्या संभावितरामविरहजम्  ॥  २।३१।१  ॥   

  

भ्रातुश्चरणौ गाढं निपीड्य प्रणम्येति यावत् । अतियशामुत्कृष्टकीर्तिमतीं
सीतां चक्षुरादिभिः प्रार्थयन् महाव्रतं वनवासलक्षणमहाव्रतकृतनिश्चयं रामं
तूवाच चस्त्वर्थे । स्वाभिमतप्राप्तौ सीताशरणगमनमेव मद्गमनमङ्गीकारयत्येवं
मुख्य उपाय इति मत्वा तत्प्रार्थना  ॥  २।३१।२  ॥   

  

बुद्धिर्युवाभ्यामिति शेषः । त्वा त्वां वनगन्तारम् । अनुगमिष्यामि । अनुः
सहार्थे । गमनकाले चाग्रत एव धनुर्धरो गमिष्यामि  ॥  २।३१।३,४  ॥   

  

नन्विहैव भोगान्भुक्त्वा स्थातव्यमित्यत्राह नेति । आक्रमणमारोहः  ॥ 
२।३१।५,६ ॥   

  

पूर्वमेव भवतानुज्ञातः । तस्मादपरितापः संस्त्वमप्यनुविधाय माम् ।
प्रतिसंहारय क्षिप्रमाभिषेचनिकीं क्रियामित्युक्तेः । किं च पूर्वम्
अवतरणसमय इत्यप्यर्थः  ॥  २।३१।७ ॥   

  

एतत्प्रतिषेधप्रयोजनम् । संशयः पूर्वं केनाभिप्रायेणानुमतिः, इदानीं
केनाभिप्रायेण प्रतिषेध इति सन्देहः  ॥  २।३१।८  ॥   

  

प्राग्गामिनं वनं प्रति प्रथमगमनाभिप्रायवन्तम् याचमानम् तत्रानुमतिमिति
शेषः  ॥  २।३१।९  ॥   

  

वश्यविधेयावसकृद्व्याख्यातौ  ॥  २।३१।१०  ॥   

  

को भजिष्यतीति । "भरिष्यति" इति पाठान्तरम् । एवं च मातृसेवार्थमेव
प्रतिषिद्ध्यते । अङ्लंकारप्रतिसंहारोक्तिश्च उत्सवार्थधृताधिकालङ्कारविषया
मदनुविधानं च मदिष्टाप्रतिबन्धरूपमिति भावः  ॥  २।३१।११  ॥   

  

कामैरिष्टान्नपानैः । ननु भर्तैवास्या रक्षकस्तत्राह स इति । स कामपाशेन
पर्यस्तः कैकेय्यनुरागेण बद्ध इत्यर्थः  ॥  २।३१।१२,१३  ॥   

  

पुत्रत्वाद्भरतो रक्षिष्यतीत्यत्राह न स्मरिष्यतीति । कैकेय्यां तन्नियोगे
सपत्नीतिरस्कारविषयके पर्यवस्थितः प्रतिष्ठितः  ॥  २।३१।१४  ॥   

  

तर्हि मयापि कथं रक्षणं कर्तुं शक्यमत आह राजानुग्रहणेन वा
दशरथानुग्रहसंपादनेनेत्यर्थः  ॥  २।३१।१५  ॥   

  

मयि भक्तिर्मदाज्ञायाः पालनात् । गुरुः कौसल्यादिः  ॥  २।३१।१६  ॥   

  

विप्रहीणाया वियुक्तायाः । नो ऽस्माकम्  ॥  २।३१।१७,१८  ॥   

  

मातृसेवायां भरत एवास्तीत्याह तवैवेति । अनेन रामोक्तानुपपत्तिपरिहारः ।
अप्रमेयबलराममातुरसेवायां मम महाननर्थ इति मत्वा भरत एव तां
पूजयिष्यतीत्यर्थः  ॥  २।३१।१९  ॥   

  

तदेव कालान्तरभवं भयं दर्शयति यदीति । दुःस्थो दुर्मार्गस्थो राज्यं
प्राप्येत्यन्वयः । दुर्मनसा कैकेय्यनुरोधाद्दुष्टमनसा  ॥  २।३१।२०  ॥   

  

त्रैलोक्यमपि तत्पक्षं वधिष्यामीत्यनुकर्षः किं तु सेत्युत्तरश्लोकान्वयि
 ॥  २।३१।२१ ॥   

  

किं च स्वात्मभरणे कौसल्यायाः कस्याप्यपेक्षा नेत्याह किं तु सा
कौसल्येत्यादि । कुतस्तस्या एवं शक्तिस्तत्राह यस्या इति । यस्या
उपजीविनामुपजीविभिः सहस्रं ग्रामाणां प्राप्तं वर्तते  ॥  २।३१।२२  ॥   

  

यदेवं तदिति  ॥  २।३१।२३  ॥   

  

यदेवमतो ममानुचरं कुरुष्व मत्सेवामनुमन्यस्व । इह मत्सेवानुमतौ
वैपरीत्यसाधकं न विद्यते त्वदुक्तहेतोरन्यथासिद्धेर्दर्शितत्वात् । तवार्थः
फलमूलाद्याहरणरूपस्त्वत्प्रयासं विना प्रकल्प्यते प्रसिद्ध्यति । अहं च तेन
कृतार्थो भवामि । अत उभयहितं मदनुगमनमिति भावः  ॥  २।३१।२४  ॥   

  

तदेव दर्शयति धनुरित्यादिना । श्वापदादिभ्यो रक्षार्थं धनुर्ग्रहः । पिटका
फलमूलाद्याहरणायोग्या वंशपेटी  ॥  २।३१।२५  ॥   

  

स्वाहार्हाणि होमयोग्यानि हविर्भूतानि । स्वाहाराणि इति पाठे
सुष्ट्वाहारयोग्यानि  ॥  २।३१।२६  ॥   

  

स्वपतश्चेत्यनेन रात्रौ स्वस्य निर्निद्रत्वं ध्वनयति  ॥  २।३१।२७  ॥   

  

अनेन वाक्येन स्वपतश्चेत्यन्तेन । व्रज अनुव्रज आपृच्छस्व
सुहृज्जनानामाज्ञां  

गृहाण  ॥  २।३१।२८  ॥   

  

महायज्ञे तुष्टो वरुणो राज्ञो जनकस्य धनुरादिकं ददौ तच्च जनकेनास्माकं
यौतकत्वेन दत्तं तत्सर्वमाचार्यसद्मन्याचार्यं सत्कृत्य निहितं तदादाय
क्षिप्रमाव्रजागच्छ । अत्रैवमनुवादादेव तत्र जनकाय वरुणकर्तृकधनुरादिदानं
रामलक्ष्मणाभ्यां च तत्कर्तृकतद्दानं बोध्यम्  ॥  २।३१।२९,३०  ॥   

  

आयुधमिति जात्या  ॥  २।३१।३१  ॥   

  

स लक्ष्मणः  ॥  २।३१।३२  ॥   

  

राजशार्दूलः क्षत्रियश्रेष्ठः  ॥  २।३१।३३  ॥   

  

मम काङ्क्षिते मदभीष्टप्रयोजननिमित्तसंपादनोचितकाल आगतः  ॥   

२।३१।३४,३५  ॥   

इह मत्समीपे । गुरुषु दृढभक्त्योपेताः । एतेन पूर्णविद्यतया दानपात्रत्वं
सूचितम्  ॥  २।३१।३६  ॥   

  

वसिष्ठपुत्रं सुयज्ञमानयेत्यनेन मूलप्रभोर्दशरथस्य वसिष्ठः
पुरोहितस्तत्पुत्रस्य तत्पुत्र इति न्यायेन सुयज्ञस्य विशिष्यानयनवन्नियोगः
। अस्यैव गृह आयुधस्थापनमिति शेषः  ॥  २।३१।३७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
अयोध्याकाण्डे द्वात्रिंशत् सर्गः  ॥  २।३१ ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/031_laxmaNAnugamanam.md">
<details><summary><h3>द्राविडपाठः ...{Loading}...</h3></summary>



  
एवं श्रुत्वा तु संवादं लक्ष्मणः पूर्वमागतः।  
बाष्पपर्याकुलमुखः शोकं सोढुमशक्नुवन् ॥ 2.31.1 ॥   
स भ्रातुश्चरणौ गाढं निपीड्य रघुनन्दनः।  
सीतामुवाचातियशा राघवं च महाव्रतम् ॥ 2.31.2 ॥   
यदि गन्तुं कृता बुद्धिर्वनं मृगगजायुतम्।  
अहं त्वाऽनुगमिष्यामि वनमग्रे धनुर्धरः ॥ 2.31.3 ॥   
मया समेतोऽरण्यानि बहूनि विचरिष्यसि।  
पक्षिभिर्मृगयूथैश्च सङ्घुष्टानि समन्ततः ॥ 2.31.4 ॥   
न देवलोकाक्रमणं नामरत्वमहं वृणे।  
ऐश्वर्यं वापि लोकानां कामये न त्वया विना ॥ 2.31.5 ॥   
एवं ब्रुवाणः सौमित्रिर्वनवासाय निश्चितः।  
रामेण बहुभिः सान्त्वैर्निषिद्धः पुनरब्रवीत् ॥ 2.31.6 ॥   
अनुज्ञातश्च भवता पूर्वमेव यदस्म्यहम्।  
किमिदानीं पुनरिदं क्रियते मे निवारणम् ॥ 2.31.7 ॥   
यदर्थं प्रतिषेधो मे क्रियते गन्तुमिच्छतः।  
एतदिच्छामि विज्ञातुं संशयोऽयं ममानघ ॥ 2.31.8 ॥   
ततोऽब्रवीन्महातेजा रामो लक्ष्मणमग्रतः।  
स्थितं प्राग्गामिनं वीरं याचमानं कृताञ्जलिम् ॥ 2.31.9 ॥   
स्निग्धो धर्मरतो वीरः सततं सत्पथे स्थितः।  
प्रियः प्राणसमो वश्यो भ्राता चापि सखा च मे ॥ 2.31.10 ॥   
मयाद्य सह सौमित्रे त्वयि गच्छति तद्वनम्।  
को भरिष्यति कौसल्यां सुमित्रां वा यशस्विनीम् ॥ 2.31.11 ॥   
अभिवर्षति कामैर्यः पर्जन्यः पृथिवीमिव।  
स कामपाशपर्यस्तो महातेजा महीपतिः ॥ 2.31.12 ॥   
सा हि राज्यमिदं प्राप्य नृपस्याश्वपतेः सुता।  
दुःखितानां सपत्नीनां न करिष्यति शोभनम् ॥ 2.31.13 ॥   
न स्मरिष्यति कौसल्यां सुमित्रां च सुदुःखिताम्।  
भरतो राज्यमासाद्य कैकेय्यां पर्य्यवस्थितः ॥ 2.31.14 ॥   
तामार्यां स्वयमेवेह राजानुग्रहणेन वा।  
सौमित्रे भर कौसल्यामुक्तमर्थमिमं चर ॥ 2.31.15 ॥   
एवं मम च ते भक्तिर्भविष्यति सुदर्शिता।  
धर्मज्ञ गुरुपूजायां धर्मश्चाप्यतुलो महान् ॥ 2.31.16 ॥   
एवं कुरुष्व सौमित्रे मत्कृते रघुनन्दन।  
अस्माभिर्विप्रहीणाया मातुर्नो न भवेत्सुखम् ॥ 2.31.17 ॥   
एवमुक्तस्तु रामेण लक्ष्मणः श्लक्ष्णया गिरा।  
प्रत्युवाच तदा रामं वाक्यज्ञो वाक्यकोविदम् ॥ 2.31.18 ॥   
तवैव तेजसा वीर भरतः पूजयिष्यति।  
कौसल्यां च सुमित्रां च प्रयतो नात्र संशयः ॥ 2.31.19 ॥   
कौसल्या बिभृयादार्या सहस्रमपि मद्विधान्।  
यस्याः सहस्रं ग्रामाणां सम्प्राप्तमुपजीविनाम् ॥ 2.31.20 ॥   
तदात्मभरणे चैव मम मातुस्तथैव च।  
पर्याप्ता मद्विधानां च भरणाय यशस्िवनी ॥ 2.31.21 ॥   
कुरुष्व मामनुचरं वैधर्म्यं नेह विद्यते।  
कृतार्थोहं भविष्यामि तव चार्थः प्रकल्पते ॥ 2.31.22 ॥   
धनुरादाय सशरं खनित्रपिटकाधरः।  
अग्रतस्ते गमिष्यामि पन्थानमनुदर्शयन् ॥ 2.31.23 ॥   
आहरिष्यामि ते नित्यं मूलानि च फलानि च।  
वन्यानि यानि चान्यानि स्वाहाराणि तपस्विनाम् ॥ 2.31.24 ॥   
भवांस्तु सह वैदेह्या गिरिसानुषु रंस्यते।  
अहं सर्वं करिष्यामि जाग्रतः स्वपतश्च ते ॥ 2.31.25 ॥   
रामस्त्वनेन वाक्येन सुप्रीतः प्रत्युवाच तम्।  
व्रजापृच्छस्व सौमित्रे सर्वमेव सुहृज्जनम् ॥ 2.31.26 ॥   
ये च राज्ञो ददौ दिव्ये महात्मा वरुणः स्वयम्।  
जनकस्य महायज्ञे धनुषी रौद्रदर्शने ॥ 2.31.27 ॥   
अभेद्ये कवचे दिव्ये तूणी चाक्षयसायकौ।  
आदित्यविमलौ चोभौ खड्गौ हेमपरिष्कृतौ ॥ 2.31.28 ॥   
सत्कृत्य निहितं सर्वमेतदाचार्यसद्मनि।  
स त्वमायुधमादाय क्षिप्रमाव्रज लक्ष्मण ॥ 2.31.29 ॥   
स सुहृज्जनमामन्त्र्य वनवासाय निश्चितः।  
इक्ष्वाकुगुरुमागम्य जग्राहायुधमुत्तमम् ॥ 2.31.30 ॥   
तद्दिव्यं राजशार्दूल सत्कृतं माल्यभूषितम्।  
रामाय दर्शयामास सौमित्रिः सर्वमायुधम् ॥ 2.31.31 ॥   
तमुवाचात्मवान् रामः प्रीत्या लक्ष्मणमागतम्।  
काले त्वमागतः सौम्य काङ्क्षिते मम लक्ष्मण ॥ 2.31.32 ॥   
अहं प्रदातुमिच्छामि यदिदं मामकं धनम्।  
ब्राह्मणेभ्यस्तपस्विभ्यस्त्वया सह परन्तप ॥ 2.31.33 ॥   
वसन्तीह दृढं भक्त्या गुरुषु द्विजसत्तमाः।  
तेषामपि च मे भूयः सर्वेषां चोपजीविनाम् ॥ 2.31.34 ॥   
वसिष्ठपुत्रं तु सुयज्ञमार्यं त्वमानयाशु प्रवरं द्विजानाम्।  
अभिप्रयास्यामि वनं समस्तानभ्यर्च्य शिष्टानपरान् द्विजातीन् ॥ 2.31.35 ॥   

</details>
</div>
