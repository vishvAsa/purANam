---
title: ०६७ ऋष्यादि-वंशावली
unicode_script: devanagari

---
अध्यायः 067

ऋष्यादिवंशकथनम् ॥ 1 ॥
वैशंपायन उवाच ।	001  
ब्रह्मणो मानसाः पुत्रा विदिताः षण्महर्षयः ।	001a  
एकादश सुताः स्थाणोः ख्याताः परमतेजसः ॥	001c  
मृगव्याधश्च सर्पश्च निर्ऋतिश्च महायशाः ।	002a  
अजैकपादहिर्बिध्न्यः? पिनाकी च परन्तपः ॥	002c  
दहनोऽथेश्वरश्चैव कपाली च महाद्युतिः ।	003a  
स्थाणुर्भगश्च भगवान् रुद्रा एकादश स्मृताः ॥	003c  
मरीचिरङ्गिरा अत्रिः पुलस्त्यः पुलहः क्रतुः ।	004a  
षडेते ब्रह्मणः पुत्रा वीर्यवन्तो महर्षयः ॥	004c  
त्रयस्त्वङ्गिरसः पुत्रा लोके सर्वत्र विश्रुताः ।	005a  
बृहस्पतिरुतथ्यश्च संवर्तश्च धृतव्रताः ॥	005c  
अत्रेस्तु बहवः पुत्राः श्रूयन्ते मनुजाधिप ।	006a  
सर्वे वेदविदः सिद्धाः शान्तात्मानो महर्षयः ॥	006c  
राक्षसाश्च पुलस्त्यस्य वानराः किन्नरास्तथा ।	007a  
यक्षाश्च मनुजव्याघ्र पुत्रास्तस्य च धीमतः ॥	007c  
पुलहस्य सुता राजञ्शरभाश्च प्रकीर्तिताः ।	008a  
सिंहाः किपुरुषा व्याघ्रा ऋक्षा ईहामृगास्तथा ॥	008c  
क्रतोः क्रतुसमाः पुत्राः पतङ्गसहचारिणः ।	009a  
विश्रुतास्त्रिषु लोकेषु सत्यव्रतपरायणाः ॥	009c  
दक्षस्त्वजायताङ्गुष्ठाद्दक्षिणाद्भगवानृषिः ।	010a  
ब्रह्मणः पृथिवीपाल शान्तात्मा सुमहातपाः ॥	010c  
वामादजायताङ्गुष्ठाद्भार्या तस्य महात्मनः ।	011a  
तस्यां पञ्चाशतं कन्याः स एवाजनयन्मुनिः ॥	011c  
ताः सर्वास्त्वनवद्याङ्ग्यः कन्याः कमललोचनाः ।	012a  
पुत्रिकाः स्थापयामास नष्टपुत्रः प्रजापतिः ॥	012c  
ददौ स दश धर्माय सप्तविंशतिमिन्दवे ।	013a  
दिव्येन विधिना राजन्कश्यपाय त्रयोदश ॥	013c  
नामतो धर्मपत्न्यस्ताः कीर्त्यमाना निबोध मे ।	014a  
कीर्तिर्लक्ष्मीर्धृतिर्मेधा पुष्टिः श्रद्धा क्रिया तथा ॥	014c  
बुद्धिर्लज्जा मतिश्चैव पत्न्यो धर्मस्य ता दश ।	015a  
द्वाराण्येतानि धर्मस्य विहितानि स्वयंभुवा ॥	015c  
सप्तविंशतिः सोमस्य पत्न्यो लोकस्य विश्रुताः ।	016a  
कालस्य नयने युक्ताः सोमपत्न्याः शुचिव्रताः ॥	016c  
सर्वा नक्षत्रयोगिन्यो लोकयात्राविधानतः ।	017a  
पैतामहो मुनिर्देवस्तस्य पुत्रः प्रजापतिः ।	017c  
तस्याष्टौ वसवः पुत्रास्तेषां वक्ष्यामि विस्तरम् ॥	017e  
धरो ध्रुवश्च सोमश्च अहश्चैवानिलोऽनलः ।	018a  
प्रत्यूषश्च प्रभासश्च वसवोऽष्टौ प्रकीर्तिताः ॥	018c  
धूम्रायास्तु धरः पुत्रो ब्रह्मविद्यो ध्रुवस्तथा ।	019a  
चन्द्रमास्तु मनस्विन्याः श्वासायाः श्वसनस्तथा ॥	019c  
रतायाश्चाप्यहः पुत्रः शाण्डिल्याश्च हुताशनः ।	020a  
प्रत्यूषश्च प्रभासश्च प्रभातायाः सुतौ स्मृतौ ॥	020c  
धरस्य पुत्रो द्रविणो हुतहव्यवहस्तथा ।\'	021a  
आपस्य पुत्रो वैतण्ड्यः श्रमः शान्तोमुनिस्तथा\' ।	021c  
ध्रुवस्य पुत्रो भगवान्कालो लोकप्रकालनः ॥	021e  
सोमस्य तु सुतो वर्चा वर्चस्वी येन जायते ।	022a  
मनोहरायाः शिशिरः प्राणोऽथ रमणस्तथा ॥	022c  
अह्नः सुतस्तथा ज्योतिः शमः शान्तस्तथा मुनिः ।	023a  
अग्नेः पुत्रः कुमारस्तु श्रीमाञ्छरवणालयः ॥	023c  
तस्य शाखो विशाखश्च नैगमेयश्च पृष्ठजः ।	024a  
कृत्तिकाभ्युपपत्तेश्च कार्तिकेय इति स्मृतः ॥	024c  
अनिलस्य शिवा भार्या तस्याः पुत्रो मनोजवः ।	025a  
अविज्ञातगतिश्चैव द्वौ पुत्रावनिलस्य तु ॥	025c  
प्रत्यूषस्य विदुः पुत्रमृषिं नाम्नाऽथ देवलम् ।	026a  
द्वौ पुत्रौ देवलस्यापि क्षमावन्तौ मनीषिणौ ।	026c  
बृहस्पतेस्तु भगिनी वरस्त्री ब्रह्मवादिनी ॥	026e  
योगसिद्धा जगत्कृत्स्नमसक्ता विचचार ह ।	027a  
प्रभासस्य तु भार्या सा वसूनामष्टमस्य ह ॥	027c  
विश्वकर्मा महाभागो जज्ञे शिल्पप्रजापतिः ।	028a  
कर्ता शिल्पसहस्राणां त्रिदशानां च वर्धकिः ॥	028c  
भूषणानां च सर्वेषां कर्ता शिल्पवतां वरः ।	029a  
यो दिव्यानि विमानानि त्रिदशानां चकारह ॥	029c  
मनुष्याश्चोपजीवन्ति यस्य शिल्पं महात्मनः ।	030a  
पूजयन्ति च यं नित्यं विश्वकर्माणमव्ययम् ॥	030c  
स्तनं तु दक्षिणं भित्त्वा ब्रह्मणो नरविग्रहः ।	031a  
निःसृतो भगवान्धर्मः सर्वलोकसुखावहः ॥	031c  
त्रयस्तस्य वराः पुत्राः सर्वभूतमनोहराः ।	032a  
शमः कामश्च हर्षश्च तेजसा लोकधारिणः ॥	032c  
कामस्य तु रतिर्भार्या शमस्य प्राप्तिरङ्गना ।	033a  
नन्दा तु भार्या हर्षस्य यासु लोकाः प्रतिष्ठिताः ॥	033c  
मरीचेः कश्यपः पुत्रः कश्यपस्य सुरासुराः ।	034a  
जज्ञिरे नृपशार्दूल लोकानां प्रभवस्तु सः ॥	034c  
त्वाष्ट्री तु सवितुर्भार्या वडवारूपधारिणी ।	035a  
असूयत महाभागा सान्तरिक्षेऽस्विनावुभौ ॥	035c  
द्वादशैवादितेः पुत्राः शक्रमुख्या नराधिप ।	036a  
तेषामवरजो विष्णुर्यत्र लोकाः प्रतिष्ठिताः ॥	036c  
त्रयस्त्रिंशत यत्येते देवास्तेषामहं तव ।	037a  
अन्वयं संप्रवक्ष्यामि पक्षैश्च कुलतो गणान् ॥	037c  
रुद्राणामपरः पक्षः साध्यानां मरुतां तथा ।	038a  
वसूनां भार्गवं विद्याद्विश्वेदेवांस्तथैव च ॥	038c  
वैनतेयस्तु गरुडो बलवानरुणस्तथा ।	039a  
बृहस्पतिश्च भगवानादित्येष्वेव गण्यते ॥	039c  
अश्विनौ गुह्यकान्विद्धि सर्वौषध्यस्तथा पशून् ।	040a  
एते देवगणा राजन्कीर्तितास्तेऽनुपूर्वशः ॥	040c  
यान्कीर्तयित्वा मनुजः सर्वपापैः प्रमुच्यते ।	041a  
ब्रह्मणो हृदयं भित्त्वा निःसृतो भगवान्भृगुः ॥	041c  
भृगोः पुत्रः कविर्विद्वाञ्छुक्रः कविसुतो ग्रहः ।	042a  
त्रैलोक्यप्राणयात्रार्थं वर्षावर्षे भयाभये ।	042c  
स्वयंभुवा नियुक्तः सन्भुवनं परिधावति ॥	042e  
योगाचार्यो महाबुद्धिर्दैत्यानामभवद्गुरुः ।	043a  
सुराणां चापि मेधावी ब्रह्मचारी यतव्रतः ॥	043c  
तस्मिन्नियुक्ते विधिना योगक्षेमाय भार्गवे ।	044a  
अन्यमुत्पादयामास पुत्रं भृगुरनिन्दितम् ॥	044c  
च्यवनं दीप्ततपसं धर्मात्मानं यशस्विनम् ।	045a  
यः स रोषाच्च्युतो गर्भान्मातुर्मोक्षाय भारत ॥	045c  
आरुषी तु मनोः कन्या तस्य पत्नी मनीषिणः ।	046a  
और्वस्तस्यां समभवदूरुं भित्त्वा महायशाः ॥	046c  
महातेजा महावीर्यो बाल एव गुणैर्युतः ।	047a  
ऋचीकस्तस्य पुत्रस्तु जमदग्निस्ततोऽभवत् ॥	047c  
जमदग्नेस्तु चत्वार आसन्पुत्रा महात्मनः ।	048a  
रामस्तेषां जघन्योऽभूदजघन्यैर्गुणैर्युतः ।	048c  
सर्वशस्त्रेषु कुशलः क्षत्रियान्तकरो वशी ॥	048e  
और्वस्यासीत्पुत्रशतं जमदग्निपुरोगमम् ।	049a  
तेषां पुत्रसहस्राणि बभूवुर्भुवि विस्तरः ॥	049c  
द्वौ पुत्रो ब्रह्मणस्त्वन्यौ ययोस्तिष्ठति लक्षणम् ।	050a  
लोके धाता विधाता च यौ स्थितौ मनुना सह ॥	050c  
तयोरेव स्वसा देवी लक्ष्मीः पद्मगृहा शुभा ।	051a  
तस्यास्तु मानसाः पुत्रास्तुरगा व्योमचारिणः ॥	051c  
वरुणस्य भार्या या ज्येष्ठा शुक्राद्देवी व्यजायत ।	052a  
तस्याः पुत्रं बलं विद्धि सुरां च सुरनन्दिनीम् ॥	052c  
प्रजानामन्नकामानामन्योन्यपरिभक्षणात् ।	053a  
अधर्मस्तत्र संजातः सर्वभूतविनाशकः ॥	053c  
तस्यापि निर्ऋतिर्भार्या नैर्ऋता येन राक्षसाः ।	054a  
घोरास्तस्यास्त्रयः पुत्राः पापकर्मरताः सदा ॥	054c  
भयो महाभयश्चैव मृत्युर्भूतान्तकस्तथा ।	055a  
न तस्य भार्या पुत्रो वा कश्चिदस्त्यन्तको हि सः ॥	055c  
काकीं श्येनीं तथा भासीं धृतराष्ट्रीं तथा शुकीम् ।	056a  
ताम्रा तु सुषुवे देवी पञ्चैता लोकविश्रुताः ॥	056c  
उलूकान्सुषुवे काकी श्येनी श्येनान्व्यजायत ।	057a  
भासी भासानजनयद्गृध्रांश्चैव जनाधिप ॥	057c  
धृतराष्ट्री तु हंसांश्च कलहंसांश्च सर्वशः ।	058a  
चक्रवाकांश्च भद्रा तु जनयामास सैव तु ॥	058c  
शुकी च जनयामास शुकानेव यशस्विनी ।	059a  
कल्याणगुणसंपन्ना सर्वलक्षणपूजिता ॥	059c  
नव क्रोधवशा नारीः प्रजज्ञे क्रोधसंभवाः ।	060a  
मृगी च मृगमन्दा च हरी भद्रमना अपि ॥	060c  
मातङ्गी त्वथ शार्दूली श्वेता सुरभिरेव च ।	061a  
सर्वलक्षणसंपन्ना सुरसा चैव भामिनी ॥	061c  
अपत्यं तु मृगाः सर्वे मृग्या नरवरोत्तम ।	062a  
ऋक्षाश्च मृगमन्दायाः सृमराश्च परंतप ॥	062c  
ततस्त्वैरावतं नागं जज्ञे भद्रमनाः सुतम् ।	063a  
ऐरावतः सुतस्तस्या देवनागो महागजः ॥	063c  
हर्याश्च हरयोऽपत्यं वानराश्च तरस्विनः ।	064a  
गोलाङ्गूलांश्च भद्रं ते हर्याः पुत्रान्प्रचक्षते ॥	064c  
प्रजज्ञे त्वथ शार्दूली सिंहान्व्याग्राननेकशः ।	065a  
द्वीपिनश्च महासत्वान्सर्वानेव न सशंयः ॥	065c  
मातङ्ग्यपि च मातङ्गानपत्यानि नराधिप ।	066a  
दिशां गजं तु श्वेताख्यं श्वेताऽजनयदाशुगम् ॥	066c  
तथा दुहितरौ राजन्सुरभिर्वै व्यजायत ।	067a  
रोहिणी चैव भद्रं ते गन्धर्वी तु यशस्विनी ॥	067c  
विमलामपि भद्रं ते अनलामपि भारत ।	068a  
रोहिण्यां जज्ञिरे गावो गन्धर्व्यां वाजिनः सुताः ॥	068c  
\'इरायाः कन्यका जातास्तिस्रः कमललोचनाः ।	069a  
वनस्पतीनां वृक्षाणां वीरुधां चैव मातरः ॥	069c  
लतारुहे च द्वे प्रोक्ते वीरुधां चैव ताः स्मृताः ।	070a  
गृह्णन्ति ये विना पुष्पं फलानि तरवः पृथक् ॥	070c  
लतासुतास्ते विज्ञेयास्तानेवाहुर्वनस्पतीन् ।	071a  
पुष्पैः फलग्रहान्वृक्षान्रुहायाः प्रसवं विदुः ॥	071c  
लतागुल्मानि वृक्षाश्च त्वक्सारतृणजन्तवः ।	072a  
वीरुधो याः प्रजास्तस्यास्तत्र वंशः समाप्यते ॥	072c  
सप्तपिण्डफलान्वृक्षाननलापि व्यजायत ॥	073ac  
अनलायाः शुकी पुत्री कंकस्तु सुरसासुतः ।	074a  
अरुणस्य भार्या श्येनी तु वीर्यवन्तौ महाबलौ ॥	074c  
संपातिं जनयामास वीर्यवन्तं जटायुषम् ।	075a  
सुरसाऽजनयन्नागान्कद्रूः पुत्रांस्तु पन्नगान् ॥	075c  
द्वौ पुत्रौ विनतायास्तु विख्यातौ गरुडारुणौ ।	076a  
इत्येष सर्वभूतानां महतां मनुजाधिप ।	076c  
प्रभवः कीर्तितः सम्यङ्मया मतिमतां वर ॥	076e  
यं श्रुत्वा पुरुषः सम्यङ्मुक्तो भवति पाप्मनः ।	077a  
सर्वज्ञतां च लभते रतिमग्र्यां च विन्दति ॥ ॥	077c  
इति श्रीमन्महाभारते आदिपर्वणि संभवपर्वणि सप्तषष्टितमोऽध्यायः ॥ 67 ॥

1-67-1 ब्रह्मण इति षण्महर्षयः स्थाणुश्च सप्तम इति बोध्यम् । तत्रादौ स्थाणुसंततिमेवाह एकादशेति । एकादश तथा रुद्राः स्थाणोश्चैव हि मानसाः इति पाठान्तरम् । अत्र स्थिरत्वात्स्थाणुर्ब्रह्मा ॥ 1-67-5 बृहस्पतिरुचथ्यश्चेति पाठान्तरम् ॥ 1-67-8 ईहामृगाः वृकाः ॥ 1-67-9 पतङ्गसहचारिणः सूर्यसहचरा वालखिल्याः ॥ 1-67-16 नयने ज्ञापने ॥ 1-67-17 नक्षत्रयोगिन्यो नक्षत्रनामयुक्ताः । विधानतः विधानार्थमभवन् । पैतामहो देवो धर्मः पितामहस्तनाज्जातत्वात् । तस्य पितामहस्य पुत्रो दक्षः तदङ्गुष्ठाज्जातत्वात् । तस्य संबन्धिनी वसुनाम्नी कन्या तस्यां धर्माद्वसवोष्टौ जाता इत्यर्थः । वसोस्तु वसवः पुत्रा इत्यन्यत्रोक्तेः ॥ 1-67-19 धूम्राय इति वसोरेव धूम्रादीनि नामान्तराणि कल्पभेदात् । अन्या एता न दक्षकन्या इति वा ॥ 1-67-24 कृत्तिकानां षण्णां मातृत्वेनाभ्युपपत्तेरङ्गीकारात् ॥ 1-67-35 बडवा अश्वा अन्तरिक्षे अश्विनावसूत नासिकायां शुक्रप्रक्षेपात् ॥ 1-67-37 त्रयस्त्रिंशत् अष्टौ वसव एकादश रुद्रा द्वादशादित्याः प्रजापतिश्च वषट्कारश्च ॥ 1-67-43 योगाचार्य इति । चापी व्यस्तौ । सुराणामपि च गुरुरिति संबन्धः । देवानां गुरुरेव योगाचार्यो योगबलेन कायद्वयं कृत्वा दैत्यानामप्याचार्योऽभवदित्यर्थः ॥ 1-67-73 पिण्डफलान्सप्त । खर्जूरतालहिंताला ताली खर्जूरिका तथा । गुवाकानारिकेलश्च सप्त पिण्डफला द्रुमाः इत्युक्तरूपान् । इह पुराणान्तरविरोधो नामभेदात्कल्पभेदाद्वापनेयः ॥ सप्तषष्टितमोऽध्यायः ॥ 67 ॥