+++
title = "११६ चित्रकूटे मुनि-रामसंवादः"
title_english = "116 Rama notices anxiety among the sages who live in the vicinity"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-116-Chitrakoote_Rushi_Rama_Samvadaha_.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/116_chitrakUTe_muni-rAmasaMvAdaH.md">
<details><summary><h3>IITK ...{Loading}...</h3></summary>

Apprehensions of ascetics residing at Chitrakuta -- fear of Khara
brother of Ravana -- atrocities of rakshasas -- ascetics take leave of
Rama and depart.



#### श्लोकः
##### मूलम्
प्रतिप्रयाते भरते वसन्रामस्तपोवने।  
लक्षयामास सोद्वेगमथौत्सुक्यं तपस्विनाम्॥2.116.1॥

##### शब्दार्थः
भरते Bharata, प्रतिप्रयाते had departed, रामः Rama, तपोवने in the grove of ascetics, अथ then, तपस्विनाम् of ascetics, सोद्वेगम् filled with apprehension, औत्सुक्यम् eagerness (with intense desire to leave that forest), लक्षयामास observed.

##### आङ्ग्लानुवादः
After Bharta, had departed, Rama who was living in the penancegrove of ascetics observed that the ascetics were filled with apprehensions, and were eager (to leave that forest).



#### श्लोकः
##### मूलम्
ये तत्र चित्रकूटस्य पुरस्तात्तापसाश्रमे।  
राममाश्रित्य निरतास्तानलक्षयदुत्सुकान्॥2.116.2॥

##### शब्दार्थः
तत्र there, पुरस्तात् in front of, चित्रकूटस्य of Chitrakuta, तापसाश्रमे in the hermitage, रामम् Rama, आश्रित्य sought his protection, निरताः intent on staying, तान् them, उत्सुकान् anxious, अलक्षयत् observed.

##### आङ्ग्लानुवादः
Rama observed that the sages who earlier sought to stay with him near his hermitage  
under his protection on chitrakuta were filled with anxiety (now).



#### श्लोकः
##### मूलम्
नयनैर्ब्रुकुटीभिश्च रामं निर्दिश्य शङ्किताः।  
अन्योन्यमुपजल्पन्त श्शनैश्चक्रुर्मिथः कथाः॥2.116.3॥

##### शब्दार्थः
शङ्किताः suspicious, नयनैः with eyes, भृकुटीभिश्च by knitting their eyebrows, रामम् of Rama, निर्दिश्य glancing, अन्योन्यम् to each other, उपजल्पन्तः conversing, मिथः mutually,  
कथाः incidents, चक्रुः narrated.

##### आङ्ग्लानुवादः
Those sages, glancing at Rama with suspicious eyes, knitting their eyebrows and murmering among themselves, conversed secretly.



#### श्लोकः
##### मूलम्
तेषामौत्सुक्यमालक्ष्य रामस्त्वात्मनि शङ्कितः।  
कृताञ्जलिरुवाचेदमृषिं कुलपतिं ततः॥2.116.4॥

##### शब्दार्थः
ततः then, रामस्तु as for Rama, तेषाम् their, औत्सुक्यम् anxiety, आलक्ष्य having observed, स्या स्वात्मनि in his mind, शङ्कितः suspecting, कृताञ्जलिः with folded palms in reverence,  कुलपतिम् the chief of the hermitage, ऋषिम् that sage, इदम् these words, उवाच said.

##### आङ्ग्लानुवादः
Having observed their anxiety, Rama apprehending somethig in his mind approached  the chief of the hermitage with folded palms and saidः



#### श्लोकः
##### मूलम्
न कच्चिद्भगवन्किञ्चित्पूर्ववृत्तमिदं मयि।  
दृश्यते विकृतं येन विक्रियन्ते तपस्विनः॥2.116.5॥

##### शब्दार्थः
भगवत् O revered one, मयि in me, पूर्ववृत्तम् earlier conduct, किञ्चित् nothing, इदम् this, विकृतम् change, न दृश्यते कच्चित् not noticed, येन by what, तपस्विनः sages, विक्रियन्ते are perturbed.

##### आङ्ग्लानुवादः
O revered sire, have you seen any change in my conduct? For what reason are the sages looking perturbed?



#### श्लोकः
##### मूलम्
प्रमादाच्चरितं कच्चित्किञ्चिन्नावरजस्य मे।  
लक्ष्मणस्यर्षिभिदृष्टं नानुरूपमिवात्मनः॥2.116.6॥

##### शब्दार्थः
मे अवरजस्य my younger brother's, लक्ष्मणस्य of Lakshmana, प्रमादात् through inadvertance, आत्मनः himself, नानुरूपं unbefitting, चरितम् conduct, ऋषिभिः by sages, दृष्टं कच्चित् has  been seen.

##### आङ्ग्लानुवादः
Have the sages found my younger brother Lakshmana doing something unbecoming of him through inadvertence?



#### श्लोकः
##### मूलम्
कच्चिच्छुश्रूषमाणा व श्शुश्रूषणपरा मयि।  
प्रमदाऽभ्युचितां वृत्तिं सीता युक्तं न वर्तते॥2.116.7॥

##### शब्दार्थः
वः to you, शुश्रूषमाणा engaged in serving, मयि in me, शुश्रूषणपरा devoted to service, सीता by Sita, प्रमदाभ्युचिताम् befitting a woman, वृत्तिम् conduct, युक्तम् properly, न वर्तते कच्छित् is not following.

##### आङ्ग्लानुवादः
Has Sita devoted in her service to me and engaged in serving you failed to follow the conduct befitting a woman?



#### श्लोकः
##### मूलम्
अथर्षिर्जरया वृद्धस्तपसा च जरां गतः।  
वेपमान इवोवाच रामं भूतदयापरम्॥2.116.8॥

##### शब्दार्थः
अथ then, जरया in old age, वृद्धः grown old, तपसा च also in austerities, जराम् old age, गतः attained, ऋषिः ascetic, वेपमान इव as though trembling, भूतदयापरम् compassionate to all beings, रामम्  to Rama, उवाच said.

##### आङ्ग्लानुवादः
Hearing those words, an ascetic old in age and austerities, as though trembling said  to Rama who is compassionate to all beingsः



#### श्लोकः
##### मूलम्
कुतः कल्याणसत्त्वायाः कल्याणाभिरतेस्तथा।  
चलनं तात वैदेह्यास्तपस्विषु विशेषतः॥2.116.9॥

##### शब्दार्थः
तात O dear child, कल्याणसत्त्वायाः of a lady of auspicious nature, तथा also, कल्याणाभिरतेः  ever engaged in performing auspicious deeds, वैदेह्याः Sita's, चलनम् violation of duty, विशेषतः especially, तपस्विषु in respect of ascetics, कुतः how ?

##### आङ्ग्लानुवादः
O dear child, how can goodnatured Sita who is always engaged in performing auspicious deeds, especially towards ascetics be associated with violation of duty?



#### श्लोकः
##### मूलम्
त्वन्निमित्तमिदं तावत्तापसान्प्रतिवर्तते।  
रक्षोभ्यस्तेन संविग्नाः कथयन्ति मिथः कथाः॥2.116.10॥

##### शब्दार्थः
त्वन्निमित्तम् for your sake, रक्षोभ्यः on account of  rakshasas, तापसान् to ascetics, इदम् this fear, प्रतिवर्तते तावत् is arising, तेन by that, संविग्नाः they are scared, मिथः mutually, कथाः incidents, कथयन्ति are exchanging.

##### आङ्ग्लानुवादः
There is apprehension for ascetics from the demons on acount of your presence here. That is why they are conversing with one another about the likely fallout.



#### श्लोकः
##### मूलम्
रावणावरजः कश्चित् खरो नामेह राक्षसः।  
उत्पाट्य तापसान्सर्वाञ्जनस्थाननिकेतनान्॥2.116.11॥  
धृष्टश्च जितकाशी च नृशंसः पुरुषादकः।  
अवलिप्तश्च पापश्च त्वां च तात न मृष्यते॥2.116.12॥

##### शब्दार्थः
तात O dear child, इह here, रावणावरजः Ravana's brother, धृष्टश्च impudent, जितकाशी च appearing victorious, नृशंसः cruel one, पुरुषादकः cannibal, अवलिप्तश्च haughty, पापश्च a sinner, खरो नाम by name Khara, जनस्थाननिकेतनान् residents of 'Janasthanam', सर्वान् all, तापसान् ascetics, उत्पाट्य having uprooted, त्वां च you also, न मृष्यते will not pardon.

##### आङ्ग्लानुवादः
O dear child, Khara, one of the brothers of Ravana is dwelling in nearby 'Janasthana'. He is impudent, reportedly winner of battles, cruel, sinful, a maneater and haughty.  
He has uprooted all the ascetics  from Janasthana. He will not tolerate even you.



#### श्लोकः
##### मूलम्
त्वं यदाप्रभृति ह्यस्मिन्नाश्रमे तात वर्तसे।  
तदाप्रभृति रक्षांसि विप्रकुर्वन्ति तापसान्॥2.116.13॥

##### शब्दार्थः
तात O dear child, त्वम् you, यदाप्रभृति from the time, अस्मिन् आश्रमे in this hermitage, वर्तसे started residing, तदाप्रभृति since that time, रक्षांसि rakshasas, तापसान् the ascetics,  
विप्रकुर्वन्ति are tormenting.

##### आङ्ग्लानुवादः
O dear child, ever since you started residing in this hermitage rakshasas have been  tormenting the ascetics.



#### श्लोकः
##### मूलम्
दर्शयन्ति हि बीभत्सैः क्रूरैर्भीषणकैरपि।  
नानारूपैर्विरूपैश्च रूपैर्विकृतदर्शनैः॥2.116.14॥

##### शब्दार्थः
बीभत्सैः in distorted appearance, क्रूरैः by cruel, भीषणकैरपि by frightening, नानारूपैः in various forms, विरूपैश्च by deformaed appearance, विकृतदर्शनैः detestable looks, रूपैः in forms, दर्शयन्ति they exhibit.

##### आङ्ग्लानुवादः
They appear in various distorted forms now rapacious, now fearful, now deformed.



#### श्लोकः
##### मूलम्
अप्रशस्तैशुचिभिस्सम्प्रयोज्य च तापसान्।  
प्रतिध्नन्त्यपरान्क्षिप्रमनार्याः पुरतः स्थिताः॥2.116.15॥

##### शब्दार्थः
अनार्याः the wicked rakshasas, पुरतः in front of, स्थिताः standing, तापसान् ascetics, अप्रशस्तैः forbidden, अशुचिभिः dirty things, सम्प्रयोज्य employing, अपरान् some other ascetics, प्रतिघ्नन्ति are killing.

##### आङ्ग्लानुवादः
Those wicked rakshasas employ forbidden and dirty means against ascetics and kill them by suddenly appearing in front of them.



#### श्लोकः
##### मूलम्
तेषु तेष्वाश्रमस्थानेष्वबुद्धमवलीय च।  
रमन्ते तापसां स्तत्र नाशयन्तोऽल्पचेतसः॥2.116.16॥

##### शब्दार्थः
अल्पचेतसः debased ones, तेषु तेषु in different, स्थानेषु in ashram sites, अबुद्धम् without being perceived, अवलीय च after concealing themselves, तत्र there, तापसान् the ascetics, नाशयन्तः while destroying, रमन्ते are taking delight.

##### आङ्ग्लानुवादः
These debased rakshasas, concealing themselves in various ashram sites take  
delight  in harassing and killing the ascetics.



#### श्लोकः
##### मूलम्
अपक्षिपन्ति स्रुग्भाण्डानग्नीस्निञ्चन्ति वारिणा।  
कलशांश्च प्रमध्नन्ति हवने समुपस्थिते॥2.116.17॥

##### शब्दार्थः
हवने the sacrifices, समुपस्थिते are about to commence, स्रुग्भाण्डान् the sacrificial ladels and vessels containing sacrificial materials, अवक्षिपन्ति throw away, वारिणा with water, अग्नीन्    the fire for oblation, सिञ्चन्ति are drenching, कलशांश्च waterpots, प्रमदेन्तीध्नन्ति destroy.

##### आङ्ग्लानुवादः
When sacrifices are about to start, they throw away the sacrificial ladels and vessels containing sacrificial materials and sprinkle water on sacrificial fire. They also break down the earthen vessels used in the sacrifice.



#### श्लोकः
##### मूलम्
तैर्दुरात्मभिरामृष्टानाश्रमान्प्रजिहासवः।  
गमनायान्यदेशस्य चोदयन्त्यृषयोऽद्य माम्॥2.116.18॥

##### शब्दार्थः
अद्य now, ऋषयः sages, दुरात्मभिः by those beings of wicked nature, तैः by those rakshasas, अमृष्टान् infested with, आश्रमान् the hermitages, प्रजिहासवः those who want to flee, अन्यदेशस्य to another region, गमनाय to go, माम् me, चोदयन्ति are urging.

##### आङ्ग्लानुवादः
Now all these sages are urging me to abandon this hermitage infested by these wicked rakshasas and move to another region.



#### श्लोकः
##### मूलम्
तत्पुरा राम शारीरामुपहिंसां तपस्विषु।  
दर्शयन्ति हि दुष्टास्ते त्यक्ष्याम इममाश्रमम्॥2.116.19॥

##### शब्दार्थः
राम O Rama, ते दुष्टाः those vile creatures, तपस्विषु to these sages, शारीराम् physical, उपहिंसाम् violence, पुरा दर्शयन्ति हि they show in the begining, तत् for that reason, इमम् आश्रमम् this ashram, त्यक्ष्यामः we are going to quit.

##### आङ्ग्लानुवादः
O Rama, those vile creatures resort to physical violence against ascetics, we have therefore, resolved to quit this ashram.



#### श्लोकः
##### मूलम्
बहुमूलफलं चित्रमविदूरादितो वनम्।  
पुराणाश्रममेवाहं श्रयिष्ये सगणः पुनः॥2.116.20॥

##### शब्दार्थः
इतः from here, अविदूरात् not very far, बहुमूलफलम् abounding in roots and fruits, चित्रम् वनम् lovely woods, अहम् I, पुनः again, सगणः with my companions, पुराणाश्रममेव the ancient ashram, श्रयिष्ये I will seek shelter.

##### आङ्ग्लानुवादः
Not very far from here stands an ancient ashram in a lovely forest abounding in roots and fruits and I with my companions will seek shelter there.



#### श्लोकः
##### मूलम्
खरस्त्वय्यपि चायुक्तं पुरा तात प्रवर्तते।  
सहास्माभिरितो गच्छ यदि बुद्धिः प्रवर्तते॥2.116.21॥

##### शब्दार्थः
तात O dear child, खरः Khara, त्वय्यपि च with you also, अयुक्तम् improperly, पुरा प्रवर्तते   behaves at the outset, बुद्धिः प्रवर्तते यदि if you so like, इतः from here, अस्माभिः सह along with us, गच्छ you may go.

##### आङ्ग्लानुवादः
Dear child, Khara will also misbehave with you as usual. (Therefore), if you so decide you may come along with us.



#### श्लोकः
##### मूलम्
सकलत्रस्य सन्देहो नित्यं यत्तस्य राघव।  
समर्थस्यापि हि सतो वासो दुःखमिहाद्य ते॥2.116.22॥

##### शब्दार्थः
राघव O Rama, नित्यम् always, यत्तस्य since for a man, समर्थस्यापि हि सतः even though  
capable, सकलत्रस्य a man accompanied by his wife, ते to you, सन्देहः doubtful, अद्य now, इह here, वासः living, दुःखम् is painful.

##### आङ्ग्लानुवादः
O Rama, even though you are always vigilant and capable in all possible ways to defend youself, a doubt arises in our mind. It is perilous for you to live here with your wife.



#### श्लोकः
##### मूलम्
इत्युक्तवन्तं स्तंराम राजपुत्रस्तपस्विनम्।  
न शशाकोत्तरैर्वाक्यैरवरोद्धुं समुत्सुकम्॥2.116.23॥

##### शब्दार्थः
राजपुत्रः son of a king, राम Rama, इति thus, उक्तवन्तम् saying this, समुत्सुकम् anxious, तं तपस्विनम् that sage, उत्तरैः in the form of a reply, वाक्यैः by words, अवरोद्धुम् to hold him back, न शशाक was unable.

##### आङ्ग्लानुवादः
It was not possible for prince Rama to hold back by mere words that ascetic who was saying like this and was anxious to quit the hermitage.



#### श्लोकः
##### मूलम्
अभिनन्द्य समापृच्छ्य समाधाय च राघवम्।  
स जगामाश्रमं त्यक्त्वा कुलैः कुलपतिस्सह॥2.116.24॥

##### शब्दार्थः
सः कुलपतिः that chief of ascetics, राघवम् to Rama, अभिनन्द्य having greeted, समापृच्छ्य  having taken leave, समाधाय having convinced, कुलैस्सह along with his group, आश्रमम् hermitage, त्यक्त्वा after abandoning, जगाम  went.

##### आङ्ग्लानुवादः
The leader of the group quit the hermitage along with his companions after paying  respect to Rama, convincing him and taking leave of him.



#### श्लोकः
##### मूलम्
रामः संसाद्य ऋषिगणमनुगमनाद्देशात्तस्मात्कुलपतिमभिवाद्य ऋषिम्।  
सम्यक्प्रीतैस्तैरनुमत उपदिष्टार्थः पुण्यं वासाय स्वनिलयमुपसम्पेदे॥2.116.25॥

##### शब्दार्थः
रामः Rama, तस्मात् देशात् from that region, अनुगमनात् by following them for some distance, ऋषिगणम् the sages, संसाध्य bidding them farewell, कुलपतिम् chief of the groups,  
ऋषिम् that sage, अभिवाद्य having paid obeisance, सम्यक् properly, प्रीतैः by the pleased, तैः by them, अनुमतः having been consented, उपदिष्टार्थः having grasped their instruction, वासाय to reside, पुण्यम् holy, स्वं निलयम् his own hermitage, उपसम्पेदे approached.

##### आङ्ग्लानुवादः
Rama, followed the sages for some distance to bid them farewell. He paid obeisance to the chief of the group and having grasped the instruction of the highly pleased  sages, he with their consent returned to his holy hermitage.



#### श्लोकः
##### मूलम्
आश्रममृषिविरहितं प्रभुः क्षणमपिन जहौ स राघवः।  
राघवं हि सततमनुगता स्तापसाश्चार्षचरित धृतगुणाः॥2.116.26॥

##### शब्दार्थः
प्रभुः the lord, सः राघवः that Rama, ऋषिविरहितम् deserted by the sages, आश्रमम् hermitage, क्षणमपि for a moment also, न जहौ did not leave, आर्षचरिते following the tradition of sages, धृतगुणाः fixed in many virtues, तापसाश्च even the sages, सततम् always, राघवम् to Rama, अनुगताः हि followed remained.

##### आङ्ग्लानुवादः
Lord Rama, did not leave that hermitage deserted by the sages even for a moment. Those who had adopted the traditions of the sages and  had acquired many virtues followed Rama.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे षोडशोत्तरशततमस्सर्गः॥  
Thus ends the hundredsixteenth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/116_chitrakUTe_muni-rAmasaMvAdaH.md">
<details><summary><h3>भूषणम् ...{Loading}...</h3></summary>



प्रतिप्रयाते भरते वसन् रामस्तपोवने ।  

लक्षयामास सोद्वेगमथौत्सुक्यं तपस्विनाम्  ॥  २।११६।१  ॥   

अथ रामस्य चित्रकूटान्निर्गमनं षोडशोत्तरशततमे--प्रतिप्रयात इत्यादि ।
सोद्वेगं सभयम् । औत्सुक्यम् आश्रमान्तरगमनाभिलाषं लक्षयामास
इङ्गिताकारादिभिरिति शेषः  ॥  २।११६।१  ॥   

  

ये तत्र चित्रकूटस्य पुरस्तात्तापसाश्रमे ।  

राममाश्रित्य निरतास्तानलक्षयदुत्सुकान्  ॥  २।११६।२  ॥   

य इति । पुरस्तात् पूर्वं चित्रकूटस्य तापसाश्रमे राममाश्रित्य ये
निरतास्तान् । उत्सुकान् गमनोत्सुकान् । अलक्षयत् राम इत्यनुषङ्गः  ॥ 
२।११६।२  ॥   

  

नयनैर्भुकुटीभिश्च रामं निर्दिश्य शङ्किताः ।  

अन्योन्यमुपजल्पन्तः शनैश्चक्रुर्मिथः कथाः  ॥  २।११६।३  ॥   

रामं निर्दिश्य प्रदर्श्य । मिथः रहस्ये । "मिथोन्योन्यरहस्ययोः" इति
वैजयन्ती  ॥  २।११६।३  ॥   

  

तेषामौत्सुक्यमालक्ष्य रामस्त्वात्मनि शङ्कितः ।  

कृताञ्जलिरुवाचेदमृषिं कुलपतिं ततः  ॥  २।११६।४  ॥   

तेषामिति । आत्मनि शङ्कितः स्वस्मिन् सञ्जातशङ्कः  ॥  २।११६।४  ॥   

  

न कच्चिद्भगवन् किञ्चित्पूर्ववृत्तमिदं मयि ।  

दृश्यते विकृतं येन विक्रियन्ते तपस्विनः  ॥  २।११६।५  ॥   

हे भगवन् मयि पूर्ववृत्तं विकृतं न दृश्यते कच्चित् । येन तपस्विनो
विक्रियन्ते इदं किञ्चित् किमिदमित्यर्थः  ॥  २।११६।५  ॥   

  

प्रमादाच्चरितं कच्चित्किञ्चिन्नावरजस्य मे ।  

लक्ष्मणस्यर्षिभिर्दृष्टं नानुरूपमिवात्मनः  ॥  २।११६।६  ॥   

कच्चिच्छुश्रूषमाणा वः शुश्रूषणपरा मयि ।  

प्र(म)मादाभ्युचितां वृत्तिं सीता युक्तं न वर्तते  ॥  २।११६।७  ॥   

प्रमादात् अनवधानात् । मे अवराजस्य लक्ष्मणस्य । आत्मनो नानुरूपमिव
किञ्चिच्चरितम् ऋषिभिर्दृष्टं न कच्चिदित्यन्वयः  ॥  २।११६।६७  ॥   

  

अथर्षिर्जरया वृद्धस्तपसा च जरां गतः ।  

वेपमान इवोवाच रामं भूतदयापरम्  ॥  २।११६।८  ॥   

तपसा च जरां गतः सुदीर्धतपा इत्यर्थः  ॥  २।११६।८  ॥   

  

कुतः कल्याणसत्त्वायाः कल्याणाभिरतेस्तथा ।  

चलनं तात वैदेह्यास्तपस्विषु विशेषतः  ॥  २।११६।९  ॥   

कल्याणसत्त्वायाः कल्याणस्वभावायाः । "सत्त्वो ऽस्त्री जन्तुषु क्लीबो
ऽध्यवसाये पराक्रमे । आत्मभावे पिशाचादौ द्रव्ये सत्तास्वभावयोः  ॥ " इति
वैजयन्ती  ॥  २।११६।९  ॥   

  

त्वन्निमित्तमिदं तावत्तापसान् प्रति वर्तते ।  

रक्षोभ्यस्तेन संविग्नाः कथयन्ति मिथः कथाः  ॥  २।११६।१०  ॥   

त्वन्निमित्तमिति । त्वन्निमित्तं त्वत्तो हेतोः । रक्षोभ्यः समागतम् इदं
वक्ष्यमाणमुपद्रवजातम् । तापसान् प्रति वर्तते । तेन रक्षस्सञ्जातोपद्रवेण
। संविग्नाः तापसाः मिथः रहसि कथाः रक्षोविषयिणीः तदुपद्रवविषयिणीश्च
कथयन्ति  ॥  २।११६।१०  ॥   

  

रावणावरजः कश्चित् खरो नामेह राक्षसः ।  

उत्पाट्य तापसान् सर्वान् जनस्थाननिकेतनान्  ॥  २।११६।११  ॥   

धृष्टश्च जितकाशीं च नृशंसः पुरुषादकः ।  

अवलिप्तश्च पापश्च त्वां च तात न मृष्यते  ॥  २।११६।१२  ॥   

ता एवाह--रावणावरज इत्यादिना । श्लोकद्वयमेकं वाक्यम् । उत्पाट्य उत्खाय,
निष्कास्येति यावत् । जितेन जयेन काशते प्रकाशत इति जितकाशी । यद्वा
जिताहवः । "जितकाशीं जिताहवः" इति हलायुधः  ॥  २।११६।१११२  ॥   

  

त्वं यदाप्रभृति ह्यस्मिन्नाश्रमे तात वर्तसे ।  

तदाप्रभृति रक्षांसि विप्रकुर्वन्ति तापसान्  ॥  २।११६।१३  ॥   

त्वमिति । विप्रकुर्वन्ति अपकुर्वन्ति  ॥  २।११६।१३  ॥   

  

दर्शयन्ति हि बीभत्सैः क्रूरैर्भीषणकैरपि ।  

नानारूपैर्विरूपैश्च रूपैर्विकृतदर्शनैः  ॥  २।११६।१४  ॥   

दर्शयन्तीति । बीभत्सैः जुगुप्सितैः । क्रूरैः भीषणकैः भयङ्करैः ।
नानारूपैः अनेकप्रकारैः । विरूपैः लोकविलक्षणसंस्थानैः । विकृतदर्शनैः
विकृतदृष्टिभिः । रूपैः शरीरैः दर्शयन्ति भयमिति शेषः  ॥  २।११६।१४  ॥   

  

अप्रशस्तैरशुचिभिः सम्प्रयोज्य च तापसान् ।  

प्रतिघ्नन्त्यपरान् क्षिप्रमनार्य्याः पुरतः स्थिताः  ॥  २।११६।१५  ॥   

अप्रशस्तैः अशुभैः । अशुचिभिः अशुचिद्रव्यैः संप्रयोज्य  ॥  २।११६।१५  ॥   

  

तेषु तेष्वाश्रमस्थानेष्वबुद्धमवलीय च ।  

रमन्ते तापसांस्तत्र नाशयन्तो ऽल्पयेतसः  ॥  २।११६।१६  ॥   

अबुद्धम् अविदितं यथा भवति तथा । अवलीय निलय । रमन्ते विहरन्ति । अल्पचेतसः
क्षुद्रबुद्धयः  ॥  २।११६।१६  ॥   

  

अपक्षिपन्ति स्रुग्भाण्डानग्नीन् सिञ्चन्ति वारिणा ।  

कलशांश्च प्रमृद्नन्ति हवने समुपस्थिते  ॥  २।११६।१७  ॥   

हवने समुपस्थिते होमकर्मणि प्रवृत्ते  ॥  २।११६।१७  ॥   

  

तैर्दुरात्मभिरामृष्टानाश्रमान् प्रजिहासवः ।  

गमनायान्यदेशस्य चोदयन्त्यृषयो ऽद्य माम्  ॥  २।११६।१८  ॥   

प्रजिहासवः प्रकर्षेण हातुमिच्छवः  ॥  २।११६।१८  ॥   

  

तत्पुरा राम शारीरीमुपहिंसां तपस्विषु ।  

दर्शयन्ति हि दुष्टास्ते त्यक्ष्याम इममाश्रमम्  ॥  २।११६।१९  ॥   

बहुमूलफलं चित्रमविदूरादितो वनम् ।  

पुराणाश्रममेवाहं श्रयिष्ये सगणः पुनः  ॥  २।११६।२०  ॥   

पुरादर्शयन्ति दर्शयिष्यन्ति । "यावत्पुरानिपातयोर्लट्" इतिलट्  ॥ 
२।११६।१९२०  ॥   

  

खरस्त्वय्यपि चायुक्तं पुरा तात प्रवर्त्तते ।  

सहास्माभिरितो गच्छ यदि बुद्धिः प्रवर्त्तते  ॥  २।११६।२१  ॥   

खर इति । अयुक्तमिति क्रियाविशेषणम् । पुरा प्रवर्त्तते प्रवर्तिष्यते  ॥ 
२।११६।२१  ॥   

  

सकलत्रस्य सन्देहो नित्यं यत्तस्य राघव ।  

समर्थस्यापि वसतो वासो दुःखमिहाद्य ते  ॥  २।११६।२२  ॥   

सकलत्रस्येति । सन्देहः सन्देहजनकः । यत्तस्य सन्नद्धस्य । दुःखं दुःखहेतुः
 ॥  २।११६।२२  ॥   

  

इत्युक्तवन्तं रामस्तं राजपुत्रस्तपस्विनम् ।  

न शशाकोत्तरैर्वाक्यैरवरोद्धुं समुत्सुकः  ॥  २।११६।२३  ॥   

उत्तरैर्वाक्यैरवरोद्धुं न शशाक मयि वर्त्तमाने युष्माकं का भीतिः अहमेव
परितो रक्षामीत्युत्तरवाक्यैर्निरोद्धुं न शशाक  ॥  २।११६।२३  ॥   

  

अभिनन्द्य समापृच्छ्य समाधाय च राघवम् ।  

स जगामाश्रमं त्यक्त्वा कुलैः कुलपतिः सह  ॥  २।११६।२४  ॥   

अभिनन्द्येति । कुलैः ऋषिसङ्घातैः । "कुलं सङ्घातवंशयोः" इति वैजयन्ती  ॥ 
२।११६।२४  ॥   

  

रामः संसाध्य त्वृषिगणमनुगमनाद्देशात्तस्मात् कुलपतिमभिवाद्य ऋषिम् ।  

सम्यक्प्रीतैस्तैरनुमत उपदिष्टार्थः पुण्यं वासाय स्वनिलयमुपसम्पेदे  ॥ 
२।११६।२५  ॥   

रामः ऋषिगणं तस्माद्देशात् आश्रमप्रदेशात् । अनुगमनात् संसाध्य प्रस्थाप्य
। कुलपतिमभिवाद्य तैरुपदिष्टार्थः उपदिष्टप्रयोजनस्सन् । वासाय पुण्यं
स्वनिलयम् उपसंपेदे इति सम्बन्धः  ॥  २।११६।२५  ॥   

  

आश्रमं त्वृषिविरहितं प्रभुः क्षणमपि न विजहौ स राघवः ।  

राघवं हि सततमनुगतास्तापसाश्चार्षचरितधृतगुणाः  ॥  २।११६।२६  ॥   

आश्रममिति । राघवः ऋषिविरहितमप्याश्रमं क्षणं न विजहौ मुनिशून्यतया तदैव
त्याज्यमप्याश्रमं मुनिविषयप्रेम्णा क्षणं न त्यक्तवानित्यर्थः ।
आर्षचरितधृतगुणाः रामस्यार्षचरित्रेण सञ्चितगुणाः । हि
यस्मात्कारणात्तापसाः राममनुगतस्तस्मात् तत्प्रेम्णा क्षणं न जहाविति ।
वृत्तं तु श्लोकद्वयस्यापि चिन्त्यम्  ॥  २।११६।२६  ॥   

  

इत्यार्षे श्रीरामायणे० श्रीमदयोध्याकाण्डे षोडशोत्तरशततमः सर्गः  ॥  ११६
 ॥   

इति श्रीगो० श्रीरामा० पीता० अयोध्याकाण्ड० षोडशोत्तरशततमः सर्गः  ॥  ११६
 ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/116_chitrakUTe_muni-rAmasaMvAdaH.md">
<details><summary><h3>शिरोमणी ...{Loading}...</h3></summary>



भरतवृत्तान्तमुक्त्वा चित्रकूटस्थरामवृत्तान्तं वर्णयन्नाह-- प्रतीति ।
भरते प्रतियाते सति तपोवने वसन् रामः सोद्वेगं भयसहितं तपस्विनामौत्सुक्यं
किञ्चिद्वक्तव्यविषयकोत्सुकतां लक्षयामास  ॥  २।११६।१  ॥   

  

तदेव भङ्ग्यन्तरेणाह-- य इति । पुरस्तात् पूर्वं तत्र तस्मिन् चित्रकूटस्य
तापसाश्रमे राममाश्रित्य ये निरताः नितरां प्रीतिं प्राप्तास्तान्
उत्सुकान् किञ्चिद्वक्तव्यविषयकौत्सुक्यविशिष्टान् अलक्षयत् अबुध्यत  ॥ 
२।११६।२  ॥   

  

बोधनहेतुं दर्शयन्नाह-- नयनैरिति । शङ्किताः किञ्चिद्धेतुकशङ्कां प्राप्ताः
मुनयः नयनादिभिः रामं निर्दिश्य शनैः अन्योन्यं जल्पन्तः मिथः परस्परं कथाः
चक्रुः  ॥  २।११६।३  ॥   

  

तेषामिति । तेषामौत्सुक्यं किञ्चिद्वक्तव्यविषयकौत्सुकतामालक्ष्य ज्ञात्वा
आत्मनि शङ्कितः आत्मोद्देश्यकनिदर्शनेन प्राप्तस्वात्मविषयकशङ्कः रामः
कृताञ्जलिः सन् कुलपतिं सङ्घाधीशम् ऋषिं वाल्मीकिमुवाच । "शङ्कते" इति
भट्टपाठः अशङ्कतेति तद्व्याख्या  ॥  २।११६।४  ॥   

  

तद्वचनाकारमाह-- नेति । हे भगवन् येन कारणेन तपस्विनो विक्रियन्ते विकारं
लभन्ते तदिदं विकृतं विकारकारणं किञ्चित्पूर्ववृत्तं मयि न दृश्यते कच्चित्
 ॥  २।११६।५  ॥   

  

प्रमादादिति । मे अवरजस्य कनिष्ठस्य लक्ष्मणस्य प्रमादादनवधानतः महात्मनो
नानुरूपमननुरूपं किञ्चिच्चरितं कृतम् । ऋषिभिर्न दृष्टं कच्चित्  ॥  २।११६।६
 ॥   

  

कच्चिदिति । मयि शुश्रूषणपरा सीता वो युष्मान् शुश्रूषमाणा सती
प्रमदाभ्युचितां स्त्रीजनविहितां युक्तां भवत्सु योग्या वृत्तिं वर्तते
प्रवर्तयति न कच्चित्  ॥  २।११६।७  ॥   

  

अथेति । अथ रामवचनश्रवणानन्तरं जरया अवस्थाविशेषेण अवृद्धो ऽ ऽपि तपसा जरां
गत इव वेपमानः ऋषिः भूतदयापरं राममुवाच  ॥  २।११६।८  ॥   

  

तद्वचनाकारमाह-- कुत इति । कल्याणसत्त्वायाः कल्याणस्वभावायाः अत एव सदा
नित्यं कल्याणाभिरतेः कल्याणमनस्कायाः वैदेह्याः विशेषतः तत्त्वतः तपस्विषु
चलनं प्रकृतित्यागः कुतः किंनिमित्तकः  ॥  २।११६।९  ॥   

  

ननु किमर्थमृषीणां मदुद्देश्यकप्रदर्शनमित्यत आह-- त्वदिति । त्वमेव
निमित्तं कारणं यस्मिन् तत् रक्षोभ्यः समुपस्थितमिदं भयं तापसान् प्रति
वर्तते तेन संविग्ना ऋषयः मिथः परस्परं कथाः कथयन्ति  ॥  २।११६।१०  ॥   

  

भयहेतुं वर्णयन्नाह-- रावणेत्यादिभिः । रावणावरजः खरो नाम राक्षसः
धृष्टादिश्च त्वां न मृष्यते त्वत्स्थितिं न सहते अतः जनस्थाननिवासिनः
सर्वान् तापसान् उत्पाट्य सम्पीड्य प्रवर्तते इति शेषः । एतेनास्मान्
भवदनुयायिनो जानन्तीति सूचितम् । श्लोकद्वयमेकान्वयि  ॥  २।११६।११,१२  ॥   

  

त्वमिति । यदाप्रभृति यत्कालादारभ्य अस्मिन्नाश्रमे त्वं वर्तसे तदाप्रभृति
रक्षांसि विप्रकुर्वन्ति  ॥  २।११६।१३  ॥   

  

विप्रकारप्रकारमाह-- दर्शयन्तीति । बीभत्सैः निन्दितैः क्रूरैः
क्रूरभाषणादिभिः भीषणकैः भयोत्पादकैः नानारूपैः व्याघ्रादिस्वरूपैः
असुखदर्शनैः सुखनिवर्तकदर्शनविशिष्टैः विरूपैः विगतनासिकादिभिः रूपैः
स्वरूपैः दर्शयन्ति आत्मानमिति शेषः  ॥  २।११६।१४  ॥   

  

अप्रशस्तैरिति । अनार्याः राक्षसाः अप्रशस्तैः प्राशस्त्यनिवर्तकैः
अशुचिभिः मद्यादिभिः पुरतः स्थितान् अपरान् तापसान् सम्प्रयुज्य संयोज्य
प्रतिघ्नन्ति  ॥  २।११६।१५  ॥   

  

तेष्विति । तेषु आश्रमस्थानेषु अबुद्धमज्ञातं यथा स्यात्तथा अबलीय निलीय
अल्पचेतसः अल्पज्ञान् तापसान् नाशयन्तो रमन्ते राक्षसा इति शेषः  ॥ 
२।११६।१६  ॥   

  

अवेति । हवने हवनकाले समुपस्थिते सति स्रुग्भाण्डान् स्रुगादियागसामग्रीः
अवक्षिपन्ति अग्नीन् वारिणा सिञ्चन्ति कलशान्प्रमर्दन्ति भिन्दन्ति  ॥ 
२।११६।१७  ॥   

  

तैरिति । दुरात्मभिः आविष्टान् दूषितानित्यर्थः । आश्रमान्
प्रजिहासवस्त्यक्तुमिच्छवः ऋषयः अन्यदेशस्य गमनाय मां चोदयन्ति प्रेरयन्ति
 ॥  २।११६।१८  ॥   

  

तदिति । हे राम पुरा अस्मिन् वने पूर्णास्ते राक्षसाः शारीरीं
शरीरसम्बन्धिनीं हिंसां तपष्विषु दर्शयन्ति ततस्तस्माद्धेतोः इममाश्रमं
त्यक्ष्यामः  ॥  २।११६।१९  ॥   

  

बह्विति । बहुमूलफलमितो ऽविदूरान्निकटे अश्वस्य ऋषेः आश्रमं सगणो ऽहं
श्रयिष्ये । एतेनाश्वऋषेः रक्षणसामर्थ्यं ध्वनितम्  ॥  २।११६।२०  ॥   

  

खर इति । हे राम खरो राक्षसः त्वय्यपि अयुक्तमयोग्यं कर्म पुरा
त्वत्संन्निधौ राक्षसपूर्त्या प्रवर्तते प्रवर्तयिष्यति अतः अस्माभिः सह
इतो गच्छ यदि बुद्धिर्गमननिश्चयः प्रवर्तते  ॥  २।११६।२१  ॥   

  

सेति । नित्यं युक्तस्य समर्थस्यापि सतस्तव अद्य इह वासः सन्देहः
सन्देहास्पदीभूतः अत एव दुःखं दुःखप्रदः  ॥  २।११६।२२  ॥   

  

इतीति । इत्युक्तवन्तं समुत्सुकं तपस्विनमवबद्धुं निरोद्धुं न शशाक  ॥ 
२।११६।२३  ॥   

  

अभीति । राघवमभिनन्द्य प्रशस्य समाश्वास्य समाश्वासनं कृत्वा समाधाय चित्ते
निधाय आश्रमं त्यक्त्वा कुलैः ऋषिसमूहैः सह स कुलपतिः जगाम  ॥  २।११६।२४
 ॥   

  

राम इति । अनुगमनात् अनुव्रजनात् ऋषिगणं कुलपतिं च संसाध्य प्रसाद्य
अभिवाद्य च तैः प्रीतैः अनुमतः आज्ञप्तः उपदिष्टार्थः ज्ञाततत्त्वो रामः
पुण्यं स्वनिलयं वासाय उपसम्पेदे जगाम  ॥  २।११६।२५  ॥   

  

आश्रममिति । ऋषिविरहितमाश्रमं राघवः क्षणमपि न जहौ । ऋषिचरिते रामे
धृतगुणाः समर्पितमनसस्तापसाः राघवं सततमनुगताः मनसा प्राप्ताः  ॥  २।११६।२६
 ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
षोडशाधिकशततमः सर्गः  ॥  २।११६  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/116_chitrakUTe_muni-rAmasaMvAdaH.md">
<details><summary><h3>तिलकम् ...{Loading}...</h3></summary>



सोद्वेगं सभयम् । औत्सुक्यमाश्रमान्तरगमनौत्सुक्यम्  ॥  २।११६।१  ॥   

  

पुरस्तात्पूर्वं ये तापसाः । चित्रकूटस्याश्रमे । संधिरार्षः ।
राममाश्रित्य निरता नितरां रताः सानन्दास्तानुत्सुकानलक्षयत् । अत्रेदं
बोध्यम्--चैत्रशुक्लदशस्यां पुष्ये रामवनप्रस्थानम्, ततः
पूर्णिमायामर्धरात्रे दशरथगरणम्, ततः पक्षेण भरतागमनमयोध्यायाम्, तत
और्ध्वदेहिकेन पक्षो गतः । एवं वैशाखे गते ज्येष्ठे भरतस्य चित्रकूटं प्रति
प्रस्थानम्, अग्रे वर्षाकाले संनिहिते सति कार्तिक्यन्तं चित्रकूटे वासो
रामस्य, तदनन्तरं तापसौत्सुक्यलक्षणम्, न तु भरतनिवृत्त्यनन्तरमेवैतदिति ।
अत एव पाझे भरतस्यायोध्यां प्रतिनिवृत्त्यनन्तरमुक्तम्--ऽ
राघवश्चित्रकूटाद्रौ सानुजो ऽरमत स्त्रिया । कदाचिदङ्के वैदेह्या निद्राणे
रघुनन्दने  ॥  ऐन्द्रः काकः समागम्य जानकीं वीक्ष्य कामुकः । विददार
नखैस्तीक्ष्णैः पीनोन्नतपयोधरम्  ॥  तद्दृष्ट्वा राघवः क्रुद्धः कुशं जग्राह
पाणिना । ब्राह्मेणास्त्रेण संयोज्य चिक्षेप ध्वाङ्क्षमारणे  ॥  तं दृष्ट्वा
घोरसंकाशं ज्वलत्कालानलोपमम् । दृष्ट्वा काकः प्रदुद्राव
निनदन्दारुणस्वानम्  ॥  वायसस्त्रिषु लोकेषु बभ्राम भयपीडितः । यत्र यत्र
ययौ काकः शरणार्थी च वायसः  ॥  तत्र तत्र तदस्त्रं तु प्रविवेश भयावहम् ।
ब्रह्माणमिन्द्रं रुद्रं मां शरणार्थी जगाम सः  ॥  तं दृष्ट्वा वायसं भीतं
देवता न ररक्षिम । न शक्ताः स्म वयं त्रातुं राघवास्त्राद्भयंकरात्  ॥ 
इत्यब्रूम महादेवा अन्यथास्त्रं दहेच्च नः । पुनश्चागाद्विधिं काको दयया
विधिराह तम्  ॥  भो भो बलिभुजां श्रेष्ठ तमेव शरणं व्रज । स एव रक्षकः
श्रीशः शरणागतवत्सलः  ॥  इत्यक्तः सो ऽथ बलिभुग्ब्रह्मणा रघुनन्दनम् ।
उपेत्य सहसा भूमौ निपपात भयातुरः  ॥  प्राणसंशयमापन्नं दृष्ट्वा सीता तु
वायसम् । त्राहि त्राहीति भर्तारमुवाच दयिता विभुम्  ॥  तच्छिरः पादयोस्तस्य
युयुजे चाथ जानकी । तमुत्थाप्य करेणाथ कृपापीयूषसागरः  ॥  ररक्षासौ
निजास्त्रय तदेकाक्षि ददौ तदा । वायसो ऽपि मुहुर्नत्वा सीतायै राघवाय च  ॥ 
उवाच चित्रकूटाद्रौ स्तूयमानो महर्षिभिः  ॥ ऽ इति  ॥   

२।११६।२  ॥   

कथमलक्षयत्तत्राह--नयनैरित्यादि । निर्दिश्य पदर्श्य शङ्कीता रामः किं
मंस्यत इति भीताः नयनादिभिः प्रदर्श्यान्योन्यमुपजल्पन्त आह्वयन्तः
शनैरुपांशु कथाश्चक्रुः । अयं राम इह सस्त्रीक आस्ते,
राक्षसाश्चैतद्द्वेषेणेह संचरन्तो ऽस्मान्बाधन्ते, अतो ऽन्यत्र
गन्तव्यमित्येवंरूपाः कथाश्चक्रुः  ॥  २।११६।३  ॥   

  

शङ्कत आशङ्कतेत्यर्थः । एतदाश्रभत्यागकारणमात्मनिष्ठं दोषमशङ्कतेत्यर्थः अत
एव कृताञ्जलिः सन्कुलपतिमृषिसंघस्वामिनमाश्रममस्वामिनं वा । ऽ
कुलमन्वयसंघातगृहोत्पत्त्याश्रमेषु च ऽ  ॥  २।११६।४  ॥   

  

मयि पूर्ववृत्तं पूर्वराजवृत्तं न दृश्यते कच्चित् विकृतं वा दृश्यते
कच्चित् येन तपस्विविक्रियारूपं किंचित्कारणकं भवति तन्निवेदयतु भवानिति
शेषः  ॥  २।११६।५  ॥   

  

अवरजस्य लक्ष्मणस्य नानुरूपं चरितमयुक्ताचरणं प्रमादाज्जातं किंचिदृषिभिर्न
दृष्टं कच्चित्  ॥  २।११६।६  ॥   

  

वः शुश्रूषमाणा अर्ध्यपाद्यादिना युष्मान्सेवमाना अधुना
मच्छुश्रूषानुरोधात्प्रमदोचितां युष्यासु युक्तां वृत्तिं शुश्रूषाविषयां
सीता न वर्तते कच्चित्  ॥  २।११६।७  ॥   

  

तपसा व वृद्ध इत्यनुकर्षः । वेपमान इव कथं वा रामो मंस्यत इति कम्पः जरया
वा कम्पः । इव एवार्थे  ॥  २।११६।८  ॥   

  

सत्त्वं स्वभावः  ॥  २।११६।९  ॥   

  

त्वन्निमित्तं त्त्वत्तो हेतोः । इदं भयं रक्षोभ्यः समागतमिति भावः  ॥ 
२।११६।१०  ॥   

  

कथं तत्राह--रावणेति । उत्पाट्य संपीड्य  ॥  २।११६।११  ॥   

  

जितकाशी जिताहवो जितभयो वा त्वां च न भृष्यते पीडयितुमिच्छति  ॥  २।११६।१२
 ॥   

  

विप्रकुर्वन्त्यपकुर्वन्ति  ॥  २।११६।१३  ॥   

  

तमपकारं दर्शयति--दर्शयन्तीति । बीभत्सैर्जुगुप्सितरूपेरात्मानं
दर्शयन्तीत्यन्वयः  ॥  २।११६।१४  ॥   

  

अप्रशस्तैः पापजनकैरशुचिभिः पदार्थैतस्तापसान्संप्रयुज्य विप्रकुर्वन्ति ।
अपरानपि मृदन्प्रतिघ्नन्त्यपि पीडयन्त्यपि  ॥  २।११६।१५  ॥   

  

अबुद्धमविदितं यथा भवति तथा निद्रादाववलीय च निर्भयमाश्लिष्य च
तदालिङ्गनेनाल्पचेतसो विचेतसस्तापसान्नाशयन्तो रमन्ते  ॥  २।११६।१६  ॥   

  

सुग्भाण्डान्सुगादियज्ञसंभारानवक्षिपन्त्यवस्कन्दयन्ति । कलशानुदकपात्राणि
। प्रमर्दौ भङ्गः । हवने होमकर्मणि समुपस्थिते प्रवृत्ते  ॥  २।११६।१७  ॥   

  

प्रजहासवः परित्यक्तुमिच्छवो मिथो मिलिताः  ॥  २।११६।१८  ॥   

  

शारीरीमुपहींसां प्राणवियोगरूपां पुरा दर्शयन्ति दर्शयिष्यन्ति, अत
इममाश्रमं त्यक्ष्यामः  ॥  २।११६।१९  ॥   

  

अश्वस्य न विद्यते श्वः संचयो यस्य तस्य महर्षेः पृषोदरादित्वात्साधु ।
एतेन रक्षोभयनिवारणक्षमत्वं तस्य दर्शितम्  ॥  २।११६।२०  ॥   

  

पुरा प्रवर्तते प्रवर्तयिष्यति । अतस्तव नित्ययुक्तस्यापि सदा सावधानस्यापि
रक्षोनिग्रहे समर्थस्यापि सकलत्रस्यापि हेतुगर्भमेतत् इहाश्रमे संदेहवानेव
वासः अर्शआद्यचु । दुःखो दुःखजनकः अतस्तवाप्यत्रावस्थानमनुचितमिति
व्यङ्ग्यम्, अतस्त्वमपि सहास्माभिरतो गच्छेत्यन्वयः  ॥  २।११६।२१,२२  ॥   

  

अवबुद्धुम् । अहं रक्षांसि निवारयिष्यामि, मा भैष्ट,
इत्यादिवचनैर्निवारयितुं न शशाक । तत्र हेतुःसमुत्सुकमिति । कार्यशेषस्य
स्वीयान्यदेशगमनसाध्यत्वाच्च  ॥  २।११६।२३  ॥   

  

अभिनन्द्य स्तुत्वा, समाधाय स्ववियोगखिन्नं समाश्वास्य । कुलैऋ़षिसंघैः  ॥ 
२।११६।२४  ॥   

  

रामस्तस्माद्देशादपयान्तमृषिगणमनुगमनादनुव्रजनेन संसाध्य प्रस्थाप्य
कुलपतिमृषिमभिवाद्य सम्यक्प्रीतैस्तैरनुमतः कृतानुमतिक उपदिष्टार्थो
रक्षःसंदेहादत्रावस्थानमनुचितमिति कृतोपदेशः पुण्यं स्वनिलयं
स्ववासायोपसंपेदे  ॥  २।११६।२५  ॥   

  

क्षणमपि न जहौ सीतारक्षणार्थमिति भावः । आर्षमृषिसंबन्धि चरितं वृत्ते यस्य
तादृशे राघवे धृत गुणा निश्चितनिजरक्षासामर्थ्यगुणाः केचित्तापसाः सततं
निरन्तरं राघवमनुगता हि अनुगता एव नाश्रमान्तरं जग्मुः  ॥  २।११६।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे षोडशाधिकशततमः सर्गः  ॥  २।११६  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/116_chitrakUTe_muni-rAmasaMvAdaH.md">
<details><summary><h3>द्राविडपाठः ...{Loading}...</h3></summary>


प्रतिप्रयाते भरते वसन् रामस्तपोवने।  
लक्षयामास सोद्वेगमथौत्सुक्यं तपस्विनाम् ॥ 2.116.1 ॥   
ये तत्र चित्रकूटस्य पुरस्तात्तापसाश्रमे।  
राममाश्रित्य निरतास्तानलक्षयदुत्सुकान् ॥ 2.116.2 ॥   
नयनैर्भुकुटीभिश्च रामं निर्दिश्य शङ्किताः।  
अन्योन्यमुपजल्पन्तः शनैश्चक्रुर्मिथः कथाः ॥ 2.116.3 ॥   
तेषामौत्सुक्यमालक्ष्य रामस्त्वात्मनि शङ्कितः।  
कृताञ्जलिरुवाचेदमृषिं कुलपतिं ततः ॥ 2.116.4 ॥   
न कच्चिद्भगवन् किञ्चित्पूर्ववृत्तमिदं मयि।  
दृश्यते विकृतं येन विक्रियन्ते तपस्विनः ॥ 2.116.5 ॥   
प्रमादाच्चरितं कच्चित्किञ्चिन्नावरजस्य मे।  
लक्ष्मणस्यर्षिभिर्दृष्टं नानुरूपमिवात्मनः ॥ 2.116.6 ॥   
कच्चिच्छुश्रूषमाणा वः शुश्रूषणपरा मयि।  
प्र(म)मादाभ्युचितां वृत्तिं सीता युक्तं न वर्तते ॥ 2.116.7 ॥   
अथर्षिर्जरया वृद्धस्तपसा च जरां गतः।  
वेपमान इवोवाच रामं भूतदयापरम् ॥ 2.116.8 ॥   
कुतः कल्याणसत्त्वायाः कल्याणाभिरतेस्तथा।  
चलनं तात वैदेह्यास्तपस्विषु विशेषतः ॥ 2.116.9 ॥   
त्वन्निमित्तमिदं तावत्तापसान् प्रति वर्तते।  
रक्षोभ्यस्तेन संविग्नाः कथयन्ति मिथः कथाः ॥ 2.116.10 ॥   
रावणावरजः कश्चित् खरो नामेह राक्षसः।  
उत्पाट्य तापसान् सर्वान् जनस्थाननिकेतनान् ॥ 2.116.11 ॥   
धृष्टश्च जितकाशीं च नृशंसः पुरुषादकः।  
अवलिप्तश्च पापश्च त्वां च तात न मृष्यते ॥ 2.116.12 ॥   
त्वं यदाप्रभृति ह्यस्मिन्नाश्रमे तात वर्तसे।  
तदाप्रभृति रक्षांसि विप्रकुर्वन्ति तापसान् ॥ 2.116.13 ॥   
दर्शयन्ति हि बीभत्सैः क्रूरैर्भीषणकैरपि।  
नानारूपैर्विरूपैश्च रूपैर्विकृतदर्शनैः ॥ 2.116.14 ॥   
अप्रशस्तैरशुचिभिः सम्प्रयोज्य च तापसान्।  
प्रतिघ्नन्त्यपरान् क्षिप्रमनार्य्याः पुरतः स्थिताः ॥ 2.116.15 ॥   
तेषु तेष्वाश्रमस्थानेष्वबुद्धमवलीय च।  
रमन्ते तापसांस्तत्र नाशयन्तोऽल्पयेतसः ॥ 2.116.16 ॥   
अपक्षिपन्ति स्रुग्भाण्डानग्नीन् सिञ्चन्ति वारिणा।  
कलशांश्च प्रमृद्नन्ति हवने समुपस्थिते ॥ 2.116.17 ॥   
तैर्दुरात्मभिरामृष्टानाश्रमान् प्रजिहासवः।  
गमनायान्यदेशस्य चोदयन्त्यृषयोऽद्य माम् ॥ 2.116.18 ॥   
तत्पुरा राम शारीरीमुपहिंसां तपस्विषु।  
दर्शयन्ति हि दुष्टास्ते त्यक्ष्याम इममाश्रमम् ॥ 2.116.19 ॥   
बहुमूलफलं चित्रमविदूरादितो वनम्।  
पुराणाश्रममेवाहं श्रयिष्ये सगणः पुनः ॥ 2.116.20 ॥   
खरस्त्वय्यपि चायुक्तं पुरा तात प्रवर्त्तते।  
सहास्माभिरितो गच्छ यदि बुद्धिः प्रवर्त्तते ॥ 2.116.21 ॥   
सकलत्रस्य सन्देहो नित्यं यत्तस्य राघव।  
समर्थस्यापि वसतो वासो दुःखमिहाद्य ते ॥ 2.116.22 ॥   
इत्युक्तवन्तं रामस्तं राजपुत्रस्तपस्विनम्।  
न शशाकोत्तरैर्वाक्यैरवरोद्धुं समुत्सुकः ॥ 2.116.23 ॥   
अभिनन्द्य समापृच्छ्य समाधाय च राघवम्।  
स जगामाश्रमं त्यक्त्वा कुलैः कुलपतिः सह ॥ 2.116.24 ॥   
रामः संसाध्य त्वृषिगणमनुगमनाद्देशात्तस्मात् कुलपतिमभिवाद्य ऋषिम्।  
सम्यक्प्रीतैस्तैरनुमत उपदिष्टार्थः पुण्यं वासाय स्वनिलयमुपसम्पेदे ॥ 2.116.25 ॥   
आश्रमं त्वृषिविरहितं प्रभुः क्षणमपि न विजहौ स राघवः।  
राघवं हि सततमनुगतास्तापसाश्चार्षचरितधृतगुणाः ॥ 2.116.26 ॥   

</details>
</div>
