---
title: १५९ सुरङ्ग-करणम्
unicode_script: devanagari

---


अध्यायः 159

खनकेन सुरङ्गकरणम् ॥ 1 ॥
वैशम्पायन उवाच 	001  
विदुरस्य सुहृत्कश्चित्खनकः कुशलः क्वचित् ।	001a  
विविक्ते पाण्डवान्राजन्निदं वचनमब्रवीत् ॥	001c  
प्रहितो विदुरेणास्मि खनकः कुशलो ह्यहम् ।	002a  
पाण्डवानां प्रियं कार्यमिति किं करवाणि वः ॥	002c  
प्रच्छन्नं विदुरेणोक्तं प्रियं यन्म्लेच्छभाषया ।	003a  
त्वया च तत्तथेत्युक्तमेतद्विश्वासकारणम् ॥	003c  
कृष्णपक्षे चतुर्दश्यां रात्रावस्यां पुरोचनः ।	004a  
भवनस्य तव द्वारि प्रदास्यति हुताशनम् ॥	004c  
मात्रा सह प्रदग्धव्याः पाण्डवाः पुरुषर्षभाः ।	005a  
इति व्यवसितं तस्य धार्तराष्ट्रस्य दुर्मतेः ॥	005c  
वैशम्पायन उवाच 	006  
उवाच तं सत्यधृतिः कुन्तीपुत्रो युधिष्ठिरः ।	006a  
अभिजानामि सौम्य त्वां सुहृदं विदुरस्य वै ॥	006c  
शुचिमाप्तं प्रियं चैव सदा च दृढभक्तिकम् ।	007a  
न विद्यते कवेः किञ्चिदविज्ञातं प्रयोजनम् ॥	007c  
यथा तस्य तथा नस्त्वं निर्विशेषा वयं त्वयि ।	008a  
भवतश्च यथा तस्य पालयास्मान्यथा कविः ॥	008c  
इदं शरणमाग्नेयं मदर्थमिति मे मतिः ।	009a  
पुरोचनेन विहितं धार्तराष्ट्रस्य शासनात् ॥	009c  
स पापः कोशवांश्चैव ससहायश्च दुर्मतिः ।	010a  
अस्मानपि च पापात्मा नित्यकालं प्रबाधते ॥	010c  
स भवान्भोक्षयत्वस्मान्यत्नेनास्माद्धुताशनात् ।	011a  
अस्मास्विह हि दग्धेषु सकामः स्यात्सुयोधनः ॥	011c  
समृद्धमायुधागारमिदं तस्य दुरात्मनः ।	012a  
वप्रान्तं निष्प्रतीकारमाश्रित्येदं कृतं महत् ॥	012c  
इदं तदशुभं नूनं तस्य कर्म चिकीर्षितम् ।	013a  
प्रागेव विदुरो वेद तेनास्मानन्वबोधयत् ॥	013c  
सेयमापदनुप्राप्ता क्षत्ता यां दृष्टवान्पुरा ।	014a  
पुरोचनस्याविदितानस्मांस्त्वं प्रतिमोचय ॥	014c  
वैशम्पायन उवाच 	015  
स तथेति प्रतिश्रुत्य खनको यत्नमास्थितः ।	015a  
परिखामुत्किरन्नाम चकार च महाबिलम् ॥	015c  
चक्रे च वेश्मनस्तस्य मध्ये नातिमहद्बिलम् ।	016a  
कपाटयुक्तमज्ञातं समं भूम्याश्च भारत ॥	016c  
पुरोचनभयादेव व्यदधात्संवृतं मुखम् ।	017a  
स तस्य तु गृहद्वारि वसत्यशुभधीः सदा ।	017c  
तत्र ते सायुधाः सर्वे वसन्ति स्म क्षपां नृप ॥	017e  
दिवा चरन्ति मृगयां पाण्डवेया वनाद्वनम् ।	018a  
विश्वस्तवदविश्वस्ता वञ्चयन्तः पुरोचनम् ॥	018c  
अतुष्टास्तुष्टवद्राजन्नूषुः परमविस्मिताः ॥	019ac  
न चैनानन्वबुध्यन्त नरा नगरवासिनः ।	020a  
अन्यत्र विदुरामात्यात्तस्मात्खनकसत्तमात् ॥ ॥	020c  

इति श्रीमन्महाभारते आदिपर्वणि जतुगृहपर्वणि ऊनषष्ट्यधिकशततमोऽध्यायः ॥ 159 ॥

1-159-4 आर्द्रायां च पुरोचनः । भवनस्य निशि द्वारि इति ङ. पाठः ॥ 1-159-7 कवेः सर्वज्ञस्य क्रान्तदर्शिनो वा ॥ 1-159-8 यथा वयं तस्य तथा भवतश्च ॥ 1-159-9 शरणं गृहम् ॥ 1-159-12 वप्रान्तं प्राकारमूलम् । निष्प्रतीकारं बहिर्निर्गमनप्रकारशून्यम् ॥ 1-159-14 अस्मांस्त्वं विप्रवासय इति ङ. पाठः ॥ 1-159-15 परिखा प्राकारपरिधिभूतो गर्तस्ताम् । नाम प्रसिद्धण् । उत्किरन्परिखापरिष्कारव्याजेन बिलान्मृदमुत्किरन् बहिः क्षिपन् महाबिलं सुरङ्गाख्यं चकार ॥ 1-159-16 नातिमहामुखम् इति ङ. पाठः ॥ ऊनषष्ट्यधिकशततमोऽध्यायः ॥ 159 ॥