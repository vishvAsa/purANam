+++
title = "०६० राम-लक्ष्मणयोः पर्णशाला-आगमनम्"
title_english = "060 Rama laments for Seetha s separation"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-060-Rama_Lakshmanayoho_Parnashala_Agamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/060_rAma-laxmaNayoH_parNashAlA-Agamanam.md">
<details><summary><h3>IITK ...{Loading}...</h3></summary>

Rama's sorrow -- goes from tree to tree enquiring about Sita -- Rama and
Lakshmana go in search of Sita.



#### श्लोकः
##### मूलम्
भृशमाव्रजमानस्य तस्याधो वामलोचनम्।  
प्रास्फुरच्चास्खलद्रामो वेपथुश्चाप्य जायत॥3.60.1॥

##### शब्दार्थः
आव्रजमानस्य Rama was moving about, तस्य his, वामलोचनम् left eye, अधः underneath, भृशम् excessively, प्रास्फुरत् throbbed, रामः Rama, प्रास्खलच्च stumbled, अस्य his, वेपथुश्च shivering, जायत was produced.

##### आङ्ग्लानुवादः
As  Rama was returning( to the hermitage), his left eye throbbed repeatedly  and he stumbled and his body trembled.



#### श्लोकः
##### मूलम्
उपालक्ष्य निमित्तानि सोऽशुभानि मुहुर्मुहुः।  
अपि क्षेमं नु सीताया इति वै व्याजहार च॥3.60.2॥

##### शब्दार्थः
सः he, अशुभानि inauspicious, निमित्तानि omens, उपालक्ष्य  having marked, सीतायाः of Sita, क्षेमम् अपि नु doubting the welfare, मुहुर्मुहुः again and again, व्याजहार च said also.

##### आङ्ग्लानुवादः
As inauspicious omens appeared again and again, doubting if all is well with Sita, he said to himself, Can Sita be safe?



#### श्लोकः
##### मूलम्
त्वरमाणो जगामाथ सीतादर्शनलालसः।  
शून्यमावसथं दृष्ट्वा बभूवोद्विग्नमानसः॥3.60.3॥

##### शब्दार्थः
अथ then, त्वरमाणः hastening , सीता दर्शनलालसः eager to see, जगाम went, शून्यम् empty, आवसथम् hermitage, दृष्ट्वा saw, उद्विग्नमानसः with an anxious mind, बभूव became.

##### आङ्ग्लानुवादः
Anxious to see Sita, he hastened to the hermitage and finding it empty, became  
restless.



#### श्लोकः
##### मूलम्
उद्भ्रमन्निव वेगेन विक्षिपन्रघुनन्दनः।  
तत्र तत्रोटजस्थानमभिवीक्षय समन्ततः॥3.60.4॥  
ददर्श पर्णशालां च रहितां सीतया तदा।  
श्रिया विरहितां ध्वस्तां हेमन्ते पद्मिनीमिव॥3.60.5॥

##### शब्दार्थः
रघुनन्दनः delight of the Raghu race, वेगेन quickly, उद्भ्रमन्निव turning round and round, विक्षिपन्  throwing his hands, तत्र तत्र  here and there, उटजस्थानम् place of hermitage, समन्ततः all round, अभिवीक्ष्य scaninng, तदा then, सीतया by Sita, रहिताम् devoid of, हेमन्ते in winter season, ध्वस्ताम् destroyed, पद्मिनीमिव like the lotus pond, श्रिया with beauty, विरहिताम् without, पर्णशालाम् cottage, ददर्श saw.

##### आङ्ग्लानुवादः
Rama, the delight of the Raghu dynasty, hurtled in, turning round, throwing his hands to and fro, casting his looks all around the cottage where she used to move. The cottage, devoid of Sita looked like a lotuspond, the beauty of its lotuses destroyed by winter.



#### श्लोकः
##### मूलम्
रुदन्तमिव वृक्षैश्च म्लानपुष्पमृगद्विजम्।  
श्रिया विहीनं विध्वस्तं सन्त्यक्तवनदेवतम्॥3.60.6॥  
विप्रकीर्णाजिनकुशं विप्रविद्धब्रुसीकटम्।  
दृष्ट्वा शून्यं निजस्थानं विललाप पुनः पुनः॥3.60.7॥

##### शब्दार्थः
वृक्षैः by the trees, रुदन्तमिव as if crying, म्लानपुष्पमृगद्विजम्  flowers withered and animals and birds turned pale, श्रिया the beauty, विहीनम् devoid of, विध्वस्तम् destroyed, संत्यक्तवनदेवतम् sylvan deities left, विप्रकीर्णाजिनकुशम् with deerskin and kusa grass scattered, विप्रविद्धब्रुसीकटम् with grass cushions and straw mat thrown pellmell, शून्यम् desolate, निजस्थानम् own place, दृष्ट्वा seeing, पुनः पुनः again and again, विललाप wept.

##### आङ्ग्लानुवादः
The trees with flowers withered, the animals and birds turned pale looked as if they  
were weeping. Bereft of their beauty they wore a ruinous look. The sylvan deities had left.  The deerskin and kusa grass were strewn here and there, the grass cushions and straw mats lay scattered. Seeing his cottage so desolate Rama wept again and again.



#### श्लोकः
##### मूलम्
हृता मृता वा नष्टा वा भक्षिता वा भविष्यति।  
निलीनाप्यथवा भीरुरथवा वनमाश्रिता॥3.60.8॥

##### शब्दार्थः
भिरुः timid, हृता abducted, मृता वा or dead, नष्टा वा or ruined, भक्षिता वा or eaten up, भविष्यति may be, अथवा or else, निलीना hiding, अथवा or else, वनम् forest, आश्रिता taken shelter,

##### आङ्ग्लानुवादः
'Timid Sita might have been abducted or dead or crushed or eaten up by demons. Or, she may be hiding for protection in the forest'



#### श्लोकः
##### मूलम्
गता विचेतुं पुष्पाणि फलान्यपि च वा पुनः।  
अथवा पद्मिनीं याता जलार्थं वा नदीं गता॥3.60.9॥

##### शब्दार्थः
अपिवा or else, पुष्पाणि flowers, फलानि च and fruits, विचेतुम् to pluck, गता gone, अथवा or may be, पद्मिनीम् to a lotus pond, याता to get, जलार्थम्  to get water, नदीम् river, गता gone.

##### आङ्ग्लानुवादः
'Maybe she has gone to pluck flowers or fruits. Or to the lotuspond or river to  fetch water.'



#### श्लोकः
##### मूलम्
यत्नान्मृगयमाणस्तु नाससाद वने प्रियाम्।  
शोकरक्तेक्षणश्शोकादुन्मत्त इव लक्ष्यते॥3.60.10॥

##### शब्दार्थः
यत्नात् by effort, मृगयमाणः तु while searching, वने in the forest, प्रियाम् darling, नाससाद could not see, शोकरक्तेक्षणः eyes turned red with tears, शोकात् owing to grief, उन्मत्त इव like a mad person, लक्ष्यते he appeared.

##### आङ्ग्लानुवादः
He ransacked the forest, yet did not find his beloved. He  appeared like a mad man, his eyes turned red with tears of sorrow.



#### श्लोकः
##### मूलम्
वृक्षाद्वृक्षं प्रधावन्सगिरेश्चाद्रिं नदान्नदीम्।  
बभूव विलपन्रामश्शोकार्णवपरिप्लुतः॥3.60.11॥

##### शब्दार्थः
रामः Rama, वृक्षात् from tree, वृक्षम् to another tree, गिरेः mountain, अद्रिम् to another mountain, नदात् from one river, नदीम् to another river, प्रधावन् while running, विलपन्  while weeping, शोकार्णवपरिप्लुतः immersed in a sea of sorrow, बभूव remained.

##### आङ्ग्लानुवादः
Running from tree to tree, hill to hill, and river to river and weeping, Rama was immersed in a sea of sorrow.



#### श्लोकः
##### मूलम्
अपि काचित्त्वया दृष्टा सा कदम्बप्रिया प्रिया।  
कदम्ब यदि जानीषे शंस सीतां शुभाननाम्॥3.60.12॥

##### शब्दार्थः
कदम्ब O Kadamba, कदम्बप्रिया O lover of kadamba flowers, प्रिया my beloved, सा she, काचित् some lady, त्वया by you, अपि दृष्टा is seen, जानीषे यदि if you know, शुभाननाम्  fair face, सीताम् Sita, शंस tell.

##### आङ्ग्लानुवादः
O Kadamba tree, tell me if you have seen my beloved with a fair face and with love for kadamba flowers.



#### श्लोकः
##### मूलम्
स्निग्धपल्लवसङ्काशा पीतकौशेयवासिनी।  
शंसस्व यदि वा दृष्टा बिल्व बिल्वोपमस्तनी॥3.60.13॥

##### शब्दार्थः
बिल्व O Bilva, स्निग्धपल्लवसङ्काशा lovely like tender leaf, पीतकौशेयवासिनी dressed in yellow silk, बिल्वोपमस्तनी lady whose breasts are round (like Bilva fruit), यदि वा दृष्टा if you have seen her, शंसस्व let me know.

##### आङ्ग्लानुवादः
O Bilva tree, tell me if you have seen a lady delicate like your tender leaf, dressed in yellow silk, a lady whose breasts are round like Bilva fruits.



#### श्लोकः
##### मूलम्
अथवाऽर्जुन शंस त्वं प्रियां तामर्जुनप्रियाम्।  
जनकस्य सुता भीरुर्यदि जीवति वा न वा॥3.60.14॥

##### शब्दार्थः
अथवा or else, अर्जुन O Arjuna tree, त्वम् you, अर्जुनप्रियाम् lover of Arjuna tree, तां प्रियाम् that beloved of mine, शंस tell me if you know, भीरुः a timid lady, जनकस्य सुता daughter of Janaka, यदि जीवति वा is she living, न वा or not.

##### आङ्ग्लानुवादः
O Arjuna tree, tell me if you know a timid lady, daughter of Janaka and my beloved, fond of Arjuna tree. Is the living or not ?



#### श्लोकः
##### मूलम्
ककुभः ककुभोरूं तां व्यक्तं जानाति मैथिलीम्।  
यथा पल्लवपुष्पाढ्यो भाति ह्येष वनस्पतिः॥3.60.15॥

##### शब्दार्थः
वनस्पतिः the tree, पल्लवपुष्पाढ्यः rich with tender leaves and flowers, यथा as, भाति appears, ककुभः kakubha, ककुभोरूम् lady with beautiful thighs, ताम् her, मैथिलीम् Maithili's, व्यक्तम् clearly, जानाति the tree knows.

##### आङ्ग्लानुवादः
This Kakubha tree rich with tender leaves and flowers (perhaps)knows Maithili whose thighs are beautiful like the trunk of the Kakubha tree.



#### श्लोकः
##### मूलम्
भ्रमरैरुपगीतश्च यथा द्रुमवरो ह्ययम्।  
एष व्यक्तं विजानाति तिलकस्तिलकप्रियाम्॥3.60.16॥

##### शब्दार्थः
द्रुमवरः best of trees, अयम् this, तिलकः Tilaka, यथा as, भ्रमरैः with bees, उपगीतः is sung, एषः he that, तिलकप्रियाम् a lover of mark on the forehead, व्यक्तम् it is sure, विजानाति knows?

##### आङ्ग्लानुवादः
This great Tilaka tree round which bees bumble surely knows the lady who loves to put tilaka marks on the forehead.



#### श्लोकः
##### मूलम्
अशोक शोकापनुद शोकोपहतचेतसम्।  
त्वन्नामानं कुरु क्षिप्रं प्रियासन्दर्शनेन माम्॥3.60.17॥

##### शब्दार्थः
शोकापनुद O dispeller of sorrow, अशोक O Ashoka tree, प्रियासन्दर्शनेन by showing me my darling, शोकोपहतचेतसम् with a griefstricken heart , माम् to me, क्षिप्रम् quickly, त्वन्नामानम् let me be called by your name, कुरु do it.

##### आङ्ग्लानुवादः
O Ashoka tree, dispeller of sorrow, by quickly showing me my darling make me ashoka (free from sorrow) as I am griefstricken at heart.



#### श्लोकः
##### मूलम्
यदि ताल त्वया दृष्टा पक्वतालफलस्तनी।  
कथयस्व वरारोहां कारुण्यं यदि ते मयि॥3.60.18॥

##### शब्दार्थः
ताल Palmyra tree, पक्वतालफलस्तनी one who has breasts like ripened palmyra fruit, त्वया by you, दृष्टा यदि if seen, ते you, मयि my, कारुण्यं यदि kind to me, वरारोहाम् Sita, कथयस्व tell me.

##### आङ्ग्लानुवादः
O Palmyra tree be kind to me and tell me if you have seen my beautiful beloved who has breasts like ripe palmyra fruit?



#### श्लोकः
##### मूलम्
यदि दृष्टा त्वया सीता जम्बु जम्बूफलोपमा।  
प्रियां यदि विजानीषे निःशङ्कं कथयस्व मे॥3.60.19॥

##### शब्दार्थः
जम्बु O Jambu tree, त्वया by you, सीता Sita, यदि दृष्टा if seen, जम्बूफलोपमा a lady whose body is shining lovely like gold, प्रियाम् the beloved one, (वि)जानीषे यदि know of her, मे to me, निःशङ्कम् without hesitation, कथयस्व tell me.

##### आङ्ग्लानुवादः
O Jambu tree, do not hesitate to tell me if you know Sita whose body shines lovely like gold.



#### श्लोकः
##### मूलम्
अहो त्वं कर्णिकाराद्य सुपुष्पैश्शोभसे भृशम्।  
कर्णिकारप्रिया साध्वी शंस दृष्टा प्रिया यदि॥3.60.20॥

##### शब्दार्थः
कर्णिकाराः O Karnikara tree, त्वम् you, अद्य now, सुपुष्पैः with flowers in full doom, भृशम् शोभसे  
shine, अहो Oh, कर्णिकारप्रिया lover of Karnikara, साध्वी chaste woman, प्रिया beloved, दृष्टा यदि seen her, शंस tell.

##### आङ्ग्लानुवादः
O Karnikara tree with flowers in full bloom, tell me if you have seen my faithful beloved who is fond of karnikara flowers.



#### श्लोकः
##### मूलम्
चूतनीपमहासालान्पनसान्कुरवान्धवान्।  
दाडिमाननसान्गत्वा दृष्ट्वा रामो महायशाः॥3.60.21॥  
मल्लिका माधवीश्चैव चम्पकान्केतकीस्तथा।  
पृच्छन्रामो वने भान्तः उन्मत्त इव लक्ष्यते॥3.60.22॥

##### शब्दार्थः
महायशाः renowned, रामः Rama, वने forest, चूतनीपमहासालान् big trees like mango, kadamba and sal, पनसान् jackfruit tree, धवान् dhaba tree, दाडिमान् Pomegranate tree, अपि also,तान् them, मल्लिकाः jasmines, माधवीश्चैव Madhavi creepers, चम्पकान् champaks, तथा similarly, केतकीः Ketaki, दृष्ट्वा seeing, गत्वा going near, पृच्छन्  enquired, भ्रान्तः wandering in confusion, उन्मत्तः इव like a madman, लक्ष्यते looked.

##### आङ्ग्लानुवादः
Renowned Rama, like a madman confused, approached the Mango, Kadamba , Sal and Jackfruit, Dhava, Champak, Ketaki trees and Pomegranate, Jasmine and Madhavi creepers, in order to make similar queries.



#### श्लोकः
##### मूलम्
अथवा मृगशाबाक्षीं मृग जानासि मैथिलीम्।  
मृगविप्रेक्षणी कान्ता मृगीभिस्सहिता भवेत्॥3.60.23॥

##### शब्दार्थः
अथवा or, मृग O deer, मृगशाबाक्षीम् doe like eyes, मैथिलीम् Maithili, जानासि known, मृगविप्रेक्षणी  whose eyes  look like eyes of young deer, कान्ता beloved, मृगीभिः among the female deer, सहिता with, भवेत् may be.

##### आङ्ग्लानुवादः
Or,  O deer do you know about Maithili who has the eyes of a fawn? My beloved who has the restless eyes of a doe may be found in their company.



#### श्लोकः
##### मूलम्
गज सा गजनासोरूर्यदि दृष्टा त्वया भवेत्।  
तां मन्ये विदितां तुभ्यमाख्याहि वरवारण।3.60.24॥

##### शब्दार्थः
गज O elephant, गजनासोरूः whose thighs are like the trunk of an elephant, सा she, त्वया by you, दृष्टा is seen, यदि भवेत् if she be, ताम् her, तुभ्यम् to you, विदिताम् known, मन्ये I think, वरवारण O best of elephants, आख्याहि tell me.

##### आङ्ग्लानुवादः
O elephant tell me if you have seen her whose thighs are like the trunk of an elephant. O best of elephants, tell me if you know her.



#### श्लोकः
##### मूलम्
शार्दूल यदि सा दृष्टा प्रिया चन्द्रनिभानना।  
मैथिली मम विस्रब्धं कथयस्व न ते भयम्॥3.60.25॥

##### शब्दार्थः
शार्दूल tiger, चन्द्रनिभानना lady with a Moon like face, प्रिया dear, सा मैथिली that Mythili, दृष्टा यदि if at all seen by you, विस्रब्धम् with confidence, मम to me, कथयस्व tell me, ते to you, भयम् fear, न not.

##### आङ्ग्लानुवादः
O tiger tell me freely and fearlessly if you have seen my beloved princess from Mithila with a face like the moon.



#### श्लोकः
##### मूलम्
किं धावसि प्रिये दूरे दृष्टासि कमलेक्षणे।  
वृक्षैराच्छाद्य चात्मानं किं मां न प्रतिभाषसे॥3.60.26॥

##### शब्दार्थः
कमलेक्षणे O lotuseyed, प्रिये dear, दूरे to a distance, किम् why, धावसि you are running, दृष्टा seen, असि you, आत्मानम् yourself, वृक्षैः with trees, आच्छाद्य covering, माम् me, किम् why, न प्रतिभाषसे not replying.

##### आङ्ग्लानुवादः
O lotus eyed darling, why are you running away? I have already seen you.  Why are you hiding behind trees and not replying to me?



#### श्लोकः
##### मूलम्
तिष्ठ तिष्ठ वरारोहे न तेऽस्ति करुणा मयि।  
नात्यर्थं हास्यशीलासि किमर्थं मामुपेक्षसे॥3.60.27॥

##### शब्दार्थः
वरारोहे O beautiful lady, तिष्ठ तिष्ठ stay, stay, ते to you, मयि in me, करुणा compassion, नास्ति is not there, अत्यर्थम् very much, हास्यशीला lady fond of making fun, नासि you are not, माम् me, किमर्थम् why, उपेक्षसे do you avoid me.

##### आङ्ग्लानुवादः
O my beautiful beloved, stay, stay  Have you no compassion for me ? You are so fond of fun. Why do you avoid me?



#### श्लोकः
##### मूलम्
पीतकौशेयकेनासि सूचिता वरवर्णिनि।  
धावन्त्यपि मया दृष्टा तिष्ठ यद्यस्ति सौहृदम्॥3.60.28॥

##### शब्दार्थः
वरवर्णिनि O lady of lovely complexion, पीतकौशेयकेन by your yellow silk, सूचिता  indicated, असि you are, धावन्त्यपि even while you are running away, मया by me, दृष्टा you are seen, सौहृदम् love for me, अस्ति यदि if you have, तिष्ठ stay.

##### आङ्ग्लानुवादः
O lady of lovely complexion, I can see your yellow silk (flying), while you are running away. If you have love for me, stay on.



#### श्लोकः
##### मूलम्
नैव सा नूनमथवा हिंसिता चारुहासिनी।  
कृच्छ्रप्राप्तं न मां नूनं यथोपेक्षितुमर्हति॥3.60.29॥

##### शब्दार्थः
अथवा even so, सा she, नैव never, चारुहासिनी lady with sweet smile, हिंसिता hurt, नूनम् surely, यथा as such, कृच्छ्रप्राप्तम् when in difficulties, माम् me, उपेक्षितुम् to ignore, नार्हति should not, नूनम् surely.

##### आङ्ग्लानुवादः
O lady with a sweet smile I have never hurt you. When I am in difficulty it does not behove you to ignore me.



#### श्लोकः
##### मूलम्
व्यक्तं सा भक्षिता बाला राक्षसैः पिशिताशनैः।  
विभज्याङ्कानि सर्वाणि मया विरहिता प्रिया॥3.60.30॥

##### शब्दार्थः
मया by me, विरहिता separated, प्रिया my beloved, सा बाला that young lady, व्यक्तम् it is clear, सर्वाणि all, अङ्गानि limbs, विभज्य tearing, पिशिताशनैः by flesheaters, राक्षसैः by demons  भक्षिता is eaten away.

##### आङ्ग्लानुवादः
It is clear that separated from me, the body of my young beloved is torn off and eaten away by carnivorous demons.



#### श्लोकः
##### मूलम्
नूनं तच्छुभदन्तोष्ठं सुनासं चारुकुण्डलम्।  
पूर्णचन्द्रनिभं ग्रस्तं मुखंनिष्प्रभतां गतम्॥3.60.31॥

##### शब्दार्थः
नूनम् surely, शुभदन्तोष्ठम् having beautiful teeth and lips, सुनासम् having beautiful nose, चारुकुण्डलम् shining earrings, पूर्णचन्द्रनिभम् full Moon like, तत् that, मुखम् face, ग्रस्तम् eclipsed, निष्प्रभताम् dull, गतम् is rendered.

##### आङ्ग्लानुवादः
Her beautiful face with her sparkling teeth and lips, wellshaped nose, shining earrings has been like the full moon, eclipsed and rendered pale.



#### श्लोकः
##### मूलम्
सा हि चम्पकवर्णाभा ग्रीवा ग्रैवेयशोभिता।  
कोमला विलपन्त्यास्तु कान्ताया भक्षिता शुभा॥3.60.32॥

##### शब्दार्थः
विलपन्त्याः wept, कान्तायाः  dear wife, चम्पकवर्णाभा like the colour of champak flowers, ग्रैवेयशोभिता adorned with necklaces and other golden chains, कोमला a delicate, शुभा auspicious, सा ग्रीवा of lovely neck, भक्षिता was eaten.

##### आङ्ग्लानुवादः
That delicate, beautiful neck of my beloved having the complexion of a champak flower and adorned with necklaces was perhaps eaten up.



#### श्लोकः
##### मूलम्
नूनं विक्षिप्यमाणौ तौ बाहू पल्लवकोमलौ।  
भक्षितौ वेपमानाग्रौ सहस्ताभरणाङ्गदौ॥3.60.33॥

##### शब्दार्थः
विक्षिप्यमाणौ  thrown, पल्लवकोमलौ tender like leaves, वेपमानाग्रौ with trembling tips, सहस्ताभरणाङ्गदौ shining with armlets, bracelets, तौ बाहू those two arms, नूनम् surely,  
भक्षितौ eaten away.

##### आङ्ग्लानुवादः
Her arms, delicate like tender leaves, their tips (fingers) quivering, adorned with armlets and bracelets have surely been eaten away.



#### श्लोकः
##### मूलम्
मया विरहिता बाला रक्षसां भक्षणाय वै।  
सार्धेनेव परित्यक्ता भक्षिता बहुबान्धवा॥3.60.34॥

##### शब्दार्थः
बाला young lady, रक्षसाम् of the demons, भक्षणाय वै for eating by, मया by me, विरहिता  separated, बहुबान्धवा having many relations, सार्धेन when half of it is left, परित्यक्ता इव as if abandoned, भक्षिता eaten.

##### आङ्ग्लानुवादः
The young lady having many relations, forsaken by me, has been (perhaps) picked up by a demon for food and later abandoned halfeaten.



#### श्लोकः
##### मूलम्
हा लक्ष्मण महाबाहो पश्यसि त्वं प्रियां क्वचित्।  
हा प्रिये क्व गता भद्रे हा सीतेति पुनः पुनः॥3.60.35॥

##### शब्दार्थः
महाबाहो O longarmed one, हाः लक्ष्मण 'Alas Lakshmana ', त्वम् you, क्वचित् in any place, प्रियाम् dear, पश्यसि are you able to see, भद्रे  'O noble lady', हा प्रिये 'O darling', क्व where, गता you are gone, हा सीते O Sita', इति  thus, पुनः again, पुनः again.

##### आङ्ग्लानुवादः
O longarmed Lakshmana, are you able to see my beloved anywhere? O noble lady, O darling, where have you gone? O Sita  SIta



#### श्लोकः
##### मूलम्
इत्येवं विलपन्रामः परिधावन्वनाद्वनम्।  
क्वचिदुद्भ्रमते वेगात्क्वचिद्विभ्रमते बलात्॥3.60.36॥  
क्वचिन्मत्त इवाभाति कान्तान्वेषणतत्परः।

##### शब्दार्थः
रामः Rama, इत्येवम् in that manner, विलपन्  weeping, वनात् from one forest, वनम् to the other forest, परिधावन्  running, क्वचित् at some place, वेगात् with speed, उद्भ्रमते jumped,  
क्वचित् at some place, बलात् with his strength, विभ्रमते moves fast, क्वचित्  at some place, कान्तान्वेषणतत्परः busy in search of his beloved, मत्तः इव like a madman, आभाति was seen.

##### आङ्ग्लानुवादः
Rama ran from forest to forest, now jumping, now taking strong strides, but all the time weeping, a madman busy in search of his beloved.



#### श्लोकः
##### मूलम्
स वनानि नदीश्शैलान् गिरिप्रस्रवणानि च॥3.60.37॥  
काननानि च वेगेन भ्रमत्यपरिसंस्थितः।

##### शब्दार्थः
सः he, वनानि the forests, नदीः rivers, शैलान् hills, गिरिप्रस्रवणानि च streams of mountains, काननानि च dense forests, अपरिसंस्थितः not stable, वेगेन rushed, भ्रमति he wandered.

##### आङ्ग्लानुवादः
He rushed through forests, rivers, hills and mountain streams and through dense jungles with an unstable mind.



#### श्लोकः
##### मूलम्
तथा स गत्वा विपुलम् महद्वनं परीत्य सर्वं त्वथ मैथिलीं प्रति।  
अनिष्ठिताशस्सचकार मार्गणे पुनः प्रियायाः परमं परिश्रमम्॥3.60.38॥

##### शब्दार्थः
सः Rama, विपुलम् vast, महत् great, वनम् forest, तथा in that way, गत्वा after going, सर्वम् all, परीत्य searching, मैथिलीं प्रति pertaining to Maithili, अनिष्ठिताशः giving up hope of finding her, सः Rama, पुनः again, प्रियायाः his beloved's, मार्गणे in search, परमम् supreme, परिश्रमम् effort, चकार made.

##### आङ्ग्लानुवादः
Rama went about the vast forest searching for the princess from Mithila all over not giving up hope of finding her. He continued to make great efforts for searching his beloved.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे षष्टितमस्सर्गः॥  
Thus ends the sixtieth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/060_rAma-laxmaNayoH_parNashAlA-Agamanam.md">
<details><summary><h3>भूषणम् ...{Loading}...</h3></summary>



भृशमाव्रजमानस्य तस्याधो वामलोचनम् ।  

प्रास्फुरच्चास्खलद्रामो वेपथुश्चाप्यजायत्  ॥  ३।६०।१  ॥   

एवमियता प्रबन्धेन सम्भोगशृङ्गारो वर्णितः । अथ
विप्रलम्भशृङ्गारमासुवेलारोहणाद्वर्णयितुमारभते । तदङ्गत्वेन रसान्तराणि
दर्शितानि । "संयुक्तयोस्तु सम्भोगो विप्रलम्भो वियपुक्तयोः ।" इति
लक्षणात् । तत्र "अभिलाषमानःसङ्गौ सङ्कल्पो गुणसंस्तुतिः प्रद्वेषः ।
तापाभिमतत्यागावुन्मादो मीर्च्छना च मृतिः"
इत्युक्तविप्रलम्भावस्थास्वष्टमीं दशामाह सर्गत्रयेण भृशमित्यादि ।
आव्रजमानस्य आगच्छतः । अधो वामलोचनं वामनेत्रस्याधः पक्ष्म प्रास्फुरत् ।
"अधो वामदृशः स्फूर्तौ बह्वनिष्टो भवेत् पुमान् ।" इति लक्षणात् ।
स्वयमस्खलत् "प्रयाणकाले स्खलनं करोतीष्टस्य भञ्जनम् ।" इति प्रसिद्धिः ।
वेपथुः कम्पः  ॥  ३।६०।१  ॥   

  

उपालक्ष्य निमित्तानि सो ऽशुभानि मुहुर्मुहुः ।  

अपि क्षेमं नु सीताया इति वै व्याजहार च  ॥  ३।६०।२  ॥   

अशुभानि अशुभसूचकानि  ॥  ३।६०।२  ॥   

  

त्वरमाणो जगामाथ सीतादर्शनलालसः ।  

शून्यमावसथं दृष्ट्वा बभूवोद्विग्नमानसः  ॥  ३।६०।३  ॥   

लालसः साभिलाषः । आवसथं गृहम् । "स्थानावसथवास्तु च" इत्यमरः  ॥  ३।६०।३
 ॥   

  

उद्भ्रमन्निव वेगेन विक्षिपन् रघुनन्दनः ।  

तत्र तत्रोटजस्थानमभिवीक्ष्य समन्ततः  ॥  ३।६०।४  ॥   

ददर्श पर्णशालां च रहितां सीतया तदा ।  

श्रिया विरहितां ध्वस्तां हेमन्ते पद्मिनीमीव  ॥  ३।६०।५  ॥   

उद्भ्रमन्निति श्लोकद्वयमेकान्वयम् । वेगेन उद्भ्रमन्निव उत्पतन्निव ।
विक्षिपन् हस्तादीनवयवानितस्ततः क्षिपन्  ॥  ३।६०।४,५  ॥   

  

रुदन्तमिव वृक्षैश्च म्लानपुष्पमृगद्विजम् ।  

श्रिया विहीनं विध्वस्तं संत्यक्तवनदेवतम्  ॥  ३।६०।६  ॥   

विप्रकीर्णाजिनकुशं विप्रविद्धबृसीकटम् ।  

दृष्ट्वा शून्यं निजस्थानं विललाप पुनःपुनः  ॥  ३।६०।७  ॥   

रुदन्तमिति श्लोकद्वयमेकान्वयम् । वृक्षैः रुदन्तमिव स्थितं
हीनस्वरभृङ्गवत्त्वादिति भावः । पुष्पाणि सीतया पूर्वमपचितानि द्विजाः
पक्षिणः म्लानाः पुष्पमृगद्विजा यस्मिन् तत् तथोक्तम् । श्रिया कान्त्या
विहीनं विध्वस्तं विशीर्णं रावणसन्यासिने दत्तत्वेन विप्रकीर्णाः
अयथास्थानस्थिताः अजिनकुशाः यस्मिन् तत्तथा । ग्रहणकाले सीताया
अवलम्बितत्वेन विप्रविद्धबृसीकटं विपर्यस्तमुन्यासनास्तरणम् । शून्यं
सीतारहितम् । विललाप पर्यदेवयत्  ॥  ३।६०।६,७  ॥   

  

हृता मृता वा नष्टा वा भक्षिता वा भविष्यति ।  

निलीनाप्यथवा भीरुरथवा वनमाश्रिता  ॥  ३।६०।८  ॥   

गता विचेतुं पुष्पाणि फलान्यपि च वा पुनः ।  

अथवा पद्मिनीं याता जलार्थं वा नदीं गता  ॥  ३।६०।९  ॥   

विलापमाह द्वाभ्याम् हृतेत्यादि । हृता अपहृता । नष्टा यादृच्छिकमदर्शनं
गता । निलीना विनोदाय व्यवहिता अथवा निर्जनतया भीरुः सती गूढं वनमागता ।
पद्मिनीं याता । स्नानार्थमिति शेषः । नदीं गतेत्यनन्तरमितिकरणं
द्रष्टव्यम्  ॥  ३।६०।८,९  ॥   

  

यत्नान्मृगयमाणस्तु नाससाद वने प्रियाम् ।  

शोकरक्तेक्षणः शोकादुन्मत्त इव लक्ष्यते  ॥  ३।६०।१०  ॥   

शोकाद्धेतोः उन्मत्त इव लक्ष्यते । अलक्ष्यतेत्यर्थः  ॥  ३।६०।१०  ॥   

  

वृक्षाद्वृक्षं प्रधावन् स गिरेश्चाद्रिं नदान्नदीम् ।  

बभूव विलपन् रामः शोकपङ्कार्णवाप्लुतः  ॥  ३।६०।११  ॥   

नदात् पश्चिमप्रवाहात् । शोकपङ्कार्णवाप्लुतो बभूव  ॥  ३।६०।११  ॥   

  

अपि कच्चित्त्वया दृष्टा सा कदम्बप्रिया प्रिया ।  

कदम्ब यदि जानीषे शंस सीतां शुभाननाम्  ॥  ३।६०।१२  ॥   

अथ शोकमोहातिरेकेणाचेतनेषु चेतनबुद्ध्या तान् प्रतिभाषते अपीत्यादिना ।
कदम्बानि कदम्बपुष्पाणि प्रियाणि यस्याः सा कदम्बप्रिया । प्रिया मत्कान्ता
। अपिः प्रश्ने । एवं प्रश्ने ऽपि प्रतिवचनादानमनादरकृतमिति मत्वाह
कदम्बेति । शुभाननामिति चिह्नकीर्तनम् । कदम्बप्रियेत्यनेन
दर्शनसम्भावनोच्यते  ॥  ३।६०।१२  ॥   

  

स्निग्धपल्लवसङ्काशा पीतकौशेयवासिनी ।  

शंसस्व यदि वा दृष्टा बिल्व बिल्वोपमस्तनी  ॥  ३।६०।१३  ॥   

स्निग्धपल्लवसङ्काशेत्यनेन कोमलाङ्गीत्वमुक्तम् । बिल्वोपमस्तनीत्यनेन
पद्मिनी जातिरुक्ता । तदुक्तं रतिरहस्ये पद्मिनीलक्षणे "स्तनयुगमपि यस्याः
श्रीफलश्रीविडम्बि" इति  ॥  ३।६०।१३  ॥   

  

अथवा ऽर्जुन शंस त्वं प्रियां तामर्जुनप्रियाम् ।  

जनकस्य सुता भीरुर्यदि जीवति वा न वा  ॥  ३।६०।१४  ॥   

अथवेति । बिल्बेनानुक्तौ अयं मत्सरान्न कथयतीत्यर्जुनवृक्षं पृच्छति । यदि
ज्ञातं यदीत्यर्थः  ॥  ३।६०।१४  ॥   

  

ककुभः ककुभोरूं तां व्यक्तं जानाति मैथिलीम् ।  

यथा पल्लवपुष्पाढयो भाति ह्येष वनस्पतिः  ॥  ३।६०।१५  ॥   

प्रतिवचनादानेना ऽयं न जानातीति मत्वा वृक्षान्तरे तत् ज्ञानं सम्भावयति
ककुभ इति । ककुभो ऽर्जुनविशेषः । स च स्त्रीणामूरुतुल्यो भवति अत एवमुच्यते
ककुभोरूमिति । केचित्करभोरूमिति वदन्ति तत्प्रकृतशैलीविरुद्धम् । कदम्ब
कदम्बप्रिया बिल्व बिल्वोपमस्तनीत्येवं ह्युच्यते । ज्ञाने हेतुमाह यथेति ।
अनेन परिचयसम्भावनोक्ता । जानाति कथं न कथयतीत्यर्थसिद्धम् ।
एवमुत्तरत्रापि श्लोके द्रष्टव्यम्  ॥  ३।६०।१५  ॥   

  

भ्रमरैरुपगीतश्च यथा द्रुमवरो ह्यम् ।  

एष व्यक्तं विजानाति तिलकस्तिलकप्रियाम्  ॥  ३।६०।१६  ॥   

उप समीपे गीतः कृतवेदघोष इति ध्वन्यते । यथा येन कारणेन एवम्भूतो द्रुमवरो
ऽयं तेन कारणेन मन्ये एष जानाति तिलकः  ॥  ३।६०।१६  ॥   

  

अशोक शोकापनुद शोकोपहतचेतसम् ।  

त्वन्नामानं कुरु क्षिप्रं प्रियासन्दर्शनेन माम्  ॥  ३।६०।१७  ॥   

अशोकेति । स्ववचनकराणाय स्तैति शोकापनुदोति । पचाद्यच् गुणाभाव आर्षः ।
त्वन्नामानं कुरु अशोकं कुरु । सन्दर्शनेन ज्ञापनेन शोकनिवृत्त्यर्थ
प्रियां सन्दर्शयेत्यर्थः  ॥  ३।६०।१७  ॥   

  

यदि ताल त्वया दृष्टा पक्वतालफलस्तनी ।  

कथयस्व वरारोहां कारुण्यं यदि ते मयि  ॥  ३।६०।१८  ॥   

यदि तालेति । पक्वतालेति सम्बन्धोक्तिः  ॥  ३।६०।१८  ॥   

  

यदि दृष्टा त्वया सीता जम्बु जम्बुफलोपमाम् ।  

प्रियां यदि विजानीषे निःशङ्कं कथयस्व मे  ॥  ३।६०।१९  ॥   

जम्बु "अम्बार्थनद्योर्ह्रस्वः" इति ह्रस्वत्वम् "एङ्ह्रस्वात्सम्बुद्धेः"
इति सुलोपः । स्निग्धताकारेण जम्बुफलौपम्यम् । विजानीषे चिह्नत इति शेषः  ॥ 
३।६०।१९  ॥   

  

अहो त्वं कर्णिकाराद्य सुपुष्पैः शोभसे भृशम् ।  

कर्णिकारप्रिया साध्वी शंस दृष्टा प्रिया यदि  ॥  ३।६०।२०  ॥   

सुपुष्पैरिति धार्मिकत्वोक्तिः  ॥  ३।६०।२०  ॥   

  

चूतनीपमहासालान् पनसान् कुरवान् धवान् ।  

दाडिमानसनान् गत्वा दृष्ट्वा रामो महायशाः  ॥  ३।६०।२१  ॥   

मल्लिका माधवीश्चैव चम्पकान् केतकीस्तस्था ।  

पृच्छन् रामो वने भ्रान्त उन्मत्त इव लक्ष्यते  ॥  ३।६०।२२  ॥   

चूतेति श्लोकद्वयमेकान्वयम् । क्रियाभेदाद्रामपदद्वयम् । नीपः कदम्बः ।
कुरवान् कुरवकान् । रामः चूतादीन् गत्वा दृष्ट्वा पृच्छन् आधावनेन सर्वत्र
भ्रान्तः कृतभ्रमणः रामः उन्मत्तः चित्तविभ्रमवानिव लक्ष्यते अलक्ष्यत  ॥ 
३।६०।२१,२२  ॥   

  

अथवा मृगशावाक्षीं मृग जानासि मैथिलीम् ।  

मृगविप्रेक्षणी कान्ता मृगीभिः सहिता भवेत्  ॥  ३।६०।२३  ॥   

इति वृक्षान् पृष्ट्वा मृगान् पृच्छति अथेति । वृक्षा मा कथयन्तु त्वं तु
कथयेत्याशयेनाथवाशब्दप्रयोगः । मृगशावस्य मृगबालस्याक्षिणी इवाक्षिणी
यस्यास्ताम् । मृगस्य सीताज्ञाने योग्यतामाह मृगेति । मृगवत् विविधं
प्रेक्षत इति मृगविप्रेक्षणी सहिता भवेदिति सम्भावनायां लिङ्  ॥  ३।६०।२३
 ॥   

  

गज सा गजनासोरूर्यदि दृष्टा त्वया भवेत् ।  

तां मन्ये विदितां तुभ्यमाख्याहि वरवारण  ॥  ३।६०।२४  ॥   

गजनासोरूः करिकरोरूः । वरवारण वारणश्रेष्ठ हे गज तां सीतां तुभ्यं तव
विदितां मन्ये शङ्के । गजनासोरूः सा त्वया यदि दृष्टा भवेत्तदाख्याहि  ॥ 
३।६०।२४  ॥   

  

शार्दूल यदि सा दृष्टा प्रिया चन्द्रनिभानना ।  

मैथिली मम विस्रब्धं कथयस्व न ते भयम्  ॥  ३।६०।२५  ॥   

शार्दूलेति । अत्र तुल्यगतित्वरूपः सम्बन्धो बोध्यः । न ते भयं शूरस्य तव
भयं नास्ति । एतेन पूर्वोक्ताः सर्वे भीत्या न प्रत्यूचुरिति रामस्याशयः  ॥ 
३।६०।२५  ॥   

  

किं धावसि प्रिये दूरं दृष्टा ऽसि कमलेक्षणे ।  

वृक्षैराच्छाद्य चात्मानं किं मां न प्रतिभाषसे  ॥  ३।६०।२६  ॥   

तिष्ठ तिष्ठ वरारोहे न ते ऽस्ति करुणा मयि ।  

नात्यर्थं हास्यशीला ऽसि किमर्थं मामुपेक्षसे  ॥  ३।६०।२७  ॥   

पुनरवस्थाविशेषं दर्शयति किं धावसीति । प्रिये किमर्थं धावसि धावन्ती
दृष्टासि नूनम् । अथादर्शनादाह वृक्षैरिति । इदं च पूर्वापेक्षयातिरिक्तं
दर्शनान्तरम्  ॥  ३।६०।२६,२७  ॥   

  

पीतकौशेयकेनासि सूचिता वरवर्णिनि ।  

धावन्त्यपि मया दृष्टा तिष्ठ यद्यस्ति सौहृदम्  ॥  ३।६०।२८  ॥   

अन्तर्हितापि पीतकौशेयेन सूचितासि । इदमपि प्रत्ययान्तरम् । पुनरपि
प्रत्ययान्तरमाह धावन्त्यपीति  ॥  ३।६०।२८  ॥   

  

नैव सा नूनमथवा हिंसिता चारुहासिनी ।  

कृच्छ्रं प्राप्तं न मां नूनं यथोपेक्षितुमर्हति  ॥  ३।६०।२९  ॥   

अथ सर्वात्मना दर्शनाभावात् प्रकारान्तरमुत्प्रेक्षते नैवेति । अथवा सात्र
नैव विद्यते किन्तु हिंसिता । अत्र हेतुमाह कृच्छ्रमिति । कृच्छ्रं दुःखं
प्राप्तं मां यथा येन कारणेन अपेक्षितुं नार्हसि नूनं तेन कारणेन हिंसितैव
नूनम्  ॥  ३।६०।२९  ॥   

  

व्यक्तं सा भक्षिता बाला राक्षसैः पिशिताशनैः ।  

विभज्याङ्गानि सर्वाणि मया विरहिता प्रिया  ॥  ३।६०।३०  ॥   

एतदेव द्रढयति व्यक्तमिति  ॥  ३।६०।३०  ॥   

  

नूनं तच्छुभदन्तोष्ठं सुनासं चारुकुण्डलम् ।  

पूर्णचन्द्रमिव ग्रस्तं मुखं निष्प्रभतां गतम्  ॥  ३।६०।३१  ॥   

वक्ष्यमाणदशामनुसन्धाय प्रलपति नूनमिति । पूर्णचन्द्रमिव ग्रस्तं
राहुग्रस्तं पूर्णचन्द्रमिव स्थितमित्यर्थः । एवम्भूतं मुखं निष्प्रभतां
गतं नूनमित्यन्वयः  ॥  ३।६०।३१  ॥   

  

सा हि चम्पकवर्णाभा ग्रीवा ग्रैवेयशोभिता ।  

कोमला विलपन्त्यास्तु कान्ताया भक्षिता शुभा  ॥  ३।६०।३२  ॥   

ग्रैवेयकं कण्ठभूषणम् । या उक्तविशेषणा ग्रीवा सा भक्षिता भवेदित्यन्वयः  ॥ 
३।६०।३२  ॥   

  

नूनं विक्षिप्यमाणौ तौ बाहू पल्लवकोमलौ ।  

भक्षितौ वेपमानाग्रौ सहस्ताभरणाङ्गदौ  ॥  ३।६०।३३  ॥   

हस्ताभरणं कटकम्  ॥  ३।६०।३३  ॥   

  

मया विरहिता बाला रक्षसां भक्षणाय वै ।  

सार्थेनेव परित्यक्ता भक्षिता बहुबान्धवा  ॥  ३।६०।३४  ॥   

भक्षणाय विरहितासीदिति पूर्वार्धे ऽन्वयः । सार्थेन पथिकसमुदायेन  ॥ 
३।६०।३४  ॥   

  

हा लक्ष्मण महाबाहो पश्यसि त्वं प्रियां क्वचित् ।  

हा प्रिये क्व गता भद्रे हा सीतेति पुनःपुनः  ॥  ३।६०।३५  ॥   

लक्ष्मणमामन्त्र्य पृच्छति हा लक्ष्मणेति । पश्यसि पश्यसि किम्? हा सीत इति
वक्तव्ये हा सीतेति सन्धिरार्षः । इतिकरणस्य सर्गारम्भस्थेन
विललापेत्यनेनान्वयः  ॥  ३।६०।३५  ॥   

  

इत्येवं विलुपन् रामः परिधावन् वनाद्वनम् ।  

क्वचिदुद्भ्रमते वेगात् क्वचिद्विभ्रमते बलात् ।  

क्वचिन्मत्त इवाभाति कान्तान्वेषणतत्परः  ॥  ३।६०।३६  ॥   

इत्येवमिति सार्धश्लोक एकान्वयः । प्रथमार्द्धं पूर्वानुवादरूपम् ।
क्वचिदधिष्ठानसादृश्याभावे ऽपि वेगात् शोकवेगादेव उद्भ्रमते
सीताप्रतीतिरूपं भ्रमं प्राप्नोति । क्वचिल्लतादौ बलात् सादृश्यबलात्
विभ्रमते तत्प्रतीतिभ्रमं लभते । मत्त इवाभाति मत्तवत्परिभ्रमतीत्यर्थः  ॥ 
३।६०।३६  ॥   

  

स वनानि नदीः शैलान् गिरिप्रस्रवणानि च ।  

काननानि च वेगेन भ्रमत्यपरिसंस्थितः  ॥  ३।६०।३७  ॥   

सुगम्यानि वनानि, दुर्गमाणि काननानि । गिरेरुद्भूतानि प्रस्रवणानि
गिरिप्रस्रवणानि । "उत्सः प्रस्रवणं वारिप्रवाहः" इत्यमरः । अपरिसंस्थितः
अप्रतिष्ठितः  ॥  ३।६०।३७  ॥   

  

तथा स गत्वा विपुलं महद्वनं परीत्य सर्वं त्वथ मैथिलीं प्रति ।  

अनिष्ठिताशः स चकार मार्गणे पुनः प्रियायाः परमं परिश्रमम्  ॥  ३।६०।३८  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे षष्टितमः
सर्गः  ॥  ६०  ॥   

स रामः तथा क्वचिदुद्भ्रमत इत्यादिरीत्या विपुलं विशालं महत् निरन्तरं वनं
गत्वा सर्वं वनस्य सर्वप्रदेशं परीत्य पुनःपुनश्चरित्वा अथ मैथिलीं प्रति
मैथिलीलाभं प्रति अनिष्ठिताशः अनिष्पन्नाशः सन् पुनरपि प्रियाया मार्गणे
परमं परिश्रमं चकार  ॥  ३।६०।३८  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने षष्टितमः सर्गः  ॥  ६०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/060_rAma-laxmaNayoH_parNashAlA-Agamanam.md">
<details><summary><h3>शिरोमणी ...{Loading}...</h3></summary>



लक्ष्मणं प्रति रामोक्ति संवर्ण्य रामवृत्तान्तमाह--भृशमित्यादिभिः । भृशम्
अत्यन्तम् आव्रजमानस्य आश्रममागच्छतः तस्य रामस्य अधोवामलोचनं
वामलोचनाधोभागः प्रास्फुरत् रामो ऽस्खलच्च अत एव अस्य रामस्य वेपथुः कम्पः
जायते अजायत ऽअधो वामदृशः स्फुर्तौ बह्वनिष्टं भजेत्पुमान्ऽ इति
ऽप्रयाणकाले स्खलनं करोतीष्टस्य भञ्जनम्ऽ इति च प्रसिद्धम् । यद्यपि
सीतावियोगस्य संभोगश्रृङ्गारपोषकत्वेनानिष्टस्याभावात् दुर्निमित्तानुभवो न
संभवति तथा ऽपि तात्कालिकवियोगजनितदुःखाभासस्यावश्यंभावित्वात्
दुर्निमित्तदर्शनं संभवत्येवेति दिक्  ॥  ३।६०।१  ॥   

  

उपेति । स रामः मुहुर्मुहुः अशुभानि निमित्तान्युपालक्ष्य सीताया अपि
क्षेममस्तीति शेषः, इति वाचो व्याजहार  ॥  ३।६०।२  ॥   

  

त्वरमाण इति । सीतादर्शनलालसः अत एव त्वरमाणो रामः जगाम आश्रमं प्राप । अथ
अनन्तरम् आवसथम् आश्रमं शून्यं दृष्ट्वा उद्विग्नमानसो बभूव  ॥  ३।६०।३  ॥   

  

उद्भ्रमन्निति । उद्भ्रमन् सीतान्वेषणर्थमितस्ततो गच्छन् वेगेन
सीतादर्शनाभावजनितोद्वेगेन विक्षिपन् पाण्यादिप्रक्षेपं कुर्वन् सन् तत्र
तत्र सीतास्थितिसंदिग्धे देश उटजस्थानं पर्णशालां समन्ततो ऽभिवीक्ष्य सीतया
रहिताम् अत एव हेमन्ते ध्वस्तां पद्मिनीमिव श्रिया शोभया विरहितां
पर्णशालां ददर्श बुबुधे, दृशिर्ज्ञानसामान्ये । श्लोकद्वयमेकान्वयि  ॥ 
३।६०।४५  ॥   

  

रुदन्तमिति । वनदैवतैः संत्यक्तं सीतानुगमनकर्तृत्वेन वनदैवतरहितमित्यर्थः,
अत एव म्लानाः पुष्पमृगद्विजा यस्मिँस्तम् अत एव रुदन्तमिव अत एव श्रिया
शोभया विहीनम् अत एव विध्वस्तमिव विप्रकीर्णा इतस्ततः प्रक्षिप्ताः
अजिनकुशा यस्मिन् तं विप्रवृद्धबृसीकटं विप्रवृद्धाः बहुसंख्याकाः बृसीकटाः
मुन्यासनानि यस्मिन् तं, शून्योटजस्थानं शून्यं सीतारहितम् उटजस्थानं
पर्णशाला यस्मिंस्तं, वृक्षैरुपलक्षितमाश्रमं पुनः पुनर्दृष्ट्वा विललाप
विप्रकीर्णाजिनकुशमित्यनेन भूकम्पादिर्जात इति ध्वनितम् ।
श्लोकद्वयमेकान्वयि  ॥  ३।६०।६७  ॥   

  

तद्विलापाकारमाह--हृतेति । यतः अमृता मरणधर्मरहिता अतः अनष्टा
ध्वंसाप्रतियोगिनी भविष्यति अत एव अभक्षिता भक्षितापि न भविष्यति अतः हृता
वा भीरुरपि वनमाश्रिता सती निलीना मत्प्रीतिपरीक्षार्थं गुप्ता वा
पुष्पादीनि विचेतुं गता वा जलार्थं पद्मिनीं सरसीं याता वा नदीं गता वा ।
श्लोकद्वयमेकान्वयि  ॥  ३।६०।८९  ॥   

  

यत्नादिति । शोकरक्तेक्षणः
संभोगश्रृङ्गारपोषकसीतावियोगजनितशोकहेतुकारुणनयनविशिष्टः श्रीमान्
स्वाभाविकसर्वसंपत्तिविशिष्टो रामः यत्नात् प्रियां सीतां मृगयमाण
अन्वीक्षन्नपि नाससाद प्राप अत एव उन्मत इव लक्ष्यते  ॥  ३।६०।१०  ॥   

  

उन्मत्तसादृश्यमेवाविष्कुर्वन्नाह--वृक्षादित्यादिभिः । शोकपङ्कार्णवप्लुतः
शोकः पङ्कार्णव इव तत्र प्लुतो मग्नो रामः विलपन् वृक्षादीन् प्रधावंश्च
सन् बभ्राम । नदीनदमिति समाहारद्वन्द्वः ऽनदान्नदींऽ इति भूषणपाठः  ॥ 
३।६०।११  ॥   

  

अस्तीति । हे कदम्ब कदम्बप्रिया प्रिया सीता कच्चित्त्वया दृष्टा ऽस्ति,
यदि जानीषे तर्हि शुभाननां सीतां शंस कथय । कच्चिदिति प्रश्ने  ॥  ३।६०।१२
 ॥   

  

स्निग्धेति । हे बिल्व यदि सा सीता दृष्टा तर्हि स्निग्धपल्लवसंकाशां
कोमलपल्ल्वसदृशकोमलाङ्गीं सीतां त्वं शंस  ॥  ३।६०।१३  ॥   

  

अथवेति । हे अर्जुन अथवा गर्वादिना विल्बादिकर्तृकप्रत्युत्तराभावे जनकस्य
सुता सीता यदि जीवति प्राणान् पोषयति तर्हि प्रियां शंस न वा उपवासादिना
क्वचित्तिष्ठतीत्यर्थः, तर्हि शंस । किंच जीवति मया सह लोकान् पालयिष्यति
पुनर्मां मेलिष्यतीत्यर्थः । तर्हि शंस न वा तन्मेलनमेव पालनहेतुरिति
तात्पर्यम् । तर्हि अर्जुनप्रियां सीतां त्वं शंस  ॥  ३।६०।१४  ॥   

  

ककुभ इति । एषः ककुभः अर्जुनविशेषः वनस्पतिः वृक्षः यतः लताद्याढ्यो भाति
अतः ककुभोरूम् अर्जुनविशेषवृक्षशाखासदृशश्लक्ष्णोरुविशिष्टां मैथिलीं
व्यक्तं स्फुटं जानाति  ॥  ३।६०।१५  ॥   

  

भ्रमरैरिति । यतो भ्रमरैरुपगीतः अत एव द्रुमवरो ऽपि अत एव एष तिलको भवान्
तिलकप्रियां सीतां व्यक्तं स्फुटं विजानाति  ॥  ३।६०।१६  ॥   

  

अशोकेति । शोकापनुद शोकनिवर्तक हे अशोक प्रियासंदर्शनेन त्वन्नामानमशोकं
मां क्षिप्रं कुरु  ॥  ३।६०।१७  ॥   

  

यदीति । हे ताल तालोपमस्तनी सीता यदि त्वया दृष्टा यदि च मयि कारुण्यं
तर्हि वरारोहां सीतां कथयस्व तद्वृत्तान्तं वद  ॥  ३।६०।१८  ॥   

  

यदीति । हे जम्बो जाम्बूनदसमप्रभा प्रिया यदि त्वया दृष्टा यदि च प्रियां
विजानासि तर्हि निःशङ्कं सीताशङ्काराहित्यं यथा भवति तथा कथयस्व  ॥  ३।६०।१९
 ॥   

  

अहो इति । हे कर्णिकार त्वं सुपुष्पैर्भृशमहो आश्चर्यमद्य शोभसे अतः प्रिया
सीता यदि दृष्टा तर्हि कर्णिकार प्रियां साध्वीं सीतां शंस  ॥  ३।६०।२०  ॥   

  

चूतेति । महायशाः आरामः सर्वाभिरामदाता रामः चूतादीन् गत्वा दृष्ट्वा च
पृच्छन् सन् उन्मत्त इव लक्ष्यते । इवेन विप्रलम्भदशायाः उन्मादात्
वैलक्ष्ण्यं सूचितम् । श्लोकद्वयमेकान्वयि  ॥  ३।६०।२१२२  ॥   

  

वृक्षान् पृष्ट्वा तत उत्तरमलब्ध्वा च मृगादीन् पृच्छति--अथवेत्यादिभिः ।
अथवा वृक्षकर्तृकोत्तराभावे ऽपि हे मृग कान्ता सीता यतो मृगविप्रेक्षणी
मृगनेत्रा अतः मृगीभिः सहिता  

भवेत् अतः मृगशावाक्षीं मृगबालनयनीं सीतां त्वं जानासि, जानासि
चेद्वदेत्यर्थः  ॥  ३।६०।२३  ॥   

  

गजेति । हे वरवारण गजनासोरू गजस्य वारणस्य नासावदुरू यस्याः सा सीता यदि
त्वया दृष्टा भवेत् तर्हि तां सीतां तुभ्यं तव विदितां
त्वत्कर्तृकाकारविशेषज्ञानविषयीभूतामहं मन्ये अत आख्याहि कथय  ॥  ३।६०।२४
 ॥   

  

शार्दूलेति हे शार्दूल चन्द्रनिभाननाह सा सीता यदि त्वया दृष्टा तर्हि मम
विस्रब्धः विश्वस्तस्त्वं कथयस्व भयं सीताभीतिस्ते न  ॥  ३।६०।२५  ॥   

  

शार्दूलादप्युत्तरमलब्ध्वा अनुरागातिशयात् दृश्यमानामिव सीतां
प्रत्याहकिमिति । हे प्रिये त्वं दृष्टा मया ऽवलोकिता ऽसि अतः
वृक्षैरात्मानमाच्छाद्य किं किमर्थं धावसि मां किं न प्रतिभाषसे  ॥  ३।६०।२६
 ॥   

  

तिष्ठेति । त्वं तिष्ठ तिष्ठ मयि ते करुणा नास्ति काक्वा ऽस्त्येवेत्यर्थः
। ननु हास्यार्थमेव क्रियत इत्यत आह--अत्यर्थम् अत्यन्तं हास्यशीला
हास्यस्वभावा त्वं नासि अतो मां किं किमर्थमुपेक्षसे  ॥  ३।६०।२७  ॥   

  

पीतेति । पीतकौशेयकेन सूचिता उपलक्षिता धावन्त्यपि त्वं मया दृष्टा अतः यदि
सौहृदमस्ति तर्हि तिष्ठ  ॥  ३।६०।२८  ॥   

  

नेति । सा मरणधर्मरहिता त्वं नैव हिंसिता ऽसि अतः कृछ्रं
त्वद्वियोगजनितदुःखं प्राप्तं मां यथा यथावत् उपेक्षितुमनादर्तुमर्हसि
काक्वा नेत्यर्थः । नञो ऽत्राप्यन्वयो वा  ॥  ३।६०।२९  ॥   

  

व्यक्तमिति । आविरहिता आविभिः स्वजनरूपरक्षकैः रहिता शून्या सा त्वं
राक्षसैर्यदि भक्षिता तर्हि अङ्गानि राक्षसावयवान् विभज्य भङ्क्त्वा मय मां
प्राप्नुहि  ॥  ३।६०।३०  ॥   

  

भक्षणमेव प्रकल्प्याह--नूनमिति । शुभदन्तादिविशिष्टं पूर्णचन्द्रनिभं मुखं
सीतावदनं यदि ग्रस्तं राक्षसैर्भक्षितं तर्हि निष्प्रभतां गतं भविष्यतीति
शेषः । नूनमिति यदीत्यर्थे  ॥  ३।६०।३१  ॥   

  

सेति । चम्पकवर्णाभा चम्पकवर्णसदृशवर्णविशिष्टा ग्रैवेयकोचिता
अलङ्कारयोग्या विलपन्त्याः कान्ताया ग्रीवा भक्षिता एतेन तस्या अपि
निष्प्रभात्वं भविष्यतीति सूचितम्  ॥  ३।६०।३२  ॥   

  

नूनमिति । सहस्ताभरणाङ्गदौ हस्ताभरणैरङ्गदेन च विशिष्टौ बाहू भक्षितौ
पूर्ववदेव सूचनम्  ॥  ३।६०।३३  ॥   

  

मयेति । बहुबान्धवा ऽपि सा सीता रक्षसां भक्षणाय इव मया विरहिता कृता अत एव
सार्थेन पान्थसमूहेन परित्यक्ता स्त्री इव भक्षिता  ॥  ३।६०।३४  ॥   

  

हेति । हा लक्ष्मण त्वं प्रियां क्वचित्पश्यसे पश्यसि इति पुनः पुनरुवाचेति
शेषः  ॥  ३।६०।३५  ॥   

  

इतीति । इत्येवंप्रकारेण विलपन् वनाद्वनं परिधावँश्च रामः क्वचिदुद्भ्रमते
उत्पतति क्वचिद्बलाद्विभ्रमते वात्येव भ्रमणं प्राप्नोतीत्यर्थः  ॥  ३।६०।३६
 ॥   

  

क्वचिदिति । कान्तान्वेषणतत्परः अत एव अपरिसंस्थितः क्वचिदपि
स्थितिमप्राप्तो रामः वनादीनि भ्रमति अत एव मत्त इवाभाति । सार्धश्लोक
एकान्वयी  ॥  ३।६०।३७  ॥   

  

तदेति । विपुलं वनं गत्वा मैथिलीं प्रति मैथिल्यर्थं परीत्य अन्विष्य
अनिष्ठिताशः न निष्ठिता निवृता आशा यस्य स रामः प्रियायाः मार्गणे अन्वेषणे
परिश्रमं पुनश्चकार  ॥  ३।६०।३८  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे षष्टितमः
सर्गः  ॥  ३।६०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/060_rAma-laxmaNayoH_parNashAlA-Agamanam.md">
<details><summary><h3>तिलकम् ...{Loading}...</h3></summary>



आव्रजमानस्याश्रममागच्छतः । अधः प्रास्फुरत्स्वयमस्खलद्वेपथुः
कम्पश्चास्याजायत  ॥  ३।६०।१  ॥   

  

अपि क्षेममिति तु व्याजहारेत्यन्वयः  ॥  ३।६०।२,३  ॥   

  

उद्भमन्नितस्ततो व्रजन् । विक्षिपन्हस्तादीन्क्षिपंस्तत्र तत्र सीता
भविष्यतीत्याशया ऽभिवीक्ष्य  ॥  ३।६०।४,५  ॥   

  

रुदन्तमित्यादेराश्रमो विशेष्यः । वर्मनीयमयीभावेन कवेरपि
संनिहितवैपरीत्यम्  ॥  ३।६०।६,७  ॥   

  

नष्टा ऽदर्शनं गता स्वयोगशक्त्या पुनरलभ्यदर्शना जातेति तात्पर्यम्  ॥ 
३।६०।८,९  ॥   

  

नदीं गतेत्यादि संतर्क्य तत्र तत्र यत्नान्मृगयमाणो ऽपि नाससाद । उन्मत्त
इवेत्ययमिवशब्दो मृगयमाणः बोधयितुम् । अत एव मातापितृवियोगो
नैतावच्छोककारणम् । तदुक्तं भागवते--ऽस मनुजो
ऽजभवार्चिताङ्घ्निरलङ्ध्यवीर्यःऽ इत्यादिना विशिष्टं राममुपक्रम्य
ऽरक्षोधमेन वृकवद्विपिने ऽसमक्षं वैदेहराजदुहितर्यपयापितायाम् । भ्रात्रा
वने कृपणवत्प्रियया वियुक्तः स्त्रीसङ्गिनां गतिमिति प्रथयंश्चचार  ॥ ऽ इति
। ऽनेदं यशो रघुपतेः सुरयाच्ञयात्तलीलातनोरधिकसाम्यविमुक्तधाम्नः ।
रक्षोवधो जलधिबन्धनमस्त्रपूर्गैर्यत्तस्य शत्रुहनने कपयः सहायाः  ॥   

ऽइति च । यद्यथा सुग्रीवाद्याश्रयणवदिदमपि लीलैवेति न तत्तस्य स्तुतिरिति
तदर्थः । लीलाप्रयोजनं च तच्छ्रवणेन लोकोद्धारः । एतन्नवमे एकादशाध्यायस्थे
पद्ये । तथा पञ्चमे ऽपि--ऽमर्त्पावतारस्त्विह मर्त्यशिक्षणं रक्षोवधायैव न
केवलं विभोः । कृतो ऽन्यथा स्याद्रमतः स्व आत्मन्सीताकृतानि
व्यसनानीश्वरस्य  ॥ ऽ इति  ॥   

३।६०।१०  ॥   

नदीनदं नदीसंबन्धिनदम् । जाताविकवचनम् । ऽनाराऽ इति लोकप्रसिद्धम् । नदाः
पश्चिमप्रवाहा इति कतकः । पश्चिमप्रवाहाया अपि नर्मदाया
नदत्वव्यवहाराभावाच्चिन्त्यं तत्  ॥  ३।६०।११  ॥   

  

उन्मत्त इवेत्युक्तं विवृणोति--अस्ति कच्चिदिति प्रश्ने ।
कदम्बप्रयत्वात्सर्वथा त्वया दृष्टेत्यर्थः । यदीति । ऽवेदा यदि प्रमाणम्ऽ
इतिवत्  ॥  ३।६०।१२  ॥   

  

स्निग्धपल्लवसंकाशां तद्वत्कोमलाङ्गीम्  ॥  ३।६०।१३  ॥   

  

अर्जुनः करवीरः । ऽकरवीरः करा? करवीरी तथार्जुनःऽ इति निघण्टुः  ॥  ३।६०।१४
 ॥   

  

ककुभो मरुबकः ककुभस्य बहिस्त्वचो ऽपि श्लक्ष्णत्वात्तद्वच्छ्लक्ष्णोरूम् ।
तस्य ज्ञातृत्वोपपादकम्लतेत्यादि । तत्संबन्धं विना कथमियती संपदस्येति
भावः  ॥  ३।६०।१५  ॥   

  

उप समीपे गीतः क्रियमाणझङ्कार इत्यर्थः । तथा द्रुमवरो ह्यसीति स्तौति । तत
उत्तरमलब्ध्वा ऽन्यं प्रत्याह--एष इति । तत्प्रियत्वात्तज्ज्ञेयत्वसंभावना
 ॥  ३।६०।१६  ॥   

  

त्वन्नामानम् अशोकं कुर्वित्यर्थः । शोकापनुदत्वादेतत्करणयोग्यता  ॥ 
३।६०।१७,१८  ॥   

  

निःशङ्कम् मरणादिकथने ऽपि शङ्का न कार्येति भावः  ॥  ३।६०।१९,२०  ॥   

  

रामः पप्रच्छेति शेषः  ॥  ३।६०।२१  ॥   

  

उन्मत्त इव मानुषव्यवहारनटनवशात् । वस्तुतो नोन्मत इत्यर्थः । उन्मादस्यापि
विरहे औचित्याद्दशावस्थासु गणितत्वाच्च  ॥  ३।६०।२२  ॥   

  

मृगीभिः सहिता भवेदित्यादौ संभावनायां लिङ् । संभावनाबीजं
मृगविप्रेक्षणीत्वम्  ॥  ३।६०।२३  ॥   

  

गजस्य वेत्तृत्वसंभावनाबीजं गजनासोरुत्वम् । यद्वोच्चत्वाद्दूरदर्शित्वम्
 ॥  ३।६०।२४  ॥   

  

न ते भयम् त्वया भक्षिता चेदपि तथा कथने ऽपि तव मत्तो न भयमित्यर्थः  ॥ 
३।६०।२५  ॥   

  

अतिविरहवशात्सर्वतस्तद्भमावस्थां नाटयति--किमिति  ॥  ३।६०।२६  ॥   

  

नात्यर्थं हास्यशीलासि नात्यन्तं परिहासशीलासि । किमर्थमिति । इतः
परमदर्शने मृतिर्मे प्रसक्तेति भावः  ॥  ३।६०।२७  ॥   

  

पीतवस्त्रेम सूचितासि धावन्ती दृष्टासि च तस्मात्तिष्ठ  ॥  ३।६०।२८  ॥   

  

पुनर्बोधावस्था नूनं सा नैव या दृष्टा । र्ति सा केत्यत्राहअथवा हिंसिता
रक्षोभिः । तत्र हेतुःयथा एवंप्रकारेम कृच्छ्रं नूनं मां प्राप्तं
सापेक्षितुमर्हति । नापेक्षते तस्मान्नैव सेत्यर्थः । ऽउपेक्षितुम्ऽ इति
पाठे काकुः  ॥  ३।६०।२९  ॥   

  

उक्तमेव स्पष्टयति--व्यक्तमिति  ॥  ३।६०।३०  ॥   

  

निष्प्रभतां गतम् रक्षोभिर्ग्रासादिति शेषः  ॥  ३।६०।३१  ॥   

  

सर्वत्रोत्प्रेक्षा । ग्रैवेयं ग्रीवाभूषणम्  ॥  ३।६०।३२  ॥   

  

विक्षिष्यमाणावितस्ततः क्षिप्यमाणौ  ॥  ३।६०।३३  ॥   

  

रक्षसां भक्षणाय सा बाला मया स्वविरहिता कृता । बहुबान्धवापि या सार्थेन
परित्यक्ता हीना स्त्री सेव भक्षिता रक्षोभिरिति शेषः  ॥  ३।६०।३४  ॥   

  

पश्यसे पश्यसि हा सीते इकारलोप आर्षः  ॥  ३।६०।३५  ॥   

  

परिधावन्नुद्भ्रमते उत्पातति विभ्रमते वात्यावत्  ॥  ३।६०।३६  ॥   

  

अपरिसंस्थितः क्वचिदपि स्थितिमलभमानो भ्रमति  ॥  ३।६०।३७  ॥   

  

अनिष्ठिताशो ऽनिवृत्ताशः । मार्गणे ऽन्वेषणे । पुनः परमं परिश्रमं चकार ।
ऽअर्धो वा एष आत्मनःऽ इति श्रुतेस्तस्याः प्रियात्वम् । एतत्सर्वं
लोकव्यवहारनटनमित्युक्तमेव, न त्वेतावता भगवति तमोरजसोः संभावनेति दिक्  ॥ 
३।६०।३८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे षष्टितमः सर्गः  ॥  ३।६०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/060_rAma-laxmaNayoH_parNashAlA-Agamanam.md">
<details><summary><h3>द्राविडपाठः ...{Loading}...</h3></summary>


भृशमाव्रजमानस्य तस्याधो वामलोचनम्।  
प्रास्फुरच्चास्खलद्रामो वेपथुश्चाप्यजायत् ॥ 3.60.1 ॥   
उपालक्ष्य निमित्तानि सोऽशुभानि मुहुर्मुहुः।  
अपि क्षेमं नु सीताया इति वै व्याजहार च ॥ 3.60.2 ॥   
त्वरमाणो जगामाथ सीतादर्शनलालसः।  
शून्यमावसथं दृष्ट्वा बभूवोद्विग्नमानसः ॥ 3.60.3 ॥   
उद्भ्रमन्निव वेगेन विक्षिपन् रघुनन्दनः।  
तत्र तत्रोटजस्थानमभिवीक्ष्य समन्ततः ॥ 3.60.4 ॥   
ददर्श पर्णशालां च रहितां सीतया तदा।  
श्रिया विरहितां ध्वस्तां हेमन्ते पद्मिनीमीव ॥ 3.60.5 ॥   
रुदन्तमिव वृक्षैश्च म्लानपुष्पमृगद्विजम्।  
श्रिया विहीनं विध्वस्तं सन्त्यक्तवनदेवतम् ॥ 3.60.6 ॥   
विप्रकीर्णाजिनकुशं विप्रविद्धबृसीकटम्।  
दृष्ट्वा शून्यं निजस्थानं विललाप पुनःपुनः ॥ 3.60.7 ॥   
हृता मृता वा नष्टा वा भक्षिता वा भविष्यति।  
निलीनाप्यथवा भीरुरथवा वनमाश्रिता ॥ 3.60.8 ॥   
गता विचेतुं पुष्पाणि फलान्यपि च वा पुनः।  
अथवा पद्मिनीं याता जलार्थं वा नदीं गता ॥ 3.60.9 ॥   
यत्नान्मृगयमाणस्तु नाससाद वने प्रियाम्।  
शोकरक्तेक्षणः शोकादुन्मत्त इव लक्ष्यते ॥ 3.60.10 ॥   
वृक्षाद्वृक्षं प्रधावन् स गिरेश्चाद्रिं नदान्नदीम्।  
बभूव विलपन् रामः शोकपङ्कार्णवाप्लुतः ॥ 3.60.11 ॥   
अपि कच्चित्त्वया दृष्टा सा कदम्बप्रिया प्रिया।  
कदम्ब यदि जानीषे शंस सीतां शुभाननाम् ॥ 3.60.12 ॥   
स्निग्धपल्लवसङ्काशा पीतकौशेयवासिनी।  
शंसस्व यदि वा दृष्टा बिल्व बिल्वोपमस्तनी ॥ 3.60.13 ॥   
अथवाऽर्जुन शंस त्वं प्रियां तामर्जुनप्रियाम्।  
जनकस्य सुता भीरुर्यदि जीवति वा न वा ॥ 3.60.14 ॥   
ककुभः ककुभोरूं तां व्यक्तं जानाति मैथिलीम्।  
यथा पल्लवपुष्पाढयो भाति ह्येष वनस्पतिः ॥ 3.60.15 ॥   
भ्रमरैरुपगीतश्च यथा द्रुमवरो ह्यम्।  
एष व्यक्तं विजानाति तिलकस्तिलकप्रियाम् ॥ 3.60.16 ॥   
अशोक शोकापनुद शोकोपहतचेतसम्।  
त्वन्नामानं कुरु क्षिप्रं प्रियासन्दर्शनेन माम् ॥ 3.60.17 ॥   
यदि ताल त्वया दृष्टा पक्वतालफलस्तनी।  
कथयस्व वरारोहां कारुण्यं यदि ते मयि ॥ 3.60.18 ॥   
यदि दृष्टा त्वया सीता जम्बु जम्बुफलोपमाम्।  
प्रियां यदि विजानीषे निःशङ्कं कथयस्व मे ॥ 3.60.19 ॥   
अहो त्वं कर्णिकाराद्य सुपुष्पैः शोभसे भृशम्।  
कर्णिकारप्रिया साध्वी शंस दृष्टा प्रिया यदि ॥ 3.60.20 ॥   
चूतनीपमहासालान् पनसान् कुरवान् धवान्।  
दाडिमानसनान् गत्वा दृष्ट्वा रामो महायशाः ॥ 3.60.21 ॥   
मल्लिका माधवीश्चैव चम्पकान् केतकीस्तस्था।  
पृच्छन् रामो वने भ्रान्त उन्मत्त इव लक्ष्यते ॥ 3.60.22 ॥   
अथवा मृगशावाक्षीं मृग जानासि मैथिलीम्।  
मृगविप्रेक्षणी कान्ता मृगीभिः सहिता भवेत् ॥ 3.60.23 ॥   
गज सा गजनासोरूर्यदि दृष्टा त्वया भवेत्।  
तां मन्ये विदितां तुभ्यमाख्याहि वरवारण ॥ 3.60.24 ॥   
शार्दूल यदि सा दृष्टा प्रिया चन्द्रनिभानना।  
मैथिली मम विस्रब्धं कथयस्व न ते भयम् ॥ 3.60.25 ॥   
किं धावसि प्रिये दूरं दृष्टाऽसि कमलेक्षणे।  
वृक्षैराच्छाद्य चात्मानं किं मां न प्रतिभाषसे ॥ 3.60.26 ॥   
तिष्ठ तिष्ठ वरारोहे न तेऽस्ति करुणा मयि।  
नात्यर्थं हास्यशीलाऽसि किमर्थं मामुपेक्षसे ॥ 3.60.27 ॥   
पीतकौशेयकेनासि सूचिता वरवर्णिनि।  
धावन्त्यपि मया दृष्टा तिष्ठ यद्यस्ति सौहृदम् ॥ 3.60.28 ॥   
नैव सा नूनमथवा हिंसिता चारुहासिनी।  
कृच्छ्रं प्राप्तं न मां नूनं यथोपेक्षितुमर्हति ॥ 3.60.29 ॥   
व्यक्तं सा भक्षिता बाला राक्षसैः पिशिताशनैः।  
विभज्याङ्गानि सर्वाणि मया विरहिता प्रिया ॥ 3.60.30 ॥   
नूनं तच्छुभदन्तोष्ठं सुनासं चारुकुण्डलम्।  
पूर्णचन्द्रमिव ग्रस्तं मुखं निष्प्रभतां गतम् ॥ 3.60.31 ॥   
सा हि चम्पकवर्णाभा ग्रीवा ग्रैवेयशोभिता।  
कोमला विलपन्त्यास्तु कान्ताया भक्षिता शुभा ॥ 3.60.32 ॥   
नूनं विक्षिप्यमाणौ तौ बाहू पल्लवकोमलौ।  
भक्षितौ वेपमानाग्रौ सहस्ताभरणाङ्गदौ ॥ 3.60.33 ॥   
मया विरहिता बाला रक्षसां भक्षणाय वै।  
सार्थेनेव परित्यक्ता भक्षिता बहुबान्धवा ॥ 3.60.34 ॥   
हा लक्ष्मण महाबाहो पश्यसि त्वं प्रियां क्वचित्।  
हा प्रिये क्व गता भद्रे हा सीतेति पुनःपुनः ॥ 3.60.35 ॥   
क्वचिदुद्भ्रमते वेगात् क्वचिद्विभ्रमते बलात्।  
क्वचिन्मत्त इवाभाति कान्तान्वेषणतत्परः ॥ 3.60.36 ॥   
स वनानि नदीः शैलान् गिरिप्रस्रवणानि च।  
काननानि च वेगेन भ्रमत्यपरिसंस्थितः ॥ 3.60.37 ॥   
तथा स गत्वा विपुलं महद्वनं परीत्य सर्वं त्वथ मैथिलीं प्रति।  
अनिष्ठिताशः स चकार मार्गणे पुनः प्रियायाः परमं परिश्रमम् ॥ 3.60.38 ॥   

</details>
</div>
