---
title: ०७८

---
ईश्वर उवाच  
पवित्रारोहणं वक्ष्ये क्रियार्च्चादिषु पूरणं।  
नित्यं तन्नित्यमुद्दिष्टं नैमित्तिकमथापरं ॥ १ ॥  
  
आषाढादि चतुर्द्दश्यामथ श्रावणबाद्रयोः।  
सितासितासु कर्त्तव्यं चतुर्द्दश्यष्टमीषु तत् ॥ २ ॥  
  
कुर्य्याद्वा कार्तिकीं यावत्तिथौ प्रतिपदादिके।  
वह्निब्रह्माम्बिकेभास्यनागस्कन्दार्क्कशूलिनाम् ॥ ३ ॥  
  
दुर्गायमेन्द्रगोविन्दस्मरशम्भुसुधाभुजाम् ।  
सौवर्णं राजतं ताम्रं कृतादिषु यथाक्रमम् ॥ ४ ॥  
  
कलौ कार्प्पासजं वापि पट्टपद्मादिसूत्रकम्।  
प्रणवश्चन्द्रमा वह्निर्ब्रह्मा नागो गुहो हरिः ॥ ५ ॥  
  
सर्वेशः सर्वदेवाः स्युः क्रमेण नवतन्तुषु।  
अष्टोत्तरशतान्यर्द्धं तदर्धं चोत्तमादिकम् ॥ ६ ॥  
  
एकाशीत्याऽथवा सूत्रैस्त्रिंशताऽप्यऽप्यष्टयुक्तया।  
पञ्चाशता वा कर्त्तव्यं तुल्यग्रन्थ्यन्तरालकम् ॥ ७ ॥  
  
द्वादशाङ्गुलमानानि व्यासादष्टाङ्गुलानि च।  
लिङ्गविस्तारमानानि चतुरङ्गुलकानि वा ॥ ८ ॥  
  
तथैव पिण्डिकास्पर्शं चतुर्थं सर्वदैवतम्।  
गङ्गावतारकं कार्य्यं सुजातेन सुधौतकम् ॥ ९ ॥  
  
ग्रन्थिं कुर्य्याच्च वामेन अघोरेणाथ शोधयेत्।  
रञ्जयेत् पुरुषेणैव रक्तचन्दनकुङ्कुमैः ॥ १० ॥  
  
कस्तूरीरोचनाचन्द्रैर्हरिद्रागैरिकादिभिः।  
ग्रन्थयो दश कर्त्तव्या अथवा तन्तुसङ्ख्यया ॥ ११ ॥  
  
अन्तरं वा यथाशोभमेकद्विचतुरङ्गुलम्।  
प्रकृतिः पौरुषी वीरा चतुर्थी त्वपराजिता ॥ १२ ॥  
  
जयाऽन्या विजया षष्ठी अजिता च सदाशिवा।  
मनोन्मनी सर्वमुखी ग्रन्थयोऽभ्यधिकाः शुभाः ॥ १३ ॥  
  
कार्य्या वा चन्द्रवह्न्यर्कपवित्रं शिववद्धदि।  
एकैकं निजमूर्त्तौ वा पुप्तके गुरुके गणे ॥ १४ ॥  
  
स्यादेकैकं तथा द्वारदिक्पालकलशादिषु।  
हस्तादिनवहस्तान्तं लिङ्गानां स्यात्पवित्रकम्॥ १५ ॥  
  
अष्टाविंशतितो वृद्धं दशभिर्द्दशभिः क्रमात्।  
द्व्यङ्गुलाभ्यन्तरास्तत्र क्रमादेकाङ्गुलान्तराः ॥ १६ ॥  
  
ग्रन्थयो मानमप्येषां लिङ्गविस्तारसस्मितम्।  
सप्तम्यां वा त्रयोदश्यां कृतनित्यक्रियः शुचिः ॥ १७ ॥  
  
भूषयेत् पुष्पवस्त्रद्यैः सायाह्ने यागमन्दिरं।  
कृत्वा नैमित्तिकीं सन्ध्यां विशेषेण च तर्प्पणम् ॥ १८ ॥  
  
परिगृहीते भूभागे पवित्रे सूर्य्यमर्च्चयेत् ।  
आचम्य सकलीकृत्य प्रणवार्घ्यकरो गुरुः ॥ १९ ॥  
  
द्वाराण्यस्त्रेण सम्प्रोक्ष्य पूर्वादिक्रमतोऽर्च्चयेत्।  
हां शन्तिकलद्वारं द्वौ द्वौ द्वाराधिपौ यजेत् ॥ २० ॥  
  
निवृत्तिकलाद्वारायप्रतिष्ठाख्यकलात्मने।  
तच्छाकयोः प्रतिद्वारं द्वौ द्वौ द्वाराधिपौ यजेत् ॥ २१ ॥  
  
जन्दिने महाकालाय भृङ्गिणेऽथ गणाय च।  
वृषभाय च स्कन्दाय देव्यै चण्डायचक्रमात् ॥ २२ ॥  
  
नित्यं च द्वारपालादीन् प्रविश्य द्वारपश्चिमे।  
इष्ट्वा वास्तुं भूतशुद्धिं विशेषार्घ्यकरः शिवः ॥ २३ ॥  
  
प्रोक्षणाद्यं विदायाथ यज्ञसम्बारकृन्नरः।  
मन्त्रयेद्दर्भदूर्वाद्यैः पुष्पाद्यैश्च हृदादिभिः ॥ २४ ॥  
  
शिवहस्तं विधायेत्थं स्वशिरस्यधिरोपयेत्।  
शिवोऽहमादिः सर्वज्ञो मम यज्ञप्रधानता ॥ २५ ॥  
  
अत्यर्थं भावयेद्देवं ज्ञानखड्गकरो गुरुः।  
नेर्ऋतीं दिशमासाद्य प्रक्षिपेदुदगाननः ॥ २६ ॥  
  
अर्घ्याम्बुपञ्चगव्यञ्च समस्तान् मखमण्डपे।  
चतुष्पथान्तसंस्कारैर्वीक्षणाद्यैः सुसंस्कृतैः ॥ २७ ॥  
  
विक्षिप्य विकिरांस्तत्र कुशकूर्च्चोपसंहरेत् ।  
तानीशदिशि वर्द्धन्यामासनायोपकल्पयेत् ॥ २८ ॥  
  
नैर्ऋते वास्तुगीर्वाणा द्वारे लक्ष्मीं प्रपूजयेत्।  
पश्चिमाभिमुखं कुम्भं सर्वदान्योपरि स्थितम् ॥ २९ ॥  
  
प्रणवेन वृषारूढं सिहस्थां वर्द्धनीन्ततः।  
कुम्भे शाङ्गं शिवन्देवं वर्द्धन्यामस्त्रमर्च्चयेत् ॥ ३० ॥  
  
दिक्षु शक्रादिदिक्पालान् विष्णुब्रह्मशिवादिकान्।  
वर्द्धनीं सम्यगादाय घटप्टष्ठानुगामिनीं ॥ ३१ ॥  
  
शिवाज्ञां श्रावयेन्मन्त्री पूर्वादीशानगोचरम्।  
अविच्छिन्नपयोधारां मूलमन्त्रमुदीरयेत् ॥ ३२ ॥  
  
समन्ताद् भ्रामयेदेनां रक्षार्थं शस्त्ररूपिणीम्।  
पूर्वं कलशमारोप्य शस्त्रार्थन्तस्य वामतः ॥ ३३ ॥  
  
समग्रासनके कुम्भे यजेद्देवं स्थिरासने।  
वर्द्धन्यां प्रणवस्थायामायुधन्तदनु द्वयोः ॥ ३४ ॥  
भगलिङ्गसमायोगं विदध्याल्लिङ्गमुद्रया।  
कुम्भे निवेद्य बोधासिं मूलमन्त्रजपन्तथा ॥ ३५ ॥  
  
तद्दशांश्न वर्द्धन्यां रक्षां विज्ञापयेदपि ।  
गणेशं वायवेऽभ्यर्च्य हरं पञ्चामृतादिभिः ॥ ३६ ॥  
  
स्नापयेत् पूर्ववत् प्रार्च्य कुण्डे च शिवपावकम्।  
विधिवच्च चरुं कृत्वा सम्पाताहुतिशोधितम् ॥ ३७ ॥  
  
देवाग्न्यात्मविभेदेन दर्व्या तं विभजेत्त्रिधा।  
दत्वा भागौ शिवाग्निभ्यां संरक्षेद्भागमात्मनि ॥ ३८ ॥  
  
शरेण वर्म्मणा देयं पूर्वतो दन्तधावनम्।  
तस्माद्‌घोरशिखाभ्यां वा दक्षिणे पश्चिमे मृदां ॥ ३९ ॥  
  
सद्योजातेन च हृदा चोत्तरे वामनीकृतम् ।  
जलं वामेन शिरसा ईशे गन्धान्वितं जलम् ॥ ४० ॥  
  
पञ्चगव्यं पलाशादिपुटकं वै समन्ततः।  
ऐशान्यां कुसुमं दद्यादाग्नेय्यां दिशि रोचनां ॥ ४१ ॥  
  
अगुरुं निर्ऋताशायां वायव्यां च चतुः समम्।  
होमद्रव्याणि सर्वाणि सद्योजातैः कुशैः ॥ ४२ ॥  
  
दण्डाक्षसूत्रकौपीनभिक्षापात्राणि रूपिणे।  
कज्जलं कुङ्कुमन्तैलं शलाकां केशशोधनीं ॥ ४३ ॥  
ताम्बूलं दर्पणं दद्यादुत्तरे रोचनामपि।  
आसनं पादुके पात्रं योगपट्टातपत्रकम् ॥ ४४ ॥  
  
ऐशान्यामीशमन्त्रेण दद्यादीशानतुष्टये।  
पूर्वस्याञ्चरुकं साज्यं दद्याद् गन्धादिकं नवे ॥ ४५ ॥  
  
पवित्राणि समादाय प्रोक्षितान्यर्घ्यवारिणा।  
संहितामन्त्रपूतानि नीत्वा पावकसन्निधिं ॥ ४६ ॥  
  
कृष्णाजिनादिनाऽऽच्छाद्य स्मरन् संवत्सरात्मकम्।  
साक्षइणं सर्वकृत्यानां गोप्तारं शिवमव्ययं ॥ ४७ ॥  
  
स्वेति हेति प्रयोगेण मन्त्रसंहितया पुनः।  
शोधयेच्च पवित्राणि वाराणामेकविंशतिं ॥ ४८ ॥  
  
गृहादि वेष्टयेत्सूत्रैर्गन्धाद्यं रवये ददेत्।  
पूजिताय समाचम्य कृतन्यासः कृतार्घ्यकः ॥ ४९ ॥  
  
नन्द्यादिब्योऽथ गन्धाख्यं वास्तोश्चाथ प्रविश्य च ।  
शस्त्रेभ्यो लोकपालेब्यः स्वनाम्ना शिवकुम्भके ॥ ५० ॥  
  
वर्द्धन्यै विघ्नराजाय गुरवे ह्यात्मने यजेत्।  
अथ सर्वौषधीलिप्तं धूपितं पुष्पदूर्वया ॥ ५१ ॥  
  
आमन्त्रय च पवित्रं तत् विधायाञ्जलिमध्यगम्।  
आसस्तविधिच्छिद्रपूरणे च विधि प्रति ॥ ५२ ॥  
  
प्रभवामन्त्रयामि त्वां त्वदिच्छावाप्तिकारिकां।  
तत्सिद्धिमनुजानीहि यजतश्चिदचित्पते ॥ ५३ ॥  
  
सर्वथा सर्वदा शम्भो नमस्तेऽस्तु प्रसीद मे।  
आमन्त्रितोऽसि देवेश सह देव्या गणेश्वरैः ॥ ५४ ॥  
  
मन्त्रेसैर्ल्लेकपालैश्च सहितः परिचारकैः।  
निमन्त्रयाम्यहन्तुभ्यं प्रभाते तु पवित्रकम् ॥ ५५ ॥  
  
नियमञ्च करिष्यामि परमेश तवाज्ञया।  
इत्येवन्देवमामन्त्र्य रेचकेनामृतीकृतम् ॥ ५६ ॥  
  
शिवान्तं मूलमुच्चार्य्य तच्छिवाय निवेदयेत्।  
जपं स्तोत्रं प्रणामञ्च कृत्वा शम्भुं क्षमापयेत् ॥ ५७ ॥  
  
हुत्वा चरोस्तृतीयांशं तद्ददीत शिवाग्नये ।  
दिग्वासिब्यो दिगीशेभ्यो भूतमातृगणेभ्य उ ॥ ५८ ॥  
  
रुद्रेभ्यः क्षेत्रपादिभ्यो नमः स्वाहा बलिस्त्वयं।  
दिङ्नागाद्यैश्च पूर्वादौ क्षेत्राय चाग्नये बलिः ॥ ६० ॥  
  
समाचम्य विधिच्छिद्रपूरकं होममाचरेत्।  
पूर्णां व्याहृतिहोमञ्च कृत्वा रुन्धीत पावकं ॥ ६० ॥  
  
तत ओमग्नये स्वाहा स्वाहा सोमाय चैव हि।  
ओमग्नीषोमाभ्यां स्वाहाऽग्नये स्विष्टकृते तथा ॥ ६१ ।  
  
इत्याहुतिच्तुष्कन्तु दत्वा कुर्य्यात्तु योजनाम्।  
वह्निकुण्डार्च्चितं देवं मण्डलाभ्यर्च्चिते शिवे ॥ ६२ ॥  
  
नाडीसन्धानरूपेण विधिना योजयेत्तत्तः।  
वंशादिपात्रे विन्यस्य अस्त्रञ्च हृदयन्ततः ॥ ६३ ॥  
  
अधिरोप्य पवित्राणि कलाभिर्वाऽथ मन्त्रयेत्।  
षडङ्गं ब्रह्ममूलैर्व्वां हृद्वर्म्मास्त्रञ्च योजयेत् ॥ ६४ ॥  
  
विधाय सूत्रैः संवेष्ट्य पूजयित्वाऽङ्गसम्भवैः ।  
रक्षार्थं जगदीशाय भक्तिनम्रः समर्पयेत् ॥ ६५ ॥  
  
पूजिते पुष्पधूपाद्यैर्द्दत्वा सिद्धान्तपुस्तके।  
गुरोः पादान्तिकं गत्वा भक्त्या दद्यात् पवित्रकम् ॥ ६६ ॥  
  
निर्गत्य वहिराचम्य गोमये मण्डलत्रये।  
पञ्चगव्यञ्चरुन्दन्तधावनञ्च क्रमाद यजेत् ।. ६७ ॥  
  
आचान्तो मन्त्रसम्बद्धः कृतसङ्गीतजागरः।  
स्वपेदन्तः स्मरन्नीशं बुभुक्षुर्दर्भसंस्तरे ॥ ६८ ॥  
  
अनेनैव प्रकारेण मुमुक्षुरपि संविशेत्।  
केवलम्भस्मशय्यायां सोपवासः समाहितः ॥ ६९ ॥  
  
इत्यादिमहापुराणे आग्नेये पवित्राधिवासनविधिर्नाम अष्टसप्ततितमोऽध्यायः॥