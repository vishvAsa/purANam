+++
title = "०३३ हनुमति सीताविश्वासः"
title_english = "033 Seetha antecedents to Hanuma"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-033-Seetha_antecedents_to_Hanuma.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/05-sItA-bhAShaNam/033_hanumati_sItAvishvAsaH.md">
<details><summary><h3>IITK ...{Loading}...</h3></summary>

Sita reveals her story to Hanuman.



#### श्लोकः
##### मूलम्
सोऽवतीर्य द्रुमात्तस्माद्विद्रुमप्रतिमाननः।  
विनीतवेषः कृपणः प्रणिपत्योपसृत्य च॥5.33.1॥  
तामब्रवीन्महातेजा हनूमान्मारुतात्मजः।  
शिरस्यञ्जलिमाधाय सीतां मधुरया गिरा॥5.33.2॥

##### शब्दार्थः
विद्रुमप्रतिमाननः whose face was like the colour of a coral, महातेजाः shining, मारुतात्मजः son of the Windgod, सः हनुमान् Hanuman, तस्मात् from that, द्रुमात् from the tree, अवतीर्य having climbed down, विनीतवेषः dressed in a sober manner, कृपणः piteous, प्रणिपत्य having offered salutations, उपसृत्य went near her, शिरसि on his head, अञ्चलिम् having folded palms, आधाय placed, तां सीताम् her, Sita, मधुरया in sweet, गिरा words, अब्रवीत् spoke.

##### आङ्ग्लानुवादः
Hanuman, son of the Windgod whose face shone like coral, dressed in a sober manner climbed down the tree, went close to Sita, offered salutations with his palms on his head and spoke in sweet wordsः



#### श्लोकः
##### मूलम्
का नु पद्मपलाशाक्षि क्लिष्टकौशेयवासिनि।  
द्रुमस्य शाखामालम्ब्य तिष्ठसि त्वमनिन्दिते॥5.33.3॥

##### शब्दार्थः
पद्मपलाशाक्षि O one with eyes like lotus petals, क्लिष्टकौशेयवासिनि robed in crumpled silk, अनिन्दिते blameless lady, द्रुमस्य of the tree, शाखाम् branch, आलम्ब्य by holding, तिष्ठसि you are standing, का नु who are you?

##### आङ्ग्लानुवादः
"O blameless lady with eyes like lotus petals, in crumpled silk, holding a branch, and standing, who are you?



#### श्लोकः
##### मूलम्
किमर्थम् तव नेत्राभ्यां वारि स्रवति शोकजम्।  
पुण्डरीकपलाशाभ्यां विप्रकीर्णमिवोदकम्॥5.33.4॥

##### शब्दार्थः
पुण्डरीकपलाशाभ्याम् from two petals of white lotus, विप्रकीर्णम् trickled, उदकम् इव like water, तव your, नेत्राभ्याम् from your eyes, शोकजम् tears of grief, वारि water, किमर्थम् for what reason, स्रवति is flowing.

##### आङ्ग्लानुवादः
"Why are tears of grief flowing from your eyes like water trickling down a pair of petals of white lotuses?



#### श्लोकः
##### मूलम्
सुराणामसुराणां वा नागगन्धर्वरक्षसाम्।  
यक्षाणां किन्नराणां वा का त्वं भवसि शोभने॥5.33.5॥

##### शब्दार्थः
शोभने O auspicious one, त्वम् you, सुराणाम् among gods, असुराणां वा or demons, नागगन्धर्वरक्षसाम् of nagas, gandharvas, rakshasas, यक्षाणाम् of yakshas, किन्नराणां वा or kinneras, का who, भवसि you are.

##### आङ्ग्लानुवादः
"O noble lady, are you a goddess or a demoness, a naga, a gandharva, a rakshasa, a yaksha or a kinnera?



#### श्लोकः
##### मूलम्
का त्वं भवसि रुद्राणां मरुतां वा वरानने।  
वसूनां हि वरारोहे देवता प्रतिभासि मे॥5.33.6॥

##### शब्दार्थः
वरानने O beautiful lady, त्वम् you, रुद्राणाम् of the Rudras, मरुतां वा or even Marutas, वसूनाम् of Vasus, का who, भवसि you are, वरारोहे O fine woman, देवता goddess, मे to me, प्रतिभासि  you appear

##### आङ्ग्लानुवादः
"O beautiful lady Do you belong to the race of Rudras, or Marutas, or Vasus?. O noble lady, you appear a goddess to me.



#### श्लोकः
##### मूलम्
कि नु चन्द्रमसा हीना पतिता विबुधालयात्।  
रोहिणी ज्योतिषां श्रेष्ठा श्रेष्ठसर्वगुणान्विता॥5.33.7॥

##### शब्दार्थः
चन्द्रमसा from the Moon, हीना separated, विबुधालयात् from the abode of the gods, पतिता fallen down, ज्योतिषाम् among the luminaries, श्रेष्ठा best one, श्रेष्ठसर्वगुणान्विता who has all best qualities, रोहिणी Rohini किं नु you may be

##### आङ्ग्लानुवादः




#### श्लोकः
##### मूलम्
का त्वं भवसि कल्याणि त्वमनिन्दितलोचने।  
कोपाद्वा यदि वा मोहाद्भर्तारमसितेक्षणे॥5.33.8॥  
वसिष्ठं कोपयित्वा त्वं नासि कल्याण्यरुन्धती।

##### शब्दार्थः
असितेक्षणे O lady of lovely black eyes, त्वम् you, कोपाद्वा or out of anger, यदि वा or else, मोहात् out of delusion, भर्तारम् husband, वसिष्ठम् Vasistha, कोपयित्वा making him angry, कल्याणि O auspicious lady, अरुन्धती Arundhati, नासि are you not

##### आङ्ग्लानुवादः
"O lady of lovely black eyes who are you? Have you by any chance offended your husband out of anger or out of delusion? Are you the auspicious Arundhati dislodged for making your lord Vasistha angry?



#### श्लोकः
##### मूलम्
को नु पुत्रः पिता भ्राता भर्ता वा ते सुमध्यमे॥5.33.9॥  
अस्माल्लोकादमुं लोकं गतं त्वमनुशोचसि।

##### शब्दार्थः
सुमध्यमे O woman of beautiful waist, अस्मात् from this, लोकात् from the world, अमुं लोकम् to this world, गतम् dead, त्वम् your, अनुशोचसि worrying about, ते your, पुत्रः son, पिता father, भ्राता brother, भर्ता वा or is it husband, को नु is he?

##### आङ्ग्लानुवादः
"O woman of beautiful waist from which world have you come here? For whom are you worrying? Who is your son, father, brother or husband? Are you worrying about some one dead?.



#### श्लोकः
##### मूलम्
रोदनादतिनिश्श्वासाद्भूमिसंस्पर्शनादपि॥5.33.10॥  
न त्वां देवीमहं मन्ये राज्ञस् सर्वज्ञावधारणात्।

##### शब्दार्थः
रोदनात् from your weeping, अतिनिश्श्वासात् breathing heavily, भूमिसंस्पर्शनादपि your touching the ground, राज्ञः royal, संज्ञावधारणात् having signs of sovereignty, त्वाम् you, देवीम् O goddess, अहम् I, न मन्ये I do not think.

##### आङ्ग्लानुवादः
"From your weeping, your sighing and your touching the earth (gods do not touch the earth) and your signs of sovereignty, I do not think you are a goddess (meaning otherwise she posessed divine grace).



#### श्लोकः
##### मूलम्
व्यञ्जनानि च ते यानि लक्षणानि च लक्षये॥5.33.11॥  
महिषी भूमिपालस्य राजकन्या च मे मता।

##### शब्दार्थः
ते your, यानि those, व्यञ्जनानि signs, लक्षणानि च also qualities, लक्षये I see, भूमिपालस्य king's, महिषी consort, राजकन्या च and a princess, मे to me, मता it is felt.

##### आङ्ग्लानुवादः
"On the basis of your royal signs and other qualities I infer that you are the daughter of a king or his consort.



#### श्लोकः
##### मूलम्
रावणेन जनस्थानाद्बलादपदहृता यदि॥5.33.12॥  
सीता त्वमसि भद्रं ते तन्ममाचक्ष्व पृच्छतः।

##### शब्दार्थः
त्वम् you, जनस्थानात् from Janasthana, रावणेन by Ravana, बलात् forcibly, अपहृता borne away, सीता Sita, असि यदि if you are, तत् that, पृच्छतः  enquiring, मम to me, आचक्ष्व you tell, ते भद्रम् wish you well.

##### आङ्ग्लानुवादः
"If you are Sita, who was forcefully borne away by Ravana from Janasthana you may kindly reveal to me freely. May god bless you.



#### श्लोकः
##### मूलम्
यथा हि तव वै दैन्यं रूपं चाप्यतिमानुषम्॥5.33.13॥  
तपसा चान्वितो वेषस्त्वं राममहिषी ध्रुवम्।

##### शब्दार्थः
तव your, दैन्यम् plight, अतिमानुषम् superhuman, रूपं च and your form, तपसा with austerity, अन्वितः endowed, वेषः your dress, यथा as much, त्वम् you are, ध्रुवम् surely, राममहिषी Rama's queen.

##### आङ्ग्लानुवादः
"Indeed your plight, the superhuman beauty and your robes marked with asceticism, surely tell me that you are Rama's queen."



#### श्लोकः
##### मूलम्
सा तस्य वचनं श्रुत्वा रामकीर्तनहर्षिता॥5.33.14॥  
उवाच वाक्यं वैदेही हनुमन्तं द्रुमाश्रितम्।

##### शब्दार्थः
सा वैदेही that Vaidehi, तस्य his, वचनम् word, श्रुत्वा having heard, रामकीर्तनहर्षिता happy to hear words of praise of Rama, द्रुमाश्रितम् on the tree, हनुमन्तम् Hanuman, वाक्यम् these words, उवाच spoke.

##### आङ्ग्लानुवादः
Happy to have heard words of praise of Rama, Vaidehi spoke this to Hanuman, who got up the treeः



#### श्लोकः
##### मूलम्
पृथिव्यां राजसिंहानां मुख्यस्य विदितात्मनः॥5.33.15॥  
स्नुषा दशरथस्याहं शत्रुसैन्यप्रतापिनः।

##### शब्दार्थः
अहम् I am, पृथिव्याम् on earth, राजसिंहानाम् among great kings, मुख्यस्य foremost, विदितात्मनः of the knower of self, शत्रुसैन्यप्रतापिनः of the slayer of enemy army, दशरथस्य Dasaratha's, स्नुषा daughterinlaw.

##### आङ्ग्लानुवादः
"I am daughterinlaw of king Dasaratha, knower of the self, the foremost among kings on earth and a slayer of enemy army.



#### श्लोकः
##### मूलम्
दुहिता जनकस्याहं वैदेहस्य महात्मनः॥5.33.16॥  
सीतेति नाम नाम्नाऽहं भार्या रामस्य धीमतः।

##### शब्दार्थः
अहम् I am, वैदेहस्य Videha's, महात्मनः great soul, जनकस्य Janaka's, दुहिता daughter, नाम्ना सीतेति नाम Sita by name, अहम् I am, धीमतः of the sagacious, रामस्य Rama's, भार्या wife.

##### आङ्ग्लानुवादः
"I am daughter of the great soul, Janaka, king of Videha, known as Sita. I am the wife of that sagacious Rama.



#### श्लोकः
##### मूलम्
समा द्वादश तत्राहं राघवस्य निवेशने॥5.33.17॥  
भुञ्जाना मानुषान्भोगान्सर्वकामसमृद्धिनी।

##### शब्दार्थः
अहम् I am, तत्र there, राघवस्य Rama's, निवेशने the abode, मानुषान् mortal, भोगान् pleasures, भुञ्जाना experiencing, सर्वकामसमृद्धिनी all kinds of pleasures provided, द्वादश twelve, समाः years.

##### आङ्ग्लानुवादः
"I enjoyed worldly pleasures in abundance for twelve years at Rama's abode.



#### श्लोकः
##### मूलम्
तत्र त्रयोदशे वर्षे राज्येनेक्ष्वाकुनन्दनम्॥5.33.18॥  
अभिषेचयितुं राजा सोपाध्यायः प्रचक्रमे।

##### शब्दार्थः
ततः then, त्रयोदशे in the thirteenth, वर्षे in the year, सोपाध्यायः with his preceptor, राजा the king, इक्ष्वाकुनन्दनम् delight of the Ikshvakus, राज्येन in the kingdom, अभिषेचयितुम् to coronate, प्रचक्रमे arranged.

##### आङ्ग्लानुवादः
"Then in the thirteenth year king Dasaratha along with the royal preceptor arranged to  coronate Rama, delight of the Ikshvaku family, in the kingdom.



#### श्लोकः
##### मूलम्
तस्मिन्सम्भ्रियमाणे तु राघवस्याभिषेचने॥5.33.19॥  
कैकयी नाम भर्तारं देवी वचनमब्रवीत्।

##### शब्दार्थः
तस्मिन् in that, राघवस्य Rama's, अभिषेचने in the coronation, सम्भ्रियमाणे while preparations were being made, कैकेयी नाम called Kaikeyi, देवी queen, भर्तारम् to her husband, वचनम् these words, अब्रवीत् spoke.

##### आङ्ग्लानुवादः
"While preparations for the coronation were on, queen Kaikeyi said to her husbandः



#### श्लोकः
##### मूलम्
न पिबेयं न खादेयं प्रत्यहं मम भोजनम्॥5.33.20॥  
एष मे जीवितस्यान्तो रामो यद्यभिषिच्यते।

##### शब्दार्थः
न पिबेयम् I shall not drink, प्रत्यहम् daily, भोजनम् food, न खादेयम् I will not eat, रामः Rama, यदि if, अभिषिच्यते is coronated, एषः this is, मे my, जीवितस्य life's, अन्तः end.

##### आङ्ग्लानुवादः
'I shall not drink or eat food, if Rama is coronated. I shall end my life this moment.



#### श्लोकः
##### मूलम्
यत्तदुक्तं त्वया वाक्यं प्रीत्या नृपतिसत्तम॥5.33.21॥  
तच्छेन्न वितथं कार्यं वनं गच्छतु राघवः।

##### शब्दार्थः
नृपतिसत्तम the foremost among kings, त्वया by you, प्रीत्या lovingly, यत् such, तत् वाक्यम् words, उक्तम् spoken, तत् the same, वितथम् false, न कार्यं that promise, यदि if you please, राघवः Rama, वनम् to the forest, गच्छतु  go.

##### आङ्ग्लानुवादः
'O Dasaratha, the foremost among kings if the promise lovingly made by you earlier is not going to be false, Rama should go to the forest'.



#### श्लोकः
##### मूलम्
स राजा सत्यवाग्देव्या वरदानमनुस्मरन्॥5.33.22॥  
मुमोह वचनं श्रुत्वा कैकेय्याः क्रूरमप्रियम्।

##### शब्दार्थः
सत्यवाक् ever truthful, सः राजा that king, देव्याः to the queen, वरदानम् boons, अनुस्मरन् remembering, कैकेय्याः of Kaikeyi, क्रूरम् cruel, अप्रियम् unpleasant, वचनम् word, श्रुत्वा having heard, मुमोह fainted.

##### आङ्ग्लानुवादः
"Remembering the boons the ever truthful king had granted to Kaikeyi, he fainted after hearing her cruel and harsh words.



#### श्लोकः
##### मूलम्
ततस्तु स्थविरो राजा सत्ये धर्मे व्यवस्थितः॥5.33.23॥  
ज्येष्ठं यशस्विनं पुत्रं रुदन्राज्यमयाचत।

##### शब्दार्थः
ततः then, सत्ये by truth, धर्मे by rigteousness, व्यवस्थितः one who held, स्थविरः aged, राजा king, रुदन् while crying, यशस्विनम् glorious one, ज्येष्ठम् eldest, पुत्रम् son, राज्यम् kingdom, अयाचत begged.

##### आङ्ग्लानुवादः
"The aged king who held on to truthfulness and righteousness begged his famed eldest son Rama to return the kingdom.



#### श्लोकः
##### मूलम्
स पितुर्वचनं श्रीमानभिषेकात्परं प्रियम्॥5.33.24॥  
मनसा पूर्वमासाद्य वाचा प्रतिगृहीतवान्।

##### शब्दार्थः
श्रीमान् illustrious one, सः he, पितुः father's, वचनम् word, अभिषेकात् more than coronation, परम् supreme, प्रियम् dear, मनसा by his mind, पूर्वम् first, आसाद्य having accepted, वाचा by word, प्रतिगृहीतवान् accepted

##### आङ्ग्लानुवादः
"The illustrious Rama who valued his father's word more than sovereignty, bowed to the command of the father.



#### श्लोकः
##### मूलम्
दद्यान्न प्रतिगृह्णीयान्न ब्रूयात्किञ्चिदप्रियम्॥5.33.25॥  
अपि जीवितहेतोर्वा रामस्सत्यपराक्रमः।

##### शब्दार्थः
सत्यपराक्रमः one whose truthfulness was his strength, रामः Rama, दद्यात् he give,न प्रतिगृह्णीयात् he will not take, जीवितहेतोर्वा even for his life, किञ्चित् even a little, अप्रियम् harsh, न ब्रूयात् he will not speak .

##### आङ्ग्लानुवादः
"Rama, whose strength was his truthfulness, gave whatever others sought but would not accept anything in return. He would not speak a harsh word.



#### श्लोकः
##### मूलम्
स विहायोत्तरीयाणि महार्हाणि महायशाः॥5.33.26॥  
विसृज्य मनसा राज्यं जनन्यै मां समादिशत्।

##### शब्दार्थः
महायशाः a highly renowned, सः he, महार्हाणि luxurious, उत्तरीयाणि upper garments, विहाय cast off, मनसा whole heartedly, राज्यम् kingdom, विसृज्य having given up, माम् me, जनन्यै to his mother, समादिशत् entrusted.

##### आङ्ग्लानुवादः
"Having given up the kingdom  voluntarily, Rama, a highly renowned king cast off his luxurious upper garments and asked me to take care of his mother.



#### श्लोकः
##### मूलम्
साहं तस्याग्रतस्तूर्णं प्रस्थिता वनचारिणी॥5.33.27॥  
न हि मे तेन हीनाया वासस्स्वर्गेऽपि रोचते।

##### शब्दार्थः
सा अहम् I myself, वनचारिणी a forestdweller, तूर्णम् quickly, तस्य his, अग्रतः ahead of him, प्रस्थिता started, तेन by him, हीनायाः separated, मे  me, स्वर्गेऽपि न रोचते did not prefer even heaven.

##### आङ्ग्लानुवादः
"I, however resolved to live in the forest, marched ahead of him quickly as I did not prefer even heaven without him.



#### श्लोकः
##### मूलम्
प्रागेव तु महाभागस्सौमित्रिर्मित्रनन्दनः॥5.33.28॥  
पूर्वजस्यानुयात्रार्थे द्रुमचीरैरलङ्कृतः।

##### शब्दार्थः
महाभागः a noble one, मित्रनन्दनः a delight to friends, सौमित्रिः Saumitri, प्रागेव already, पूर्वजस्य eldest brother's, अनुयात्रार्थे to follow him, द्रुमचीरैः an bark, अलङ्कृतः dressed.

##### आङ्ग्लानुवादः




#### श्लोकः
##### मूलम्
ते वयं भर्तुरादेशं बहुमान्य दृढव्रताः॥5.33.29॥  
प्रविष्टास्स्म पुरादृष्टं वनं गम्भीरदर्शनम्।

##### शब्दार्थः
ते then वयम् we, भर्तुः king's, आदेशम् order, बहुमान्य respecting, दृढव्रताः resolved firmly, पुरा in the past, अदृष्टम् not seen, गम्भीरदर्शनम् impenetrable, वनम् forest, प्रविष्टाः स्मः we  
entered.

##### आङ्ग्लानुवादः
"Respecting the king's order and determined firmly, we entered the impenetrable forest.



#### श्लोकः
##### मूलम्
वसतो दण्डकारण्ये तस्याहममितौजसः॥5.33.30॥  
रक्षसाऽपहृता भार्या रावणेन दुरात्मना।

##### शब्दार्थः
दण्डकारण्ये in the Dandaka forest, वसतः while living, अमितौजसः the most valiant, तस्य his, भार्या wife, अहम् am, दुरात्मना by evilminded, रावणेन by Ravana, अपहृता was abducted.

##### आङ्ग्लानुवादः
"While the most valiant Rama was living in the Dandaka forest, I, his wife was borne away by the evilminded Ravana.



#### श्लोकः
##### मूलम्
द्वौ मासौ तेन मे कालो जीवितानुग्रहः कृतः॥5.33.31॥  
ऊर्ध्वं द्वाभ्यां तु मासाभ्यां ततस्तक्ष्यामि जीवितम्।

##### शब्दार्थः
तेन by him, द्वौ two, मासौ months, मे to me, जीवितानुग्रहः grant of time to live, कृतः given, ततः then, द्वाभ्याम् after the two, मासाभ्याम् months, ऊर्ध्वम् after that, जीवितम् life, त्यक्ष्यामि I will give up.

##### आङ्ग्लानुवादः
"He has allowed me two months time to live. After two months I will have to give up my life."  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे त्रयस्त्रिंशस्सर्गः॥  
Thus ends the thirtythird sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/05-sItA-bhAShaNam/033_hanumati_sItAvishvAsaH.md">
<details><summary><h3>भूषणम् ...{Loading}...</h3></summary>



सो ऽवतीर्य द्रुमात्तस्माद्विद्रुमप्रतिमाननः ।  

विनीतवेषः कृपणः प्रणिपत्योपसृत्य च  ॥  ५।३३।१ ॥   

तामब्रवीन्महातेजा हनूमान् मारुतात्मजः ।  

शिरस्यञ्जलिमाधाय सीतां मधुरया गिरा  ॥  ५।३३।२ ॥   

कानु पद्मपलाशाक्षि क्लिष्टकौशेयवासिनि ।  

द्रुमस्य शाखामालम्ब्य तिष्ठसि त्वमनिन्दिते  ॥  ५।३३।३ ॥   

सो ऽवतीर्येत्यादि । सः राक्षसीषु सुप्तासु लब्धावसर इत्यर्थः । कृपणः
सीतादौस्थ्यदर्शनेन दीनः । जानन्नपि वैदेह्यैव वाचयितुमब्रवीत्  ॥ 
५।३३।१३ ॥   

  

किमर्थं तव नेत्राभ्यां वारि स्रवति शोकजम् ।  

पुण्डरीकपलाशाभ्यां विप्रकीर्णमिवोदकम्  ॥  ५।३३।४ ॥   

किमर्थमिति । तव नेत्राभ्याम् आनन्दाश्रुयोगार्हाभ्याम् । किमर्थं कस्य
कुलच्छेदाय । यद्वा किमर्थं किं चेतसि कृत्वा । पुण्डरीकेत्यादि ।
हन्तैतत्सौन्दर्यं प्रणयिना रामेण दृष्टमासीदिति भावः  ॥  ५।३३।४ ॥   

  

सुराणामसुराणां वा नागगन्धर्वरक्षसाम् ।  

यक्षाणां किन्नराणां वा का त्वं भवसि शोभने  ॥  ५।३३।५ ॥   

का त्वं भवसि रुद्राणां मरुतां वा वरानने ।  

वसूनां वा वरारोहे देवता प्रतिभासे मे  ॥  ५।३३।६ ॥   

किन्नु चन्द्रमसा हीना पतिता विबुधालयात् ।  

रोहिणी ज्योतिषां श्रेष्ठा श्रेष्ठसर्वगुणान्विता  ॥  ५।३३।७ ॥   

सुराणामित्यादिषु निर्धारणे षष्ठी । का त्वं कस्य सम्बन्धिनीत्यर्थः  ॥ 
५।३३।५७ ॥   

  

का त्वं भवसि कल्याणि कत्वमनिन्दितलोचने  ॥  ५।३३।८ ॥   

का त्वमिति । हे कल्याणि । त्वं का । अनिन्दितलोचने । त्वं का भवसीति योजना
 ॥  ५।३३।८ ॥   

  

कोपाद्वा यदि वा मोहाद्भर्तारमसितेक्षणे ।  

वसिष्ठं कोपयित्वा त्वं नासिकल्याण्यरुन्धती  ॥  ५।३३।९ ॥   

वसिष्ठं कोपयित्वेत्यत्रापि पतिता विबुधालयादित्यनुषज्यते । नासीत्यत्र
काकुरनुसन्धेया  ॥  ५।३३।९ ॥   

  

को नु पुत्रः पिता भ्राता भर्ता वा ते सुमध्यमे ।  

अस्माल्लोकादमुं लोकं गतं त्वमनुशोचसि  ॥  ५।३३।१० ॥   

कोन्विति । अमुं लोकं गतम्, यमिति शेषः । परलोकं गतं यं पुत्रं पितरं
भ्रातरं भर्तारं वा अनुशोचसि स क इत्यर्थः । गता त्वमित्यपि पाठः । अस्मात्
स्वर्गादमुं मनुष्यलोकम् गता या त्वमनुशोचसि । तस्यास्ते को वा
पुत्रादिरिति योजना  ॥  ५।३३।१० ॥   

  

रोदनादतिनिःश्वासाद्भूतमिसंस्पर्शनादपि ।  

न त्वां देवीमहं मन्ये राज्ञः संज्ञावधारणात्  ॥  ५।३३।११ ॥   

देवीं देवस्त्रियम् । संज्ञावधारणात् संज्ञायते अनयेति संज्ञा लक्षणम् ।
राजलक्षणनिश्चयादित्यर्थः  ॥  ५।३३।११ ॥   

  

व्यञ्जनानि च ते यानि लक्षणामनि च लक्षये ।  

महिषी भूमिपालस्य राजकन्या ऽसि मे मता  ॥  ५।३३।१२ ॥   

रावणेन जनस्थानाद् बलादपहृता यदि ।  

सीता त्वमसि भद्रं ते तन्ममाचक्ष्व पृच्छतः  ॥  ५।३३।१३ ॥   

व्यञ्जनामि स्तनजघनादीनि । "व्यञ्जनं तेमने चिह्ने श्मश्रुण्यवयवे ऽपि च"
इति विश्वः । लक्षणानि शुभावर्तरेखादिसामुद्रिकलक्षणानि  ॥  ५।३३।१२१३ ॥   

  

यथा हि तव वै दैन्यं रूपं चाप्यतिमानुषम् ।  

तपसा चान्वितो वेषस्त्वं राममहिषी ध्रुवम्  ॥  ५।३३।१४ ॥   

यथा यादृशम्  ॥  ५।३३।१४ ॥   

  

सा तस्य वचनं श्रुत्वा रामकीर्तनहर्षिता ।  

उवाच वाक्यं वैदेही हनुमन्तं द्रुमाश्रितम्  ॥  ५।३३।१५ ॥   

द्रुमाश्रितं द्रुममूलाश्रितम् । सो ऽवतीर्येति द्रुमावतरणस्य
पूर्वमुक्तत्वात् । यद्वा पूर्वमग्रादवतरणमुक्तमिति ज्ञेयम्  ॥  ५।३३।१५ ॥   

  

पृथिव्यां राजसिहानां मुख्यस्य विदितात्मनः ।  

स्नुषा दशरथस्याहं शत्रुसैन्यप्रतापिनः  ॥  ५।३३।१६ ॥   

पृथिव्यामिति । शत्रुसैन्यप्रतापिनः शत्रुषु जीवत्सु न मे श्वशुरो
जीवितवान् । स चेदिदानीं वर्तेत कथमहमेतादृशीमवस्थां प्राप्नुयामिति भावः
 ॥  ५।३३।१६ ॥   

  

दुहिता जनकस्याहं वैदेहस्य महात्मनः ।  

सीता च नाम नाम्ना ऽहं भार्या रामस्य धीमतः  ॥  ५।३३।१७ ॥   

दुहितेति । सीता च नामेत्यत्र नामशब्दः प्रासिद्धौ  ॥  ५।३३।१७ ॥   

  

समा द्वादश तत्राहं राघवस्य निवेशने ।  

भुञ्जाना मानुषान् भोगान् सर्वकामसमृद्धिनी  ॥  ५।३३।१८ ॥   

तत्र त्रयोदशे वर्षे राज्येनेक्ष्वाकुनन्दनम् ।  

अभिषेचयितुं राजा सोपाध्यायः प्रचक्रमे  ॥  ५।३३।१९ ॥   

समा इति । अहम् एतादृशावस्था अहम् । तत्र मम श्वशुरगृहे । द्वादशसमाः
द्वादशसंवत्सरान् । अत्यन्तसंयोगे द्वितीया ।
तेनाविच्छोन्नैकरूपभोगभोक्तृत्वमुच्यते । मानुषानित्यनेन नात्मनो मानुषत्वं
स्वाभाविकमिति सूच्यते । भोगान् भुञ्जाना अनुभवन्ती । काम्यन्त इति कामाः
भोगोपकरणानि स्रक्चन्दनादीनि । तेषां समृद्धं समृद्धिः । भावे निष्ठा ।
तदस्या अस्तीति सर्वकामसमृद्विनी । "अत इनिठनौ" इति इनिप्रत्ययः । अभवमिति
शेषः  ॥  ५।३३।१८१९ ॥   

  

तस्मिन् संभ्रियमाणे तु राघवस्याभिषेचने ।  

कैकेयी नाम भर्तारं देवी वचनमब्रवीत्  ॥  ५।३३।२० ॥   

तस्मिन्निति । संभ्रियमाणे संभारान् संपादयति सति । राघवस्याभिषेचने
रामाभिषेकनिमित्तम् । देवी महिषी  ॥  ५।३३।२० ॥   

  

न पिबेयं न खादेयं प्रत्यहं मम भोजनम् ।  

एष मे जीवितस्यान्तो रामो यद्यभिषिच्यते  ॥  ५।३३।२१ ॥   

न पिबेयमिति । भुज्यत इति भोजनं खाद्यं पेयं च । रामो यद्यभिषिच्यते तदा मम
संबन्धि यत् भोजनं तन्न पिबेयं न खादेयम् । एषः अयमभिषेकः जीवितस्यान्तश्च
 ॥  ५।३३।२१ ॥   

  

यत्तदुक्तं त्वया वाक्यं प्रीत्या नृपतिसत्तम ।  

तच्चेन्न वितथं कार्यं वनं गच्छतु राघवः  ॥  ५।३३।२२ ॥   

यत्तदिति । तत्पूर्वोक्तं यद्वरदानरूपं वाक्यं तन्न वितथं कार्यं चेत्तदा
रामो वनं गच्छतु  ॥  ५।३३।२२ ॥   

  

स राजा सत्यवाग् देव्या वरदानमनुस्मरन् ।  

मुमोह वचनं श्रुत्वा कैकेय्याः क्रूरमप्रियम्  ॥  ५।३३।२३ ॥   

ततस्तु स्थविरो राजा सत्ये धर्मे व्यवस्थितः ।  

ज्येष्ठं यशस्विनं पुत्रं रुदन् राज्यमयाचत  ॥  ५।३३।२४ ॥   

स इति । देव्यास्संबन्धि स्वकृतं वरदानं स्मृत्वा कैकेय्याः वचनं श्रुत्वा
मुमोह  ॥  ५।३३।२३२४ ॥   

  

स पितुर्वचनं श्रीमानभिषेकात् परं प्रियम् ।  

मनसा पूर्वमासाद्य वाचा प्रतिगृहीतवान्  ॥  ५।३३।२५ ॥   

दद्यान्न प्रतिगृह्णीयान्न ब्रूयात् किंचिदप्रियम् ।  

अपि जीवितहेतोर्वा रामः सत्यपराक्रमः  ॥  ५।३३।२६ ॥   

अभिषेकात्परं प्रियं पितुर्वचनं विवासयाचनारूपम्, पूर्वं मनसा आसाद्य
अङ्गीकृत्य अथ वाचा प्रतिगृहीतवान्, मनः पूर्वकमङ्गीकृतवानित्यर्थः  ॥ 
५।३३।२५२६ ॥   

  

स विहायोत्तरीयाणि महार्हाणि महायशाः ।  

विसृज्य मनसा राज्यं जनन्यै मां समादिशत्  ॥  ५।३३।२७ ॥   

उत्तरीयाणि वासांसि । जनन्यै कौसल्यायै । मां समादिशत्, तन्निकटे त्वया
स्थातव्यमित्युक्तवानित्यर्थः  ॥  ५।३३।२७ ॥   

  

सा ऽहं तस्याग्रतस्तूर्णं प्रस्थिता वनचारिणी ।  

न हि मे तेन हीनाया वासः स्वर्गे ऽपि रोचते  ॥  ५।३३।२८ ॥   

सा ऽहमिति । अग्रतः प्रस्थाने हेतुमाहन हीति  ॥  ५।३३।२८ ॥   

  

प्रागेव तु महाभागः सौमित्रिर्मित्रनन्दनः ।  

पूर्वजस्यानुयात्रार्थे द्रुमचीररैलङ्कृतः  ॥  ५।३३।२९ ॥   

प्रागेवेति । प्रागेव यद्यपि रामानन्तरमेव लक्ष्मणेन द्रुमचीरादिस्वीकारः
तथापि तस्य त्वरातिशयव्यञ्जनाय तथोक्तिः । महाभागः "अहं सर्वं करिष्यामि"
इति प्रतिज्ञानुसारेण सर्वविधकैङ्कर्यकरणोचिताभिषेकविघ्नहेतुभाग्यसम्पन्नः
। सौमित्रिः ऽसृष्टस्त्वं वनवासायऽ इत्युक्तवत्याः गर्भे सञ्जातः ।
मित्रनन्दनः स लक्ष्मणः सर्वविधकैङ्कर्यकर्तेत्यनुकूलैरभिनन्दनीयः ।
पूर्वजस्येत्यादि । रामकैङ्कर्यानुरूपत्वेन
द्रुमचीरादीनामलङ्करणत्वमित्यर्थः  ॥  ५।३३।२९ ॥   

  

त वयं भर्तुरादेशं बहुमान्य दृढव्रताः ।  

प्रविष्टाः स्म पुरा ऽदृष्टं वन गम्भीरदर्शनम्  ॥  ५।३३।३० ॥   

वसतो दण्डकारण्ये तस्याहममितौजसः ।  

रक्षसा ऽपहृता भार्या रावणेन दुरात्मना  ॥  ५।३३।३१ ॥   

ते वयमिति । पुरा ऽदृष्टं पूर्वमदृष्टम् । अत्र गम्भीरशब्देन
दुष्प्रवेशत्वम्, दर्शनशब्देन स्वरूपमप्युच्यते  ॥  ५।३३।३०३१ ॥   

  

द्वौ मासौ तेन मे कालो जीवितानुग्रहः कृतः ।  

ऊर्ध्वं द्वाभ्यां तु मासाभ्यां ततस्त्यक्ष्यामि जीवितम्  ॥  ५।३३।३२ ॥   

इत्यार्षे श्रीरामायणे वाल्मीकीये आदिकाव्ये श्रामत्सुन्दरकाण्डे
त्रयस्त्रिंशः सर्गः  ॥  ५।३३ ॥   

द्वौ मासौ द्विमासरूपः कालः । मे जीवितानुग्रहः जीवितानुग्राहकः,
जीवितधारणानुकूलः कृतः । त्यक्ष्यामि, स्वयमेवेति भावः  ॥  ५।३३।३२ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने त्रयस्त्रिंशः सर्गः  ॥  ५।३३ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/05-sItA-bhAShaNam/033_hanumati_sItAvishvAsaH.md">
<details><summary><h3>शिरोमणी ...{Loading}...</h3></summary>



जानकीवचनश्रवणानन्तरकालिकं हनुमद्वृत्तान्तमाह स इत्यादिभिः ।
विद्रुमप्रतिमं विद्रुमसदृशमाननं यस्य स हनूमान् शिरसि अञ्जलिमाधाय धृत्वा
मधुरया गिरा अब्रवीत् । श्लोकद्वयमेकान्वयि  ॥  ५।३३।१,२  ॥   

  

तद्वचनाकारमाह केत्यादिभिः । द्रुमस्य शाखामवलम्ब्य या त्वं तिष्ठसि सा
त्वं का ऽसि  ॥  ५।३३।३  ॥   

  

किमिति । विप्रकीर्णं स्फुटितघटादिभ्यो निःसृतमुदकमिव नेत्राभ्यां वारि
किमर्थं स्रवति  ॥  ५।३३।४  ॥   

  

सुराणामिति । हे शोभने सुरादीनां मध्ये त्वं का भवसि रुद्राणां मरुतां वा
मध्ये का त्वं भवसि । ननु त्वमेव विचारयेत्यत आह मे मम तु वसूनामग्नीनां
देवता त्वं प्रतिभासि । किंच सुराद्यन्यतमानां का काचित् देवता त्वं मे
प्रतिभासि । श्लोकद्वयमेकान्वयि  ॥  ५।३३।५,६  ॥   

  

तत्रापि दृढतरगमकाभावादाह किमित्यादिभिः । विबुधालयात् पतिता अत एव
चन्द्रमसा हीना ज्योतिषां श्रेष्ठा रोहिणी किं त्वमसि  ॥  ५।३३।७  ॥   

  

केति । हे अनिन्दितलोचने । अस्माल्लोकात् अमुं परोक्षं देशं गतं प्राप्तं
त्वं प्राकृतभिन्नं जनं या त्वमनुशोचसि सा त्वं का ऽसि  ॥  ५।३३।८  ॥   

  

कोपादिति । कोपात् यदि वा मोहात् भर्तारं वशिष्ठं कोपयित्वा गता
त्वमरुन्धती वासि  ॥  ५।३३।९  ॥   

  

क इति । ते पुत्रादिः कः । अर्धं पृथक्-- रोदनादिति । रोदनादिना त्वां
देवीं देवस्त्रियं न मन्ये किंतु राज्ञो रामस्य संज्ञावधारणात् अत्यन्तं
नामग्रहणात् यानि व्यञ्जनानि बोधकानि ते लक्षणानि असाधारणचिह्नानि लक्षये
तेभ्यश्च भूमिपालस्य निखिलब्रह्माण्डाधिपतेः रामस्य महिषी राजकन्या
जनकराजपुत्री च मे मम मता निश्चिता । श्लोकद्वयं संमिलितान्वयि  ॥ 
५।३३।१०,११  ॥   

  

रावणेनेति । जनस्थानात् रावणेन प्रमथिता सीता यदि त्वमसि तदा पृच्छतो मे
आचक्ष्व  ॥  ५।३३।१२  ॥   

  

यथेति । यथा यथावत् तव दैन्यं वियोगदुःखजनितदीनता अतिमानुषं
मानुषानतिक्रान्तम् अत्यद्भुतमित्यर्थः । तव रूपं च तपसा अन्वितस्तव वेषश्च
अस्तीति शेषः अतस्त्वं राममहिष्येव  ॥  ५।३३।१३  ॥   

  

सेति । सा सीता तस्य हनूमतो वचनं श्रुत्वा रामकीर्तनहर्षिता सती
द्रुमाश्रितं हनूमन्तमुवाच  ॥  ५।३३।१४  ॥   

  

तद्वचनाकारमाह पृथिव्यामित्यादिभिः । विदितात्मनः प्रख्यातस्वरूपस्य
राजसिंहानां मुख्यस्य दशरथस्य स्नुषा ऽहमस्मि  ॥  ५।३३।१५  ॥   

  

दुहितेति । महात्मनो जनकस्याहं दुहिता सीतेति नाम्ना उक्ता जतैरभिहिता
रामस्य भार्या ऽहमस्मीति शेषः  ॥  ५।३३।१६  ॥   

  

समा इति । मानुषान् मनुष्यसंबन्धिनो भोगान् पदार्थान् भुञ्जाना ऽहं राघवस्य
निवेशने द्वादश समाः वर्षाणि अवसमिति शेषः  ॥  ५।३३।१७  ॥   

  

तत इति । ततः तत्र त्रयोदशे वर्षे इक्ष्वाकुनन्दनं राममभिषेचयितुं
प्रचक्रमे  ॥  ५।३३।१८  ॥   

  

तस्मिन्निति । राघवस्याभिषेचने संभ्रियमाणे सति कैकेयी भर्तारमब्रवीत्  ॥ 
५।३३।१९  ॥   

  

तद्वचनाकारमाह नेति । एष रामाभिषेकः मम जीवितस्यान्तः अतः यदि रामो
ऽभिषिच्यते तर्हि प्रत्यह प्रतिदिनं यन्मम भोजनम् उदरे प्रापणीयं तत् न
पिबेयं न खादेयम्  ॥  ५।३३।२०  ॥   

  

यदिति । यत् तत् औदार्यपोषकत्वेन अनुत्तमं वाक्यं त्वया उक्तं तत् वितर्थं
व्यर्थं न कार्यमतो राघवो वनं गच्छतु  ॥  ५।३३।२१  ॥   

  

स इति । सत्यवाक् स राजा देव्याः वरदानमनुस्मरन् सन् क्रूरं वियोगबोधकत्वेन
घातुकम् अत एव अप्रियं कैकेय्या वचनं श्रुत्वा मुमोह  ॥  ५।३३।२२ ॥   

तत इति । ततस्तस्मात् हेतो रुदन् राजा ज्येष्ठं पुत्रं राज्यं वनराज्यमयाचत
 ॥  ५।३३।२३  ॥   

  

स इति । स रामः अभिषेकात् परमधिकं प्रियं पितुर्वचनं पूर्वं मनसा आसाद्य
अङ्गीकृत्य वाचापि प्रतिगृहीतवान्  ॥  ५।३३।२४  ॥   

  

दद्यादिति । यो रामः यत् दद्यात् तत् जीवितहेतोरपि न प्रतिगृह्णीयात् स
रामः उत्तरीयाणि राज्यं च मनसा विसृज्य त्यक्त्वा समादिशत्
वनगमनबोधकवचनमकथयत् । श्लोकद्वयमेकान्वयि  ॥  ५।३३।२५,२६  ॥   

  

सेति । तेन रामेण हीनाया यस्या मे स्वर्गे ऽपि वासो न रोचते सा ऽहं
वनचारिणी सती तस्य रामस्य अग्रतः प्रस्थिता  ॥  ५।३३।२७  ॥   

  

प्रागिति । सौमित्रिः पूर्वजस्य रामस्यानुयात्रार्थे प्रागेव
कुशचीरैरलंकृतो ऽभवदिति शेषः  ॥  ५।३३।२८  ॥   

  

ते इति । भर्तुः पालयितुर्दशरथस्य आदेशमाज्ञां बहुमान्य अत्यन्तं सत्कृत्य
पुरा पूर्वमदृष्टं वनं वयं प्रविष्टाः स्म  ॥  ५।३३।२९  ॥   

  

वसत इति । दण्डकारण्ये वसतः तस्य रामस्य भार्या ऽहं रक्षसा ऽपहृता  ॥ 
५।३३।३०  ॥   

  

द्वाविति । \[द्वाभ्यां मासाभ्यामूर्ध्वं ते जीवितं त्यक्ष्यामि
त्याजयिष्यामीति वदतेति शेषः? \] तेन रक्षसा द्वौ मासौ मे जीवितानुग्रहः
जीवनावधिरित्यर्थः कृतः । किंच द्वौ मासौ जीवितानुग्रहः कृतः अतः ततः
ताभ्यां मासाभ्यामूर्ध्वं जीवितं त्यक्ष्यामि रामानागमने त्यक्तुमिच्छामि
 ॥  ५।३३।३१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
त्रयस्त्रिंशः सर्गः  ॥  ५।३३  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/05-sItA-bhAShaNam/033_hanumati_sItAvishvAsaH.md">
<details><summary><h3>तिलकम् ...{Loading}...</h3></summary>



स इति । अत्यूर्ध्वशाखातः सीतासंमुखशाखायामवतीर्य द्रुमशब्दस्तदवयवपरः । अत
एवाग्रे "द्रुमाश्रितम्" इति वक्ष्यति । कृपणो मातुः सीताया
दुःखदर्शनाद्दीनः । दूरात्प्रणिपत्य तत उपसृत्य समीपमागत्य  ॥  ५।३३।१  ॥   

  

राक्षसीनां निशाजागरतो
निद्राजाड्यात्त्रिजटास्वप्नश्रवणजन्यभयोनात्मत्राणाय
सीतैकशरणत्वेनोपेक्षणाच्च दैवानुग्रहाच्चाप्रत्यूहः सीताहनूमतोः संलाप इति
बोध्यम्  ॥  ५।३३।२  ॥   

  

अथ लिङ्गैः सीतेति निश्चये ऽपि तयैव साक्षद्वाचयितुमजानान इव पृच्छति-- का
न्विति  ॥  ५।३३।३  ॥   

  

विप्रकीर्णं भिन्नघटादिव प्रसृतम्  ॥  ५।३३।४  ॥   

  

का न्वित्यादिश्लोकद्वयोक्तार्थस्यैव प्रपञ्चः सुराणामिति ।
सुरादिजातिमध्ये त्वं का किंजातीया  ॥  ५।३३।५  ॥   

  

देवता प्रतिभासि दिव्यरूपलक्षणवत्त्वादिति भावः  ॥  ५।३३।६  ॥   

  

कान्त्या रोहिणीत्वाशङ्का । श्रेष्ठैः सर्वैर्गुणैरधिका । एतदग्रे "का त्वं
भवसि कल्याणि त्वमनिन्दितलोचने" इत्यर्धं प्रक्षिप्तम्  ॥  ५।३३।७  ॥   

  

कोपाद्वेति । अत्रापि किं न्विति संबध्यते । कोपादिना वसिष्ठं
कोपयित्वेहागता कल्याण्यरुन्धती किं नु वासि । पातिव्रत्यादरुन्धतीत्वशङ्का
 ॥  ५।३३।८  ॥   

  

अथ शोककारणं पुत्रादिवियोगो ऽन्यद्वेति पृच्छति को नु पुत्र इति ।
अस्माल्लोकादमुं लोकं परलोकं गतं यं त्वमनुशोचसि स पुत्रादिः को न्विति
योजना  ॥  ५।३३।९  ॥   

  

इदानीं देवयोनित्वाशङ्कां स्वयमेव निवर्तयति रोदनादिति । अश्रुसंबन्धो
भूस्पर्शश्च देवानां नास्तीति श्रुतम्, तद्वत्वात्त्वां देवीं न मन्ये ।
किं च राज्ञो रामस्य सञ्ज्ञावधारणान्नामग्रहणात्  ॥  ५।३३।१०  ॥   

  

भूमिपालस्य रामस्य महिषीति मे मतिः, यतो व्यञ्जनानि राममहिषीत्वप्रकाशकानि
ते सामुद्रिकालक्षणानि च लक्षये, अतो रावणेन जनस्थानाद्बलात्प्रमथिता
प्रमथ्य हृता यदि सीता त्वं तदा पृच्छतो ममाचक्ष्व तत्त्वं ब्रूहि । ते
भद्रमस्तु  ॥  ५।३३।११,१२  ॥   

  

अनुक्ते ऽपि त्वत्स्वरूपनिश्चयो ममास्तीति प्रौढ्याह यथा हीति ।
अपरोक्षानुभवविषयामित्यर्थः  ॥  ५।३३।१३१५  ॥   

  

अहं नाम्ना सीता इति  ॥  ५।३३।१६१८  ॥   

  

नाम प्रसिद्धमित्यर्थः  ॥  ५।३३।१९  ॥   

  

प्रत्यहं यन्मम भोजनं भोज्यं वस्तु तन्न पिबेयं न खादेयमित्यन्वयः  ॥ 
५।३३।२० ॥   

  

तद्देवासुरे युद्धे वरदानरूपम्  ॥  ५।३३।२१,२२  ॥   

  

राज्यमयाचत । भरताय दातुमिति शेषः  ॥  ५।३३।२३  ॥   

  

अभिषेकादपि परमधिकं प्रियं यथा भवति तथा मनसा पूर्वमङ्गीकृत्य
वाचाप्यङ्गीकृतवान्  ॥  ५।३३।२४  ॥   

  

सीता रामं स्तौति दद्यादिति  ॥  ५।३३।२५  ॥   

  

समादिशद्बहुप्रकारं रक्षणाय निवेदितवान्  ॥  ५।३३।२६  ॥   

  

तस्याग्रतः प्रस्थिता वनचारिणी । अभूवमिति शेषः  ॥  ५।३३।२७,२८  ॥   

  

भर्तुर्दशरथस्य पुरा अदृष्टमिति छेदः  ॥  ५।३३।२९,३०  ॥   

  

जीवितानुग्रहो जीवितानुग्रहकरः कालः कृतः परिच्छिन्नः  ॥  ५।३३।३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे त्रयस्त्रिंशः सर्गः  ॥  ५।३३  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/05-sItA-bhAShaNam/033_hanumati_sItAvishvAsaH.md">
<details><summary><h3>द्राविडपाठः ...{Loading}...</h3></summary>



  
सोऽवतीर्य द्रुमात्तस्माद्विद्रुमप्रतिमाननः।  
विनीतवेषः कृपणः प्रणिपत्योपसृत्य च ॥ 5.33.1 ॥   
तामब्रवीन्महातेजा हनूमान् मारुतात्मजः।  
शिरस्यञ्जलिमाधाय सीतां मधुरया गिरा ॥ 5.33.2 ॥   
कानु पद्मपलाशाक्षि क्लिष्टकौशेयवासिनि।  
द्रुमस्य शाखामालम्ब्य तिष्ठसि त्वमनिन्दिते ॥ 5.33.3 ॥   
किमर्थं तव नेत्राभ्यां वारि स्रवति शोकजम्।  
पुण्डरीकपलाशाभ्यां विप्रकीर्णमिवोदकम् ॥ 5.33.4 ॥   
सुराणामसुराणां वा नागगन्धर्वरक्षसाम्।  
यक्षाणां किन्नराणां वा का त्वं भवसि शोभने ॥ 5.33.5 ॥   
का त्वं भवसि रुद्राणां मरुतां वा वरानने।  
वसूनां वा वरारोहे देवता प्रतिभासे मे ॥ 5.33.6 ॥   
किन्नु चन्द्रमसा हीना पतिता विबुधालयात्।  
रोहिणी ज्योतिषां श्रेष्ठा श्रेष्ठसर्वगुणान्विता ॥ 5.33.7 ॥   
का त्वं भवसि कल्याणि कत्वमनिन्दितलोचने ॥ 5.33.8 ॥   
कोपाद्वा यदि वा मोहाद्भर्तारमसितेक्षणे।  
वसिष्ठं कोपयित्वा त्वं नासिकल्याण्यरुन्धती ॥ 5.33.9 ॥   
को नु पुत्रः पिता भ्राता भर्ता वा ते सुमध्यमे।  
अस्माल्लोकादमुं लोकं गतं त्वमनुशोचसि ॥ 5.33.10 ॥   
रोदनादतिनिःश्वासाद्भूतमिसंस्पर्शनादपि।  
न त्वां देवीमहं मन्ये राज्ञः सञ्ज्ञावधारणात् ॥ 5.33.11 ॥   
व्यञ्जनानि च ते यानि लक्षणामनि च लक्षये।  
महिषी भूमिपालस्य राजकन्याऽसि मे मता ॥ 5.33.12 ॥   
रावणेन जनस्थानाद् बलादपहृता यदि।  
सीता त्वमसि भद्रं ते तन्ममाचक्ष्व पृच्छतः ॥ 5.33.13 ॥   
यथा हि तव वै दैन्यं रूपं चाप्यतिमानुषम्।  
तपसा चान्वितो वेषस्त्वं राममहिषी ध्रुवम् ॥ 5.33.14 ॥   
सा तस्य वचनं श्रुत्वा रामकीर्तनहर्षिता।  
उवाच वाक्यं वैदेही हनुमन्तं द्रुमाश्रितम् ॥ 5.33.15 ॥   
पृथिव्यां राजसिहानां मुख्यस्य विदितात्मनः।  
स्नुषा दशरथस्याहं शत्रुसैन्यप्रतापिनः ॥ 5.33.16 ॥   
दुहिता जनकस्याहं वैदेहस्य महात्मनः।  
सीता च नाम नाम्नाऽहं भार्या रामस्य धीमतः ॥ 5.33.17 ॥   
समा द्वादश तत्राहं राघवस्य निवेशने।  
भुञ्जाना मानुषान् भोगान् सर्वकामसमृद्धिनी ॥ 5.33.18 ॥   
तत्र त्रयोदशे वर्षे राज्येनेक्ष्वाकुनन्दनम्।  
अभिषेचयितुं राजा सोपाध्यायः प्रचक्रमे ॥ 5.33.19 ॥   
तस्मिन् सम्भ्रियमाणे तु राघवस्याभिषेचने।  
कैकेयी नाम भर्तारं देवी वचनमब्रवीत् ॥ 5.33.20 ॥   
न पिबेयं न खादेयं प्रत्यहं मम भोजनम्।  
एष मे जीवितस्यान्तो रामो यद्यभिषिच्यते ॥ 5.33.21 ॥   
यत्तदुक्तं त्वया वाक्यं प्रीत्या नृपतिसत्तम।  
तच्चेन्न वितथं कार्यं वनं गच्छतु राघवः ॥ 5.33.22 ॥   
स राजा सत्यवाग् देव्या वरदानमनुस्मरन्।  
मुमोह वचनं श्रुत्वा कैकेय्याः क्रूरमप्रियम् ॥ 5.33.23 ॥   
ततस्तु स्थविरो राजा सत्ये धर्मे व्यवस्थितः।  
ज्येष्ठं यशस्विनं पुत्रं रुदन् राज्यमयाचत ॥ 5.33.24 ॥   
स पितुर्वचनं श्रीमानभिषेकात् परं प्रियम्।  
मनसा पूर्वमासाद्य वाचा प्रतिगृहीतवान् ॥ 5.33.25 ॥   
दद्यान्न प्रतिगृह्णीयान्न ब्रूयात् किञ्चिदप्रियम्।  
अपि जीवितहेतोर्वा रामः सत्यपराक्रमः ॥ 5.33.26 ॥   
स विहायोत्तरीयाणि महार्हाणि महायशाः।  
विसृज्य मनसा राज्यं जनन्यै मां समादिशत् ॥ 5.33.27 ॥   
साऽहं तस्याग्रतस्तूर्णं प्रस्थिता वनचारिणी।  
न हि मे तेन हीनाया वासः स्वर्गेऽपि रोचते ॥ 5.33.28 ॥   
प्रागेव तु महाभागः सौमित्रिर्मित्रनन्दनः।  
पूर्वजस्यानुयात्रार्थे द्रुमचीररैलङ्कृतः ॥ 5.33.29 ॥   
त वयं भर्तुरादेशं बहुमान्य दृढव्रताः।  
प्रविष्टाः स्म पुराऽदृष्टं वन गम्भीरदर्शनम् ॥ 5.33.30 ॥   
वसतो दण्डकारण्ये तस्याहममितौजसः।  
रक्षसाऽपहृता भार्या रावणेन दुरात्मना ॥ 5.33.31 ॥   
द्वौ मासौ तेन मे कालो जीवितानुग्रहः कृतः।  
ऊर्ध्वं द्वाभ्यां तु मासाभ्यां ततस्त्यक्ष्यामि जीवितम् ॥ 5.33.32 ॥   

</details>
</div>
