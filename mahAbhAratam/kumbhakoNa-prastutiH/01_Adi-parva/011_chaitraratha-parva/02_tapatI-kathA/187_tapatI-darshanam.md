---
title: १८७ तपती-दर्शनम्
unicode_script: devanagari

---


अध्यायः 187

सूर्यकन्यायाः तपत्या उपाख्यानम्--स्वभक्ताय संवरणाय स्वकन्यां दातुं सवितुर्निश्चयः ॥ 1 ॥ मृगयार्थं गतस्य संवरणस्य गिरौ तपतीदर्शनेन कामोत्पत्तिः ॥ 2 ॥ राजनि तया सह भाषितुं प्रवृत्ते तप्त्या अन्तर्धानम् ॥ 3 ॥
अर्जुन उवाच 	001  
तापत्य इति यद्वाक्यमुक्तवानसि मामिह ।	001a  
तदहं ज्ञातुमिच्छामि तापत्यार्थं विनिश्चितम् ॥	001c  
तपती नाम का चैषा तापत्या यत्कृते वयम् ।	002a  
कौन्तेया हि वयं साधो तत्त्वमिच्छामि वेदितुम् ॥	002c  
वैशम्पायन उवाच 	003  
एवमुक्तः स गन्धर्वः कुन्तीपुत्रं धनञ्जयम् ।	003a  
विश्रुतं त्रिषु लोकेषु श्रावयामास वै कथाम् ॥	003c  
हन्त ते कथयिष्यामि कथामेतां मनोरमाम् ।	004a  
यथावदखिलां पार्थ सर्वबुद्धिमतां वर ॥	004c  
उक्तवानस्मि येन त्वां तापत्य इति यद्वचः ।	005a  
तत्तेऽहं कथयिष्यामि शृणुष्वैकमना भव ॥	005c  
य एष दिवि धिष्ण्येन नाकं व्याप्नोति तेजसा ।	006a  
एतस्य तपती नाम बभूव सदृशी सुता ॥	006c  
विवस्वतो वै देवस्य सावित्र्यवरजा विभो ।	007a  
विश्रुता त्रिषु लोकेषु तपती तपसा युता ॥	007c  
न देवी नासुरी चैव न यक्षी न च राक्षसी ।	008a  
नाप्सरा न च गन्धर्वी तथा रूपेण काचन ॥	008c  
सुविभक्तानवद्याङ्गी स्वसितायतलोचना ।	009a  
स्वाचारा चैव साध्वी च सुवेषा चैव भामिनी ॥	009c  
त तस्याः सदृशं कञ्चित्त्रिषु लोकेषु भारत ।	010a  
भर्तारं सविता मेने रूपशीलगुणश्रुतैः ॥	010c  
सम्प्राप्तयौवनां पश्यन्देयां दुहितरं तु ताम् ।	011a  
\'द्व्यष्टवर्षां तु तां श्यामां सविता रूपशालिनीम् ।\'	011c  
नोपलेभे ततः शान्तिं सम्प्रदानं विचिन्तयन् ॥	011e  
अथर्क्षपुत्रः कौन्तेय कुरूणामृषभो बली ।	012a  
सूर्यमाराधयामास नृपः संवरणस्तदा ॥	012c  
अर्घ्यमाल्योपहाराद्यैर्गन्धैश्च नियतः शुचिः ।	013a  
नियमैरुपवासैश्च तपोभिर्विविधैरपि ॥	013c  
सुश्रूषुरनहंवादी शुचिः पौरवनन्दन ।	014a  
अंशुमन्तं समुद्यन्तं पूजयामास भक्तिमान् ॥	014c  
ततः कृतज्ञं धर्मज्ञं रूपेणासदृशं भुवि ।	015a  
तपत्याः सदृशं मेने सूर्यः संवरणं पतिम् ॥	015c  
दातुमैच्छत्ततः कन्यां तस्मै संवरणाय ताम् ।	016a  
नृपोत्तमाय कौरव्य विश्रुताभिजनाय च ॥	016c  
यथा हि दिवि दीप्तांशुः प्रभासयति तेजसा ।	017a  
तथा भुवि महिपालो दीप्त्या संवरणोऽभवत् ॥	017c  
यथाऽर्चयन्ति चादित्यमुद्यन्तं ब्रह्मवादिनः ।	018a  
तथा संवरणं पार्थ ब्राह्मणावरजाः प्रजाः ॥	018c  
स सोममति कान्तत्वादादित्यमति तेजसा ।	019a  
बभूव नृपतिः श्रीमान्सुहृदां दुर्हृदामपि ॥	019c  
एवङ्गुणस्य नृपतेस्तथावृत्तस्य कौरव ।	020a  
तस्मै दातुं मनश्चक्रे तपतीं तपनः स्वयम् ॥	020c  
स कदाचिदथो राजा श्रीमानमितविक्रमः ।	021a  
चचार मृगयां पार्थ पर्वतोपवने किल ॥	021c  
चरतो मृगयां तस्य क्षुत्पिपासासमन्वितः ।	022a  
ममार राज्ञः कौन्तेय गिरावप्रतिमो हयः ॥	022c  
स मृताश्वश्चरन्पार्थ पद्भ्यामेव गिरौ नृपः ।	023a  
ददर्शासदृशीं लोके कन्यामायतलोचनाम् ॥	023c  
स एव एकामासाद्य कन्यां परबलार्दनः ।	024a  
तस्थौ नृपतिशार्दूलः पश्यन्नविचलेक्षणः ॥	024c  
स हि तां तर्कयामास रूपतो नृपतिः श्रियम् ।	025a  
पुनः सन्तर्कयामास रवेर्भ्रष्टामिव प्रभाम् ॥	025c  
वपुषा वर्चसा चैव शिखामिव विभावसोः ।	026a  
प्रसन्नत्वेन कान्त्या च चन्द्ररेखामिवामलाम् ॥	026c  
गिरिपृष्ठे तु सा यस्मिन्स्थिता स्वसितलोचना ।	027a  
विभ्राजमाना शुशुभे प्रतिमेव हिरण्मयी ॥	027c  
तस्या रूपेण स गिरिर्वेषेण च विशेषतः ।	028a  
ससवृक्षक्षुपलतो हिरण्मय इवाभवत् ॥	028c  
अवमेने च तां दृष्ट्वा सर्वलोकेषु योषितः ।	029a  
अवाप्तं चात्मनो मेने स राजा चक्षुषः फलम् ॥	029c  
जन्मप्रभृति यत्किचिन्द्दृष्टवान्स महीपतिः ।	030a  
रूपं न सदृशं तस्यास्तर्कयामास किञ्चन ॥	030c  
तया बद्धमनश्चक्षुः पाशैर्गुणमयैस्तदा ।	031a  
न चचाल ततो देशाद्बुबुधे न च किञ्चन ॥	031c  
अस्या नूनं विशालाक्ष्याः सदेवासुरमानुषम् ।	032a  
लोकं निर्मथ्य धात्रेदं रूपमाविष्कृतं कृतम् ॥	032c  
एवं सन्तर्कयामास रूपद्रविणसम्पदा ।	033a  
कन्यामसदृशीं लोके नृपः संवरणस्तदा ॥	033c  
तां च दृष्ट्वैव कल्याणीं कल्याणाभिजनो नृपः ।	034a  
जगाम मनसा चिन्तां कामबाणेन पीडितः ॥	034c  
दह्यमानः स तीव्रेण नृपतिर्मन्मथाग्निना ।	035a  
अप्रगल्भां प्रगल्भस्तां तदोवाच मनोहराम् ॥	035c  
काऽसि कस्यासि रम्भोरु किमर्थं चेह तिष्ठसि ।	036a  
कथं च निर्जनेऽरण्ये चरस्येका शुचिस्मिते ॥	036c  
त्वं हि सर्वानवद्याङ्गी सर्वाभरणभूषिता ।	037a  
विभूषणमिवैतेषां भूषणानामभीप्सितम् ॥	037c  
न देवीं नासुरीं चैव न यक्षीं न च राक्षसीम् ।	038a  
न च भोगवतीं मन्ये न गन्धर्वीं न मानुषीम् ॥	038c  
या हि दृष्टा मया काश्चिच्छ्रुता वाऽपि वराङ्गनाः ।	039a  
न तासां सदृशीं मन्ये त्वामहं मत्तकाशिनि ॥	039c  
दृष्ट्वैव चारुवदने चन्द्रात्कान्ततरं तव ।	040a  
वदनं पद्मपत्राक्षं मां मथ्नातीव मन्मथः ॥	040c  
एवं तां स महीपालो बभाषे न तु सा तदा ।	041a  
कामार्तं निर्जनेऽरण्ये प्रत्यबाषथ किञ्चन ॥	041c  
ततो लालप्यमानस्य पार्थिवस्यायतेक्षणा ।	042a  
सौदामिनीव चाभ्रेषु तत्रैवान्तरधीयत ॥	042c  
तामन्वेष्टुं स नृपतिः परिचक्राम सर्वतः ।	043a  
वनं वनजपत्राक्षीं भ्रमन्नुन्मत्तवत्तदा ॥	043c  
अपश्यमानः स तु तां बहु तत्र विलप्य च ।	044a  
निश्चेष्टः पार्थिवश्रेष्ठो मुहूर्तं स व्यतिष्ठत ॥ ॥	044c  

इति श्रीमन्महाभारते आदिपर्वणि चैत्ररथपर्वणि सप्ताशीत्यधिकशततमोऽध्यायः ॥ 187 ॥

1-187-1 यत् यस्मात् तत् तस्मात् । तापत्यार्थं तापत्यशब्दार्थम् ॥ सप्ताशीत्यधिकशततमोऽध्यायः ॥ 187 ॥