---
title: २६५

---
अग्निरुवाच  
सर्वार्थसाधनं स्नानं वक्ष्ये शान्तिकरं श्रृणु ।  
स्नापयेच्य सरित्तीरे ग्रहान् विष्णु विचक्षणः ॥ २६५.१ ॥  
  
देवालये ज्वरार्त्त्यादौ विनायकग्रहार्द्दिते ।  
विद्यार्थिनो ह्रदे गेहे जयकामस्य तीर्थके ॥ २६५.२ ॥  
  
पद्मिन्यां स्नापयेन्नारीं गर्भो यस्याः स्नवेत्तथा ।  
अशोकसन्निधौ स्नायाज्जातो यस्या विनश्यति ॥ २६५.३ ॥  
  
पुष्पार्थिनाञ्च पुष्पाढ्ये पुत्रार्थिनाञ्च सागरे ।  
गृहसौभाग्यकामानां सर्वेषां विष्णुसन्निधौ ॥ २६५.४ ॥  
  
वैष्णवे रेवतीपुष्ये सर्वेषां स्नानमुत्तमं ।  
स्नानकामस्य सप्ताहम्पूर्वमुत्सादनं स्मृतं ॥ २६५.५ ॥  
  
पुनर्न्नवां रोचनाञ्च शताङ्गं गुरुणी त्वचं ।  
मधूकं रजनी द्वे च तगरन्नागकेशरम् ॥ २६५.६ ॥  
  
अम्बरीञ्चैव मञ्जिष्ठां मांसीयासकमर्दनैः ।  
प्रियङ्गुसर्षपं कुष्ठम्बलाम्ब्राह्मीञ्च कुङ्कुमं ॥ २६५.७ ॥  
  
पञ्चगव्यं शक्तुमिश्रं उद्वर्त्त्य स्नानमाचरेत् ।  
मण्डले कर्णिकायाञ्च विष्णुं ब्राह्मणमर्च्चयेत् ॥ २६५.८ ॥  
  
दक्षएवामे हरं पूर्वं पत्रे पूर्वादिके क्रमात् ।  
लिखेदिन्द्रादिकान्देवान् सायुधान् सहबान्धवान्१ ॥ २६५.९ ॥  
  
स्नानमण्डलकान् दिक्षु कुर्य्याच्चैव वादिक्षु च ।  
विष्णुब्रह्मेशशक्रादींस्तदस्त्राण्यर्घ्य होमयेत् ॥ २६५.१० ॥  
  
एकैकस्य त्वष्टशतं समिधस्तु तिलान् घृतं ।  
भद्रः सुभद्रः सिद्धार्थः कलसाः पुष्टिवर्द्धनाः ॥ २६५.११ ॥  
  
अमोघश्चित्रबानुश्च पर्ज्जन्योऽथ सुदर्शनः ।  
स्थापयेत्तु घटानेतान् साश्विरुद्रमरुद्‌गणान् ॥ २६५.१२ ॥  
  
विश्वे देवास्तथा दैत्या वसवो मुनयस्तथा ।  
आवेशयन्तु सुप्रीतास्तथान्या अपि देवताः ॥ २६५.१३ ॥  
  
ओषधीर्न्निक्षिपेत् कुम्भे जयन्तीं विजयां जयां ।  
शतावरीं शतपुष्पां विष्णुक्रान्तापराजिताम् ॥ २६५.१४ ॥  
  
उयोतिष्मतीमतिबलाञ्चन्दनोशीरकेशरं ।  
कस्तूरिकाञ्च कर्पूरं बालकं पत्रकं त्वचं ॥ २६५.१५ ॥  
  
जातीफलं लवङ्गञ्च मृत्तिकां पञअचगव्यकं ।  
भद्रपीठे स्थितं साध्यं स्नापयेयुर्द्विजा बलात् ॥ २६५.१६ ॥  
  
राजाभिषेकमन्त्रोक्तदेवानां होमकाः पृथक् ।  
पूर्णाहुतिन्ततो दत्वा गुरवे दक्षिणां ददेत् ॥ २६५.१७ ॥  
  
इन्द्रोऽभिषिक्तो गुरुणा पुरा दैत्यान् जघान् ह ।  
लिक्पालस्नानङ्कथितं सङ्ग्रामादौ जयादिकं ॥ २६५.१८ ॥  
  
इत्यादिमहापुराणे आग्नेये दिक्‌पालादिस्नानं नाम पञ्चषष्ट्यधिकद्विशततमोऽध्यायः ॥