---
title: ००७

---
सुत उवाच॥  
रहस्यं वः प्रवक्ष्यामि भवस्यामिततेजसः॥  
प्रभावं शङ्करस्याद्यं सङ्क्षेपात्सर्वदर्शिनः॥ ७.१ ॥  
  
योगिनः सर्वतत्त्वज्ञाः परं वैराग्यमास्थिताः॥  
प्राणायामादिभिश्चाष्टसाधनैः सहचारिणः॥ ७.२ ॥  
  
करुणादिगुणोपेताः कृत्वापि विविधानि ते॥  
कर्माणि नरकं स्वर्गं गच्छन्त्येव स्वकर्मणा॥ ७.३ ॥  
  
प्रसादाज्जायते ज्ञानं ज्ञानाद्योगः प्रवर्तते॥  
योगेन जायते मुक्तिः प्रसादादाखिलं ततः॥ ७.४ ॥  
  
ऋषय ऊचुः॥  
प्रसादाद्यदि विज्ञानं स्वरूपं वक्तुमर्हसि॥  
दिव्यं माहेश्वरं चैव योगं योगविदां वर॥ ७.५ ॥  
  
कथं करोति भगवान् चिन्तया रहितः शिवः॥  
प्रसादं योगमार्गेण कस्मिन्काले नृणां विभुः॥ ७.६ ॥  
  
रोमहर्षण उवाच॥  
देवानां च ऋषीणां च पितॄणां सन्निधौ पुरा॥  
शैलादिना तु कथितं श्रृण्वन्तु ब्रह्मसूनवे॥ ७.७ ॥  
  
व्यासावताराणि तथा द्वापरान्ते च सुव्रताः॥  
योगाचार्यावताराणि तथा तिष्ये तु शूलिनः॥ ७.८ ॥  
  
तत्रतत्र विभोः शिष्याश्चात्वारः शमभाजनाः॥  
प्रशिष्या बहवस्तेषां प्रसीदत्येवमीश्वरः॥ ७.९ ॥  
  
एवं क्रमागतं ज्ञानं मुखादेव नृणां विभोः॥  
वैश्यान्तं ब्राह्मणाद्यं हि घृणया चानुरूपतः॥ ७.१० ॥  
  
ऋषय ऊचुः॥  
द्वापरेद्वापरे व्यासाः के वै कुत्रान्तरेषु वै॥  
कल्पेषु कस्मिन्कल्पे नो वक्तुमर्हसि चात्र तान्॥ ७.११ ॥  
  
सूत उवाच॥  
श्रृण्वन्तु कल्पे वाराहे द्विजा वैवस्वतान्तरे॥  
व्यासांश्च साम्प्रतं रुद्रांस्तथा सर्वान्तरेषु वै॥ ७.१२ ॥  
  
वेदानां च पुराणानां तथा ज्ञानप्रदर्शकान्॥  
यथाक्रमं प्रवक्ष्यामि सर्वावर्तेषु साप्रतम्॥ ७.१३ ॥  
  
क्रतुः सत्यो भार्गवश्च अङ्गिराः सविता द्विजाः॥  
मृत्युः शतक्रतुर्धीमान् वसिष्ठो मुनिपुङ्गवः॥ ७.१४ ॥  
  
सारस्वतस्त्रिधामा च त्रिवृतो मुनिपुङ्गवः॥  
शततेजाः स्वयं धर्मो नारायण इति श्रुतः॥ ७.१५ ॥  
  
तरक्षुश्चारुणिर्धीमांस्तथा देवः गृतञ्जयः॥  
ऋतञ्जयो भरद्वाजो गौतमः कविसत्तमः॥ ७.१६ ॥  
  
वाचःश्रवाः मुनिः साक्षात्तथा शुष्मायणिः शुचिः॥  
तृणाबिन्दुर्मुनी रुक्षः शक्तिः शाक्तेय उत्तरः॥ ७.१७ ॥  
  
जातूकर्ण्यो हरिः साक्षात्कृष्णद्वैपायनो मुनिः॥  
व्यासास्त्वेते च श्रृण्वन्तु कलौ योगेश्वरान् क्रमात्॥ ७.१८ ॥  
  
असङ्ख्याता हि कल्पेषु विभोः सर्वान्तरेषु च॥  
कलौ रुद्रावताराणां व्यासानां किल गौरवात्॥ ७.१९ ॥  
  
वैवस्वतान्तरे कल्पे वाराहे ये च तान् पुनः॥  
अवतारान् प्रवक्ष्यामि तथा सर्वान्तरेषु वै॥ ७.२० ॥  
  
ऋषयः ऊचुः॥  
मन्वन्तराणि वाराहे वक्तुमर्हसि साम्प्रतम्॥  
तथैव चोर्ध्वकल्पेषु सिद्धान्वैवस्वतान्तरे॥ ७.२१ ॥  
  
रोमहर्षण उवाच॥  
मनुः स्वायम्भुवस्त्वाद्यस्ततः स्वारोचिषो द्विजाः॥  
उत्तमस्तामसश्चैव रैवताश्चाक्षुषस्तथा॥ ७.२२ ॥।  
  
वैवस्वतश्च सावर्णिर्धर्मः सावर्णिकः पुनः॥  
पिशङ्गश्चापिशङ्गाभः शबलो वर्णकस्तथा॥ ७.२३ ॥  
  
औकारान्ता अकाराद्या मनवः परीकीर्तिताः॥  
श्वेतः पाण्डुस्तथा रक्तस्ताम्राः पीतश्च कापिलः॥ ७.२४ ॥  
  
कृष्णः श्यामस्तथा धूम्रः सुधूम्रश्च द्विजोत्तमाः॥  
अपिशङ्गः पिशङ्गश्च त्रिवर्णः शबलस्तथा॥ ७.२५ ॥  
  
कालन्धुरस्तु कथिता वर्णतो मनवः शुभाः॥  
नामतो वर्णतश्चैव वर्णतः पुनरेव च॥ ७.२६ ॥  
  
स्वरात्मानः समाख्याताश्चान्तरेशाः समासतः॥  
वैवस्वत ऋकारस्तु मनुः कृष्णः सुरेश्वरः॥ ७.२७ ॥  
  
सप्तमस्तस्य वक्ष्यामि युगावर्तेषु योगिनः॥  
समतीतेषु कल्पेषु तथा चानागतेषु वै॥ ७.२८ ॥  
  
वाराहः साम्प्रतं ज्ञेयः सप्तमान्तरतः क्रमात्॥  
योगावतारांश्च विभोः शिष्याणां सन्ततिस्तथा॥ ७.२९ ॥  
  
सम्प्रेक्ष्य सर्वकालेषु तथावर्त्तेषु योगिनाम्।  
आद्ये श्वेतः कलौ रुद्राः सुतारो मदनस्तथा॥ ७.३० ॥  
  
सुहोत्रः कङ्कणश्चैव लोगाक्षिर्मुनिसत्तमाः॥  
जैगीषव्यो महातेजा भगवान् दधिवाहनः॥ ७.३१ ॥  
  
ऋषभश्च मुनिर्धीमानुग्रश्चत्रिः सुबालकः॥  
गौतमश्चाथ भगवान् सर्वदेवनमस्कृतः॥ ७.३२ ॥  
  
वेदशीर्षश्च गोकर्णो गुहावासी शिखण्डभृत्॥  
जटा माल्यट्टहासश्च दारुको लाङ्गली तथा॥ ७.३३ ॥  
  
महाकायमुनिः शूली दण्डी मुण्डीश्वरः स्वयम्॥  
सहिष्णुः सोमशर्मा च नकुलीशो जगद्गुरुः॥ ७.३४ ॥  
  
वैवस्वतेऽन्तरे सम्यक् प्रोक्ता हि परमात्मनः॥  
योगाचार्यावतारा ये सर्वावर्तेषु सुव्रताः॥ ७.३५ ॥  
  
व्यासाश्चैवं मुनिश्रेष्ठा द्वापरेद्वापरे त्विमे॥  
योगेश्वराणां चत्वारः शिष्याः प्रत्येकमव्ययाः॥ ७.३६ ॥  
  
श्वेतः श्वेतशिखण्डी च श्वेताश्वः श्वेतलोहितः॥  
दुन्दुभिः शतरूपश्च ऋचीकः केतुमांस्तथा॥ ७.३७ ॥  
  
विशाकेश्च विकेशश्च विपाशः पापनाशनः॥  
सुमुखो दुर्मुखश्चैव दुर्दमो दुरतिक्रमः॥ ७.३८ ॥  
  
सनकश्च सनन्दश्च प्रभुर्यश्च सनातनः॥  
ऋभुः सनत्कुमारश्च सुधामा विरजास्तथा॥ ७.३९ ॥  
  
शङ्खपा द्वैरजश्चैव मेघः सारस्वतस्तथा॥  
सुवाहनो मुनिश्रेष्ठो मेघवाहो महाद्युतिः॥ ७.४० ॥  
  
कपिलश्चासुरिश्चैव तथा पञ्चाशिखो मुनिः॥  
वाल्कलश्च महायोगी धर्मात्मानो महौजसः॥ ७.४१ ॥  
  
पराशरश्च गर्गश्च भार्गवश्चाङ्गिरास्तथा॥  
बलबन्धुर्निरामित्रः केतुश्रृङ्गस्तपोधनः॥ ७.४२ ॥  
  
लम्बोदरश्च लम्बश्च लम्बाक्षो लम्बकेशकः॥  
सर्वज्ञः समुबुद्धिश्च साध्यः सर्वस्तथैव च॥ ७.४३ ॥  
  
सुधामा काश्यपश्चैव वासिष्ठो विरजास्तथा॥  
अत्रिर्देवसदश्चैव श्रवणोऽथ श्रविष्ठकः॥  
कुणिश्च कुणिबाहुश्च कुशरीरः कुनेत्रकः॥ ७.४४ ॥  
  
कश्यपोप्युशनाश्चैव च्यवनोऽथ बृहस्पतिः॥  
उतथ्यो वामदेवश्च महायोगो महाबलः॥ ७.४५ ॥  
  
वाचः श्रवाः सुधकिश्च श्यावाश्वश्च यतीश्वरः॥  
हिरण्य नाभः कौशल्यो लोगाक्षिः कुथुमिस्तथा॥ ७.४६ ॥  
  
सुमन्तुर्बर्बरी विद्वान् कबन्धः कशिकन्धरः॥  
प्लक्षो दाल्भ्यायणिश्चैव केतुमान् गोपनस्तथा॥ ७.४७ ॥  
  
भल्लावी मधुपिङ्गश्च श्वेतकेतुस्तपोनिधिः॥  
उशिको बृहदश्वश्च देवलः कविरेव च॥ ७.४८ ॥  
  
शालिहोत्रोग्निवेशश्च युवनाश्वः शरद्वसुः॥  
छगलः कुण्डकर्णश्च कुम्भश्चैव प्रवांहकः॥ ७.४९ ॥  
  
उलूको विद्युतश्चैव मण्डूको ह्याश्वलायनः॥  
अक्षपादः कुमारश्च उलूको वत्स एव च॥ ७.५० ॥  
  
कुशिकश्चैव गर्भश्च मित्रः कौरुष्य एव च॥  
शिष्यास्त्वेते महात्मानः सर्वावर्तेषु योगिनाम्॥ ७.५१ ॥  
  
विमला ब्रह्मभूयिष्ठा ज्ञानयोगपरायणाः॥  
एते पाशुपताः सिद्धा भस्मोद्धूलितविग्रहाः॥ ७.५२ ॥  
  
शिष्याः प्रशिष्याश्चैतेषां शतशोथ सहस्रशः॥  
प्राप्य पाशुपतं योगं रुद्रलोकाय संस्थिताः॥ ७.५३ ॥  
  
देवादयः पिशाचान्ताः पशवः परिकीर्तिताः॥  
तेषां पतित्वात्सर्वेशो भवः पशुपतिः स्मृतः॥ ७.५४ ॥  
  
तेन प्रणीतो रुद्रेण पशूनां पतिना द्विजाः॥  
योगः पाशुपतो ज्ञेयः परावरविभूतये॥ ७.५५ ॥  
  
इति श्रीलिङ्गमहापुराणे पूर्वभागे मनुव्यास योगेश्वरतच्छिष्यकथनं नाम सप्तमोऽध्यायः॥ ७ ।