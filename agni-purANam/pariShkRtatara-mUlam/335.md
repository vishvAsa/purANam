---
title: ३३५

---
अग्निरुवाच  
छन्दोऽत्र सिद्धं गाथा स्यात् पादे सर्व्वगुरौ तथा ।  
प्रस्तार आद्यगाथोनः परतुल्योऽथ पूर्व्वगः ॥ ३३५.१ ॥  
  
नष्टमध्ये समेऽङ्कोनः समेऽर्द्ध विषमे गुरुः ।  
प्रतिलोमगुणं नाद्यं द्विरुद्दिष्टग एकनुत् ॥ ३३५.२ ॥  
  
सङ्‌ख्याद्विरर्द्धे रूपे तु शून्यं शून्ये द्विरीरितं ।  
तावदर्द्धे तद्‌गुणितं द्वि द्‌व्यूनञ्च तदन्ततः ॥ ३३५.३ ॥  
  
परे पूर्णं परे पूर्णं मेरुप्रस्तारतो भवेत् ।  
नगसङ्ख्या वृत्तसङ्ख्या चाध्वाङ्गुलमधोद्‌र्धतः ॥ ३३५.४ ॥  
  
सङ्‌ख्यैव द्विगुणैकोना छन्दः सारोऽथमीरितः ॥ ३३५.५ ॥  
  
इत्यादिमहापुराणे आग्नेये प्रस्तारनिरूपणं नाम पञ्चत्रिंशदधिकत्रिशततमोऽध्यायः ॥