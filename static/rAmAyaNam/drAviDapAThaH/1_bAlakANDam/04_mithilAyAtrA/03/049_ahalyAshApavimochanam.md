---
title: ०४९ अहल्याशापविमोचनम्
title_english: 049 Redemption of ahalya from her curse

---


अफलस्तु ततः शक्रो देवानग्निपुरोधसः।  
अब्रवीत् त्रस्तवदनः सर्षिसङ्घान् सचारणान् ॥ 1.49.1 ॥   

कुर्वता तपसो विघ्नं गौतमस्य महात्मनः।  
क्रोधमुत्पाद्य हि मया सुरकार्यमिदं कृतम् ॥ 1.49.2 ॥   
अफलोऽस्मि कृतस्तेन क्रोधात् सा च निराकृता।  
शापमोक्षेण महता तपोऽस्यापहृतं मया ॥ 1.49.3 ॥   
तस्मात्सुरवराः सर्वे सर्षिसङ्घाः सचारणाः।  
सुरसाह्यकरं सर्वे सफलं कर्तुमर्हथ ॥ 1.49.4 ॥   

शतक्रतोर्वचः श्रुत्वा देवाः साग्निपुरोगमाः।  
पितृदेवानुपेत्याहुः सर्वे सह मरुद्गणैः ॥ 1.49.5 ॥   

अयं मेषः सवृषणः शक्रो ह्यवृषणः कृतः।  
मेषस्य वृषणौ गृह्य शक्रायाशु प्रयच्छथ ॥ 1.49.6 ॥   
अफलस्तु कृतो मेषः परां तुष्टिं प्रदास्यति ॥ 1.49.7 ॥   
भवतां हर्षणार्थे च ये च दास्यन्ति मानवाः ॥ 1.49.8 ॥   
अक्षयम् हि फलन् तेषाम् यूयम् दास्यथ पुष्कलम् ॥ १-४९-७  

अग्नेस्तु वचनं श्रुत्वा पितृदेवाः समागताः।  
उत्पाट्य मेषवृषणौ सहस्राक्षे न्यवेशयन् ॥ 1.49.9 ॥   
तदाप्रभृति काकुत्स्थ पितृदेवाः समागताः।  
अफलान् भुञ्जते मेषान् फलैस्तेषामयोजयन् ॥ 1.49.10 ॥   

इन्द्रस्तु मेषवृषणस्तदाप्रभृति राघव।  
गौतमस्य प्रभावेन तपसश्च महात्मनः ॥ 1.49.11 ॥   

तदागच्छ महातेज आश्रमं पुण्यकर्मणः।  
तारयैनां महाभागामहल्यां देवरूपिणीम् ॥ 1.49.12 ॥   
विश्वामित्रवचः श्रुत्वा राघवः सहलक्ष्मणः।  
विश्वामित्रं पुरस्कृत्य तमाश्रममथाविशत् ॥ 1.49.13 ॥   
ददर्श च महाभागां तपसा द्योतितप्रभाम्।  
लोकैरपि समागम्य दुर्निरीक्ष्यां सुरासुरैः ॥ 1.49.14 ॥   
प्रयत्नान् निर्मिताम् धात्रा दिव्याम् मायामयीम् इव ।  
धूमेनाभिपरीताङ्गीन् दीप्ताम् अग्निशिखाम् इव ॥ १-४९-१४  
सतुषारावृतां साभ्रां पूर्णचन्द्रप्रभामिव।  
मध्येऽम्भसो दुराधर्षां दीप्तां सूर्यप्रभामिव ॥ 1.49.15 ॥   

सा हि गौतम वाक्येन दुर्निरीक्ष्या बभूव ह ।  
त्रयाणामपि लोकानां यावद्रामस्य दर्शनम्।  
शापस्यान्तमुपागम्य तेषां दर्शनमागता ॥ 1.49.16 ॥   

राघवौ त्वतिथी तस्याः पादौ जगृहतुस्तदा।  
स्मरन्ती गौतमवचः प्रतिजग्राह सा च तौ ॥ 1.49.17 ॥   
पाद्यमर्घ्यं तथा ऽऽतिथ्यं चकार सुसमाहिता।  
प्रतिजग्राह काकुत्स्थो विधिदृष्टेन कर्मणा ॥ 1.49.18 ॥   

पुष्पवृष्टिर्महत्यासीद्देवदुन्दुभिः निःस्वनैः।  
गन्धर्वाप्सरसां चापि महानासीत्समागमः ॥ 1.49.19 ॥   
साधु साध्विति देवास्तामहल्यां समपूजयन्।  
तपोबलविशुद्धाङ्गीं गौतमस्य वशानुगाम् ॥ 1.49.20 ॥   

गौतमो हि महातेजा अहल्यासहितः सुखी।  
रामं सम्पूज्य विधिवत् तपस्तेपे महातपाः ॥ 1.49.21 ॥   
रामोऽपि परमां पूजां गौतमस्य महामुनेः।  
सकाशाद्विधिवत् प्राप्य जगाम मिथिलां ततः ॥ 1.49.22 ॥   