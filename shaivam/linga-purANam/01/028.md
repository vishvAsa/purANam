---
title: ०२८

---
शैलादिरुवाच॥  
आग्नेयं सौरममृतं बिम्बं भाव्यं ततोपरि॥  
गुणत्रयं च हृदये तथा चात्मत्रयं क्रमात्॥ २८.१ ॥  
  
तस्योपरि महादेवं निष्कलं सकलाकृतिम्॥  
कान्तार्धरूढदेहं च पूजयेद्ध्यानविद्यया॥ २८.२ ॥  
  
ततो बहुविधं प्रोक्तं चिन्त्यं तत्रास्ति चेद्यतः॥  
चिन्तकस्य ततश्चिन्ता अन्यथा नोपपद्यते॥ २८.३ ॥  
  
तस्माद्ध्येयं तथा ध्यानं यजमानः प्रयोजनम्॥  
स्मरेत्तन्नान्यथा जातु बुद्ध्यते पुरुषस्य ह॥ २८.४ ॥  
  
पुरे शेते पुरं देहं तस्मात्पुरुष उच्यते॥  
याज्यं यज्ञेन यजते यजमानस्तु स स्मृतः॥ २८.५ ॥  
  
ध्येयो महेश्वरो ध्यानं चिन्तनं निर्वृतिः फलम्॥  
प्रधानपुरुषेशानं याथातथ्यं प्रपद्यते॥ २८.६ ॥  
  
इह षड्विंशको ध्येयो ध्याता वै पञ्चविंशकः॥  
चतुर्विंशकमव्यक्तं महदाद्यास्तु सप्त च॥ २८.७ ॥  
  
महांस्तथा त्वहङ्कारं तन्मात्रं पञ्चकं पुनः॥  
कर्मेद्रियाणि पञ्चैव तथा बुद्धीन्द्रियाणि च॥ २८.८ ॥  
  
मनश्च पञ्च भूतानि शिवः षड्विंशकस्ततः॥  
स एव भर्ता कर्ता च विघेरपि महेश्वरः॥ २८.९ ॥  
  
हिरण्यगर्भं रुद्रोसौ जनयामास शङ्करः॥  
विश्वाधिकश्च विश्वात्मा विश्वरूप इति स्मृतः॥ २८.१೦ ॥  
  
विना यथा हि पितरं मातरं तनयास्त्विह॥  
न जायन्ते तथा सोमं विना नास्ति जगत्त्रयम्॥ २८.११ ॥  
  
सनत्कुमार उवाच॥  
कर्ता यदि महादेवः परमात्मा महेश्वरः॥  
तथा कारयिता चैव कुर्वतोल्पात्मनस्तथा॥ २८.१२ ॥  
  
नित्यो विशुद्धो बुद्धश्च निष्कलः परमेश्वरः॥  
त्वयोक्तो मुक्तिदः किं वा निष्कलश्चेत्करोति किम्॥ २८.१३ ॥  
  
शैलादिरूवाच॥  
कालः करोति सकलं कालं कलयते सदा॥  
निष्कलं च मनः सर्वं मन्यते सोपि निष्कलः॥ २८.१४ ॥  
  
कर्मण तस्य चैवेह जगत्सर्वं प्रतिष्ठितम्॥  
किमत्र देवदेवस्य मूर्त्यष्टकमिदं जगत्॥ २८.१५ ॥  
  
विनाकाशं जगन्नैव विना वायुना विना॥  
तेजसा वारिणा चैव यजमानं तथा विना॥ २८.१६ ॥  
  
भानुना शाशिना लोकस्तस्यैतास्तनवः प्रभोः॥  
विचारतस्तु रुद्रस्य स्थूलमेतच्चराचरम्॥ २८.१७ ॥  
  
सूक्ष्मं वदन्ति ऋषयो यन्न वाच्यं द्विजोत्तमाः॥  
यतो वाचो निवर्तन्ते अप्राप्य मनसा सह॥ २८.१८ ॥  
  
आनन्दं ब्रह्मणो विद्वान्न बिभेति कुतश्चन॥  
न भेतव्यं तथा तस्माज्ज्ञात्वानन्दं पिनाकिनः॥ २८.१९ ॥  
  
विभूतयश्च रुद्रस्य मत्वा सर्वत्र भावतः॥  
सर्वं रुद्र इति प्राहुर्मुनयस्तत्त्वदर्शिनः॥ २८.२೦ ॥  
  
नमस्कारेण सततं गौरवात्परमेष्ठिनः॥  
सर्वं तु खल्विदं ब्रह्म सर्वो वै रुद्र ईश्वरः॥ २८.२१ ॥  
  
पुरुषो वै महादेवो महेशानः परः शिवः॥  
एवं विभुर्विनिर्दिष्टो ध्यानं तत्रैव चिन्तनम्॥ २८.२२ ॥  
  
चतुर्व्यूहेण मार्गेण विचार्यालोक्य सुव्रत॥  
संसारहेतुः संसारो मोक्षहेतुश्च निर्वृतिः॥ २८.२३ ॥  
  
चतुर्व्यूहः समाख्यातश्चिन्तकस्येह योगिनः॥  
चिन्ता बहुविधा ख्याता सैकत्र परमेष्ठिना॥ २८.२४ ॥  
  
सुनिष्ठेत्यत्र कथिता रुद्रं रोद्री न संशयः॥  
एन्द्री चैन्द्रे तथा सौम्या सोमे नारायणे तथा॥ २८.२५ ॥  
  
सूर्यो वह्नौ च सर्वेषां सर्वत्रैवं विचारतः॥  
सैवाहं सोहमित्येवं द्विधा संस्थाप्य भावतः॥ २८.२६ ॥  
  
भक्तोसौ नास्ति यस्तस्माच्चिन्ता ब्राह्मी न संशयः॥  
एवं ब्रह्ममयं ध्यायेत्पूर्वे विप्र चराचरम्॥ २८.२७ ॥  
  
चराचरविभागं च त्यजेदभिमतं स्मरन्॥  
त्याज्यं ग्राह्यमलभ्यं च कृत्यं चाकृत्यमेव च॥ २८.२८ ॥  
  
यस्य नास्ति सुतृप्तस्य तस्य ब्राह्मी न चान्यथा॥  
आभ्यन्तंरं समाख्यातमेवमभ्यर्चनं क्रमात्॥ २८.२९ ॥  
  
आभ्यन्तरार्चकाः पूज्या नमस्कारादिभिस्तथा॥  
विरूपा विकृतास्चापि न निन्द्या ब्रह्म वादिनः॥ २८.३೦ ॥  
  
आभ्यन्तरार्चकाः सर्वे न परीक्ष्या विजानता॥  
निन्दका एव दुःखार्ता भविष्यन्त्यल्पचेतसः॥ २८.३१ ॥  
  
यथा दारुवने रुद्रं विनिन्द्य मुनयः पुरा॥  
तस्मात्सेव्या नमस्कार्याः सदा ब्रह्मविदस्तथा॥ २८.३२ ॥  
  
वर्णाश्रमविनिर्मुक्ता वर्णाश्रमपरायणैः॥ २८.३३ ॥  
इति श्रीलिङ्गमहापुराणे पूर्वभागे शिवार्चनतत्त्वसङ्ख्यादिवर्णनं नामाऽष्टाविंशोध्यायः॥ २८ ॥