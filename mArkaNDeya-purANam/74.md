+++
title = "७४"

+++

चतुः सप्ततितमोऽध्यायः ७४  

मार्कण्डेय उवाच  

राजाभूद्विख्यातः स्वराष्ट्रो नाम वीर्यवान्  ।  
अनेकयज्ञकृत्प्राज्ञः सङ्ग्रामेष्वपराजितः  ॥ ७४.१ ॥  
तस्यायुः सुमहत्प्रादात्मन्त्रिणाराधितो रविः  ।  
पत्नीनाञ्च शतन्तस्य धन्यानामभवद्द्विज  ॥ ७४.२ ॥  
तस्य दीर्घायुषः पत्न्यो नातिदीर्घायुषो मुने  ।  
कालेन जग्मुर्निधनं भृत्यमन्त्रिजनास्तथा  ॥ ७४.३ ॥  
स भार्याभिस्तथायुक्तो भृत्यैश्च सहजन्मभिः  ।  
उद्विग्नचेताः सम्प्राप वीर्यहानिमहर्निशम्  ॥ ७४.४ ॥  
तं वीर्यहीनं निभृतैर्भृत्यैस्त्यक्तं सुदुः खितम्  ।  
अनन्तरो विमर्दाख्यो राज्याच्च्यावितवांस्तदा  ॥ ७४.५ ॥  
राज्याच्च्युतः सोऽपि वनं गत्वा निर्विण्णमानसः  ।  
तपस्तेपे महाभागे वितस्तापुलिने स्थितः  ॥ ७४.६ ॥  
ग्रीष्मे पञ्चतमा भूत्वा वर्षास्वभ्रावकाशिकः  ।  
जलशायी च शिशिरे निराहारो यतव्रतः  ॥ ७४.७ ॥  
ततस्तपस्यतस्तस्य प्रावृट्काले महाप्लवः  ।  
बभूवानुदिनं मेघैर्वर्षद्भिरनुसन्ततम्  ॥ ७४.८ ॥  
न दिग्विज्ञायते पूर्वा दक्षिणा वा न पश्चिमा  ।  
नोत्तरा तमसा सर्वमनुलिप्तमिवाभवत् ॥ ७४.९ ॥  
ततोऽतिपूरेण नृपः स नद्याः प्रेरितस्तटम्  ।  
प्रार्थयन्नापि नावाप ह्रियमाणो महीपतिः  ॥ ७४.१० ॥  
अथ दूरे जलौघेन ह्रियमाणो महीपतिः  ।  
आससाद जले रौहीं स पुच्छे जगृहे च ताम्  ॥ ७४.११ ॥  
तेन प्लवेन स ययावूह्यमानो महीतले  ।  
इतश्चेतश्चान्धकारे आससाद तटन्ततः  ॥ ७४.१२ ॥  
विस्तारि पङ्कमत्यर्थं दुस्तरं स नृपस्तरन्  ।  
तथैव कृष्यमाणोऽन्यद्रम्यं वनमवाप सः  ॥ ७४.१३ ॥  
तत्रान्धकारे सा रौही चकर्ष वसुधाधिपम्  ।  
पुच्छे लग्नं महाभागं कृशं धमनिसन्ततौ  ॥ ७४.१४ ॥  
तस्याश्च स्पर्शसम्भूतामवापमुदमुत्तमाम्  ।  
सोऽन्धकारे भ्रमन् भूयो मदनाकृष्टमानसः  ॥ ७४.१५ ॥  
विज्ञाय सानुरागं तं पृष्ठस्पर्शनतत्परम्  ।  
नरेन्द्रं तद्वनस्यान्तः सा मृगी तमुवाच ह  ॥ ७४.१६ ॥  
किं पृष्ठं वेपथुमता करेण स्पृशसे मम  ।  
अन्यथैवास्य कार्यस्य सञ्जाता नृपते गतिः  ॥ ७४.१७ ॥  
नास्थाने वो मनो यातं नागम्याहं तवेश्वर  ।  
किन्तु त्वत्सङ्गमे विघ्नमेष लोलः करोति मे  ॥ ७४.१८ ॥  

मार्कण्डेय उवाच  

इति श्रुत्वा वचस्तस्या मृग्याश्च जगतीपतिः  ।  
जातकौतूहलो रौहीमिदं वचनमब्रवीत् ॥ ७४.१९ ॥  
का त्वं ब्रूहि मृगी वाक्यं कथं मानुषवद्वदेत् ।  
कश्चैव लोलो यो विघ्नं त्वत्सङ्गे कुरुते मम  ॥ ७४.२० ॥  

मृग्युवाच  

अहन्ते दयिता भूप ! प्रागासमुत्पलावती  ।  
भर्या शताग्रमहिषी दुहिता दृढधन्वनः  ॥ ७४.२१ ॥  

राजोवाच  

किन्तु यावत्कृतं कर्म येनेमां योनिमागता  ।  
पतिव्रता धर्मपरा सा चेत्थं सथमीदृशी  ॥ ७४.२२ ॥  

मृग्युवाच  

अहं पितृगृहे बाला सखीभिः सहिता वनम्  ।  
रन्तुं गता ददर्शैकं मृगं मृग्या समागतम्  ॥ ७४.२३ ॥  
ततः समीपवर्तिन्या मया सा ताडिता मृगी  ।  
मया त्रस्ता गतान्यत्र क्रुद्धः प्राह ततो मृगः  ॥ ७४.२४ ॥  
मूढे किमेवं मत्तासि धिक्ते दौः शील्यमीदृशम्  ।  
आधानकालो येनायं त्वया मे विफलीकृतः  ॥ ७४.२५ ॥  
वाचं श्रुत्वा ततस्तस्य मानुषस्येव भाषतः  ।  
भीता तमब्रुवं कोऽसीत्येतां योनिमुपागतः  ॥ ७४.२६ ॥  
ततः स प्राह पुत्रोऽहमृषेर्निर्वृतिचक्षुषः  ।  
सुतपा नाम मृग्यान्तु साभिलाषो मृगोऽभवम्  ॥ ७४.२७ ॥  
इमाञ्चानुगतः प्रेम्णा वाञ्छितश्चानया वने  ।  
त्वया वियोजिता दुष्टे तस्माच्छापं ददामि ते  ॥ ७४.२८ ॥  
मया चोक्तं तवाज्ञानादपराधः कृतो मुने  ।  
प्रसादं कुरु शापं मे न भवान् दातुमर्हति  ॥ ७४.२९ ॥  
इत्युक्तः प्राह मां सोऽपि मुनिरित्थं महीपते  ।  
न प्रयच्छामि शापं ते यद्यात्मानं ददासि मे  ॥ ७४.३० ॥  
मया चोक्तं मृगी नाहं मृगरूपधरा वने  ।  
लप्स्यसेऽन्यां मृगीन्तावन्मयि भावो निवर्त्यताम्  ॥ ७४.३१ ॥  
इत्युक्तः कोपरक्ताक्षः स प्राह स्फुरिताधरः  ।  
नाहं मृगी त्वयेत्युक्तं मृगी मूढे भविष्यसि  ॥ ७४.३२ ॥  
ततो भृशं प्रव्यथिता प्रणम्य मुनिमब्रुवम्  ।  
स्वरूपस्थमतिक्रुद्धं प्रसीदेति पुनः पुनः  ॥ ७४.३३ ॥  
बालानभैज्ञा वाक्यानां ततः प्रोक्तमिदं मया  ।  
पितर्यसति नारीभिर्व्रियते हि पतिः स्वयम्  ॥ ७४.३४ ॥  
सति ताते कथञ्चाहं वृणोमि मुनिसत्तम  ।  
सापराधाथवा पादौ प्रसीदेश नमाम्यहम्  ॥ ७४.३५ ॥  
प्रसीदेति प्रसीदेति प्रणताया महामते  ।  
इत्थं लालप्यमानायाः स प्राह मुनिपुङ्गवः  ॥ ७४.३६ ॥  
न भवत्यन्यथा प्रोक्तं मम वाक्यं कदाचन  ।  
मृगी भविष्यसि मृता वनेऽस्मिन्नेव जन्मनि  ॥ ७४.३७ ॥  
मृगत्वे च महाबाहुस्तव गर्भमुपैष्यति  ।  
लोलो नाम मुनेः पुत्रः सिद्धवीर्यस्य भामिनि  ॥ ७४.३८ ॥  
जीतिस्मरा भवित्री त्वं तस्मिन् गर्भमुपागते  ।  
स्मृतिं प्राप्य तथा वाचं मानुषीमीरयिष्यसि  ॥ ७४.३९ ॥  
त्समिन् जाते मृगीत्वात्त्वं विमुक्ता पतिनार्चिता  ।  
लोकानवाप्स्यसि प्राप्या ये न दुष्कृतकर्मभिः  ॥ ७४.४० ॥  
सोऽपि लोलो महावीर्यः पितृशत्रून्निपात्य वै  ।  
जित्वा वसुन्दरां कृत्स्त्रां भविष्यति ततो मनुः  ॥ ७४.४१ ॥  
एवं शापमहं लब्ध्वा मृता तिर्यक्त्वमागता  ।  
त्वत्संस्पर्शाच्च गर्भोऽसौ सम्भूतो जठरे मम  ॥ ७४.४२ ॥  
अतो ब्रवीमि नास्थाने तव यातं मनो मयि  ।  
न चाप्यगम्या गर्भस्थो लोलो विघ्नं करोत्यसौ  ॥ ७४.४३ ॥  

मार्कण्डेय उवाच  

एवमुक्तस्ततः सोऽपि राजा प्राप्य परां मुदम्  ।  
पुत्रो ममारीञ्जित्वेति पृथिव्यां भविता मनुः  ॥ ७४.४४ ॥  
ततस्तं सुषुवे पुत्रं सा मृगी लक्षणान्वितम्  ।  
तस्मिन् जाते च भूतानि सर्वाणि प्रययुर्मुदम्  ॥ ७४.४५ ॥  
विशेषतश्च राजासौ पुत्रे जाते महाबले  ।  
सा विमुक्ता मृगी शापात्प्राप लोकाननुत्तमान्  ॥ ७४.४६ ॥  
ततस्तस्यर्षयः सर्वे समेत्य मुनिसत्तम  ।  
अवेक्ष्य भाविनीमृद्धिं नाम चक्रुर्महात्मनः  ॥ ७४.४७ ॥  
तामसीं भजमानायां योनिं मातर्यजायत  ।  
तमसा चावृते लोके तामसोऽयं भविष्यति  ॥ ७४.४८ ॥  
ततः स तामसस्तेन पित्रा संवर्धितो वने  ।  
जातबुद्धिरुवाचेदं पितरं मुनिसत्तम  ॥ ७४.४९ ॥  
कस्त्वं तात कथं वाहं पुत्रो माता च का मम  ।  
किमर्थमागतश्च त्वमेतत्सत्यं ब्रवीहि मे  ॥ ७४.५० ॥  

मार्कण्डेय उवाच  

ततः पिता यथावृत्तं स्वराज्यच्यावनादिकम्  ।  
तस्याचष्टे महाबहुः पुत्रस्य जगतीपतिः  ॥ ७४.५१ ॥  
श्रुत्वा तत्सकलं सोऽपि समाराध्य च भारस्करम्  ।  
अवाच दिव्यान्यस्त्राणि ससंहाराण्यशेषतः  ॥ ७४.५२ ॥  
कृतास्त्रस्तानरीन् जित्वा पितुरानीय चान्तिकम्  ।  
अनुज्ञातान्मुनोचाथ तेन स्वं धर्ममास्थितः  ॥ ७४.५३ ॥  
पितापि तस्य स्वान् लोकांस्तपोयज्ञसमार्जितान्  ।  
विसृष्टदेहः सम्प्राप्तो दृष्ट्वा पुत्रमुखं सुखम्  ॥ ७४.५४ ॥  
जित्वा समस्तां पृथिवीं तामसाख्यः स पार्थिवः  ।  
तामसाख्यो मनुरभुत्तस्य मन्वन्तरं शृणु  ॥ ७४.५५ ॥  
ये देवा यत्पतिर्यश्च देवेन्द्रो ये तथर्षयः  ।  
ये पुत्राश्च मनोस्तस्य पृथिवीपरिपालकाः  ॥ ७४.५६ ॥  
सत्यास्तथान्ये सुधियः सुरूपा हरयस्तथा  ।  
एते देवगणास्तत्र सप्तविंशतिका मुने  ॥ ७४.५७ ॥  
महाबलो महावीर्यः शतयज्ञोपलक्षितः  ।  
शिखिरिन्द्रस्तथा तेषां देवानामभवद्विभुः  ॥ ७४.५८ ॥  
ज्योतिर्धर्मा पृथुः काव्यश्चैत्रोऽग्निर्वलकस्तथा  ।  
पीवरश्च तथा ब्रह्मन् ! सप्त गप्तर्षयोऽभवन्  ॥ ७४.५९ ॥  
नरः क्षान्तिः शान्तदान्तजानुजङ्घादयस्तथा  ।  
पुत्रास्तु तामसस्यासन् राजानः सुमहाबलाः  ॥ ७४.६० ॥  
इत्येतत्तामसं विप्र मन्वन्तरमुदाहृतम्  ।  
यः पठेत्शृणुयाद्वापि तमसा सन बाध्यते  ॥ ७४.६१ ॥  

इति श्रीमार्कण्डेयपुराणेठतामसमन्वन्तरेऽ चतुः सप्ततितमोऽध्यायः.  
