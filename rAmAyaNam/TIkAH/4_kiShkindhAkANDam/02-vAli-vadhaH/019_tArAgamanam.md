+++
title = "०१९ तारागमनम्"
title_english = "019 Tara s arrival at Vali in battlefield"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-019-Tharaya_Aagamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/019_tArAgamanam.md">
<details><summary><h3>IITK ...{Loading}...</h3></summary>

Tara arrives -- her lamentations.



#### श्लोकः
##### मूलम्
स वानरमहाराजश्शयानश्शरविक्षतः।  
प्रत्युक्तो हेतुमद्वाक्यैर्नोत्तरं प्रत्यपद्यत4.19.1॥

##### शब्दार्थः
शरविक्षतः struck down by arrow, शयानः lying on the ground, सः he (Vali), वानरमहाराजः the  king of monkeys, हेतुमद्वाक्यैः by reasonable words, प्रत्युक्तः offered, उत्तरम् reply, न प्रत्यपद्यत not found.

##### आङ्ग्लानुवादः
The king of monkeys lying on the ground struck by the arrow did not offer to reply after listening to Rama's appropriate answers (to his objections).



#### श्लोकः
##### मूलम्
अश्मभिः प्रविभिन्नाङ्गः पादपैराहतो भृशम्।  
रामबाणेन चाक्रान्तो जीवितान्ते मुमोह सः4.19.2॥

##### शब्दार्थः
अश्मभिः with stones, प्रविभिन्नाङ्गः limbs battreed, पादपैः with trees, भृशम् very much, आहतः   hit, रामबाणेन च by Rama's arrow, आक्रान्तः  attacked, सः he, जीवितान्ते end of life, मुमोह lost consciousness.

##### आङ्ग्लानुवादः
Severely battered by stones, hit by trees and pierced by Rama's arrow, Vali lost consciousness as the end of his life was nearing.



#### श्लोकः
##### मूलम्
तं भार्या बाणमोक्षेण रामदत्तेन संयुगे।  
हतं प्लवगशार्दूलं तारा शुश्राव वालिनम्4.19.3॥

##### शब्दार्थः
प्लवगशार्दूलम् tiger among monkeys, तं वालिनम् by that Vali, संयुगे in the battle, रामदत्तेन hit by Rama, बाणमोक्षेण by the discharge of the arrow, हतम् killed, भार्या wife, तारा Tara, शुश्राव heard.

##### आङ्ग्लानुवादः
Tara, wife of Vali, heard that her husband, tiger among monkeys, was killed in the battle by the arrow discharged by Rama.



#### श्लोकः
##### मूलम्
सा सपुत्राप्रियं श्रुत्वा वधं भर्तुस्सुदारुणम्।  
निष्पपात भृशं तस्माद्विविधा गिरिगह्वरात्4.19.4॥

##### शब्दार्थः
सपुत्रा along with her son, सा Tara, भर्तुः husband's, सुदारुणम् terrible, अप्रियम् sad, वधम् killing, श्रुत्वा on hearing, भृशम् much, उद्विग्ना anxious, तस्मात् from that, गिरि गह्वरात् from the mountain cave, विविधा many, निष्पपात rushed.

##### आङ्ग्लानुवादः
Hearing the terrible, unhappy news of her husband's death, Tara anxiously rushed along with her son out of the mountain cave.



#### श्लोकः
##### मूलम्
ये त्वङ्गदपरीवारा वानरा भीमविक्रमाः।  
ते सकार्मुकमालोक्य रामं त्रस्ताः प्रदुद्रुवुः4.19.5॥

##### शब्दार्थः
अङ्गदपरीवाराः Angada's bodyguards, ये those, भीमविक्रमाः terribly courageous warriors,  वानराः monkeys, ते to, सकार्मुकम् with bow, रामम् Rama, आलोक्य  seeing, त्रस्ताः   frightened, प्रदुद्रुवुः ran in different directions.

##### आङ्ग्लानुवादः
Alarmed at the sight of Rama holding the bow, the terribly courageous monkeys who followed Angada as his bodyguards ran in different directions.



#### श्लोकः
##### मूलम्
सा ददर्श ततस्त्रस्तान्हरीनापततो भृशम्।  
यूथादिव परिभ्रष्टान्मृगान्निहतयूथपान्4.19.6॥

##### शब्दार्थः
ततः then, सा she, त्रस्तान् terrorstricken, भृशम् very much, आपततः running, निहतयूथपान् the leader killed, यूथात् from the troop, परिभ्रष्टान् strayed, मृगानिव like the deer, हरीन् monkeys, ददर्श saw.

##### आङ्ग्लानुवादः
Tara saw the terrorstricken monkeys running helterskelter, like the herd of deer whose leader who had strayed had been killed.



#### श्लोकः
##### मूलम्
तानुवाच समासाद्य दुःखितान्दुखिता सती।  
रामवित्रासितान्सर्वाननुबद्धानिवेषुभिः4.19.7॥

##### शब्दार्थः
दुःखितान्  sorrowing ones, इषुभिः by the arrows, अनुबद्धानिव as if stricken at the back, रामवित्रासितान् terrified by Rama's arrows, तान् them, समासाद्य after duly approaching them, दुःखिता सती she herself being sorrowful, उवाच said.

##### आङ्ग्लानुवादः
Sorrowful Tara, the wife of Vali, duly approaching the monkeys stricken with grief and running as if chased by the arrows of Rama at their back, said to themः



#### श्लोकः
##### मूलम्
वानराः राजसिंहस्य यस्य यूयं पुरस्सराः।  
तं विहाय सुसन्त्रस्ताः कस्माद्द्रवथ दुर्गताः4.19.8॥

##### शब्दार्थः
वानराः O monkeys, यूयम् all of you, यस्य whosoever, राजसिंहस्य of a lion among kings, पुरःसराः walked ahead, तम् him, विहाय left, सुसन्त्रस्ताः extremely frightened, दुर्गताः distressed, कस्मात् why, द्रवथ are you running?

##### आङ्ग्लानुवादः
'O monkeys deserting the lion among kings,whose servants you are ? What should you  be frightened for ? Why run away in distress?



#### श्लोकः
##### मूलम्
राज्यहेतोस्स चेद्भ्राता भ्रात्रा रौद्रेण पातितः।  
रामेण प्रहितैरौद्रैर्मार्गणैर्दूरपातिभिः4.19.9॥

##### शब्दार्थः
रौद्रेण terrified, भ्रात्रा by the brother, सः he, Vali, राज्यहेतोः for the sake of kingship, रामेण by Rama, रौद्रात् in anger, प्रहितैः discharged, दूरपातिभिः farreaching, मार्गणैः with arrows, पातितः चेत् if he is struck down.

##### आङ्ग्लानुवादः
'If the (elder) brother is struck down by his (younger) brother in anger for the sake of kingship using farreaching arrows discharged by Rama, why are you running?'



#### श्लोकः
##### मूलम्
कपिपत्न्या वचश्श्रुत्वा कपयः कामरूपिणः।  
प्राप्तकालमविक्लिष्टमूचुर्वचनमङ्गनाम्4.19.10॥

##### शब्दार्थः
कामरूपिणः who change form at their will, कपयः monkeys, कपिपत्न्याः of the wife of Vali, वचः words, श्रुत्वा on hearing, प्राप्तकालम् timely, अविक्लिष्टम् clear, वचनम् words, अङ्गनाम् to the lady, ऊचुः spoke.

##### आङ्ग्लानुवादः
On hearing Tara, the wife of Vali, the monkeys who could assume any form at their will replied with clear words appropriate to the occasionः



#### श्लोकः
##### मूलम्
जीवपुत्रे निवर्तस्व पुत्रं रक्षस्व चाङ्गदम्।  
अन्तको रामरूपेण हत्वा नयति वालिनम्4.19.11॥

##### शब्दार्थः
जीवपुत्रे O mother of a son who is alive, निवर्तस्व go back, पुत्रम् son, अङ्गदम् Angada, रक्षस्व you may protect, अन्तकः lord of death, रामरूपेण in the form of Rama, वालिनम् Vali, हत्वा having killed, नयति carrying away.

##### आङ्ग्लानुवादः
'O mother, your son is still alive. Go back and protect your son Angada. Lord of death in the form of Rama has come and killed Vali and is carrying him away.



#### श्लोकः
##### मूलम्
क्षिप्तान् वृक्षान्समाविध्य विपुलाश्च शिलास्तथा।  
वाली वज्रसमैर्बाणै रामेण विनिपातितः4.19.12॥

##### शब्दार्थः
क्षिप्तान् hurled, वृक्षान् trees, तथा so also, विपुलाः huge, शिलाः rocks, वज्रसमैः  like thunderbolt, बाणैः by arrows, समाविध्य after striking, वाली Vali, रामेण by Rama, निपातितः killed.

##### आङ्ग्लानुवादः
'Rama smashed the trees and stones Vali hurled at him and then struck him down with thunderboltlike arrows.



#### श्लोकः
##### मूलम्
अभिद्रुतमिदं सर्वं विद्रुतं प्रसृतं बलम्।  
अस्मिन् प्लवगशार्दूले हते शक्रसमप्रभे4.19.13॥

##### शब्दार्थः
शक्रसमप्रभे equal to Indra in splendour, अस्मिन् his, प्लवगशार्दूले tiger among monkeys, हते  is killed, इदम् this, सर्वम् all, बलम् army, अभिद्रुतम् terrified, विद्रुतम् scattered , प्रसृतम् spread all over.

##### आङ्ग्लानुवादः
'When Vali who was equal to Indra in strength, a tiger among monkeys, was killed, the army of monkeys got terrified and ran away here and there, scattered in different directions.



#### श्लोकः
##### मूलम्
रक्ष्यतां नगरद्वारमङ्गदश्चाभिषिच्यताम्।  
पदस्थं वालिनः पुत्रं भजिष्यन्ति प्लवङ्गमाः4.19.14॥

##### शब्दार्थः
नगरद्वारम् the gateway of the city, रक्ष्यताम् may be protected, अङ्गदश्च Angada also, अभिषिच्यताम् be consecrated, पदस्थम् assuming the position of a king, वालिनः पुत्रम् Vali's son, प्लवङ्गमाः monkeys, भजिष्यन्ति will serve him.

##### आङ्ग्लानुवादः
'Let the gate of the city be shut and Vali's son be consecrated as king. All the monkeys will serve him when he assumes power.



#### श्लोकः
##### मूलम्
अथवाऽरुचितं स्थानमिह ते रुचिरानने।  
आविशन्ति हि दुर्गाणि क्षिप्रमन्यानि वानराः4.19.15॥

##### शब्दार्थः
रुचिरानने a woman with a lovely face, अथवा or else, इह here, ते your, स्थानम् place, अरुचितम् not proper, वानराः monkeys, अद्यैव this very day, क्षिप्रम् at once, अन्यानि other, दुर्गाणि citadels, आविशन्ति हि will occupy.

##### आङ्ग्लानुवादः
'O lovely Tara, this very day other monkeys will soon occupy our citadels.



#### श्लोकः
##### मूलम्
अभार्याश्च सभार्याश्च सन्त्यत्र वनचारिणः।  
लुब्धेभ्यो विप्रयुक्तेभ्यस्तेभ्यो नस्तुमुलं भयम्4.19.16॥

##### शब्दार्थः
अभार्याः those who do not have wives, सभार्याश्च those who have wives too, वनचारिणः wanderers of the forest, अत्र there, सन्ति are found, लुब्देभ्यः those who have made others wives their own, विप्रयुक्तेभ्यः separated from their wives, तेभ्यः from them, नः no, स्तुमुलम् great, भयम् fear.

##### आङ्ग्लानुवादः
'There are monkeys wandering in the forest (sent away by Vali). Some of them have made others' wives their own and some have been separated from their wives. They are a great cause of fear.'



#### श्लोकः
##### मूलम्
अल्पान्तरगतानां तु श्रुत्वा वचनमङ्गना।  
आत्मनः प्रतिरूपं सा बभाषे चारुहासिनी4.19.17॥

##### शब्दार्थः
अल्पान्तरगतानाम् of those lowminded monkeys, वचनम् words, श्रुत्वा after hearing, चारुहासिनी a lady with a gentle smile, सा अङ्गना that lady, आत्मनः of herself, प्रतिरूपम् in her own style, बभाषे spoke.

##### आङ्ग्लानुवादः
Hearing the words of the pettyminded monkeys, Tara spoke to them in her own way with a gentle smileः



#### श्लोकः
##### मूलम्
पुत्रेण मम किं कार्यं राज्येनच किमात्मना।  
कपिसिंहे महाभागे तस्मिन्भर्तरि नश्यति4.19.18॥

##### शब्दार्थः
कपिसिंहे  lion among monkeys, महाभागे  glorious, तस्मिन् him, नश्यति सति  he is dying, मम to me, पुत्रेण by my son, किं कार्यम् what use, राज्येन (अपि) च even with the kingdom, आत्मना with my own life, किम् what purpose?

##### आङ्ग्लानुवादः
'Now that the glorious Vali, a lion among monkeys, my husband is dying, of what purpose is the son, or the kingdom or my own life?



#### श्लोकः
##### मूलम्
पादमूलं गमिष्यामि तस्यैवाहं महात्मनः।  
योऽसौ रामप्रयुक्तेन शरेण विनिपातितः4.19.19॥

##### शब्दार्थः
यः whosoever, असौ this person, रामप्रयुक्तेन discharged by Rama, शरेण by arrow, विनिपातितः is killed, महात्मनः of the great soul, तस्य his, पादमूलम् एव  soles of his feet, गमिष्यामि I will go.

##### आङ्ग्लानुवादः
'I will seek the soles of the feet of the great soul who has been killed by the arrow discharged by Rama.'



#### श्लोकः
##### मूलम्
एवमुक्त्वा प्रदुद्राव रुदन्ती शोककर्शिता।  
शिरश्चोरश्च बाहुभ्यां दुःखेन समभिध्नती4.19.20॥

##### शब्दार्थः
एवम् in that way, उक्त्वा having spoken, रुदन्ती while crying, शोककर्शिता grief stricken, दुःखेन sadly, शिरश्च head, उरश्च chest, बाहुभ्याम् with both hands, समभिध्नती beating, प्रदुद्राव hastened.

##### आङ्ग्लानुवादः
So saying, the griefstricken, weeping Tara hastened, sadly beating with both hands her head and her chest.



#### श्लोकः
##### मूलम्
आव्रजन्ती ददर्शाथ पतिं निपतितं भुवि।  
हन्तारं दानवेन्द्राणां समरेष्वनिवर्तिनम्4.19.21॥

##### शब्दार्थः
आव्रजन्ती as she approached, अथ then, दानवेन्द्राणाम् of warriors among demons, हन्तारम्  killed, समरेषु in wars, अनिवर्तिनम् who never retreated, भुवि on the ground, निपतितम् fallen, पतिम् husband, ददर्श saw.

##### आङ्ग्लानुवादः
As she was nearing (the spot) she saw her husband, a great conqueror of monkeys who never retreated  from the battle, mortally hit and fallen on the ground.



#### श्लोकः
##### मूलम्
क्षेप्तारं पर्वतेन्द्राणां वज्राणामिव वासवम्।  
महावातसमाविष्टं महामेघौघनिस्स्वनम्4.19.22॥

##### शब्दार्थः
वज्राणाम् the thunderbolts, वासवम् इव like Indra, पर्वतेन्द्राणाम् of huge mountains, क्षेप्तारम् the one who hurls, महावातसमाविष्टम् wind blowing at high velocity, महामेघौघनिस्स्वनम्  
thundering like huge clouds.

##### आङ्ग्लानुवादः
Vali who used to hurl huge mountains like Indra discharges thunderbolts, who had the speed  of wind of high velocity, who would roar like huge thundering clouds,



#### श्लोकः
##### मूलम्
क्रतुल्यपराक्रान्तं वृष्टवेवोपरतं घनम्।  
नर्दन्तं नर्दतां भीमं शूरं शूरेण पातितम्4.19.23॥  
शार्दूलेनामिषस्यार्थे मृगराजं यथाहतम्।

##### शब्दार्थः
शक्रतुल्यपराक्रान्तम् equal to Indra in prowess, वृष्टवा after raining, उपरतम् who stopped, घनम् इव heavy cloud like, नर्दन्तम् thundering, नर्दताम् among those who roared, भीमम् terrific, शूरम् heroic, शूरेण by a hero, पातितम् struck down, आमिषस्यार्थे for the sake of meat, शार्दूलेन by tiger, आहतम् killed, मृगराजं यथा like the lion.

##### आङ्ग्लानुवादः
(Vali) who was equal to Indra in prowess looked like a huge monsoon cloud that had calmed down after pouring all water, a roaring warrior who could frighten others,  struck down by another warrior,  appeared like a lion killed by a tiger for the sake of meat



#### श्लोकः
##### मूलम्
अर्चितं सर्वलोकस्य सपताकं सवेदिकम्4.19.24॥  
नागहेतोस्सुपर्णेन चैत्यमुन्मथितं यथा।

##### शब्दार्थः
सर्वलोकस्य by all the worlds, अर्चितम् revered, सपताकम् along with the flag, सवेदिकम् along with the altar, सुपर्णेन by Garuda, नागहेतोः on account of serpent, उन्मथितम् destroyed, चैत्यं यथा like the sacred chaityaa place of worship.

##### आङ्ग्लानुवादः
Vali looked like a chaitya (a tree of worship) having a banner and altar and reverentially  worshipped by the entire world, but destroyed by Garuda on account of a serpent (hidden in it). (Here Rama is Garuda, Sugriva, serpent and Vali a sacred Chaitya)



#### श्लोकः
##### मूलम्
अवष्टभ्य च तिष्ठन्तं ददर्श धनुरुत्तम्4.19.25॥  
रामं रामानुजं चैव भर्तुश्चैवानुजं शुभा।

##### शब्दार्थः
उत्तमम् best, धनुः bow, अवष्टभ्य leaning on, तिष्ठन्तम् standing firmly, रामम् Rama, रामानुजं चैव and brother of Rama also, भर्तुः husband's, अनुजं brother, शुभा चैव auspicious lady, ददर्श beheld.

##### आङ्ग्लानुवादः
The auspicious lady Tara beheld Rama standing there firmly with his brother and Sugriva, leaning on the best of bows.



#### श्लोकः
##### मूलम्
तावतीत्य समासाद्य भर्तारं निहतं रणे4.19.26॥  
समीक्ष्य व्यथिता भूमौ सम्भ्रान्ता निपपात ह।

##### शब्दार्थः
तौ both of them (Rama and Lakshmana), अतीत्य  passing, रणे in war, निहतम् killed, भर्तारम् her husband, समासाद्य having reached, समीक्ष्य after seeing, व्यथिता very much pained, सम्भ्रान्ता agitated, भूमौ on the ground, निपपात ह fell down.

##### आङ्ग्लानुवादः
Passing Rama and Lakshmana, she went near her husband killed in the combat. She was full of agony to see him. Deeply agitated in the mind, she fell down on the ground.



#### श्लोकः
##### मूलम्
सुप्त्वेव पुनरुत्थाय आर्यपुत्रेति शोचती4.19.27॥  
रुरोद सा पतिं दृष्ट्वा संवीतं मृत्युदामभिः।

##### शब्दार्थः
सा that, सुप्त्वेव as if from sleep, पुनः again, उत्थाय rising up, आर्यपुत्र इति O Aryaputra (husband), शोचती weeping, मृत्युदामभिः with the garland of death, संवीतम् surrounded, पतिम् husband, दृष्ट्वा after seeing, रुरोद lamented.

##### आङ्ग्लानुवादः
Tara got up again, as if she woke up from sleep and addressing her husband garlanded with death, lamented.



#### श्लोकः
##### मूलम्
तामवेक्ष्य तु सुग्रीवः क्रोशन्तीं कुररीमिव।  
विषादमगमत्कष्टं दृष्ट्वा चाङ्गदमागतम्4.19.28॥

##### शब्दार्थः
सुग्रीवः Sugriva, कुररीमिव like a female osprey, क्रोशन्तीम् while she was crying, ताम् her, अवेक्ष्य seeing, आगतम् came, आङ्गदं च and Angada also, दृष्ट्वा seeing, कष्टम् pain, विषादम् despair, अगमत् experienced.

##### आङ्ग्लानुवादः
Seeing Tara crying like a female osprey and Angada following her in despair, Sugriva felt pain (at heart).  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे एकोनविंशस्सर्गः॥  
Thus ends the nineteenth sarga of Kishkindakanda of the Holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/019_tArAgamanam.md">
<details><summary><h3>भूषणम् ...{Loading}...</h3></summary>



स वानरमहाराजः शयानः शरविक्षतः ।  

प्रुत्युक्तो हेतुमद्वाक्यैर्नोत्तरं प्रत्यपद्यत  ॥  ४।१९।१  ॥   

अश्मभिः प्रविभिन्नाङ्गः पादपैराहतो भृशम् ।  

रामबाणेन च क्रान्तो जीवितान्ते मुमोह सः  ॥  ४।१९।२  ॥   

तं भार्या बाणमोक्षेण रामदत्तेन संयुगे ।  

हतं प्लवगशार्दूलं तारा शुश्राव वालिनम्  ॥  ४।१९।३  ॥   

तारागमनमेकोनविंशे स वानरमहाराज इत्यादि । विक्षतः विशेषेण क्षतः ।
जीवितान्ते जीवितान्तकाले  ॥  ४।१९।१३  ॥   

  

सा सपुत्रा ऽप्रियं श्रुत्वा वधं भर्तुः सुदारुणम् ।  

निष्पपात भृशं त्रस्ता विविधाद्गिरिगह्वरात्  ॥  ४।१९।४  ॥   

सा सपुत्राप्रियमिति । अप्रियमितिच्छेदः । विविधान्नानाकक्ष्यात्
गिरिगह्वराद्गिरिगुहातः । गुहारूपा हि किष्किन्धेत्युक्तम्  ॥  ४।१९।४  ॥   

  

ये त्वङ्गदपरीवारा वानरा भीमविक्रमाः ।  

ते सकार्मुकमालोक्य रामं त्रस्ताः प्रदुद्रुवुः  ॥  ४।१९।५  ॥   

सा ददर्श ततस्त्रस्तान् हरीनापततो भृशम् ।  

यूथादिव परिभ्रष्टान् मृगान्निहतयूथपान्  ॥  ४।१९।६  ॥   

ये त्वित्यादिश्लोकद्वयमेकान्वयम्  ॥  ४।१९।५,६  ॥   

  

तानुवाच समासाद्य दुःखितान् दुःखिता सती ।  

रामवित्रासितान्त्सर्वाननुबद्धानिवेषुभिः  ॥  ४।१९।७  ॥   

पूर्वं सामान्यतो विदितवृत्तान्तापि विशेषजिज्ञासया पृच्छति तानिति  ॥ 
४।१९।७  ॥   

  

वानरा राजसिंहस्य यस्य यूयं पुरःसराः ।  

तं विहाय सुसंत्रस्ताः कस्माद्द्रवथ दुर्गताः  ॥  ४।१९।८  ॥   

राज्यहेतोः स चेद् भ्राता भ्रात्रा रौद्रेण पातितः ।  

रामेण प्रहितै रौद्रैर्मार्गणैर्दूरपातिभिः  ॥  ४।१९।९  ॥   

वानरा इत्यादिश्लोकद्वयमेकान्वयम् । दुर्गताः अगतिकाः राज्यलाभाय सुग्रीवेण
वाली हतश्चेद्भवतां किं भयमित्यर्थः । मार्गणैरिति बहुवचनं सम्भावनयोक्तम्
 ॥  ४।१९।८,९  ॥   

  

कपिपत्न्या वचः श्रुत्वा कपयः कामरूपिणः ।  

प्राप्तकालमविक्लिष्टमूचुर्वचनमङ्गनाम्  ॥  ४।१९।१०  ॥   

अविक्लिष्टं सयुक्तिकमिति यावत्  ॥  ४।१९।१०  ॥   

  

जीवपुत्रे निवर्तस्व पुत्रं रक्षस्व चाङ्गदम् ।  

अन्तको रामरूपेण हत्वा नयति वालिनम्  ॥  ४।१९।११  ॥   

क्षिप्तान् वृक्षान् समाविध्य विपुलाश्च शिलास्तथा ।  

वाली वज्रसमैर्बाणै रामेण विनिपातितः  ॥  ४।१९।१२  ॥   

जीवपुत्रे इति । अपुत्रायाः खलु मृतभर्त्रनुगमनमिति भावः । नयति
लोकान्तरमिति शेषः  ॥  ४।१९।११,१२  ॥   

  

अभिद्रुतमिदं सर्वं विद्रुतं प्रसृतं बलम् ।  

अस्मिन् प्लवगशार्दूले हते शक्रसमप्रभे  ॥  ४।१९।१३  ॥   

रक्ष्यतां नगरद्वारमङ्गदश्चाभिषिच्यताम् ।  

पदस्थं वालिनः पुत्रं भजिष्यन्ति प्लवङ्गमाः  ॥  ४।१९।१४  ॥   

विद्रुतं पूर्वं किष्किन्धातो निर्गतमिदं बलं प्रसृतं प्रकीर्णं सत्
अभिद्रुतं किष्किन्धाभिमुख्येन द्रुतम्  ॥  ४।१९।१३,१४  ॥   

  

अथवा ऽरुचितं स्थानमिह ते रुचिरानने ।  

आविशन्ति हि दुर्गाणि क्षिप्रमन्यानि वानराः  ॥  ४।१९।१५  ॥   

अथवेति । हे रुचिरानने ते इह किष्किन्धायां स्थानम् अवस्थानम् । अरुचितम्
अनभिमतम्, अत्र स्थातुम् अस्माकं न रोचते इत्यर्थः । हि अस्मात्कारणात्
वानराः शत्रुभूताः दुर्गाणि किष्किन्धायाः दुष्प्रवेशस्थलानि । आविशन्ति
आक्रमिष्यन्ति । अन्यानि अस्मदावासस्थलभिन्नानीत्यर्थः  ॥  ४।१९।१५  ॥   

  

अभार्याश्च सभार्याश्च सन्त्यत्र वनचारिणः ।  

लुब्धेभ्यो विप्रयुक्तेभ्यस्तेभ्यो नस्तुमुलं भयम्  ॥  ४।१९।१६  ॥   

अस्त्वाक्रमणम् । ततः किमित्यत्राह अभार्या इति । अभार्याः भार्याविरहिताः
सभार्याः समानभार्याः, साधारणभार्या इत्यर्थः । ये वालिना विप्रवासिताः
वनचारिणः सन्ति तेभ्यः विप्रयुक्तेभ्यः स्वभार्याविरहिभ्यः लुब्धेभ्यः
साधारणभार्यान्तराभिलाषिभ्यः स्वेभ्यः ज्ञातिभ्यः सुग्रीवादिभ्यः । नः
अस्माकम् अत्र किष्किन्धास्थाने तुमुलं निरन्तरं भयं भवति । अनेन
भाविसुग्रीवव्यापारः सूचितः । रुचिरानन इत्यादिसम्बोधनात्तस्याः सहमरणसाहसं
द्योत्यते  ॥  ४।१९।१६  ॥   

  

अल्पान्तरगतानां तु श्रुत्वा वचनमङ्गना ।  

आत्मनः प्रतिरूपं सा बभाषे चारुहासिनी  ॥  ४।१९।१७  ॥   

पुत्रेण मम किं कार्यं किं राज्येन किमात्मना ।  

कपिसिंहे महाभागे तस्मिन् भर्तरि नश्यति  ॥  ४।१९।१८  ॥   

पादमूलं गमिष्यामि तस्यैवाहं महात्मनः ।  

यो ऽसौ रामप्रयुक्तेन शरेण विनिपातितः  ॥  ४।१९।१९  ॥   

अल्पेति । अल्पान्तरगतानां किञ्चिदवकाशं प्राप्तानाम्, सम्भाषणाय
कियन्मात्रावकाशं प्राप्तानामित्यर्थः । आत्मनः प्रतिरूपं
स्वबुद्ध्यनुगुणम्, यद्वा आन्तरं बुद्धिः अल्पबुद्धीनामित्यर्थः  ॥ 
४।१९।१७१९  ॥   

  

एवमुक्त्वा प्रदुद्राव रुदन्ती शोककर्शिता ।  

शिरश्चोरश्च बाहुभ्यां दुःखेन समभिघ्नती  ॥  ४।१९।२०  ॥   

एवमिति । बाहुभ्यां हस्ताभ्यामित्यर्थः  ॥  ४।१९।२०  ॥   

  

आव्रजन्ती ददर्शाथ पतिं निपतितं भुवि ।  

हन्तारं दानवेन्द्राणां समरेष्वनिवर्तिनाम्  ॥  ४।१९।२१  ॥   

क्षेप्तारं पर्वतेन्द्राणां वज्राणामिव वासवम् ।  

महावातसमाविष्टं महामेघौघनिःस्वनम्  ॥  ४।१९।२२  ॥   

शक्रतुल्यपराक्रान्तं वृष्ट्वेवोपरतं घनम् ।  

नर्दन्तं नर्दतां भीमं शूरं शूरेण पातितम्  ॥  ४।१९।२३  ॥   

शार्दूलेनामिषस्यार्थे मृगराजं यथा हतम् ।  

अर्चितं सर्वलोकस्य सपताकं सवेदिकम्  ॥  ४।१९।२४  ॥   

नागहेतोः सुपर्णेन चैत्यमुन्मथितं यथा ।  

अवष्टभ्य च तिष्ठन्तं ददर्श धनुरुत्तमम् ।  

रामं रामानुजं चैव भर्तुश्चैवानुजं शुभा  ॥  ४।१९।२५  ॥   

दानवेन्द्राणां मायाविप्रभृतीनाम् । वज्राणामिति प्रयोगबाहुल्यापेक्षया
बहुवचननिर्देशः । महावातसमाविष्टं समाविष्टमहावातमिव स्थितम् । समावेशः
सङ्घीभावः, यद्वा समाविष्टमिति भावे निष्ठा । महावातसमावेशमिव स्थितम् ।
पराक्रान्तं पराक्रमः । नर्दतां मध्ये भीमं नर्दन्तम् । शार्दूलेन सिंहेन
"सिंहो मृगेन्द्रः पञ्चास्यो हर्यक्षः श्वेतपिङ्गलः । व्यादीर्णास्यो
महानादः शार्दूलो ऽतुलविक्रमः  ॥ " इति वैजयन्ती। यद्वा
असम्भावितत्वद्योतनाय शार्दूलहिसितसिंहमिवेत्यभूतोपमा। अर्चितमिति। अत्र
भागवताद्युक्तकालीयनागप्रहरणवेलायां बलिस्थानं
चैत्यमप्युन्मथितमित्यवगन्तव्यमित्याहुः। सर्वलोकस्य सर्वलोकेन अर्चितं
सपताकम् अलङ्कृतमित्यर्थः। सवेदिकं श्रमहरवेदिकासम्पन्नम्। एवं वर्तमानमपि
तत्र निगूढनागग्रहणाय गरुडोन्मथितं चैत्यमिव स्थितमित्यर्थः।
शौर्यादिसम्पन्नोऽपि भ्रातृभार्यापहरणपापवत्त्वेन हत इत्यत्र
दृष्टान्तोऽयम्। अवष्टभ्येति। ऊर्जितं दृढं धनुरवष्टभ्य तिष्ठन्तम्,
अनेनाकर्षकाकार उच्यते। चकारेण तादृशसंस्थानविशेषेणाकर्षकता कथ्यते।
भर्तारं हतवन्तं रामं तत्साहाय्यकृतं तदनुजं तेन संहारयितारं सुग्रीवं च
ददर्श। शुभा तत्र शत्रुत्वबुद्धिं विहाय शुभहृदया बभूव। न रामस्य दोषोऽस्ति
किन्तु वालिन एव। पानीयपानाय तटाके खाते तत्र कण्ठे गुर्वीं शिलां बद्ध्वा
पतित्वा म्रियमाणस्यैव हि दोषः, अयमप्यनुकूलश्चेत् कथमेतं न रक्षेत्। किञ्च
"मम प्राणा हि पाण्डवाः" इत्युक्तरीत्या स्वप्राणभूते स्वाश्रिते हिंसां
कुर्वन्तं कथं मृष्येत्। अत एव हि प्रथमयुद्धे न हिंसितवान् किन्तु
स्वाश्रितापराधं दृष्ट्वैव पुनर्युद्धे वालिनं हतवानित्यमन्यतेति भावः  ॥ 
४।१९।२१२५  ॥   

  

तानतीत्य समासाद्य भर्तारं निहतं रणे ।  

समीक्ष्य व्यथिता भूमौ सम्भ्रान्ता निपपात ह  ॥  ४।१९।२६  ॥   

तमिममर्थं व्यञ्जयन्नाह तानिति । अतीत्येति नातिक्रम उच्यते । सर्वेषां
समीपस्थत्वात् । किन्तु तत्र दोषबुद्धिमकृत्वेत्यर्थः । भर्तारं
समासाद्येति उपसर्गेण स्वाज्ञानेनायं हत इति बुद्धवतीति ज्ञाप्यते  ॥ 
४।१९।२६  ॥   

  

सुप्त्वैव पुनरुत्थाय आर्यपुत्रेति क्रोशती ।  

रुरोद सा पतिं दृष्ट्वा सन्दितं मृत्युदामभिः  ॥  ४।१९।२७  ॥   

सुप्त्वेति । सन्दितं बद्धम् । मृत्युदामभिः मृत्युपाशैः,
आसन्नप्राणमित्यर्थः  ॥  ४।१९।२७  ॥   

  

तामवेक्ष्य तु सुग्रीवः क्रोशन्तीं कुररीमिव ।  

विषादमगमत्कष्टं दष्ट्वा चाङ्गदमागतम्  ॥  ४।१९।२८  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकोनविंशः सर्गः  ॥  १९  ॥   

तामिति । कष्टं विषादम्, अत्यन्तविषादमित्यर्थः  ॥  ४।१९।२८  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकोनाविंशः सर्गः  ॥  १९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/019_tArAgamanam.md">
<details><summary><h3>शिरोमणी ...{Loading}...</h3></summary>



वालिकर्तृकरामप्रार्थनानन्तरकालिकं वालिवृत्तान्तमाह स इति । शरपीडितः
विद्धः रामबाणेन व्यथितः अत एव शयानः स रामदृष्टिपथं गतो वानरमहाराजो वाली
हेतुमद्वाक्यैः युक्तिविशिष्टवचनैः प्रत्युक्तस्त्वद्दोष इदानीं परिभ्रष्ट
इत्यादिप्रत्युत्तरितो ऽपि उत्तरं न प्रतिपद्यते प्रत्यपद्यत विशेषतो
नाशृणोदित्यर्थः  ॥  ४।१९।१  ॥   

  

तत्र हेतुमाह अश्मभिरिति । अश्मभिः शिलाभिः परिभिन्नाङ्गः भृशमत्यन्तं
पादपैरप्याहतः रामबाणेन च आक्रान्तः आविद्धः स वाली जीवितान्ते
प्राणापगमसमये मुमोह  ॥  ४।१९।२  ॥   

  

तमिति । भार्या तारा रामदत्तेन रामकृतेन बाणमोक्षेण हतं तं प्रसिद्धं
प्लवगशार्दूलं वानरश्रेष्ठं वालिनं शुश्राव  ॥  ४।१९।३  ॥   

  

सेति । सपुत्रा पुत्रसहिता सा तारा अप्रियम् अत एव सुदारुणं भर्तुर्वधं
श्रुत्वा भृशमुद्विग्ना सती तस्मात्पुरभूतात् गिरिकन्दरात्
किष्किन्धाभिधगिरिगुहातः निष्पपात निर्जगाम  ॥  ४।१९।४  ॥   

  

ये इति । महाबलाः अङ्गदपरीवारा ये वानरास्ते तु सकार्मुकं धनुःसहितं
राममालोक्य प्रदुद्रुवुः  ॥  ४।१९।५  ॥   

  

सेति । यूथात् परिभ्रष्टान् निहतयूथपान् वा मृगानिव त्रस्तान् अत एव
द्रुतमापततः प्रदुद्रुवतः हरीन् वानरान् सा तारा ददर्श  ॥  ४।१९।६  ॥   

  

तानिति । रामवित्रासितान् अत एव इषुभिर्बाणैः अनुविद्धानिव अत एव दुःखितान्
सर्वान् तान् वानरान् समासाद्य प्राप्य उवाच  ॥  ४।१९।७  ॥   

  

तद्वचनाकारमाह वानरा इति । हे वानराः । यस्य राजसिंहस्य वालिनो यूयं
पुरःसरास्तं विहाय सुवित्रस्ताः अत एव दुर्गताः दुर्मार्गगमनशीलाः सन्तः
कस्मात् द्रवत द्रवथ  ॥  ४।१९।८  ॥   

  

राज्येति । क्रूरेण भ्रात्रा सुग्रीवेण प्रयोजकेन रामेण प्रयोज्यभूतेन
प्रसृतैः अतिवेगवद्भिः दूरपातिभिः दूरगतस्यापि लक्ष्यस्य विघातकैरित्यर्थः,
मार्गणैः बाणैः करणैः राज्यहेतोः भ्राता स वाली चेत् यदि पातितस्तर्हि
भवत्पलायनं न युज्यते इति शेषः, सुग्रीव एव सेव्यतामिति तात्पर्यम् ।
मार्गणैरित्यत्र बहुवचनं तु स्वप्रतीत्यभिप्रायेण  ॥  ४।१९।९  ॥   

  

कपीति । कपिपत्न्यास्तारायाः वचः श्रुत्वा प्राप्तकालं कालप्राप्तिबोधकम्
अविश्लिष्टं स्पष्टं वचनम् अङ्गनां तारामूचुः । "अविक्लिष्टम्" इति
पाठान्तरं सुयुक्तिमदिति तदर्थः  ॥  ४।१९।१०  ॥   

  

तद्वचनाकारमाह जीवेति । जीवः सप्राणः पुत्रो यस्यास्तत्संबोधनम् । अन्तकः
कालः रामरूपेण वालिनं हत्वा नयति स्वलोकमिति शेषः, अतो निवर्तस्य
किष्किन्धां प्रविशेत्यर्थः । तत्प्रयोजनमाह अङ्गदं स्वपुत्रं रक्षस्व ।
एतेन सपुत्रायाः पत्यनुगमनं नोचितमिति सूचितम्  ॥  ४।१९।११  ॥   

  

वधप्रकारमाह क्षिप्तानिति । क्षिप्तान् रिपुवधाय वालिना संत्यक्तान्
वृक्षान् विपुलाः बहुशिलाश्च वज्रसमैर्वज्रसदृशैर्बाणैर्वज्रेणवज्रिणेव
रामेणेति शेषः, समाविध्य वाली निपातितः । वज्रशब्दः अर्शआद्यजन्तः  ॥ 
४।१९।१२  ॥   

  

अभीति । प्लवगशार्दूले श्रेष्ठे अस्मिन् वालिनि हते सति वानरसंबन्धि वानरम्
इदं सर्वं बलमभिभूतं रामेण पराभूतमत एव विद्रुतं पलायितमस्तीति शेषः  ॥ 
४।१९।१३ ॥   

  

वानरपलायननिवृत्तौ यत्नमाह रक्ष्यतामिति । शूरैः पलायनरहितैरित्यर्थः,
वानरैः नगरी रक्ष्यताम् अङ्गदो ऽभिषिच्यतां च । पदस्थं राज्यासने स्थितं
वालिनः पुत्रमङ्गदं प्लवङ्गमाः भजिष्यन्ति भक्ष्यन्ति  ॥  ४।१९।१४  ॥   

  

पक्षान्तरमाह अथवेति । हे रुचिरानने अथवा यदि इह अस्यां किष्किन्धायां
स्थानं स्थितिस्ते रुचितं प्रीतिविषयीभूतं न तदा अभार्याः सहभार्याश्च ये
वनचारिणो वानरा अत्र सन्ति ते अद्य अस्मिन् काले क्षिप्रं शीघ्रं दुर्गाणि
किष्किन्धादुर्गमस्थानानि आविशन्ति आविशन्तु । तत्र हेतुः--
विप्रलुब्धेभ्यः अस्माभिर्वञ्चितेभ्यः अत एव लुब्धेभ्यः
अस्मद्धनाद्याकाङ्क्षिभ्यः तेभ्यः प्रविष्टेभ्यो नः सुमहद्भयमस्ति ।
श्लोकद्वयमेकान्वयि  ॥  ४।१९।१५,१६  ॥   

  

अल्पेति । अल्पान्तरगतानां किंचित् दूरे वर्तमानानां वानराणां वचः श्रुत्वा
अङ्गना वालिस्त्री सा तारा आत्मनः प्रतिरूपं सदृशं वचनं बभाषे  ॥  ४।१९।१७
 ॥   

  

तद्वचनाकारमाह पुत्रेणेति । कपिसिंहे भर्तरि नश्यति सति पुत्रादिना मम किं
कार्यं न किमपीत्यर्थः  ॥  ४।१९।१८  ॥   

  

पादेति । यो ऽसौ पतिः रामप्रयुक्तेन रामत्यक्तेन शरेण विनिपातितस्तस्यैव
पादमूलमहं गमिष्यामि  ॥  ४।१९।१९  ॥   

  

एवमिति । एवमुक्त्वा दुःखेन रुदन्ती अत एव शोकमूर्छिता प्रवृद्धशोका अत एव
शिर उरश्च समभिघ्नती तारा प्रदुद्राव वालिसमीपं जगाम  ॥  ४।१९।२०  ॥   

  

सेति । व्रजन्ती सा तारा समरेषु अनिवर्तिनां दानवेन्द्राणां मायाव्यादीनां
हन्तारं वज्राणां वज्रैः पर्वतेन्द्राणां क्षेप्तारं वासवमिव महावातेन समं
सदृशमाविष्टमावशो वेग इत्यर्थः, यस्य स तं, महामेघौघस्य निःस्वन इव
निःस्वनो यस्य तं, शक्रतुल्यं पराक्रान्तं पराक्रमो यस्य तं, नर्दतां
नानराणां मध्ये भीमं नर्दन्तं, वृष्ट्या वृष्टेः उपरतं निवृत्तं घनमिव
आमिषस्य मांसस्यार्थे शार्दूलेन व्याघ्रेण आहतं मृगराजं विपुलमांसवत्तया
मृगश्रेष्ठं गजमिव सर्वलोकस्य अर्चितं पूजितं, सपताकं पताकासहितं सवेदिकं
वेदिकासहितं नागहेतोः नागग्रहणाय सुपर्णेन गरुडेन उन्मथितं चैत्यं
देवालयमिव शूरेण रामेण पातितमत एव भुवि निपतितं पतिं ददर्श ।
सार्धश्लोकचतुष्टयमेकान्वयि  ॥  ४।१९।२१२४  ॥   

  

अवष्टभ्येति । ऊर्जितं धनुरवष्टभ्य गृहीत्वा अवतिष्ठन्तं रामं रामानुजं च
भर्तुरनुजं सुग्रीवं च ददर्श । अर्धद्वयमेकान्वयि  ॥  ४।१९।२५,२६  ॥   

  

तानिति । तान् रामादीन् अतीत्य अतिक्रम्य भर्तारं समासाद्य समीपं प्राप्य
समीक्ष्य च व्यथिता दुःखिता अत एव संभ्रान्ता उद्विग्नचित्ता तारा भूमौ
निपपात  ॥  ४।१९।२७  ॥   

  

सुप्तेति । सुप्ता पुनरुत्थाय इव विद्यमाना सा तारा मृत्युदामभिः
मृत्युरूपपाशनेन संवीतं बद्धं पतिं दृष्ट्वा आर्यपुत्रेति वादिनी सती रुरोद
 ॥  ४।१९।२८ ॥   

  

तामिति । कुररीमिव क्रोशन्तीं तां तारामवेक्ष्य आगतमङ्गदं च दृष्ट्वा
सुग्रीवः कष्टं विषादमगमत्  ॥  ४।१९।२९  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
एकोनविंशतितमः सर्गः  ॥  ४।१९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/019_tArAgamanam.md">
<details><summary><h3>तिलकम् ...{Loading}...</h3></summary>



हेतुमद्वाक्यैर्हेतूपन्यासयुतैर्वाक्यैः । प्रत्युक्त उक्तप्रत्युत्तरः  ॥ 
४।१९।१  ॥   

  

जीवितान्ते तत्समये । मुमोह विसंज्ञो ऽभूत्  ॥  ४।१९।२,३  ॥   

  

अप्रियमिति छेदः । सपुत्रा, पुत्रो ऽङ्गदः । गिरिकन्दरं गिरिगह्वरं
किष्किन्धाख्यम्  ॥  ४।१९।४,५  ॥   

  

सा तारा । आपततः पलायमानान्  ॥  ४।१९।६  ॥   

  

इषुभिरनुबद्धानिवानुसृतानिव । रामवित्रासितान्रामाद्वित्रस्तान्  ॥  ४।१९।७
 ॥   

  

वचनमाह-- वानरा इति । यस्य वालिनः । दुर्गता वस्त्रादिकमपश्यन्तः  ॥  ४।१९।८
 ॥   

  

भ्राता प्रयोजककर्ता । रामः प्रयोज्यकर्ता । बाणः करणम् । दूराद्दूरे
स्थित्वा तैः स पातितश्चेत्किं युष्माभिः पलायितमिति शेषः । तत्सेवयैव
भवज्जीवनसंभवादिति भावः  ॥  ४।१९।९  ॥   

  

प्राप्तकालं कालोचितम् । अविश्लिष्टं सर्वसंमतिपूर्वमेकरूपम् ।
"अविक्लिष्टम्" इति पाठे व्यक्तमित्यर्थः । अङ्गनां वालिन इति शेषः  ॥ 
४।१९।१०  ॥   

  

पुत्रं रक्षस्व रामादिति शेषः । कुतः पुत्रस्य भयं तत्राह-- अन्तक इत्यादि
। नयति यमपुरमिति शेषः  ॥  ४।१९।११  ॥   

  

वृक्षान्वालिप्रहितान् । अयं सर्वो ऽपि संभाव्यवादः । एवं बहुबाणत्यागवादो
ऽपि  ॥  ४।१९।१२  ॥   

  

अभिभूतमिव द्रुतम् । वानरं वानराणामिदम्  ॥  ४।१९।१३  ॥   

  

पदस्थं वानरराज्यपदस्थं पुत्रमङ्गदं भजिष्यन्ति । अन्यथा ऽराजके
ऽत्रास्माभिरवस्थातुमश्क्यमिति भावः  ॥  ४।१९।१४  ॥   

  

अथवेति । सरामे सुग्रीवे
किष्किन्धामागच्छत्यभिषिक्तेनाप्यङ्गदेनास्मत्पालनमश्क्यमेवेति नेह स्थातुं
योग्यमिति शेषः । हे रुचिरानने यद्यपीदं स्थानं ते तुभ्यं रुचितमभीष्टम्,
तथापीह किष्किन्धायां विद्यमानानि दुर्गाण्यद्यैव वानराः सुग्रीवहनुमदादय
आविशन्ति, वर्तमानसामीप्ये लट् । तेषु प्रविष्टेषु ये अभार्याः सभार्याश्च
वानराः सुग्रीवावलम्बिनः प्रागस्माभिः कृतवैरास्ते च प्रवेक्ष्यन्ति ।
ततश्च लुब्धेभ्यो राज्यादिविषये विप्रलब्धेभ्यः पूर्वमस्माभिर्वञ्चितेभ्यो
ऽस्माकं तुमुलं महद्भयमस्ति, यत इति शेषः । केचित्तु इह ते
स्थानमस्माकमरुचितमनभिमतम् । इतरत्पूर्ववदित्याहुः  ॥  ४।१९।१५,१६  ॥   

  

अल्पान्तरगतानां नातिदूरवर्तिनाम् । "अवान्तरगतानाम्" इति पाठे
मध्येमार्गमागतानामित्यर्थः । तेषां वानराणां वचनं श्रुत्वा ऽ ऽत्मनः
प्रतिरूपं कालोचितं बभाषे  ॥  ४।१९।१७२१  ॥   

  

पर्वतेन्द्राणां क्षेप्तारम्, रणेष्विति शेषः । रणभेदमपेक्ष्य वज्राणामिति
बहुवचनप्रयोगः । महता वातेन समं तुल्यमाविष्टमावेशो यस्य रणेषु तम्  ॥ 
४।१९।२२ ॥   

  

शक्रतुल्यं पराक्रान्तं पराक्रमो यस्य तम् । वृष्ट्वेव जलमुत्सृज्याविरतं
नर्दतां मध्ये भीमं नर्दन्तं मृगराजं प्रभूतमांसादिमत्त्वेन मृगश्रेष्ठम् ।
शार्दूलो व्याघ्रः  ॥  ४।१९।२३  ॥   

  

सर्वलोकस्य सर्वलोकेनार्चितं चैत्यं चतुष्पथवर्ति वल्मीकं
नागहेतोरन्तर्विद्यमाननागभक्षणार्थं सुपर्णेन गरुडेन यथोन्मथितं तथा
सुग्रीवस्य राज्यभोगहेतो रामेणोन्मथितमित्यर्थः  ॥  ४।१९।२४,२५  ॥   

  

तानतीत्य मार्गस्थान्रामादीनतीत्या  ॥  ४।१९।२६  ॥   

  

संवीतं बद्धम्  ॥  ४।१९।२७,२८  ॥   

  

इति श्रीरामाभिरामे श्रीरामाभिरामे रामायणतिलके वाल्मीकीय आदिकाव्ये
किष्किन्धाकाण्डे एकोनविंशः सर्गः  ॥  ४।१९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/019_tArAgamanam.md">
<details><summary><h3>द्राविडपाठः ...{Loading}...</h3></summary>



  
स वानरमहाराजः शयानः शरविक्षतः।  
प्रुत्युक्तो हेतुमद्वाक्यैर्नोत्तरं प्रत्यपद्यत ॥ 4.19.1 ॥   
अश्मभिः प्रविभिन्नाङ्गः पादपैराहतो भृशम्।  
रामबाणेन च क्रान्तो जीवितान्ते मुमोह सः ॥ 4.19.2 ॥   
तं भार्या बाणमोक्षेण रामदत्तेन संयुगे।  
हतं प्लवगशार्दूलं तारा शुश्राव वालिनम् ॥ 4.19.3 ॥   
सा सपुत्राऽप्रियं श्रुत्वा वधं भर्तुः सुदारुणम्।  
निष्पपात भृशं त्रस्ता विविधाद्गिरिगह्वरात् ॥ 4.19.4 ॥   
ये त्वङ्गदपरीवारा वानरा भीमविक्रमाः।  
ते सकार्मुकमालोक्य रामं त्रस्ताः प्रदुद्रुवुः ॥ 4.19.5 ॥   
सा ददर्श ततस्त्रस्तान् हरीनापततो भृशम्।  
यूथादिव परिभ्रष्टान् मृगान्निहतयूथपान् ॥ 4.19.6 ॥   
तानुवाच समासाद्य दुःखितान् दुःखिता सती।  
रामवित्रासितान्त्सर्वाननुबद्धानिवेषुभिः ॥ 4.19.7 ॥   
वानरा राजसिंहस्य यस्य यूयं पुरःसराः।  
तं विहाय सुसन्त्रस्ताः कस्माद्द्रवथ दुर्गताः ॥ 4.19.8 ॥   
राज्यहेतोः स चेद् भ्राता भ्रात्रा रौद्रेण पातितः।  
रामेण प्रहितै रौद्रैर्मार्गणैर्दूरपातिभिः ॥ 4.19.9 ॥   
कपिपत्न्या वचः श्रुत्वा कपयः कामरूपिणः।  
प्राप्तकालमविक्लिष्टमूचुर्वचनमङ्गनाम् ॥ 4.19.10 ॥   
जीवपुत्रे निवर्तस्व पुत्रं रक्षस्व चाङ्गदम्।  
अन्तको रामरूपेण हत्वा नयति वालिनम् ॥ 4.19.11 ॥   
क्षिप्तान् वृक्षान् समाविध्य विपुलाश्च शिलास्तथा।  
वाली वज्रसमैर्बाणै रामेण विनिपातितः ॥ 4.19.12 ॥   
अभिद्रुतमिदं सर्वं विद्रुतं प्रसृतं बलम्।  
अस्मिन् प्लवगशार्दूले हते शक्रसमप्रभे ॥ 4.19.13 ॥   
रक्ष्यतां नगरद्वारमङ्गदश्चाभिषिच्यताम्।  
पदस्थं वालिनः पुत्रं भजिष्यन्ति प्लवङ्गमाः ॥ 4.19.14 ॥   
अथवाऽरुचितं स्थानमिह ते रुचिरानने।  
आविशन्ति हि दुर्गाणि क्षिप्रमन्यानि वानराः ॥ 4.19.15 ॥   
अभार्याश्च सभार्याश्च सन्त्यत्र वनचारिणः।  
लुब्धेभ्यो विप्रयुक्तेभ्यस्तेभ्यो नस्तुमुलं भयम् ॥ 4.19.16 ॥   
अल्पान्तरगतानां तु श्रुत्वा वचनमङ्गना।  
आत्मनः प्रतिरूपं सा बभाषे चारुहासिनी ॥ 4.19.17 ॥   
पुत्रेण मम किं कार्यं किं राज्येन किमात्मना।  
कपिसिंहे महाभागे तस्मिन् भर्तरि नश्यति ॥ 4.19.18 ॥   
पादमूलं गमिष्यामि तस्यैवाहं महात्मनः।  
योऽसौ रामप्रयुक्तेन शरेण विनिपातितः ॥ 4.19.19 ॥   
एवमुक्त्वा प्रदुद्राव रुदन्ती शोककर्शिता।  
शिरश्चोरश्च बाहुभ्यां दुःखेन समभिघ्नती ॥ 4.19.20 ॥   
आव्रजन्ती ददर्शाथ पतिं निपतितं भुवि।  
हन्तारं दानवेन्द्राणां समरेष्वनिवर्तिनाम् ॥ 4.19.21 ॥   
क्षेप्तारं पर्वतेन्द्राणां वज्राणामिव वासवम्।  
महावातसमाविष्टं महामेघौघनिःस्वनम् ॥ 4.19.22 ॥   
शक्रतुल्यपराक्रान्तं वृष्ट्वेवोपरतं घनम्।  
नर्दन्तं नर्दतां भीमं शूरं शूरेण पातितम् ॥ 4.19.23 ॥   
शार्दूलेनामिषस्यार्थे मृगराजं यथा हतम्।  
अर्चितं सर्वलोकस्य सपताकं सवेदिकम् ॥ 4.19.24 ॥   
अवष्टभ्य च तिष्ठन्तं ददर्श धनुरुत्तमम्।  
रामं रामानुजं चैव भर्तुश्चैवानुजं शुभा ॥ 4.19.25 ॥   
तानतीत्य समासाद्य भर्तारं निहतं रणे।  
समीक्ष्य व्यथिता भूमौ सम्भ्रान्ता निपपात ह ॥ 4.19.26 ॥   
सुप्त्वैव पुनरुत्थाय आर्यपुत्रेति क्रोशती।  
रुरोद सा पतिं दृष्ट्वा सन्दितं मृत्युदामभिः ॥ 4.19.27 ॥   
तामवेक्ष्य तु सुग्रीवः क्रोशन्तीं कुररीमिव।  
विषादमगमत्कष्टं दष्ट्वा चाङ्गदमागतम् ॥ 4.19.28 ॥   

</details>
</div>
