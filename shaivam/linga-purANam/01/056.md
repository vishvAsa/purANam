---
title: ०५६

---
सूत उवाच॥  
वीथ्याश्रयाणि चरति नक्षत्राणि निशाकरः॥  
त्रिचक्रोभयतोश्वश्च विज्ञेयस्तस्य वै रथः॥ ५६.१ ॥  
  
शतारैश्च त्रिभिश्चक्रैर्युक्तः शुक्लैर्हयोत्तमैः॥  
दशभिस्त्वकृशैर्दिवव्यैरसङ्गैस्तैर्मनोजवैः॥ ५६.२ ॥  
  
रथेनानेन देवैस्च पितृभिश्चैव गच्छति॥  
सोमो ह्यम्बुमयै र्गौभिः शुक्लैः शुक्लगभस्तिमान्॥ ५६.३ ॥  
  
क्रमते शुक्लपक्षादौ भास्करात्परमास्थितः॥  
आपूर्यते परस्यान्तः सततं दिवसक्रमात्॥ ५६.४ ॥  
  
देवैः पीतं क्षये सोममाप्याययति नित्यशः॥  
पीतं पञ्चदशाहं तु रश्मिनैकेन भास्करः॥ ५६.५ ॥  
  
आपूरयन् सुषुम्नेन भागम्भागमनुक्रमात्॥  
इत्येषा सूर्यवीर्येण चन्द्रस्याप्यायिता तनुः॥ ५६.६ ॥  
  
स पौर्ममास्यां दृश्येत शुक्लः सम्पूर्णमण्डलः॥  
एवमाप्यायितं सोमं शुक्लपक्षे दिनक्रमात्॥ ५६.७ ॥  
  
ततो द्वितीयाप्रभृति बहुलस्य चतुर्दशीम्॥  
पिबन्त्यम्बुमयं देवा मधु सौम्यं सुधामृतम्॥ ५६.८ ॥  
  
सम्भृतं त्वर्धमासेन ह्यमृतं सूर्यतेजसा॥  
पानार्थममृतं सोमं पौर्णमास्यामुपासते॥ ५६.९ ॥  
  
एकरात्रिं सुराः सर्वे पितृभिस्त्वृषिभिः सह॥  
सोमस्य कृष्णपक्षादौ भास्कराभिमुखस्य च॥ ५६.१೦ ॥  
  
प्रक्षीयन्ते परस्यान्तः पीयमानाः कलाः क्रमात्॥  
त्रयस्त्रिंशच्छताश्चैव त्रयस्त्रिंशत्तथैव च॥ ५६.११ ॥  
  
त्रयस्त्रिंशत्सहस्राणि देवाः सोमं पिबन्ति वै॥  
एवं दिनक्रमात्पीते विबुधैस्तु निशाकरे॥ ५६.१२ ॥  
  
पीत्वार्धमासं गच्छन्ति अमावास्यां सुरोत्तमाः॥  
पितरश्चोपतिष्ठन्ति अमावास्यां निशाकरम्॥ ५६.१३ ॥  
  
ततः पञ्चदशे भागे किञ्चिच्चिष्टे कलात्मके॥  
अपराह्णे पितृगणा जघन्यं पर्युपासते॥ ५६.१४ ॥  
  
पिबन्ति द्विकलं कालं शिष्टा तस्य कला तु या॥  
निस्सृतं तदमावास्यां गभस्तिभ्यः स्वधामृतम्॥ ५६.१५ ॥  
  
मासतृप्तिमवाप्याग्र्यां पीत्वा गच्छन्ति तेऽमृतम्॥  
पितृभिः पीयमानस्य पञ्चदश्यां कला तु या॥ ५६.१६ ॥  
  
यावत्तु क्षीयते तस्य भागः पञ्चदशस्तु सः॥  
अमावास्यां ततस्तस्या अन्तरा पूर्यते पुनः॥ ५६.१७ ॥  
  
वृद्धिक्षयौ वै पक्षादौ षोडश्यां शशिनः स्मृतौ॥  
एवं सूर्यनिमित्तैषा पक्षवृद्धिर्निशाकरे॥ ५६.१८ ॥  
  
इति श्रीलिङ्गमहापुराणे पूर्वभागे सोमवर्णनं नाम षट्पञ्चाशत्तमोऽध्यायः॥ ५६