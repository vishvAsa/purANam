+++
title = "००२ विराधेन सीतापहरणम्"
title_english = "002 Confrontation with Viraadha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-002-Viradhena_Sita_Apaharanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/01-virAdha-vadhaH/002_virAdhena_sItApaharaNam.md">
<details><summary><h3>IITK ...{Loading}...</h3></summary>

Viradha attacks Rama and Lakshmana -- carries away Sita.



#### श्लोकः
##### मूलम्
कृतातिथ्योऽथ रामस्तु सूर्यस्योदयनं प्रति।  
आम्नत्ऱ्य स मुनीन्सर्वान्वनमेवान्वगाहत॥3.2.1॥

##### शब्दार्थः
अथ then, कृतातिथ्यः on receiving hospitality, सः रामस्तु that Rama also, सूर्यस्योदयनं प्रति at the time of sunrise, सर्वान् all, मुनीन् sages, आम्नत्ऱ्य  took leave, वनमेव into the forest, अन्वगाहत entered deep.

##### आङ्ग्लानुवादः
After receiving hospitality from the sages, Rama took of all of them at sunrise and entered deep into the forest.



#### श्लोकः
##### मूलम्
नानामृगगणाकीर्णमृक्षशार्दूल सेवितम्।  
ध्वस्तवृक्षलतागुल्मं दुर्दर्शसलिलाशयम्॥3.2.2॥  
निष्कूजनानाशकुनिझिल्लिकागणनादितम्।  
लक्ष्मणानुगतो रामो वनमध्यं ददर्श ह॥3.2.3॥

##### शब्दार्थः
लक्ष्मणानुगतः followed by Lakshmana, रामः Rama, नानामृगगणाकीर्णम् filled with different kinds of animals, ऋक्षशार्दूलसेवितम् inhabited by bears and tigers, ध्वस्तवृक्षलतागुल्मम् a place where trees, creepers and bushes were crushed (due to frequent visit by demons), दुर्दश difficult to see, सलिलाशयम् waterreservoirs like wells, निष्कूजनानाशकुनि with the twitter of various birds, झिल्लिकागणनादितम् resounding with the chirping of crickets. वनमध्यम् midst of the forest, ददर्श ह witnessed.

##### आङ्ग्लानुवादः
With Lakshmana following, Rama went through the forest, filled with herds of animals and inhabited by bears and tigers. It was a place where trees, creepers and bushes were crushed (by frequent visits of demons). It was difficult to locate a water source.  And it resounded with the chirping of various birds and insects (crickets).



#### श्लोकः
##### मूलम्
सीतया सह काकुत्स्थस्तस्मिनघोरमृगायुते।  
ददर्श गिरिशृङ्गाभं पुरुषादं महास्वनम्॥3.2.4॥

##### शब्दार्थः
सीतया सह along with Sita, काकुत्स्थः Rama of the Kakutstha family, घोरमृगायुते infested with dreadful animals, तस्मिन् in that place, गिरिशृङ्गाभम् comparable to the peak of a mountain, महास्वनम्  heavy sound, पुरुषादम् a cannibal, ददर्श saw.

##### आङ्ग्लानुवादः
While Rama along with Sita was wandering in the forest infested with  dreadful animals, he saw a roaring cannibal resembling the peak of a mountain.



#### श्लोकः
##### मूलम्
गम्भीराक्षं महावक्त्रं विकटं विषमोदरम्।  
बीभत्सं विषमं दीर्घं विकृतं घोरदर्शनम्॥3.2.5॥

##### शब्दार्थः
गम्भीराक्षम् deepeyed, महावक्त्रम् with a large face, विकटम् of dreadful appearance, विषमोदरम् with a huge belly, बीभत्सम् loathsome, विषमम् crude, दीर्घम् tall, विकृतम् ugly, घोरदर्शनम् of frightful appearance.

##### आङ्ग्लानुवादः
He was of dreadful appearance with deep eyes, a huge face and a big belly. He looked tall, ugly and frightening.



#### श्लोकः
##### मूलम्
वसानं चर्म वैयाघ्रं वसार्द्रं रुधिरोक्षितम्।  
त्रासनं सर्वभूतानां व्यादितास्यमिवान्तकम्॥3.2.6॥

##### शब्दार्थः
वैयाघ्रम् tiger's, चर्म skin, वसानम्  wore, वसार्द्रम्  wet with marrow, रुधिरोक्षितम् drenched with  blood, सर्वभूतानाम् of all beings, त्रासनम् causing terror, व्यादितास्यम् with wide open mouth, अन्तकम् इव like the god of death.

##### आङ्ग्लानुवादः
Wearing a tigerskin, he resembled the god of death. With a wide, open mouth, wet with marrow and drenched with blood, he struck terror into  all beings.



#### श्लोकः
##### मूलम्
त्रीन्सिम्हान्श्चतुरो व्याघ्रान्द्वौ वृकौ पृषतान्दश।  
सविषाणं वसादिग्धं गजस्य च शिरो महत्।  
अवसज्यायसे शूले विनदन्तं महास्वनम्॥3.2.7॥

##### शब्दार्थः
त्रीन् three, सिंहान् lions, चतुरः four, व्याघ्रान् tigers, द्वौ two, वृकौ wolves, दश ten, पृषतान् deer, सविषाणम् along with the tusk of an elephant, वसादिग्धम् wet with the fat of flesh, महत् great, गजस्य शिरः elephant's head, आयसे on an iron, शूले spoke, अवसज्य having pierced, महास्वनम् shouting loudly, विनदन्तम् while he  produced.

##### आङ्ग्लानुवादः
Roaring loudly, he carried an iron spit in which were pierced three lions, four tigers, two wolves, ten deer  and the huge head of an elephant with its tusks smeared with the fat of flesh.



#### श्लोकः
##### मूलम्
स रामं लक्ष्मणं चैव सीतां दृष्ट्वा च मैथिलीम्।  
अभ्यधावत्सुसङ्कृद्धः प्रजाः काल इवान्तकः॥3.2.8॥

##### शब्दार्थः
सः that, रामम् Rama, लक्ष्मणं च and Lakshmana, मैथिलीम् princess of Mithila, सीतां च and to Sita, दृष्ट्वा seeing सुसङ्कृद्धः he was with anger, अन्तकः god of death, कालः Yama, प्रजाः इव like the people, अभ्यधावत् ran towards.

##### आङ्ग्लानुवादः
Looking extremely furious, he ran towards Rama, Lakshmana and Sita like the god of death rushes towards the (dying) people.



#### श्लोकः
##### मूलम्
स कृत्वा भैरवं नादं चालयन्निव मेदिनीम्।  
अङ्केनादाय वैदेहीमपक्रम्य ततोऽब्रवीत्॥3.2.9॥

##### शब्दार्थः
ततः then, सः that demon, मेदिनीम् earth, चालयन्निव as if shaking, भैरवम् dreadful, नादम् sound, कृत्वा after producing, वैदेहीम् Sita, अङ्केन in his lap, आदाय taking, अपक्रम्य after moving aside, अब्रवीत् said.

##### आङ्ग्लानुवादः
Making a dreadful sound, as if shaking the earth, he took Sita on his lap, stepped aside and saidः



#### श्लोकः
##### मूलम्
युवां जटाचीरधरौ सभार्यौ क्षीणजीवितौ।  
प्रविष्टौ दण्डकारण्यं शरचापासिधारिणौ॥3.2.10॥

##### शब्दार्थः
जटाचीरधरौ both of you clad in bark and with matted hair, क्षीणजीवितौ both with shortened life, युवाम् both of you, सभार्यौ with your wife, शरचापासिधारिणौ holding bows, arrows and swords, दण्डकारण्यम् to Dandaka forest, प्रविष्टौ  entered into.

##### आङ्ग्लानुवादः
You both clad in bark and wearing matted hair, holding bows, arrows and swords have entered into the Dandaka forest with your wife. Your life has been cut short indeed৷৷



#### श्लोकः
##### मूलम्
कथं तापसयोर्वां च वासः प्रमदया सह।  
अधर्मचारिणौ पापौ कौ युवां मुनिदूषकौ॥3.2.11॥

##### शब्दार्थः
तापसयोः you wear attire of ascetics, वाम् you both, वासः stay, कथम् how is it possible, अधर्मचरिणौ both unrighteous people, मुनिदूषकौ both distorting ascetic discipline, पापौ sinners, युवाम् both , कौ who are you?

##### आङ्ग्लानुवादः
How is it that you both, dressed in the robes of ascetics, live  with a woman? Leading an unrighteous and sinful life, who are you who have brought disgrace to the ascetic discipline ?



#### श्लोकः
##### मूलम्
अहं वनमिदं दुर्गं विराधो नाम राक्षसः।  
चरामि सायुधो नित्यमृषिमांसानि भक्षयन्॥3.2.12॥

##### शब्दार्थः
अहम् I, विराधो नाम Viradha by name, राक्षसः demon, सायुधः ready with arms, नित्यम् always, ऋषिमांसानि flesh of ascetics, भक्षयन् while eating, दुर्गम्  dense, इदम् here, वनम् forest, चरामि I wander.

##### आङ्ग्लानुवादः
I am a demon named Viradha. I move in this dense forest with my weapons eating the flesh of the sages.



#### श्लोकः
##### मूलम्
इयं नारी वरारोहा मम भार्या भविष्यति।  
युवयोः पापयोश्चाहं पास्यामि रुधिरं मृधे॥3.2.13॥

##### शब्दार्थः
वरारोहा a beautiful woman (with fine hips), इयं नारी this woman, मम my, भार्या wife, भविष्यति will be, अहम् I, मृधे in the fight, पापयोः of both of you sinners, युवयोः of you both, रुधिरम् blood, पास्यामि I shall drink.

##### आङ्ग्लानुवादः
This  woman of fine hips shall be my wife. You sinners I shall drink  the blood of both of you in the fight.



#### श्लोकः
##### मूलम्
तस्यैवं ब्रुवतो दुष्टं विराधस्य दुरात्मनः।  
श्रुत्वा सगर्वितं वाक्यं सम्भ्रान्ता जनकात्मजा॥3.2.14॥

##### शब्दार्थः
एवम् in that way, ब्रुवतः while he spoke, दुरात्मनः of that wicked, तस्य विराधस्य that Viradha's, सगर्वितम् boastful, जनकात्मजा daughter of Janaka, दुष्टम् cruel, वाक्यम् statements, श्रुत्वा after hearing, सम्भ्रान्ता  bewildered out of fear.

##### आङ्ग्लानुवादः
Sita, daughter of Janaka was bewildered out of fear when she heard the cruel  and boastful words of that wicked Viradha.



#### श्लोकः
##### मूलम्
सीता प्रवेपतोद्वेगात् प्रावाते कदली यथा॥3.2.15॥  
तां दृष्ट्वा राघवः सीतां विराधाङ्कगतां शुभाम्।  
अब्रवील्लक्ष्मणं वाक्यं मुखेन परिशुष्यता॥3.2.16॥

##### शब्दार्थः
सीता Sita, उद्वेगात् due to anxiety, प्रवाते in strong wind, कदली यथा like a plantain tree, प्रवेपिता was shaken, राघवः Rama, विराधाङ्कगताम् in the lap of Viradha, शुभाम् Sita, the auspicious, ताम् her, दृष्ट्वा on seeing, परिशुष्यता with a parched(pale), मुखेन with face, लक्ष्मणम् to Lakshmana, वाक्यम् these words, अब्रवीत् said.

##### आङ्ग्लानुवादः
Seeing the auspicious Sita in the lap of Viradha shaken out of anxiety, like a plantain tree in a strong wind, Rama with his throat parched said to Lakshmanaः



#### श्लोकः
##### मूलम्
पश्य सौम्य नरेन्द्रस्य जनकस्यात्मसम्भवाम्।  
मम भार्यां शुभाचारां विराधाङ्के प्रवेशिताम्॥3.2.17॥  
अत्यन्तसुखसंमव़ृद्धां राजपुत्रीं यशस्विनीम्।

##### शब्दार्थः
सौम्य O gentle one, नरेन्द्रस्य king's, जनकस्य Janaka's, आत्मसम्भवाम् daughter, born of his own self, मम भार्याम् my wife, शुभाचाराम् of good conduct, अत्यन्तसुखसंवृद्धाम् brought up in utmost comfort, यशस्विनीम् an illustrious one, विराधाङ्के  in the lap of Viradha, प्रवेशिताम् entered, राजपुत्रीम्  princess, पश्य  see.

##### आङ्ग्लानुवादः
Gentle Lakshmana, see the illustrious daughter ofJanaka, a lady of good conduct,  brought up in utmost comfort caught in the lap of Viradha



#### श्लोकः
##### मूलम्
यदभिप्रेतमस्मासु प्रियं वरवृतं च यत्॥3.2.18॥  
कैकेय्यास्तु सुसंवृत्तं क्षिप्रमद्यैव लक्ष्मण।

##### शब्दार्थः
लक्ष्मण O Lakshmana, अस्मासु for us, यत् whatever, अभिप्रेतम् desired, यत् that, वरवृतं च  those boons desired, कैकेय्याः by Kaikeyi's, प्रियम् joy, अद्यैव to day itself, क्षिप्रम् now itself, सुसंवृतम् attained well.

##### आङ्ग्लानुवादः
O Lakshmana whatever Kaikeyi desired through her boons has now come true so soon.



#### श्लोकः
##### मूलम्
या न तुष्यति राज्येन पुत्रार्थे दीर्घदर्शिनी॥3.2.19॥  
ययाहं सर्वभूतानां प्रियः प्रस्थापितो वनम्।  
अद्येदानीं सकामा सा या माता मध्यमा मम॥3.2.20॥

##### शब्दार्थः
दीर्घदर्शिनी farsighted lady, या such a lady as she is, पुत्रार्थे for her son, राज्येन with kingdom, न तुष्यति not being contended, यया by whomsoever, सर्वभूतानाम् of all beings, प्रियः dear, अहम् I, वनम् forest, प्रस्थापितः is sent, या whoever, मम my, मध्यमा माता middle mother, सा she, अद्य today, सकामा has her desire fulfilled.

##### आङ्ग्लानुवादः
Kaikeyi, my middle mother is farsighted indeed  Not content with the kingdom alone see sent me, beloved of all  beings, away to the forest. Let her cherished desire be fulfilled.



#### श्लोकः
##### मूलम्
परस्पर्शात्तु वैदेह्याः न दुःखतरमस्तिमे।  
पितुर्विनाशात्सौमित्रे  स्वराज्यहरणात्तथा॥3.2.21॥

##### शब्दार्थः
सौमित्रे O Lakshmana, वैदेह्याः Sita's, परस्पर्शात् the touch of a man other man, पितुः father's, विनाशात् more than demise, तथा in the same way, स्वराज्यहरणात् more than the the loss of my kingdom, मे to me, दुःखतरम् more painful, नास्ति is not.

##### आङ्ग्लानुवादः
O Lakshmana nothing is more sorrowful to me than the touch of Vaidehi by another. It is more painful to me than the death of my father or loss of my kingdom.



#### श्लोकः
##### मूलम्
इति ब्रुवति काकुत्स्थे बाष्पशोकपरिप्लुते।  
अब्रवील्लक्ष्मणः क्रुद्धो रुद्धो नाग इव श्वसन्॥3.2.22॥

##### शब्दार्थः
काकुत्स्थे when Rama of the Kakutstha family, इति this way, ब्रुवति while he spoke, लक्ष्मणः Lakshmana, बाष्पशोकपरिप्लुते full of tears of sorrow, क्रुद्धः angry, रुद्धः tied up, नागः इव like a serpent, श्वसन् hissing, अब्रवीत् said.

##### आङ्ग्लानुवादः
As Rama was thus full of tears of sorrow, Lakshmana sighed heavily in anger like a hissing serpant in confinement. And saidः



#### श्लोकः
##### मूलम्
अनाथ इव भूतानां नाथस्त्वं वासवोपमः।  
मया प्रेष्येण काकुत्स्थ किमर्थं परितप्यसे॥3.2.23॥

##### शब्दार्थः
काकुत्स्थ O Rama, भूतानाम् of all beings, नाथः lord, वासवोपमः comparable to Indra, त्वम् you, अनाथः an orphan, इव like, प्रेष्येण by a servant (at your service), मया by myself, किमर्थम् for what reason, परितप्यसे feeling sad.

##### आङ्ग्लानुवादः
O Rama, you are, like Indra, lord of all beings. What makes you feel sad like an orphan when I am at your service like a servant?



#### श्लोकः
##### मूलम्
शरेण निहतस्याद्य मया क्रुद्धेन रक्षसः।  
विराधस्य गतासोर्हि मही पास्यति शोणितम्॥3.2.24॥

##### शब्दार्थः
क्रुद्धेन by an angry one, मया by me, अद्य now, शरेण by the arrow, निहतस्य killed, गतासोः of one who loses life, रक्षसः of this demon, विराधस्य Viradha's, शोणितम् blood, मही the earth, पास्यति will drink.

##### आङ्ग्लानुवादः
The earth will drink the blood of Viradha with his life gone, slain by my angry arrow.



#### श्लोकः
##### मूलम्
राज्यकामे मम क्रोधो भरते यो बभूव ह।  
तं विराधे प्रमोक्ष्यामि वज्री वज्रमिवाचले॥3.2.25॥

##### शब्दार्थः
राज्यकामे  one who was desirous of kingdom, भरते on Bharata, मम my, यः whatever, क्रोधः anger, बभूव ह was felt, तम् that, वज्री Indra, वज्रम् thunderbolt, अचले इव at a mountain, विराधे on Viradha, प्रमोक्ष्यामि I will release.

##### आङ्ग्लानुवादः
Like Indra who hits the mountain with his thunderbolt, I shall release on Viradha the anger I felt against Bharata for his passion for the kingdom.



#### श्लोकः
##### मूलम्
मम भुजबलवेगवेगितः पततु शरोऽस्य महान्महोरसि।  
व्यपनयतु तनोश्च जीवितं पततु ततस्समहीं विघूर्णितः॥3.2.26॥

##### शब्दार्थः
मम my, भुजबलवेगवेगितः by the strength of my arms, महान् great, शरः arrow, अस्य his, महोरसि in high speed, पततु may fall, तनोः from the body, जीवितम् life, व्यपनयतु separate, ततः then, विघूर्णितः  reeling round and round, महीम् earth, पततु may fall down.

##### आङ्ग्लानुवादः
Spurred by the speed of my strong arms, my arrow will fall on his broad chest and separate his life from his body. Then his body reeling round and round will fall on the ground.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे द्वितीयस्सर्गः॥  
Thus ends the second sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/01-virAdha-vadhaH/002_virAdhena_sItApaharaNam.md">
<details><summary><h3>भूषणम् ...{Loading}...</h3></summary>



कृतातिथ्यो ऽथ रामस्तु सूर्यस्योदयनं प्रति ।  

आमन्त्र्य स मुनीन् सर्वान् वनमेवान्वगाहत  ॥  ३।२।१  ॥   

एवं प्रथमसर्गेण सिद्धसाधननिष्ठानां मुमुक्षूणां मुनीनां तदीयपर्यन्तं
विशिष्टविषयकैङ्कर्यं प्रतिपाद्य खरवधार्थिंमुनिजनशरणागतिं वक्ष्यन्
शरण्यत्वोपयोगिसामर्थ्यं विराधवधकथनमुखेन बोधयितुमुपक्रमते कृतातिथ्य
इत्यादिना । अत एव सङ्क्षेपे "विराधं राक्षसं हत्वा शरभङ्गं ददर्श ह"
इत्यत्र विराधवधोपहारमुखेन शरभङ्गं दृष्टवानिति व्याख्यातम् । तुशब्देन
अत्र्यादिकृतातिथ्याद्वैलक्षण्यमुच्यते । अनन्यप्रयोजनदत्तं हि भगवतः
परमभोग्यं पत्रं  

पुष्ममित्यादि । अथशब्दः कृत्स्नवाची, कार्त्स्न्येन कृतातिथ्य इत्यर्थः ।
भक्तैर्यत् यत्किञ्चिद्दत्तमपि तत् सर्वातिथ्यत्वेन हि भगवान् स्वीकरोति ।
सूर्यस्योदयनं प्रतीति कर्मप्रवचनीययोगे द्वितीया । "लक्षणेत्थम्भूताख्यान"
इत्यादिना प्रतेः कर्मप्रवचनीयत्वम् । उदयनं प्रति उदयकाले, प्रातःस्नानादि
कर्मावसान इत्यर्थः । वनमेवान्वगाहत न च तत्र स्थातुमैच्छदित्यर्थः  ॥ 
३।२।१  ॥   

  

नानामृगगणाकीर्णं शार्दूलवृकसेवितम् ।  

ध्वस्तवृक्षलतागुल्मं दुर्दर्शसलिलाशयम्  ॥  ३।२।२  ॥   

निष्कूजनानाशकुनिझिल्लिकागणनादितम् ।  

लक्ष्मणानुगतो रामो वनमध्यं ददर्श ह  ॥  ३।२।३  ॥   

नानामृगगणेत्यादिश्लोकद्वयमेकान्वयम् । ध्वस्तवृक्षलतागुल्मं
तुङ्गकठिनविराधदेहसम्पर्कादिति भावः । दुर्दर्शसलिलाशयमित्यत्राग्रेप्ययमेव
हेतुः । निष्कूजनानाशकुनि निःशब्दनानाविधपक्षिकम्, सुदूरमुड्डीयमानोपि
पक्षी तस्मात् भिया निःशब्दं लीयत इति भावः । झिल्लिकागणनादितं
झिल्लिकाभिस्तु दुर्दर्शत्वात् सर्वदा शब्द्यत इत्यर्थः । नानेत्यादि सर्वे
वनमध्यविशेषणम्  ॥  ३।२।२,३  ॥   

  

सीतया सह काकुत्स्थस्तस्मिन् घोरमृगायुते ।  

ददर्श गिरिशृङ्गाभं पुरुषादं महास्वनम्  ॥  ३।२।४  ॥   

सीतया सहेत्यादि सार्धश्लोकचतुष्टयमेकान्वयम् । घोरमृगास्तरक्ष्वादयः ।
पुरुषानत्ति भक्षयतीति पुरुषादः । पचाद्यच् । राक्षसमित्यर्थः । महास्वनं
दृढकण्ठध्वनिकम्  ॥  ३।२।४  ॥   

  

गम्भीराक्षं महावक्त्रं विकटं विषमोदरम् ।  

बीभत्सं विषमं दीर्घं विकृतं घोरदर्शनम्  ॥  ३।२।५  ॥   

गम्भीराक्षं निम्नाक्षम् । महावक्रं पृथुतरमुखम् । विकटं विशालम् ।
विषमोदरं निम्नोन्नतोदरम् । बीभत्सं मांसरुधिरालिप्तशरीरतया कुत्सितम् ।
विषमं न्यूनाधिकावयवम् । विकृतम् उक्तप्रकारेण विकृतवेषम् अत एव घोरदर्शनम्
 ॥  ३।२।५  ॥   

  

वसानं चर्म वैयाघ्रं वसार्द्रं रुधिरोक्षितम् ।  

त्रासनं सर्वभूतानां व्यादितास्य मिवान्तकम्  ॥  ३।२।६  ॥   

वसा मांसं तया आर्द्रम् । रुधिरोक्षितं रक्तसिक्तम् । व्यादितास्यं
व्यात्तास्यम् । आर्ष इट्  ॥  ३।२।६  ॥   

  

त्रीन् सिंहांश्चतुरो व्याघ्रान् द्वौ वृकौ पृषतान् दश ।  

सविषाणं वसादिग्धं गजस्य च शिरो महत् ।  

अवसज्यायसे शूले विनदन्तं महास्वनम्  ॥  ३।२।७  ॥   

त्रीनित्यादि । भक्षणार्थमिति शेषः । पृषतान् बिन्दुमृगान् । आयसे अयोमये
शूले । अवसज्य प्रोतान् कृत्वा महास्वनं यथा तथा विनदन्तं विनादं
कुर्वन्तम्  ॥  ३।२।७  ॥   

  

स रामं लक्ष्मणं चैव सीतां दृष्ट्वा च मैथिलीम् ।  

अभ्यधावत सङ्क्रुद्धः प्रजाः काल इवान्तकः  ॥  ३।२।८  ॥   

काले संहारकाले । प्रजा उद्दिश्य अन्तको यथा धावति तथा अभ्यधावत । ३।२।८
 ॥   

  

स कृत्वा भैरवं नादं चालयन्निव मेदिनीम् ।  

अङ्केनादाय वैदेहीमपक्रम्य ततो ऽब्रवीत्  ॥  ३।२।९  ॥   

अङ्केन काटिप्रदेशेन  ॥  ३।२।९  ॥   

  

युवां जटाचीरधरौ सभार्यौ क्षीणजीवितौ ।  

प्रविष्टौ दण्डकारण्यं शरचापासिधारिणौ  ॥  ३।२।१०  ॥   

सभार्याविति भार्याशब्दो योषिन्मात्रवाचीत्येके वदन्ति । अन्ये तु यथा
"प्राणभृत उपदधाति" इत्यत्र प्राणभृच्छब्दः प्राणभृदप्राणभृत्साधारणः, यथा
च "ऋतं पिबन्तौ" इत्यत्र पानकर्त्रकर्तृसाधारणो जीवेश्वरयोः
पिबच्छब्दप्रयोगः तथा छत्त्रिन्याये नात्रापि सभार्यावित्युक्तमित्याहुः ।
तथापि ध्वनिदोषो ऽवर्जनीयः । वस्तुतस्तु द्वयोरेका भार्यास्तीति
दुर्बुद्धिनैवमुक्तमिति सम्यक् । क्षीणजीवितौ मद्धस्ते पतनादिति भावः ।
यद्वा क्षीणजीवितौ प्रविष्टौ क्षीणजीवितत्वादेव प्रविष्टौ । अत्र
प्रविष्टानां जीवितं दुर्लभमिति भावः  ॥  ३।२।१०  ॥   

  

कथं तापसयोर्वां च वासः प्रमदया सह ।  

अधर्मचारिणौ पापौ कौ युवां मुनिदूषकौ  ॥  ३।२।११  ॥   

वस्तुतो विपरीताचारौ युवां मम वध्यावेवेत्याशयेनाह कथमिति । वां युवयोः सह
वासश्च कथम्, विरुद्ध इत्यर्थः । "न चवाहा " इति निषेधे ऽपि वामादेशः आर्षः
। कथंशब्दोक्तं विवृणोति अधर्मेति । मुनिदूषकौ
मुनिवेषविरुद्धशरचापासिधारणादिति भावः । अत एव पापौ  ॥  ३।२।११  ॥   

  

अहं वनमिदं दुर्गं विराधो नाम राक्षसः ।  

चरामि सायुधो नित्यमृषिमांसानि भक्षयन्  ॥  ३।२।१२  ॥   

इयं नारी वरारोहा मम भार्या भविष्यति ।  

युवयोः पापयोश्चाहं पास्यामि रुधिरं मृधे  ॥  ३।२।१३  ॥   

मृधे युद्धे  ॥  ३।२।१२,१३  ॥   

  

तस्यैवं ब्रुवतो धृष्टं विराधस्य दुरात्मनः  ॥  ३।२।१४  ॥   

श्रुत्वा सगर्वितं वाक्यं सम्भ्रान्ता जनकात्मजा ।  

सीता प्रावेपतोद्वेगात्प्रवाते कदली यथा  ॥  ३।२।१५  ॥   

सगर्वितं सगर्वम् । भावे निष्ठा । उद्वेगात् भयात्  ॥  ३।२।१४,१५  ॥   

  

तां दृष्ट्वा राघवः सीतां विराधाङ्कगतां शुभाम् ।  

अब्रवील्लक्ष्मणं वाक्यं मुखेन परिशुष्यता  ॥  ३।२।१६  ॥   

पश्य सौम्य नरेन्द्रस्य जनकस्यात्मसम्भवाम् ।  

मम भार्यां शुभाचारां विराधाङ्के प्रवेशिताम् ।  

अत्यन्तसुखसंवृद्धां राजपुत्रीं यशस्विनीम्  ॥  ३।२।१७  ॥   

परिशुष्यता शोकसङ्कुचितेन मुखेन उपलक्षितः  ॥  ३।२।१६,१७  ॥   

  

यदभिप्रेतमस्मासु प्रियं वरवृतं च यत् ।  

कैकेय्यास्तु सुसम्पन्नं क्षिप्रमद्यैव लक्ष्मण  ॥  ३।२।१८  ॥   

कैकेय्याः अस्मासु विषये यदभिप्रेतं यो ऽभिप्रायः । यच्च प्रियं वरवृतं
वरव्याजेन वृतं तदद्यैव सुसम्पन्नं फलितम्  ॥  ३।२।१८  ॥   

  

या न तुष्यति राज्येन पुत्रार्थे दीर्घदर्शिनी  ॥  ३।२।१९  ॥   

ययाहं सर्वभूतानां हितः प्रस्थापितो वनम् ।  

अद्येदानीं सकामा सा या माता मम मध्यमा  ॥  ३।२।२०  ॥   

अभिप्रेतशब्दोक्तं सूक्ष्मेक्षिकया विवृणोति या न तुष्यतीति ।
दीर्घदर्शिन्या कैकैय्या अस्मद्व्यसनं पूर्वमेव यदि न चिन्तितं स्यात्तर्हि
पुत्रार्थे राज्यमेव, न तु मत्प्रवासनम् । मत्प्रवासनवरणादेव गम्यते अयं
वनं गतश्चेत् सीतापि गच्छेत् सा च राक्षसादिभिरपह्रियेत, तेन रामोपि व्यसनं
महत्प्राप्नुयात्, ततश्च मत्पुत्रस्य राज्यं निष्कण्टकं स्यादिति कैकेयी
नूनममन्यतेति भावः । पुत्रार्थे पुत्रप्रयोजननिमित्तम् । माता मम मध्यमेति
। यद्यपि पूर्वं मम माता कनीयसीत्युक्तम्, तथापि महिषीत्रयापेक्षया
कनीयसीत्वं सर्वदशरथपत्न्यपेक्षया मध्यमात्वम्, त्रिशतं पञ्चाशच्च
दशरथपत्न्यः सन्तीति पूर्वमेवोक्तम् । अद्य अस्मिन् दिवसे । इदानीम्
अस्मिन् क्षणे  ॥  ३।२।१९,२०  ॥   

  

परस्पर्शात्तु वैदेह्या न दुःखतरमस्ति मे ।  

पितुर्वियोगात्सौमित्रे स्वराज्यहरणात्तथा  ॥  ३।२।२१  ॥   

किं ते तादृशं व्यसनं तत्राह परस्पर्शादिति । वैदेह्याः परस्पर्शाद्यथा
दुःखतरम् अतिदुःखं पितृवियोगाद्राज्यहरणाच्च तथा दुःखं नास्तीति योजना  ॥ 
३।२।२१  ॥   

  

इति ब्रुवति काकुत्स्थे बाष्पशोकपरिप्लुते ।  

अब्रवील्लक्ष्मणः क्रुद्धो रुद्धो नाग इव श्वसन्  ॥  ३।२।२२  ॥   

इतीति । रुद्धः मन्त्रगणेनिरुद्धः । नागः सर्पः । श्वसन् रामशोकदर्शनादिति
भावः  ॥  ३।२।२२  ॥   

  

अनाथ इव भूतानां नाथस्त्वं वासवोपमः ।  

मया प्रेष्येण काकुत्स्थ किमर्थं परितप्यसे  ॥  ३।२।२३  ॥   

वासवोपमो भूतानां नाथः सन् अनाथ इव नाथसापेक्षो नर इव । विशिष्य मया
प्रेष्येण सहितोपि किमर्थं परितप्यसे । वास्तवार्थस्तुभूतानां सर्वलोकानां
नाथः वासव उपमीयते ऽनेनेति वासवोपमः त्वम् अनाथ इव नाथभिन्न इव किमर्थं
परितप्यसे । एवमेव तत्त्वं जगुः । यथा विश्वामित्रः "अहं वेद्मि महात्मानम्
" इति । यथा च परशुरामः "त्वया त्रैलोक्यनाथेन यदहं विमुखीकृतः" इति ।
एवमृषयोपि  ॥  ३।२।२३  ॥   

  

शरेण निहतस्याद्य मया क्रुद्धेन रक्षसः ।  

विराधस्य गतासोर्हि मही पास्यति शोणितम्  ॥  ३।२।२४  ॥   

प्रेष्येणे त्वया किं क्रियत इत्यत्राह शरेणेति  ॥  ३।२।२४  ॥   

  

राज्यकामे मम क्रोधो भरते यो बभूव ह ।  

तं विराधे प्रमोक्ष्यामि वज्री वज्रमिवाचले  ॥  ३।२।२५  ॥   

कैकैय्याः भरतार्थं राज्यकाङ्क्षित्वात् भरतस्यापि राज्यकामत्वम् । तं
विराधे विमोक्ष्यामीति शरणागते भरते दुर्विमोचत्वादिति भावः । ननु
भरतकैकेयीभ्यामज्ञानात् प्रवासनं कारितं पुनरागन्तव्यमिति क्षमापणस्य
कृतत्वात् कुतः पुनः रामलक्ष्मणाभ्यां तत्र राज्यापहारित्वमनुस्मर्यते?
उच्यते अनन्तरं तथानुष्ठाने ऽपि पूर्वं कैकेय्या तथा चिन्तितत्वात्तस्य
चावश्यकर्तव्यत्वाद्दुःखकाले तच्चिन्तनम् । तथापि व्यसनकाले ऽपि
परदोषोद्धाटनं सत्पुरुषानुचितं रामप्रकृतिविरुद्धं च सुप्तप्रमत्तकुपितानां
भावज्ञानं दृष्टमिति न्यायेन दोषदर्शनमेव रामस्य हार्दं तदुपेक्षकत्वं
त्वभिनयमात्रमिति स्यात् । अत्रोच्यते व्यसनकाले लोको वाच्यमवाच्यं च न
जानातीत्यमुमर्थं व्यञ्जयितुमेवमुक्तमिति  ॥  ३।२।२५  ॥   

  

मम भुजबलवेगवेगितः पततु शरो ऽस्य महान् महोरसि ।  

व्यवसयतु तनोश्च जीवितं पततु ततस्स महीं विघूर्णितः  ॥  ३।२।२६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे द्वितीयः
सर्गः  ॥  २  ॥   

ममेति । भुजबलवेगेन धनुराकर्षणवेगेन वेगितः आनीतवेगः । इतजन्तो वा ।
विघूर्णितः सञ्जातभ्रमणः  ॥  ३।२।२६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने द्वितीयः सर्गः  ॥  २  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/01-virAdha-vadhaH/002_virAdhena_sItApaharaNam.md">
<details><summary><h3>शिरोमणी ...{Loading}...</h3></summary>



रामवृत्तान्तमाह--कृतातिथ्य इत्यादिभिः । कृतातिथ्यो रामस्तु सूर्यस्य
उदयनं प्रति उदयकाले सर्वान् मुनीन् आमन्त्र्य आपृच्छय वनमेव अन्वगाहत  ॥ 
३।२।१  ॥   

  

नानेति । मृगगणैः आकीर्णं व्याप्तम् ऋक्षादिभिः सेवितं ध्वस्ताः
राक्षसातिसंचारेण परिमर्दिताः वृक्षादयो यस्मिन् दुर्दर्शाः
राक्षसातिसंचारवशाद्द्रष्टुमशक्याः सलिलाशयाः कूपादयो यस्मिन् तं,
निष्कूजाः राक्षसभिया शब्दरहिताः नानाशकुनाः अनेकविधपक्षिणः यस्मिन् ।
अदन्तो ऽपि शकुनशब्दः तथाहि ऽशकुन्तिपक्षिशकुनिशकुन्तशकुनद्विजाःऽ
इत्यमरसिंहः । झिल्लिकानां गणैर्नादितं वनमध्यं लक्ष्मणानुचरः लक्ष्मणः
अनुचरो यस्य स रामः ददर्श । झिल्लिकागणनादितमित्यनेन झिल्लिकाशब्दस्य
राक्षसप्रियत्वं सूचितम् । श्लोकद्वयमेकान्वयि  ॥  ३।१।२३  ॥   

  

सीतयेति । घोरमृगाः व्याघ्रादयस्तैः आयुते व्याप्ते तस्मिन् वने काकुत्स्थो
रामः गिरिश्रृङ्गाभं पर्वतश्रृङ्गसदृशं गभीराक्षं गभीरे अन्धकूपसदृशे
अक्षिणी यस्य, विकटं विशालशरीरं, विकटोदरं विशालोदरविशिष्टं बीभत्सं
कुत्सितावयवत्वेन कुत्सितं विषमं निम्नोन्नतावयवसंस्थानं
दीर्घमत्युन्नतशरीरं विकृतं नानाविकारविशिष्टशरीरविशिष्टमत एव घोरं भयङ्करं
दर्शनं यस्य  ॥  ३।२।४५  ॥   

  

वसार्द्रं वसा मांसान्तर्गतपूयं तेन आर्द्रं वैयाघ्रं व्याघ्रसंबन्धि चर्म
वसानं रुधिरोक्षितं स्वनिहतव्याघ्रशरीरोत्थितरुधिरसिक्तमत एव सर्वभूतानां
त्रासनं भयप्रदमन्तकमिव व्यादितास्यं प्रसारितमुखम्  ॥  ३।२।६  ॥   

  

सिंहांस्त्रीन् व्याघ्रान् चतुरः वृकौ द्वौ पृषतान् मृगविशेषान्दश सविषाणं
दन्तसहितं वसादिग्धं पूयव्याप्तं गजस्य हस्तिनः महत् बृहच्छिरश्च आयसे
लोहनिर्मिते शूले अवसज्य विद्धा महास्वनं यथा स्यात्तथा विनदन्तं महास्वनं
महासुभिः अत्युछ्रितश्वासैः अनिति तं महाश्वासवन्तमित्यर्थः, पुरुषादं
राक्षसं ददर्श । सार्धश्लोकचतुष्टयमेकान्वयि  ॥  ३।२।७  ॥   

  

स इति । स विराधः रामादीन्दृष्ट्वा सुसंक्रुद्धः सन् काले संहारसमये अन्तकः
कालः प्रजा इव अभ्यधावत् । अर्धद्वयमेकान्वयि  ॥  ३।२।८  ॥   

  

स इति । स विराधः मेदिनीं पृथ्वीं चालयन्निव अङ्केन शीघ्रगत्या
वैदेहीमपक्रम्य स्वस्कन्धयोः संस्थाप्य अब्रवीत्  ॥  ३।२।९  ॥   

  

तद्वचनाकारमाह--युवामिति । जटाचीरधरौ युवां यतः सभार्यौ स्त्रीसहितौ
दण्डकारण्यं प्रविष्टौ अतः क्षीणजीवितौ  ॥  ३।२।१०  ॥   

  

ननु स्त्रीसहितत्वे को दोष इत्यत आह-- कथमिति । तापसयोः तपस्विवेषयोः वां
युवयोः प्रमदया एकस्त्रिया सह वासः कथं, एतेन भवन्तौ पापिनाविति तदुक्तिः
सूचिता  ॥  ३।२।११  ॥   

  

अधर्मेति । अधर्मचारिणौ एकस्त्रीसहितत्वेन धर्मविरुद्धाचरणौ अत एव
मुनिदूषकौ पापौ युवां कौ । अर्धं पृथक् । ननु त्वं को ऽसीत्यत आह--अहमिति ।
विराधो नाम राक्षसो ऽहं मुनिमांसानि भक्षयन् सन् इदं दुगं वनं चरामि अतः
वरारोहा वरः अत्युत्कृष्टः आरोहः मम स्कन्धयोरारोहणं यस्याः सा इयं नारी मम
भार्या मत्पोष्या भविष्यति, एतेन सीतायां तस्य सेव्यत्वबुद्धिः संजातेति
ध्वनितम् । पापयोः युवयोस्तु रुधिरं मृधे संग्रामे पास्यामि ।
अर्धचतुष्टयमेकान्वयि  ॥  ३।२।१२१३  ॥   

  

तस्येति । एवं दुष्टं वचो ब्रुवतः तस्य विराधस्य सगर्वितं गर्वसहितं वाक्यं
श्रुत्वा जनकात्मजा सीतासंभ्रान्ता भयं प्राप्ता अत एव प्रवाते महावाते
कदलीव उद्वेगात्प्रवेपिता जातकम्पा ऽ ऽसीदिति शेषः  ॥  ३।२।१४१५  ॥   

  

तामिति । विराधाङ्कगतां विराधस्य अङ्केन शीघगत्या हेतुभूतया गतां
तत्स्कन्धयोः प्राप्तां शुभां तां सीतां दृष्ट्वा परिशुष्यता
मुखेनोपलक्षितो राघवो रामः लक्ष्मणमब्रवीत्  ॥  ३।२।१६  ॥   

  

तद्वचनाकारमाह--पश्येति । विराधाङ्के प्रवेशितां विराधाङ्कस्य
विराधशीघ्रगमनस्य या ईः व्याप्तिः तया प्रवेशितां स्कन्धयो संस्थापितां
नरेन्द्रस्य जनकस्य आत्मसंभवामत एव अत्यन्तसुखसंवृद्धामत्यन्तसुखेन
संवृद्धां योषितमित्यर्थः, राजपुत्रीं राजातिशोभावती एव पुत्री तां
शुभाचारां मम भार्यां पश्य । सार्धश्लोक एकान्वयी  ॥  ३।२।१७  ॥   

  

हे लक्ष्मण दीर्घदर्शिनी अतिज्ञानवती या पुत्रार्थे मदर्थे ऽपि राज्ये न
तुष्यति तस्याः कैकेय्याः अस्मासु यद्यस्माद्राक्षसवधाद्धेतोः अभिप्रेतं
यत् राज्याभिषेकनिवर्तनरूपं वरवृतं वरस्वीकारः तदद्यैव सुसंवृत्तं
सुसंपन्नमित्यर्थः, एतेन राक्षसवधार्थमेव तत्कर्तृकं मम प्रव्राजनमिति
ध्वनितम्  ॥  ३।२।१८१९  ॥   

  

तदेव भङ्ग्यन्तरेणाह--ययेति । यया सर्वभूतानां प्रियो ऽहं वनं प्रस्थापितः
या च मध्यमा मम माता सा अद्यास्मिन्दिने इदानीं राक्षसवधसमये सकामा
पूर्णमनोरथा भविष्यतीति शेषः  ॥  ३।२।२०  ॥   

  

अयं राक्षसो ऽवश्यं वधयोग्य इति बोधयन्नाह--परेति । वैदेह्याः परस्पर्शात्
राक्षसस्पर्शनान्मे यथा दुःखतरमस्ति तथा
पितुर्विनाशाल्लोकान्तरगमनकर्तृत्वेन दर्शनाभावात् स्वराज्यहरणाच्च दुःखतरं
नास्ति  ॥  ३।२।२१  ॥   

  

इतीति । काकुत्स्थे रामे इति ब्रुवति सति बाष्पशोकपरिप्लुतो लक्ष्मणः
अब्रवीत्  ॥  ३।२।२२  ॥   

  

तद्वचनाकारमाह--अनाथ इति । भूतानां सर्वजन्तूनां नाथः नियन्ता वासवः
इन्द्रः उपमा उपमेयो यस्य प्रेष्येण भृत्येन मया उपलक्षितस्त्वमनाथः
नाथत्वाभाववानिव किमर्थं परितप्यसे परितापो न कार्य इत्यर्थः  ॥  ३।२।२३
 ॥   

  

परितापस्याकर्तव्यत्वे हेतुमाह--शरेणेति । क्रुद्धेन मया शरेण निहतस्य अत
एव गतासोः गतप्राणस्य विराधस्य रक्षसः शोणितं रुधिरं महीं पास्यति  ॥ 
३।२।२४  ॥   

  

राज्येति । राज्यकामे हेत्वाभासमूलकानुमानिकराज्यकामनाविशिष्टे भरते यः
क्रोधो बभूव तं क्रोधं वज्री इन्द्रः वज्रमचले पर्वते इव विराधे
विमोक्ष्यामि  ॥  ३।२।२५  ॥   

  

ममेति । मम भुजबलवेगेन वेगितः प्राप्तवेगः मम महान् शरः अस्य विराधस्य
महोरसि पततु अत एव तनोः जीवितं जीवनं व्यपनयतु दूरीकरोतु ततः स्तमाद्धेतोः
विघूर्णितः सन् महीं पततु  ॥  ३।२।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे द्वितीयः
सर्गः  ॥  ३।२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/01-virAdha-vadhaH/002_virAdhena_sItApaharaNam.md">
<details><summary><h3>तिलकम् ...{Loading}...</h3></summary>



उदयनं प्रति उदयकाले अन्वगाहत प्राविशत्  ॥  ३।२।१  ॥   

  

ध्वस्तवृक्षलतागुल्मं विराधसञ्चारवशादिति शेषः ।
दुर्दर्शसलिलाशयमुक्तहेतुवशादेव  ॥  ३।२।२  ॥   

  

निष्कूजमानाः शकुनयो यत्र तत् । विराधभयादेवं झिल्लिकागणमात्रशब्दयुतं
वनमध्यं ददर्शेति संबन्धः  ॥  ३।२।३  ॥   

  

घोरमृगास्तरक्ष्वादयः पुरुषादं राक्षसम्  ॥  ३।२।४  ॥   

  

गभीराक्षं महाकूपवदगाधचक्षुषम्, विकटं विशालं, बीभत्सं कुत्सितं, विषमं
निम्नोन्नतसंस्थानं, विकृतं वक्ष्यमाणधर्मैर्विपरीतवेषम् अत एव घोरदर्शनम्
 ॥  ३।२।५  ॥   

  

वसा मांसान्तर्गतस्नेहः । व्यादितास्यं व्यात्तास्यमित्यर्थः  ॥  ३।२।६  ॥   

  

पृषता बिन्दुयुक्ता मृगाः  ॥  ३।२।७  ॥   

  

भक्षणार्थे सिंहादीनायसे शूले ऽवसज्य महास्वनं यथा तथा विनदन्तम्  ॥ 
३।२।८ ॥   

  

काले युगान्तकाले वृद्धो ऽन्तकः प्रजा अभि उद्दिश्य यता धावति तथाभ्यधावत्
 ॥  ३।२।९  ॥   

  

अङ्केन कटिप्रदेशेन । सभार्यौ भार्याशब्दो योषिन्मात्रवाची एकया योषिता
सहितौ, यद्वा विराधस्येदं निन्दोक्तिरूपमेव वाक्यम्  ॥  ३।२।१०  ॥   

  

तदेवाह कथमिति । प्रमदयैकया सह द्वयोर्वासः कथं चेत्यन्वयः  ॥  ३।२।११  ॥   

  

अत एवाह अधर्मचारिणौ । मुनिदूषकौ
मुनिवेषविरुद्धशरचापासिधारणादेकभार्यारक्तत्वाच्च अत एव पापौ ।
तयोर्भीत्युत्पादनाय विराधः स्वयमेव स्वस्वरूपमाह अहमिति  ॥  ३।२।१२,१३  ॥   

  

मृधे युद्धे  ॥  ३।२।१४  ॥   

  

सगर्वितम् भावे निष्ठा सगर्वमिति यावत् । उद्वेगाद्भयात्  ॥  ३।२।१५  ॥   

  

परिशुष्यता शोकसङ्कुचितेन मुखेनोपलक्षित इव  ॥  ३।२।१६  ॥   

  

प्रवेशिताम् विराधेनेति शेषः  ॥  ३।२।१७  ॥   

  

अस्मासु विषये यद्दुःखं कैकेय्या वने संपादनीयतयाभिप्रेतं यत्स्वस्य प्रियं
वरदृतं च तत्क्षिप्रमद्यैव सुसंवृत्तं सिद्धम् या पुत्रार्थे
पुत्रप्रयोजननिमित्तं राज्येन राज्याभिषेकमात्रेण न तुष्यति दीर्घदर्शिनी
अस्मन्नाशेन स्वपुत्रस्य चिरं राज्यं पश्यन्ती  ॥  ३।२।१८,१९  ॥   

  

यया दीर्घदर्शिन्या सर्वभूतहितो ऽहं वनमपि प्रस्थापितः पितृराज्यदार्ढ्याय
या मे मध्यमा माता कौसल्यातः कनिष्ठत्वात्सुमित्रातो ज्येष्ठत्वात्साद्य
दिवस इदानीमस्मिन्काले सकामा जाता । कौसल्यापेक्षया कनिष्ठत्वात्पूर्वं
यवीयसीत्युक्तिरपि नासङ्गता । तीर्थस्तु कौसल्यासुमित्राभ्यां कनीयसी,
इतरदशरथपत्नीभ्यो ज्येष्ठेत्याह । भगवतो ऽपीदृशोक्तिस्तु
लक्ष्मणोत्साहवर्धनायेति शेषः  ॥  ३।२।२०  ॥   

  

तदर्थमेव पुनरप्याह परेति । पितुर्मरणात्स्वराज्यहरणादधिकदुःखजनको
वैदेहीपरस्पर्शः इतो ऽधिकं दुःखजनकं तु न मे किंचिदिति दुःखातिशयो
व्यङ्ग्यः  ॥  ३।२।२१  ॥   

  

बाष्पशोकाभ्यां नेत्रचित्तगताभ्यां परिप्लुतो व्याप्तस्तथा क्रुद्धः
कैकेयीं प्रति विराधं प्रति च रुद्धो नाग इव अहितुण्डिकेन मन्त्ररुद्धः
पेटीरुद्धो वा सर्प इवेत्यर्थः, श्वसन्रामविषाददर्शनेन  ॥  ३।२।२२  ॥   

  

अनाथ इव नाथापेक्षः प्राणी नाथरहितः सन्यथा शोचति तद्वत् । कीदृशस्त्वम्
भूतानां सर्वजीवानां नाथस्त्राता तेन तस्य नाथनिरपेक्षत्वं ध्वनितम्,
तदुपपादकमेव वासवोपम इत्यपि । मया प्रेष्येण युक्त इति शेषः  ॥  ३।२।२३  ॥   

  

किं त्वया शक्यं तत्राह शरेणेति  ॥  ३।२।२४  ॥   

  

विराधे मोक्ष्यामि भरतेन राज्यकामनायाः प्रदर्शितत्वात्तमुपेक्ष्य  ॥ 
३।२।२५  ॥   

  

भुजबलवेगेन धनुष्कर्षणवेगेन वेगित आहितवेगो महीं पततु विराध इति शेषः ।
विघूर्णितः सञ्जातभ्रमणः  ॥  ३।२।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे द्वितीयः सर्गः  ॥  ३।२  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/01-virAdha-vadhaH/002_virAdhena_sItApaharaNam.md">
<details><summary><h3>द्राविडपाठः ...{Loading}...</h3></summary>


कृतातिथ्योऽथ रामस्तु सूर्यस्योदयनं प्रति।  
आमन्त्र्य स मुनीन् सर्वान् वनमेवान्वगाहत ॥ 3.2.1 ॥   
नानामृगगणाकीर्णं शार्दूलवृकसेवितम्।  
ध्वस्तवृक्षलतागुल्मं दुर्दर्शसलिलाशयम् ॥ 3.2.2 ॥   
निष्कूजनानाशकुनिझिल्लिकागणनादितम्।  
लक्ष्मणानुगतो रामो वनमध्यं ददर्श ह ॥ 3.2.3 ॥   
सीतया सह काकुत्स्थस्तस्मिन् घोरमृगायुते।  
ददर्श गिरिशृङ्गाभं पुरुषादं महास्वनम् ॥ 3.2.4 ॥   
गम्भीराक्षं महावक्त्रं विकटं विषमोदरम्।  
बीभत्सं विषमं दीर्घं विकृतं घोरदर्शनम् ॥ 3.2.5 ॥   
वसानं चर्म वैयाघ्रं वसार्द्रं रुधिरोक्षितम्।  
त्रासनं सर्वभूतानां व्यादितास्य मिवान्तकम् ॥ 3.2.6 ॥   
सविषाणं वसादिग्धं गजस्य च शिरो महत्।  
अवसज्यायसे शूले विनदन्तं महास्वनम् ॥ 3.2.7 ॥   
स रामं लक्ष्मणं चैव सीतां दृष्ट्वा च मैथिलीम्।  
अभ्यधावत सङ्क्रुद्धः प्रजाः काल इवान्तकः ॥ 3.2.8 ॥   
स कृत्वा भैरवं नादं चालयन्निव मेदिनीम्।  
अङ्केनादाय वैदेहीमपक्रम्य ततोऽब्रवीत् ॥ 3.2.9 ॥   
युवां जटाचीरधरौ सभार्यौ क्षीणजीवितौ।  
प्रविष्टौ दण्डकारण्यं शरचापासिधारिणौ ॥ 3.2.10 ॥   
कथं तापसयोर्वां च वासः प्रमदया सह।  
अधर्मचारिणौ पापौ कौ युवां मुनिदूषकौ ॥ 3.2.11 ॥   
अहं वनमिदं दुर्गं विराधो नाम राक्षसः।  
चरामि सायुधो नित्यमृषिमांसानि भक्षयन् ॥ 3.2.12 ॥   
इयं नारी वरारोहा मम भार्या भविष्यति।  
युवयोः पापयोश्चाहं पास्यामि रुधिरं मृधे ॥ 3.2.13 ॥   
तस्यैवं ब्रुवतो धृष्टं विराधस्य दुरात्मनः ॥ 3.2.14 ॥   
श्रुत्वा सगर्वितं वाक्यं सम्भ्रान्ता जनकात्मजा।  
सीता प्रावेपतोद्वेगात्प्रवाते कदली यथा ॥ 3.2.15 ॥   
तां दृष्ट्वा राघवः सीतां विराधाङ्कगतां शुभाम्।  
अब्रवील्लक्ष्मणं वाक्यं मुखेन परिशुष्यता ॥ 3.2.16 ॥   
मम भार्यां शुभाचारां विराधाङ्के प्रवेशिताम्।  
अत्यन्तसुखसंवृद्धां राजपुत्रीं यशस्विनीम् ॥ 3.2.17 ॥   
यदभिप्रेतमस्मासु प्रियं वरवृतं च यत्।  
कैकेय्यास्तु सुसम्पन्नं क्षिप्रमद्यैव लक्ष्मण ॥ 3.2.18 ॥   
या न तुष्यति राज्येन पुत्रार्थे दीर्घदर्शिनी ॥ 3.2.19 ॥   
ययाहं सर्वभूतानां हितः प्रस्थापितो वनम्।  
अद्येदानीं सकामा सा या माता मम मध्यमा ॥ 3.2.20 ॥   
परस्पर्शात्तु वैदेह्या न दुःखतरमस्ति मे।  
पितुर्वियोगात्सौमित्रे स्वराज्यहरणात्तथा ॥ 3.2.21 ॥   
इति ब्रुवति काकुत्स्थे बाष्पशोकपरिप्लुते।  
अब्रवील्लक्ष्मणः क्रुद्धो रुद्धो नाग इव श्वसन् ॥ 3.2.22 ॥   
अनाथ इव भूतानां नाथस्त्वं वासवोपमः।  
मया प्रेष्येण काकुत्स्थ किमर्थं परितप्यसे ॥ 3.2.23 ॥   
शरेण निहतस्याद्य मया क्रुद्धेन रक्षसः।  
विराधस्य गतासोर्हि मही पास्यति शोणितम् ॥ 3.2.24 ॥   
राज्यकामे मम क्रोधो भरते यो बभूव ह।  
तं विराधे प्रमोक्ष्यामि वज्री वज्रमिवाचले ॥ 3.2.25 ॥   
मम भुजबलवेगवेगितः पततु शरोऽस्य महान् महोरसि।  
व्यवसयतु तनोश्च जीवितं पततु ततस्स महीं विघूर्णितः ॥ 3.2.26 ॥   

</details>
</div>
