+++
title = "०४४ मारीचवधः"
title_english = "044 Rama eliminates Maareecha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-044-Maaricha_Vadhaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/044_mArIchavadhaH.md">
<details><summary><h3>IITK ...{Loading}...</h3></summary>

Rama chases the magic deer-- unable to catch, kills it -- gets stunned
at the deer calling out Sita, Lakshmana imitating his voice--death of
the deer--Rama returns to the hermitage.



#### श्लोकः
##### मूलम्
तथा तु तं समादिश्य भ्रातरं रघुनन्दनः।  
बबन्धासिं महातेजा जाम्बूनदमयत्सरुम्॥3.44.1॥

##### शब्दार्थः
महातेजाः brilliant, रघुनन्दनः delight of the Raghu dynasty, भ्रातरम् brother, तम् to him, तथा in that way, समादिश्य  instructed, जाम्बूनदमयत्सरुम्  golden  handle , असिम् the sword, बबन्ध tied.

##### आङ्ग्लानुवादः
The brilliant Rama, delight of the Raghu dynasty, thus instructed his brother and fastened a sword with a golden handle to his waist.



#### श्लोकः
##### मूलम्
तत स्त्र्यवनतं चापमादायाऽत्मविभूषणम्।  
आबध्य च कलापौ द्वौ जगामोदग्रविक्रमः॥3.44.2॥

##### शब्दार्थः
ततः then, उदग्रविक्रमः  of indomitable prowess, त्र्यवनतम् bent in three places, आत्मविभूषणम् an ornament to him, चापम् bow, आदाय  took, द्वौ both, कलापौ two quivers, आबद्ध्य tied at the back, जगाम went.

##### आङ्ग्लानुवादः
A man of indomitable prowess, he took the bow with three curves that was like an ornament to him, tied two quivers at the back and left.



#### श्लोकः
##### मूलम्
तं वञ्चयानो राजेन्द्रमापतन्तं निरीक्ष्यवै।  
बभूवान्तर्हितस्त्रासात्पुनस्सन्दर्शनेऽभवत्॥च3.44.3॥  
बद्धासिर्धनुरादाय प्रदुद्राव यतो मृगः।

##### शब्दार्थः
आपतन्तम् approaching, राजेन्द्रम् to the king, तम् him, निरीक्षय seeing, वञ्चयानः while deceiving, त्रासात् out of fear, अन्तर्हितः disappeared, बभूव became, पुनः again, सन्दर्शने within sight, अभवत् appeared, बद्धासिः held his sword, धनुः bow, आदाय lifting, मृगः deer, यतः wherever, प्रदुद्राव ran.

##### आङ्ग्लानुवादः
On seeing Rama approaching him, the deer disappeared due to fear and again came within sight. With his sword and the bow, Rama chased wherever the deer ran.



#### श्लोकः
##### मूलम्
तं स्म पश्यति रूपेण द्योतमानमिवाग्रतः॥3.44.4॥  
अवेक्ष्यावेक्ष्य धावन्तं धनुष्पाणिर्महावने।  
अतिवृत्तमिषोः पाताल्लोभयानं कदाचन॥3.44.5॥  
शङ्कितन्तु समुद्भ्रान्तमुत्पतन्तमिवाम्बरे।  
दृश्यमानमदृश्यं च वनोद्देशेषु केषुचित्॥3.44.6॥  
छिन्नाभ्रैरिव संवीतं शारदं चन्द्रमण्डलम्।

##### शब्दार्थः
धनुष्पाणिः wielder of the bow (Rama), अवेक्ष्य  saw, महावने in the huge forest, धावन्तम्  running, तम् him, रूपेण form, अग्रतः in front, पश्यति स्म saw, कदाचन sometimes, इषोः  scared of the arrow, पातात् ran, अतिवृत्तम् went out of reach, लोभयानम् enticing, शङ्कितम् frightened, समुद्भ्रान्तम् bewildered, अम्बरे in the sky, उत्पतन्तमिव as if flying  up, छिन्नाभ्रैः by the scattered clouds, संवीतम् surrounded, शारदम् autumnal,चन्द्रमण्डलम् इव like the orb of the Moon, केषुचित् in certain places, वनोद्देशेषु in the forest tract, दृश्यमानम् came within sight, अदृश्यं च again disappeared.

##### आङ्ग्लानुवादः
Rama, wielder of the bow, saw that splendid animal ahead of him. Holding the bow he saw the deer running away, bewldered into the great forest looking at him again and again. The deer was getting out of the range of his arrow, while it enticed him now and then. Suspecting that he might be caught,  the deer was, as though jumping into the sky. Now it came within sight and now out of sight in the huge forest. It looked like the autumnal moon surrounded by clouds. (The clouds muffle the Moon and reveal him now and then).



#### श्लोकः
##### मूलम्
मुहुर्तादेव ददृशे मुहुर्दूरात्प्रकाशते॥3.44.7॥  
दर्शनादर्शनादेवं सोऽपाकर्षत राघवम्।  
सुदूरमाश्रमस्यास्य मारीचो मृगतां गतः॥3.44.8॥

##### शब्दार्थः
मृगताम् in the form of a deer, गतः transformed, सः मारीचः that Maricha, मुहूर्तादेव for a moment, ददृशे was seen, मुहुः again, (मुहूर्तात् another moment), दूरात् at a distance, प्रकाशते appeared, एवं as, दर्शनादर्शनात् appearing and disappearing, राघवम् Rama, उपाकर्षत pulled away.

##### आङ्ग्लानुवादः
Maricha, transformed into a deer, was seen now near, now faroff. He pulled Rama away from the hermitage through his exits and entrances.



#### श्लोकः
##### मूलम्
आसीत् क्रुद्धस्तु काकुत्स्थो विवशस्तेन मोहितः।  
अथावतस्थे संभ्रान्तश्चायामाश्रित्य शाद्वले॥3.44.9॥

##### शब्दार्थः
तेन by that, मोहितः deluded, काकुत्स्थःRama, विवशः tired, क्रुद्धः in rage, आसीत्  was, अथ then, संभ्रान्तः perplexed, छायाम् shade, आश्रित्य seeking, शाद्वले on green grass, अवतस्थे waited.

##### आङ्ग्लानुवादः
Deluded by that deer, Rama got tired, perplexed and angry. Then bewidered, he waited on a grassland under a shade.



#### श्लोकः
##### मूलम्
स तमुन्मादयामास मृगरूपो निशाचरः।  
मृगैः परिवृतो वन्यैरदूरात्प्रत्यदृश्यत॥3.44.10॥

##### शब्दार्थः
मृगरूपः assuming the form of a deer, सः निशाचरः that demon, तम् him, उन्मादयामास excited, वन्यैः with forest, मृगैः animals, परिवृतः surrounded by, अदूरात् not very far from him, अदृश्यत was seen.

##### आङ्ग्लानुवादः
That demon transformed himself into a deer and, surrounded by the animals of the forest at close range, attracted his attention.



#### श्लोकः
##### मूलम्
गृहीतुकामं दृष्ट्वैवं पुनरेवाभ्यधावत।  
तत्क्षणादेव संत्रासात्पुनरन्तर्हितोऽभवत्॥3.44.11॥

##### शब्दार्थः
गृहीतुकामम् intending to catch him, एवम् in that way, दृष्ट्वा after seeing, पुनरेव  once again, अभ्यधावत ran, तत्क्षणादेव in a moment, पुनरेव again, त्रासात् out of fear, अन्तर्हितः disappeared, अभवत् became.

##### आङ्ग्लानुवादः
Seeing Rama's  intention to catch him, the deer ran away once again out of fear and disappeared in a moment.



#### श्लोकः
##### मूलम्
पुनरेव ततो दूराद्वृक्षषण्डाद्विनिस्सृतम्।  
दृष्ट्वा रामो महातेजास्तं हन्तुं कृतनिश्चयः॥3.44.12॥

##### शब्दार्थः
ततः then, महातेजाः resplendent, रामः Rama , पुनरेव again, दूरात् from a distance, वृक्षषण्डात् from a group of trees, विनिस्सृतम् coming out, तम् him, दृष्ट्वा  saw, हन्तुम् to kill, कृतनिश्चयः determined .

##### आङ्ग्लानुवादः
Resplendent Rama saw the deer coming out of a cluster of trees at a distance and determined to kill him.



#### श्लोकः
##### मूलम्
भूयस्तु शरमुद्धृत्य कुपितस्तत्र राघवः।  
सूर्यरश्मिप्रतीकाशं ज्वलन्तमरिमर्दनः॥3.44.13॥  
सन्धाय सुदृढे चापे विकृष्य बलवद्बली।  
तमेव मृगमुद्दिश्य श्वसन्तमिव पन्नगम्॥3.44.14॥  
मुमोच ज्वलितं दीप्तमस्त्रं ब्रह्मविनिर्मितम्।

##### शब्दार्थः
तत्र there, भूयः again, कुपितः enraged, अरिमर्दनः destroyer of foes, बली powerful,राघवः Rama, सूर्यरश्मिप्रतीकाशम् glowing like the rays of the Sun, ज्वलन्तम् blazing, शरम् dart, उद्धृत्य  
lifting, सुदृढे in a sturdy, चापे in bow, सन्धाय  aiming, बलवत् with force, विकृष्य drew, श्वसन्तम् sighing, पन्नगम् इव like the serpent, ज्वलितम् burning, दीप्तम् shining, ब्रह्मनिर्मितम् created by Brahma, अस्त्रम् weapon, तम् him, मृगमेव on the deer, उद्दिश्य aiming, मुमोच released.

##### आङ्ग्लानुवादः
Powerful Rama, destroyer of foes, lifted in a rage his arrow blazing like the light of  the Sun, strung it to his sturdy bow and drew it with all his force. He then aimed at the deer and released the shining  arrow created by Brahma which went hissing like a  serpent.



#### श्लोकः
##### मूलम्
शरीरं मृगरूपस्य विनिर्भिद्य शरोत्तमः॥3.44.15॥  
मारीचस्यैव हृदयं बिभेदाशनिसन्निभः।

##### शब्दार्थः
आशनिसन्निभः  like thunderbolt, शरोत्तमः the great arrow, मृगरूपस्य  assuming deer form, शरीरम् body, विनिर्भिद्य  pierced, मारीचस्य Maricha's, हृदयमेव heart, बिभेद tore.

##### आङ्ग्लानुवादः
The great arrow which was like a thunderbolt first pierced into the body of Maricha who had assumed the form of a deer and then tore his heart.



#### श्लोकः
##### मूलम्
तालमात्रमथोत्प्लुत्य न्यपतत्सशरातुरः॥3.44.16॥  
विनदन्भैरवं नादं धरण्यामल्पजीवितः।

##### शब्दार्थः
अथ and then, सः Maricha, शरातुरः hurt by the dart, अल्पजीवितः very little life left, भैरवं नादम् frightening sound, विनदन् released, तालमात्रम् to the height of a palm tree, उत्प्लुत्य leaped up, धरण्याम् on earth, न्यपतत् dropped.

##### आङ्ग्लानुवादः
And, hurt by the dart, Maricha roared frighteningly, leaped as high as a  palm tree  and dropped down on earth almost dead.



#### श्लोकः
##### मूलम्
म्रियमाणस्तु मारीचो जहौ तां कृत्रिमां तनुम्॥3.44.17॥  
स्मृत्वा तद्वचनं रक्षो दध्यौ केन तु लक्ष्मणम्।  
इह प्रस्थापयेत्सीता शून्ये तां रावणो हरेत्॥3.44.18॥

##### शब्दार्थः
मारीचः Maricha, म्रियमाणः breathing his last, कृत्रिमाम् artificial, ताम् that, तनुम् body, जहौ gave up, रक्षः the demon, तद्वचनम् those words, स्मृत्वा remembering, दध्यौ thought, सीता Sita, केन by what means, लक्ष्मणम् Lakshmana, इह here, प्रस्थापयेत् she may send, शून्ये  in seclusion, ताम् her, रावणः Ravana, हरेत् will abduct.

##### आङ्ग्लानुवादः
Maricha gave up his false form of the deer and before breathing his last, remembered the words of Ravana. He thought over the means through which Sita could send Lakshmana to this spot so that  Ravana would abduct her when she is alone.



#### श्लोकः
##### मूलम्
स प्राप्तकालमाज्ञाय चकार च तत स्वनम्।  
सदृशं राघवस्येह हा सीते लक्ष्मणेति च॥3.44.19॥

##### शब्दार्थः
ततः then, सः Maricha, प्राप्तकालम् the right time, आज्ञाय having realised, राघवस्य Rama's, सदृशम् similar, हा सीते Alas, Sita, लक्ष्मण Lakshmana, इति च like that, स्वनम् a sound, चकार  released.

##### आङ्ग्लानुवादः
Then Maricha realised that the appropriate time had come. In a voice similar to Rama's, he shouted loudly 'Alas Sita, Alas Lakshmana '



#### श्लोकः
##### मूलम्
तेन मर्मणि निर्विद्धं शरेणानुपमेन हि।  
मृगरूपं तु तत्त्यक्त्वा राक्षसं रूपमास्थितः॥3.44.20॥  
चक्रे स सुमहाकायं मारीचो जीवितं त्यजन्।

##### शब्दार्थः
सः मारीचः that, Maricha, तेन by that, अनुपमेन  matchless, शरेण by  the dart, मर्मणि in vital part, निर्विद्धम् struck, तत् then, मृगरूपम् form of a deer, त्वक्त्वा giving up, राक्षसं रूपम् form of a demon, आस्थितः assumed, जीवितम् life, त्यजन्  while giving up, सुमहाकायम् that huge body, चक्रे attained.

##### आङ्ग्लानुवादः
Struck in the vital part by Rama's matchless dart, Maricha gave up the form of the deer and assumed his huge body of the demon.



#### श्लोकः
##### मूलम्
तं दृष्ट्वा पतितं भूमौ राक्षसं घोरदर्शनम्॥3.44.21॥  
रामो रुधिरसिक्ताङ्गं चेष्टमानं महीतले।  
जगाम मनसा सीतां लक्ष्मणस्य वचस्स्मरन्॥3.44.22॥

##### शब्दार्थः
रामः Rama, भूमौ on the ground, पतितम् fallen down, घोरदर्शनम्  terrific figure, रुधिरसिक्ताङ्गम् drenched in blood, महीतले on the ground, चेष्टमानम् moving his limbs, तं राक्षसम् that demon, दृष्ट्वा seen, लक्ष्मणस्य Lakshmana's, वचः words, स्मरन् remembered, मनसा by his mind, सीताम् Sita, जगाम went.

##### आङ्ग्लानुवादः
Seeing that terrific demon fallen on the ground, drenched in blood, and strring his limbs, Rama thought of Lakshmana's words and reached Sita mentally (thought of her).



#### श्लोकः
##### मूलम्
मारीचस्य तु मायैषा पूर्वोक्तं लक्ष्मणेन तु।  
तत्तथा ह्यभवच्चाद्य मारीचोऽयं मया हतः॥3.44.23॥

##### शब्दार्थः
एषा this way, मारीचस्य Maricha's, माया magic, लक्ष्मणेन by Lakshmana, पूर्वोक्तम् told earlier, तत् that, तथा in the same way, अभवत् हि it happened, मया by me, हतः killed, अयम् that, मारीचः Maricha.

##### आङ्ग्लानुवादः
This is an illusion created by Maricha. It happened exactly the way Lakshmana had said earlier. Maricha is now killed.



#### श्लोकः
##### मूलम्
हा सीते लक्ष्मणेत्येवमाक्रुश्य च महास्वरम्।  
ममार राक्षसस्सोऽयं श्रुत्वा सीता कथं भवेत्॥3.44.24॥  
लक्ष्मणश्च महाबाहुः कामवस्थां गमिष्यति।  
इति सञ्चिन्त्य धर्मात्मा रामो हृष्टतनूरुहः॥3.44.25॥

##### शब्दार्थः
सः he, Maricha, अयं राक्षसः this demon, हा सीते Alas, Sita, लक्ष्मण (Alas,) Lakshmana,  
इत्येवम् in this manner, महास्वरम् loudly, आक्रुश्य  screamed, ममार died, श्रुत्वा heard, सीता Sita, कथम् how, भवेत् will she be, महाबाहुः long armed, लक्ष्मणश्च Lakshmana too, काम् what, अवस्थाम् situation, गमिष्यति will reach, धर्मात्मा righteous , रामः Rama, इति like this, सञ्चिन्त्य on thinking, हृष्टतनूरूहः his hair stood on end.

##### आङ्ग्लानुवादः
This demon Maricha screamed aloud saying, 'Alas, Sita, Alas, Lakshmana'. He is now dead. How would Sita react to this voice? What would be the condition of Lakshmana? While righteous Rama reflected on this, his hair stood on end.



#### श्लोकः
##### मूलम्
तत्र रामं भयं तीव्रमाविवेश विषादजम्।  
राक्षसं मृगरूपं तं हत्वा श्रुत्वा च तत्स्वरम्॥3.44.26॥

##### शब्दार्थः
मृगरूपम् in the form of a deer, राक्षसम् demon, हत्वा having killed, तत्स्वरम् that sound, श्रुत्वा च having heard, तत्र there, रामम् Rama, विषादजम् born of sadness, तीव्रम् intense, भयम् fear, आविवेश came over.

##### आङ्ग्लानुवादः
After killing the demon in the figure of a deer and hearing his voice, Rama was overtaken by intense fear born of despair.



#### श्लोकः
##### मूलम्
निहत्य पृषतं चान्यं मांसमादाय राघवः।  
त्वरमाणो जनस्थानं ससाराभिमुखस्तदा॥3.44.27॥

##### शब्दार्थः
तदा then, राघवः Rama, अन्यम् another, पृषतम् deer, निहत्य having killed, मांसम् venison, आदाय  collected, त्वरमाणः quickly, जनस्थानम् Janasthanam, अभिमुखः towards, ससार departed.

##### आङ्ग्लानुवादः
Then Rama killed another deer, collected the venison and hastened to Janasthana.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे चतुश्चत्वारिंशस्सर्गः।  
Thus ends the fortyfourth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/044_mArIchavadhaH.md">
<details><summary><h3>भूषणम् ...{Loading}...</h3></summary>



तथा तु तं समादिश्य भ्रातरं रघुनन्दनः ।  

बबन्धासिं महातेजा जाम्बूनदमयत्सरुम्  ॥  ३।४४।१  ॥   

अजानन्निव यो मायामृगं कार्यान्तरैकदृक् । अनुसृत्य जघानाशु तं लीलामानुषं
भजे  ॥  अथ मारीचवधः तथा त्वित्यादिना । त्सरुः खड्गमुष्टिः । "त्सरुः
खङ्गादिमुष्टिः स्यात्" इत्यमरः  ॥  ३।४४।१  ॥   

  

ततस्त्र्यवनतं चापमादायात्मविभूषणम् ।  

आबध्य च कलापौ द्वौ जगामोदग्रविक्रमः  ॥  ३।४४।२  ॥   

त्र्यवनतं त्रिषु स्थलेष्ववतम्, शार्ङ्गमित्यर्थः । आत्मविभूषणम्
आत्मालङ्कारम् । कलापौ द्वौ द्वौ तूणीरौ "कलापो भूषणे बर्हे तूणीरे संहते
ऽपि च" इत्यमरः  ॥  ३।४४।२  ॥   

  

तं व़ञ्चयानो राजेन्द्रमापतन्तं निरीक्ष्य वै ।  

बभूवान्तर्हितस्त्रासात्पुनः सन्दर्शने ऽभवत् ।  

बद्धासिर्धनुरादाय प्रदुद्राव यतो मृगः  ॥  ३।४४।३  ॥   

वञ्चयानः व़ञ्चयमानः । अनित्यो मुमागमः । सन्दर्शने दृष्टिविषये अभवत्
स्थितः । बद्धेति । यतः यस्मिन् प्रदेशे मृगो वर्तते तत्र प्रदुद्राव  ॥ 
३।४४।३  ॥   

  

तं स्म पश्यति रूपेण द्योतमानमिवाग्रतः ।  

अवेक्ष्यावेक्ष्य धावन्तं धनुष्पाणिं महावने  ॥  ३।४४।४  ॥   

अतिवृत्तमिषोः पाताल्लोभयानं कदाचन ।  

शङ्कितं तु समुद्भ्रान्तमुत्पतन्तमिवाम्बरे  ॥  ३।४४।५  ॥   

दृश्यमानमदृश्यं च वनोद्देशेषु केषुचित् ।  

छिन्नाभ्रौरिव संवीतं शारदं चन्द्रमण्डलम्  ॥  ३।४४।६  ॥   

तमित्यादिश्लोकत्रयमेकं वाक्यम् । रूपेण कान्त्या । अग्रे द्योतमानमिव
स्थितम् इषोः पातात् अतिवृत्तम् अतिक्रान्तं शङ्कितमिवेत्यन्वयः ।
धनुष्पाणिं दृष्ट्वा शङ्कितमिवेत्यनेन धनुष्पाणिदर्शनादन्यमृगाणामिवास्य
शोको न भवतीतीवशब्दः प्रयुज्यते । यद्वा रामाद्भयं शङ्कमानं सन्तम्
उत्पतन्तमिव स्थितं वस्तुतस्तत्राप्यदर्शनादिति भावः । लोभयानं
हस्तप्राप्तमिव दृश्यमानमित्यर्थः । दृश्यमानमिति केषुचिद्दृश्यमानं
केषुचिददृश्यम् अत एव छिन्नाभ्रैः संवीतं व्याप्तं चन्द्रमण्डलमिव स्थितम्
। शारदमिति मेघशकलसम्भावनार्थमुक्तम्  ॥  ३।४४।४६  ॥   

  

मुहर्तादेव ददृशे मुहुर्दूरात्प्रकाशते ।  

दर्शनादर्शनादेवं सो ऽपाकर्षत राघवम्  ॥  ३।४४।७  ॥   

सुदूरमाश्रमस्यास्य मारीचो मृगतां गतः  ॥  ३।४४।८  ॥   

समीपे मुहूर्तात् मुरूर्तं ददृशे दूरात् दूरं मुहुः प्रकाशते अतः एवम्
उक्तरीत्या दर्शनादर्शनात् दर्शनादर्शनाभ्यां सुदूरमपाकर्षत आकृष्टवान्  ॥ 
३।४४।७,८  ॥   

  

आसीत्क्रुद्धस्तु काकुत्स्थो विवशस्तेन मोहितः ।  

अथावतस्थे सम्भ्रान्तश्छायामाश्रित्य शाद्वले  ॥  ३।४४।९  ॥   

विवशः कुतूहलपरवशः । मोहितः वञ्चितः  ॥  ३।४४।९  ॥   

  

स तमुन्मादयामास मृगरूपो निशाचरः ।  

मृगैः परिवृतो वन्यैरदूरात् प्रत्यदृश्यत  ॥  ३।४४।१०  ॥   

ग्रहीतुकामं दृष्ट्वैनं पुनरेवाभ्यधावत ।  

तत्क्षणादेव सन्त्रासात्पुनरन्तर्हितो ऽभावत्  ॥  ३।४४।११  ॥   

उन्मादयामासेति । उन्मादश्चित्तविभ्रमः, बहुदूराकर्षणेन चित्तमोहं
चकारेत्यर्थः  ॥  ३।४४।१०,११  ॥   

  

पुनरेव ततो दूराद्वृक्षषण्डाद्विनिःसृतम् ।  

दृष्ट्वा रामो महातेजास्तं हन्तुं कृतनिश्चयः ।  

भूयस्तु शऱमुद्धृत्य कुपितस्तत्र राघवः  ॥  ३।४४।१२  ॥   

भूयः अत्यर्थं कुपुतो ऽभूत्  ॥  ३।४४।१२  ॥   

  

सूर्यरश्मिप्रतीकाशं ज्वलन्तमरिमर्दनः ।  

सन्धाय सुदृढे चापे विकृष्य बलवद्बली  ॥  ३।४४।१३  ॥   

तमेव मृगमुद्दिश्य श्वसन्तमिव पन्नगम् ।  

मुमोच ज्वलितं दीप्तमस्त्रं बह्मविनिर्मितम्  ॥  ३।४४।१४  ॥   

सूर्येत्यादिश्लोकद्वयमेकं वाक्यम्  ॥  ३।४४।१३,१४  ॥   

  

शरीरं मृगरूपस्य विनिर्भिद्य शरोत्तमः ।  

मारीचस्यैव हृदयं बिभेदाशनिसन्निभः  ॥  ३।४४।१५  ॥   

प्रथमं मृगरूपस्य शरीरं विनिर्भिद्य ततः मारीचस्य हृदयं
तदन्तर्वर्तिस्वशरीरं बिभेद  ॥  ३।४४।१५  ॥   

  

तालमात्रमथोत्प्लुत्य न्यपतत्स शरातुरः ।  

विनदन् भैरवं नादं धरण्यामल्पजीवितः  ॥  ३।४४।१६  ॥   

तालमात्रं तालप्रमाणम् । "प्रमाणे द्वयसच्" इत्यादिना प्रमाणे मात्रच्  ॥ 
३।४४।१६  ॥   

  

म्रियमाणस्तु मारीचो जहौ तां कृत्रिमां तनुम् ।  

स्मृत्वा तद्वचनं रक्षो दध्यौ केन तु लक्ष्मणम् ।  

इह प्रस्थापयेत्सीता शून्ये तां रावणो हरेत्  ॥  ३।४४।१७  ॥   

सीता केनोपायेन लक्ष्मणमिह प्रस्थापयेत् केनोपायेन रावणस्तां हरेदिति दध्यौ
चिन्तयामास  ॥  ३।४४।१७  ॥   

  

स प्राप्तकालमाज्ञाय चकार च ततः स्वरम् ।  

सदृशं राघवस्यैव हा सीते लक्ष्मणेति च  ॥  ३।४४।१८  ॥   

तेन मर्मणि निर्विद्धः शरेणानुपमेन च ।  

मृगरूपं तु तत्त्यक्त्वा राक्षसं रूपमात्मनः  ॥  ३।४४।१९  ॥   

चक्रे स सुमहाकायो मारीचो जीवितं त्यजन्  ॥  ३।४४।२०  ॥   

ततो विचित्रकेयूरः सर्वाभरणभूषितः ।  

हेममाली महादंष्ट्रो राक्षसो ऽभूच्छराहतः  ॥  ३।४४।२१  ॥   

तं दृष्ट्वा पतितं भूमौ राक्षसं घोरदर्शनम् ।  

रामो रुधिरसिक्ताङ्गं वेष्टमानं महीतले ।  

जगाम मनसा सीतां लक्ष्मणस्य वचः स्मरन्  ॥  ३।४४।२२  ॥   

स इति । प्राप्तकालं कालप्राप्तं कालोचितमर्थम् । आज्ञाय निश्चित्य  ॥ 
३।४४।१८२२  ॥   

  

मारीचस्यैव मायैषा पूर्वोक्तं लक्ष्णेन तु ।  

तत्तथा ह्यभवच्चाद्य मारीचो ऽयं मया हतः  ॥  ३।४४।२३  ॥   

मारीचस्यैवेति । मायैषेत्यत्र इतिकरणं बोध्यम्  ॥  ३।४४।२३  ॥   

  

हा सीते लक्ष्मणेत्येवमाक्रुश्य च महास्वनम् ।  

ममार राक्षसः सो ऽयं श्रुत्वा सीता कथं भवेत्  ॥  ३।४४।२४  ॥   

लक्ष्मणश्च महाबाहुः कामवस्थां गमिष्यति ।  

इति सञ्चिन्त्य धर्मात्मा रामो हृष्टतनूरुहः  ॥  ३।४४।२५  ॥   

हा सीत इत्यादि । हृष्टतनूरुहः भयात्पुलकितः, अभूदिति शेषः  ॥  ३।४४।२४,२५
 ॥   

  

तत्र रामं भयं तीव्रमाविवेश विषादजम्  ॥  ३।४४।२६  ॥   

तत्रेति । विषादजं विषादोत्थम्, विषादो भविष्यतीत्युत्पन्नम्  ॥  ३।४४।२६
 ॥   

  

राक्षसं मृगरूपं तं हत्वा श्रुत्वा च तत्स्वरम् ।  

निहत्य पृषतं चान्यं मांसमादाय राघवः ।  

त्वरमाणो जनस्थानं ससाराभिमुखस्तदा  ॥  ३।४४।२७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
चतुश्चत्वारिंशः सर्गः  ॥  ४४  ॥   

राक्षसमित्यादि । हत्वा मरणानुकूलव्यापारं कृत्वा ततस्तदुक्तं स्वरं
श्रुत्वा त्वरमाणो रामः जनस्थानं जनस्थानस्थस्वाश्रममुद्दिश्याभिमुखः सन्
ससार ययौ । अत्र सार्धसप्तविंशतिश्लोकाः  ॥  ३।४४।२७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चतुश्चत्वारिंशः सर्गः  ॥  ४४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/044_mArIchavadhaH.md">
<details><summary><h3>शिरोमणी ...{Loading}...</h3></summary>



लक्ष्मणाज्ञापनानन्तरकालिकं रामवृत्तान्तमाह--तथेत्यादिभिः । तथा
उक्तप्रकारेण भ्रतारं लक्ष्मणं समादिश्य आज्ञाप्य रघुनन्दनो रामः
जाम्बूनदमयः त्सरुः मुष्टिर्यस्मिंस्तमसिं खड्गं दधार  ॥  ३।४४।१  ॥   

  

तत इति । ततः खड्गधारणानन्तरं त्रिविनतं त्रिषु स्थलेषु विनतम् अवनतं किंच
त्रयो ब्रह्मविष्णुमहेश्वराः विनताः नम्रीभूताः कृतप्रणामा इत्यर्थः यस्मै
तम् आत्मविभूषणं चापमादाय द्वौ कलापौ तूणीरे आबध्य उदग्रविक्रमः
महापराक्रमवान् रामो जगाम ऽकलापो भूषणे बर्हे तूणीरे संहते ऽपि चऽ इत्यमरः
 ॥  ३।४४।२  ॥   

  

तमिति । आपतन्तं राजेन्द्र राजराजं तं रामं वन्यराजः वन्येषु मृगेषु राजते
शोभते स मारीचः निरीक्ष्य त्रासात् रामभयात् अन्तर्हितो बभूव पुनः त्रासात्
रावणभयात् संदर्शने अभवत्  ॥  ३४।३  ॥   

  

बद्धेति । बद्धासिर्गृहीतखड्गो रामः धनुरादाय यतः यत्र मृगस्तं देशं
प्रदुद्राव अत एव रूपेण स्वस्वरूपकान्त्या अग्रतो द्योतयन्तमिव तं मृगं
पश्यति स्म  ॥  ३।४४।४  ॥   

  

अवेक्ष्येति । इषो बाणस्य पातात् पातशङ्कातः अतिवृत्तं भीतमित्यर्थः, अत एव
धावन्तं कदाचन रावणवचनस्मरणकाले लोभयानं हस्तग्रहणयोग्यतया दृश्यमानं मृगम्
अवेक्ष्यावेक्ष्यास्तीति शेषः  ॥  ३।४४।५  ॥   

  

शङ्कितमिति । शङ्कितं रामबाणपातसम्भावनया प्राप्तशङ्कम् अत एव
समुद्भ्रान्तं भीतम् अत एव अम्बरमाकाशमुत्पतन्तमुलङ्घयन्तमिव केषुचित्
वनोद्देशेषु दृश्यमानं केषुचिददृश्यं च अत एव छिन्नाभ्रैः अभ्रखण्डैः
संवीतमाच्छन्नं चन्द्रमण्डलमिव मुहूर्तादेव निकटे मुहुर्ददृशे
मुहूर्ताद्दूरात्प्रकाशते  ॥  ३।४४।६७  ॥   

  

दर्शनेति । मृगतां मृगत्वं गतः प्राप्तः स मारीचः दर्शनादर्शनेनैव अस्य
रामसंबन्धिनः आश्रमस्य सदूरं दूरत्वविशिष्टं यथा भवति तथा राघवं
राममपाकर्षत  ॥  ३।४४।८  ॥   

  

आसीदिति । अविवशः क्रोधादिवशभिन्नः तेन मोहितः शब्दोच्चारणमात्रेणैव
हितकारी काकुत्स्थो रामः तेन क्रुद्धः क्रुद्धत्वेन प्रतीयमान आसीत् । अथ
अतः सुश्रान्तः दूरदेशमागमनेन सुश्रान्तत्वेन प्रतीयमानो रामः शाद्वले
घासविशिष्टदेशे छायाम् आश्रित्य अवतस्थे  ॥  ३।४४।९  ॥   

  

स इति । अन्यैः मृगैः परिवृतः मृगरूपः स निशाचरः अदूरात् प्रत्यदृश्यत अत
एव तं राममुन्मादयामास भ्रान्त्यनुकूलव्यापारं चकार  ॥  ३।४४।१०  ॥   

  

ग्रहीतुमिति । ग्रहीतुकामं तं रामं दृष्ट्वा अभ्यधावत संत्रासात्
ग्रहणभयात् क्षणादेव पुनरन्तर्हितो ऽभवत्  ॥  ३।४४।११  ॥   

  

पुनरिति । ततः तस्मात् स्थानात् दूरात् दूरे विद्यमानात्
वृक्षखण्डात्पुनर्विनिःसृतं मृगं दृष्ट्वा हन्तुं कृतनिश्चयो राघवो रामः
सूर्यरश्मिप्रतीकाशं ज्वलन्तं पन्नगमिव ज्वलन्तं ब्रह्मविनिर्मितं ब्रह्मणा
सृष्टमस्त्रं शरमुद्धृत्य दृढे चापे संधाय विकृष्य च ज्वलितं तमेव
मृगमुद्दिश्य मुमोच, अत एव शरोत्तमः दीप्तं मृगरूपस्य मारीचस्य शरीरं
विनिर्भिद्य हृदयं बिभेद । सार्धश्लोकचतुष्टयमेकान्वयि  ॥  ३।४४।१२१५  ॥   

  

तालेति । अथ बाणकर्तृकभेदानन्तरं तालमात्रमुत्प्लुत्य न्यपतत्  ॥  ३।४४।१६
 ॥   

  

व्यनददिति । अल्पजीवितः अत एव म्रियमाणो मारीचः भैरवं नादं धरण्यां व्यनदत्
कृत्रिमां तनुं जहौ च  ॥  ३।४४।१७  ॥   

  

स्मृत्वेति । रक्षो मारीचः तत् रावणोक्तं वचनं स्मृत्वा केन
कीदृशानुकृतशब्देन सीता लक्ष्मणमिह प्रस्थापयेत् तां सीतां शून्ये रावणो
हरेत् इति दध्यौ चिन्तनपूर्वकनिश्चयं चकार  ॥  ३।४४।१८  ॥   

  

स इति । स मारीचः प्राप्तकालमाज्ञाय ज्ञात्वा हा सीते हा लक्ष्मणेति च
राघवस्य सदृशमेव स्वनं चकार  ॥  ३।४४।१९  ॥   

  

तेनेति । अनुपमेन शरेण तेन रामेण मर्मणि निर्विद्धमत एव मृगरूपं त्यक्त्वा
राक्षसं रूपमास्थिते मारीचः जीवितं त्यजन् सन् सुमहाकायं चक्रे ।
सार्धश्लोक एकान्वयी  ॥  ३।४४।२०  ॥   

  

तमिति । भूमौ पतितं रुधिरसिक्ताङ्गं महीतले चेष्टमानं तं राक्षसं दृष्ट्वा
लक्ष्मणस्य वचः स्मरन् सन् रामो मनसा सीतां जगाम । सार्धश्लोक एकान्वयी  ॥ 
३।४४।२१२२  ॥   

  

लक्ष्मणवच एवाह--मारीचस्येति । एषा मारीचस्य माया या लक्ष्मणेन पूर्वोक्ता
तत्तथैव अभवत् अत एव मया मारीचो हतः तदिति सामान्ये नपुंसकम्  ॥  ३।४४।२३
 ॥   

  

हेति । हा सीते इत्यादिमहास्वनमाक्रुश्य सो ऽयं राक्षसो ममार । श्रुत्वा
मारीचोक्तमिति शेषः, सीता महाबाहुर्लक्ष्मणश्च कथं भवेत् तिष्ठेत्
कामवस्थां च गमिष्यति इति संचिन्त्य धर्मात्मा रामः हृष्टतनूरुहः
स्नेहात्पुलकितगात्रो ऽभवदिति शेषः । श्लोकद्वयमेकान्वयि  ॥  ३।४४।२४२५  ॥   

  

तत्रेति । मृगरूपं राक्षसं हत्वा तत्स्वनं च श्रुत्वा विद्यमानं रामं
विषादजं सीतावियोगजनितं तीव्रं भयमाविवेश  ॥  ३।४४।२६  ॥   

  

निहत्येति । अन्यं लोकविलक्षणं मृगं मारीचं हत्वा मांसं
तापसोपभोग्यफलादिकमादाय त्वरमाणः सन् अभिमुखं जनस्थानं ससार जगाम  ॥ 
३।४४।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
चतुश्चत्वारिंशः सर्गः  ॥  ३।४४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/044_mArIchavadhaH.md">
<details><summary><h3>तिलकम् ...{Loading}...</h3></summary>



त्सरुः खड्गमुष्टिः  ॥  ३।४४।१  ॥   

  

मध्ये स्थलत्रये विनतं त्रिविनतम् । आत्मविभूषणम् चापस्य वीरालङ्कारत्वात्
। आत्मविभूषणमित्यनेनागस्त्यदत्तं वैष्णवमिति सूचितम् । कलापौ तूणीरौ  ॥ 
३।४४।२ ॥   

  

वन्यराजो वन्यानां मृगाणां राजा विचित्रमृगत्वात् । पुनः सन्दर्शने
दृष्टिविषये  ॥  ३।४४।३  ॥   

  

रूपेण स्वरूपेणाग्रतो द्योतयन्तं द्योतमानमिव स्थितम्  ॥  ३।४४।४  ॥   

  

अतिवृत्तमतिक्रान्तम् । कदाचन लोभयानं हस्तप्राप्तमिव दृश्यमानम्  ॥ 
३।४४।५ ॥   

  

शङ्कितम् इषुपातादिति शेषः । वनोद्देशेषु क्वचिद्दृश्यमानं
क्वचिददृश्यमानम्  ॥  ३।४४।६  ॥   

  

छिन्नाभ्रसंवीतचन्द्रसादृश्योपपादकमुत्तरार्धम्  ॥  ३।४४।७  ॥   

  

दर्शनादर्शनेनेति द्वन्द्वैकवद्भावः । स मृगतां गतो मारीचः अस्याश्रमस्य
दूरं गत इत्यर्थः  ॥  ३।४४।८  ॥   

  

तेन दर्शनादर्शनेन विलोभ्य मोहयता मारीचेन मोहितो वञ्चितो
विवशस्त्वग्लोभपरवश इव सुतरां छायामाश्रित्यावतस्थे  ॥  ३।४४।९  ॥   

  

उन्मादयमास बहुदूरधावनेन चित्तविभ्रमं चकार  ॥  ३।४४।१०१२  ॥   

  

भूयः कुपित इत्यन्वयः  ॥  ३।४४।१३,१४  ॥   

  

ब्रह्मविनिर्मितमस्त्रं ब्रह्मास्त्रं ब्रह्मदत्तबाणं च । मृगरूपसदृशरूपस्य
मायाकृतरूपे यक्षवत्प्रविश्य स्थितस्य  ॥  ३।४४।१५  ॥   

  

मारीचस्यैव हृदयम्, न तु तत्कृतमायामृगाकारमात्रस्य । तालमात्रमुत्प्लुत्य
। शरवेगकृतवेधादिति शेषः  ॥  ३।४४।१६,१७  ॥   

  

तद्वचनं रावणवचनम् । दध्यौ ध्यानं कृतवान् । केन मत्कृतेनोपायेन सीता
लक्ष्मणं प्रस्थापयेत्तां च शून्ये रावणो हरेदिति दध्यौ  ॥  ३।४४।१८  ॥   

  

प्राप्तकालमाज्ञाय रावणोक्तमुपायमेव युक्तं मत्वा  ॥  ३।४४।१९  ॥   

  

मर्मणि प्राणस्थाने । रक्षस इदं राक्षसरूपमास्थितः । पूर्वोक्तं शब्दं चक्र
इत्यन्वयः  ॥  ३।४४।२०  ॥   

  

सुमह्यकायो महाशरीरम्  ॥  ३।४४।२१,२२  ॥   

  

लक्ष्मणवच एवाह मारीचस्य त्विति  ॥  ३।४४।२३  ॥   

  

सीता कथं भवेत् । किमधैर्यं नाटयित्वा लक्ष्मणं प्रेषयेदुत धीरा
भवेदित्यर्थः  ॥  ३।४४।२४  ॥   

  

कामवस्थाम् अधैर्यादिति शेषः । हृष्टतनूरुहस्त्रासादिव रोमाञ्चिततनुः ।
वस्तुत एतन्मूलेन सर्वकार्यनिष्पत्तिरिति हर्षाद्रोमाञ्चिततनुः  ॥  ३।४४।२५
 ॥   

  

तत्र नटवद्भगवान्मनुष्यरूपत्वाद्भवशोकादिमत्त्वं नाटयतीति कविरपि
सर्वलोकवेद्यं तथैवाह तत्र रामं भयमिति । तात्त्विकमर्थं तु हृष्टतनूरुह
इति हृष्टपदेन प्रागेव ध्वनितवान्  ॥  ३।४४।२६  ॥   

  

पृषतं मृगम् । जनस्थानमभिमुखं जनस्थानवर्तिनिजाश्रमाभिमुखम्  ॥  ३।४४।२७ ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे चतुश्चत्वारिंशः सर्गः  ॥  ३।४४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/044_mArIchavadhaH.md">
<details><summary><h3>द्राविडपाठः ...{Loading}...</h3></summary>


तथा तु तं समादिश्य भ्रातरं रघुनन्दनः।  
बबन्धासिं महातेजा जाम्बूनदमयत्सरुम् ॥ 3.44.1 ॥   
ततस्त्र्यवनतं चापमादायात्मविभूषणम्।  
आबध्य च कलापौ द्वौ जगामोदग्रविक्रमः ॥ 3.44.2 ॥   
बभूवान्तर्हितस्त्रासात्पुनः सन्दर्शनेऽभवत्।  
बद्धासिर्धनुरादाय प्रदुद्राव यतो मृगः ॥ 3.44.3 ॥   
तं स्म पश्यति रूपेण द्योतमानमिवाग्रतः।  
अवेक्ष्यावेक्ष्य धावन्तं धनुष्पाणिं महावने ॥ 3.44.4 ॥   
अतिवृत्तमिषोः पाताल्लोभयानं कदाचन।  
शङ्कितं तु समुद्भ्रान्तमुत्पतन्तमिवाम्बरे ॥ 3.44.5 ॥   
दृश्यमानमदृश्यं च वनोद्देशेषु केषुचित्।  
छिन्नाभ्रौरिव संवीतं शारदं चन्द्रमण्डलम् ॥ 3.44.6 ॥   
मुहर्तादेव ददृशे मुहुर्दूरात्प्रकाशते।  
दर्शनादर्शनादेवं सोऽपाकर्षत राघवम् ॥ 3.44.7 ॥   
सुदूरमाश्रमस्यास्य मारीचो मृगतां गतः ॥ 3.44.8 ॥   
आसीत्क्रुद्धस्तु काकुत्स्थो विवशस्तेन मोहितः।  
अथावतस्थे सम्भ्रान्तश्छायामाश्रित्य शाद्वले ॥ 3.44.9 ॥   
स तमुन्मादयामास मृगरूपो निशाचरः।  
मृगैः परिवृतो वन्यैरदूरात् प्रत्यदृश्यत ॥ 3.44.10 ॥   
ग्रहीतुकामं दृष्ट्वैनं पुनरेवाभ्यधावत।  
तत्क्षणादेव सन्त्रासात्पुनरन्तर्हितोऽभावत् ॥ 3.44.11 ॥   
दृष्ट्वा रामो महातेजास्तं हन्तुं कृतनिश्चयः।  
भूयस्तु शऱमुद्धृत्य कुपितस्तत्र राघवः ॥ 3.44.12 ॥   
सूर्यरश्मिप्रतीकाशं ज्वलन्तमरिमर्दनः।  
सन्धाय सुदृढे चापे विकृष्य बलवद्बली ॥ 3.44.13 ॥   
तमेव मृगमुद्दिश्य श्वसन्तमिव पन्नगम्।  
मुमोच ज्वलितं दीप्तमस्त्रं बह्मविनिर्मितम् ॥ 3.44.14 ॥   
शरीरं मृगरूपस्य विनिर्भिद्य शरोत्तमः।  
मारीचस्यैव हृदयं बिभेदाशनिसन्निभः ॥ 3.44.15 ॥   
तालमात्रमथोत्प्लुत्य न्यपतत्स शरातुरः।  
विनदन् भैरवं नादं धरण्यामल्पजीवितः ॥ 3.44.16 ॥   
स्मृत्वा तद्वचनं रक्षो दध्यौ केन तु लक्ष्मणम्।  
इह प्रस्थापयेत्सीता शून्ये तां रावणो हरेत् ॥ 3.44.17 ॥   
स प्राप्तकालमाज्ञाय चकार च ततः स्वरम्।  
सदृशं राघवस्यैव हा सीते लक्ष्मणेति च ॥ 3.44.18 ॥   
तेन मर्मणि निर्विद्धः शरेणानुपमेन च।  
मृगरूपं तु तत्त्यक्त्वा राक्षसं रूपमात्मनः ॥ 3.44.19 ॥   
चक्रे स सुमहाकायो मारीचो जीवितं त्यजन् ॥ 3.44.20 ॥   
ततो विचित्रकेयूरः सर्वाभरणभूषितः।  
हेममाली महादंष्ट्रो राक्षसोऽभूच्छराहतः ॥ 3.44.21 ॥   
रामो रुधिरसिक्ताङ्गं वेष्टमानं महीतले।  
जगाम मनसा सीतां लक्ष्मणस्य वचः स्मरन् ॥ 3.44.22 ॥   
मारीचस्यैव मायैषा पूर्वोक्तं लक्ष्णेन तु।  
तत्तथा ह्यभवच्चाद्य मारीचोऽयं मया हतः ॥ 3.44.23 ॥   
हा सीते लक्ष्मणेत्येवमाक्रुश्य च महास्वनम्।  
ममार राक्षसः सोऽयं श्रुत्वा सीता कथं भवेत् ॥ 3.44.24 ॥   
लक्ष्मणश्च महाबाहुः कामवस्थां गमिष्यति।  
इति सञ्चिन्त्य धर्मात्मा रामो हृष्टतनूरुहः ॥ 3.44.25 ॥   
तत्र रामं भयं तीव्रमाविवेश विषादजम् ॥ 3.44.26 ॥   
निहत्य पृषतं चान्यं मांसमादाय राघवः।  
त्वरमाणो जनस्थानं ससाराभिमुखस्तदा ॥ 3.44.27 ॥   

</details>
</div>
