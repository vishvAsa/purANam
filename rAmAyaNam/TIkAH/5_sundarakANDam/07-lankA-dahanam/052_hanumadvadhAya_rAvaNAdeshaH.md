+++
title = "०५२ हनुमद्वधाय रावणादेशः"
title_english = "052 Ravana orders Hanuma to be killed"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-052-Ravana_orders_Hanuma_to_be_killed.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/07-lankA-dahanam/052_hanumadvadhAya_rAvaNAdeshaH.md">
<details><summary><h3>IITK ...{Loading}...</h3></summary>

Vibhishana advises Ravana against slaying of an emissary -- elaborates
on the code of conduct of a king



#### श्लोकः
##### मूलम्
तस्य तद्वचनं श्रुत्वा वानरस्य महात्मनः।  
आज्ञापयद्वधं तस्य रावणः क्रोधमूर्छितः॥5.52.1॥

##### शब्दार्थः
महात्मनः of the great, तस्य वानरस्य of  vanara's, तत् वचनम् the speech, श्रुत्वा on hearing, रावणः Ravana, क्रोधमूर्छितः overwhelmed with anger, तस्य his, वधम् slaying, आज्ञापयत् ordered.

##### आङ्ग्लानुवादः
Hearing the great vanara's speech, Ravana overwhelmed with anger ordered the execution of Hanuman.



#### श्लोकः
##### मूलम्
वधे तस्य समाज्ञप्ते रावणेन दुरात्मना।  
निवेदितवतो दौत्यं नानुमेने विभीषणः॥5.52.2॥

##### शब्दार्थः
दुरात्मना by the wicked self, रावणेन by Ravana, तस्य his, वधे killing, समाज्ञप्ते when ordered, विभीषणः Vibhishana, दौत्यम् message, निवेदितवतः who had  declared (the purpose of his visit), नानुमेने did not approve.

##### आङ्ग्लानुवादः
Vibhishana did not approve of the killing of Hanuman, who had declared that he was an envoy (of Sri Rama) when the wicked Ravana ordered his murder.



#### श्लोकः
##### मूलम्
तं रक्षोधिपतिं क्रुद्धं तच्च कार्यमुपस्थितम्।  
विदित्वा चिन्तयामास कार्यं कार्यविधौ स्थितः॥5.52.3॥

##### शब्दार्थः
कार्यविधौ the right course of action, स्थितः stood, तम् him, रक्षोधिपतिम् lord of demons, क्रुद्धम् angry, उपस्थितम् approached near, तत् that, कार्यं च mission also, विदित्वा having known, कार्यम् action, चिन्तयामास  pondered.

##### आङ्ग्लानुवादः
Vibhishana who stood by the right course of action, having realised that the lord of demons was angry pondered over his duty.



#### श्लोकः
##### मूलम्
निश्चितार्थस्ततस्साम्ना पूज्यं शत्रुजिदग्रजम्।  
उवाच हितमत्यर्थं वाक्यं वाक्यविशारदः॥5.52.4॥

##### शब्दार्थः
ततः then, निश्चितार्थः decided about action, शत्रुजित् winner of enemies, वाक्यविशारदः skilled in speech, पूज्यम् reverential, अग्रजम् to his elder brother, अत्यर्थम् profound, हितम् wholesome, वाक्यम् words, साम्ना by soothing words, उवाच addressed.

##### आङ्ग्लानुवादः
Then Vibhishana, who was skilled in speech having decided about his duty   addressed his reverential elder brother, a conqueror of enemies in soothing, words in a meaningful, wholesome manner.



#### श्लोकः
##### मूलम्
क्षमस्व रोषं त्यज राक्षसेन्द्र प्रसीद मद्वाक्यमिदं शृणुष्व।  
वधं न कुर्वन्ति परावरज्ञा दूतस्य सन्तो वसुधाधिपेन्द्राः॥5.52.5॥

##### शब्दार्थः
राक्षसेन्द्र O king of ogres, क्षमस्व forgive, रोषम् wrath,त्यज  give up, प्रसीद be pleased, इदम् these, मद्वाक्यम् my words, शृणुष्व hear, परावरज्ञाः knower of what is exalted and what is mean (basic values of life), सन्तः good men, वसुधाधिपेन्द्राः kings of the earth, दूतस्य an envoy, वधम् killing, न कुर्वन्ति do not do.

##### आङ्ग्लानुवादः
"O king of ogres give up your wrath, forgive and calm down. Please listen to my appeal. You know the basic values of life. Virtuous rulers of the earth do not order killing of an envoy.



#### श्लोकः
##### मूलम्
राजधर्मविरुद्धं च लोकवृत्तेश्च गर्हितम्।  
तव चासदृशं वीर कपेरस्य प्रमापणम्॥5.52.6॥

##### शब्दार्थः
वीर warrior, अस्य his, कपेः monkey's, प्रमापणम् killing, राजधर्मविरुद्धं च contrary to righteousness of kings, लोकवृत्तेश्च to fair diplomacy, गर्हितम् depreciable, तव च and your,  
असदृशम् unbecoming act.

##### आङ्ग्लानुवादः
"Mighty king killing this Hanuman is contrary to righteousness of kings. This is deplorable diplomacy and also unbecoming of you.



#### श्लोकः
##### मूलम्
धर्मज्ञश्च कृतज्ञश्च राजधर्मविशारदः।  
परावरज्ञो भूतानां त्वमेव परमार्थवित्॥5.52.7॥

##### शब्दार्थः
त्वमेव you alone, धर्मज्ञश्च knower of dharma, कृतज्ञश्च you have a sense of gratitude, राजधर्मविशारदः knower of king's dharma, भूतानाम् among beings, परावरज्ञः knower of right and wrong practices, परमार्थवित् knower of supreme truth.

##### आङ्ग्लानुवादः
"You are conversant with  dharma of a king.  You have a sense of gratitude. You are a knower of right and wrong of all beings. the supeme truth.



#### श्लोकः
##### मूलम्
गृह्यन्ते यदि रोषेण त्वादृशोऽपि विचक्षणः।  
तत श्शास्त्रविपश्चित्त्वं श्रम एव हि केवलम्॥5.52.8॥

##### शब्दार्थः
त्वादृशः persons like you, विचक्षणः a wise one, रोषेण with unjust anger, गृह्यन्ते overpowered, ततः then, शास्त्रविपश्चित्त्वम् learning scriptures, केवलम् a mere, श्रम एव हि only fruitless labour.

##### आङ्ग्लानुवादः
"If wise persons like you are also overpowered by unjust anger, then the mastery of  the scriptures will become a mere fruitless exercise.



#### श्लोकः
##### मूलम्
तस्मात्प्रसीद शत्रुघ्न राक्षसेन्द्र दुरासद।  
युक्तायुक्तं विनिश्चित्य दूतदण्डो विधीयताम्॥5.52.9॥

##### शब्दार्थः
शत्रघ्न O destoyer of foes, दुरासद O unassailable, राक्षसेन्द्र king of demon, तस्मात् therefore, प्रसीद calm down, युक्तायुक्तम् that which is proper and improper, विनिश्चित्य  after careful deliberation, दूतदण्डः punishment for the emissary, विधीयताम् may be impose.

##### आङ्ग्लानुवादः
"O destroyer of foes, O unassailable king of demon calm down. Only after carefully considering what is proper and improper decide on the punishment to be imposed".



#### श्लोकः
##### मूलम्
विभीषणवचः श्रुत्वा रावणो राक्षसेश्वरः।  
रोषेण महताविष्टो वाक्यमुत्तरमब्रवीत्॥5.52.10॥

##### शब्दार्थः
राक्षसेश्वरः lord of ogres, रावणः Ravana, विभीषणवचः Vibhishana's words, श्रुत्वा hearing, महता higly, रोषेण with anger, आविष्टः overcome, उत्तरम् reply, वाक्यम् these words, अब्रवीत् spoken.

##### आङ्ग्लानुवादः
Ravana, the lord of demons heard Vibhishana's words and overcome with anger repliedः



#### श्लोकः
##### मूलम्
न पापानां वधे पापं विद्यते शत्रुसूदन।  
तस्मादेनं वधिष्यामि वानरं पापचारिणम्॥5.52.11॥

##### शब्दार्थः
शत्रुसूदन O slayer of foes, पापानाम् of sinners, वधे in killing, पापम् sin, न विद्यते not incurred, तस्मात् so, पापचारिणम् this sinner, एनम् him, वानरम् vanara, वधिष्यामि will slay.

##### आङ्ग्लानुवादः
"O slayer of foes it is not wrong to kill a sinner. I shall, therefore, kill the sinful vanara."



#### श्लोकः
##### मूलम्
अधर्ममूलं बहुदोषयुक्तमनार्यजुष्टं वचनं निशम्य।  
उवाच वाक्यं परमार्थतत्त्वं विभीषणो बुद्धिमतां वरिष्ठः॥5.52.12॥

##### शब्दार्थः
बुद्धिमताम् among the wise, वरिष्ठः foremost, विभीषणः Vibhishana, अधर्ममूलम् unrigteous, बहुरोषयुक्तम् mighty angry, अनार्यजुष्टम् not acceptable to noble souls, वचनम् words, निशम्य after hearing, परमार्थतत्त्वम् supreme truth, वाक्यम् these words, उवाच spoke.

##### आङ्ग्लानुवादः
On hearing his brother's harsh words spoken in tremendous anger, which were not acceptable to noble souls, wise Vibhishana again spoke these words of supreme truthः



#### श्लोकः
##### मूलम्
प्रसीद लङ्केश्वर राक्षसेन्द्र धर्मार्थयुक्तं वचनं शृणुष्व।  
दूतानवध्यान् समयेषु राजन् सर्वेषु सर्वत्र वदन्ति सन्तः॥5.52.13॥

##### शब्दार्थः
लङ्केश्वर lord of Lanka, राक्षसेन्द्र king of demons, प्रसीद calm down, धर्मार्थयुक्तम् which is the essence of  dharma and artha, वचनम् words, शृणुष्व listen, राजन् O king, सर्वेषु for all, समयेषु conditions, सर्वत्र for all places, दूतान् emissaries, अवध्यान् not to be killed, सन्तः elders, वदन्ति have declared.

##### आङ्ग्लानुवादः
"O lord of Lanka O king of demons be pleased to listen to my words which are the essence of dharma and artha. The elders have declared that the emissaries should not be killed by any means.



#### श्लोकः
##### मूलम्
असंशयं शत्रुरयं प्रवृद्धः कृतं ह्यनेनाप्रियमप्रमेयम्।  
न दूतवध्यां प्रवदन्ति सन्तो दूतस्य दृष्टा बहवो हि दण्डाः॥5.52.14॥

##### शब्दार्थः
अयम् this, शत्रुः enemy, प्रवृद्धः has grown, असंशयम् no doubt, अनेन by him, अप्रमेयम् incomparable, अप्रियम् unpleasant act, कृतं हि indeed has been done, सन्तः wise, दूतवध्याम् killing of an emissary, न प्रवदन्ति do not approve, दूतस्य emissary's, बहवः  many, दण्डाः punishments, दृष्टाः हि indeed have recommended.

##### आङ्ग्लानुवादः
This enemy has done a lot of harm, no doubt. Indeed he has done terrible and unpleasant deeds. (Yet) the wise have recommended many alternate punishments, while prohibiting their killing.



#### श्लोकः
##### मूलम्
वैरूप्यमङ्गेषु कशाभिघातो मौण्ड्यं तथा लक्षणसन्निपातः।  
एतान् हि दूते प्रवदन्ति दण्डान् वधस्तु दूतस्य न नः श्रुतोऽस्ति॥5.52.15॥

##### शब्दार्थः
अङ्गेषु in limbs, वैरूप्यम् deforming, कशाभिघातः flogging, मौण्ड्यम् shaving the head, तथा similarly, लक्षणसन्निपातः disfigurement, एतान् such of those, दूते for an emissary, दण्डान् punishments, प्रवदन्ति elders have prescribed, दूतस्य for emissary, वधस्तु killing of, श्रुतः heard, नास्ति never.

##### आङ्ग्लानुवादः
"Mutilation of limbs, flogging, shaving of the head, and deforming limbs etc. these punishments have been prescribed for an emissary. Never has killing of an emissary been heard.



#### श्लोकः
##### मूलम्
कथं च धर्मार्थविनीतबुद्धिः परावरप्रत्ययनिश्चितार्थः।  
भवद्विधः कोपवशे हि तिष्ठेत् कोपं नियच्छन्ति हि सत्त्ववन्तः॥5.52.16॥

##### शब्दार्थः
धर्मार्थविनीतबुद्धिः wellversed in dharma and artha, परावरप्रत्ययनिश्चितार्थः  who decides about the good and bad, भवद्विधः learned one like you, कोपवशे charged with anger, कथम् how, तिष्ठेत् (are you) swayed, सत्त्ववन्तः courageous ones, कोपम् anger, नियच्छन्ति हि indeed control.

##### आङ्ग्लानुवादः
"You are wellversed  in  dharma and artha. Learned men first decide what is right or wrong (before imposing punishment). How are you swayed by unjust anger? Indeed courageous persons (like you) should control anger.



#### श्लोकः
##### मूलम्
न धर्मवादे न च लोकवृत्ते न शास्त्रबुद्धिग्रहणेषु चापि।  
विद्येत कश्चित्तव वीर तुल्य स्त्वंह्युत्तमस्सर्वसुरासुराणाम्॥5.52.17॥

##### शब्दार्थः
वीर O hero, धर्मवादे in the discussion on dharma, तव your, तुल्यः equal, कश्चित् any one, न विद्येत does not exist, लोकवृत्ते in the practice worldly affairs, न not, शास्त्रबुद्धिग्रहणेषु चापि in grasping the subtle truths in sastras, न no, त्वम् you, सर्वसुरासुराणाम् among all suras and asuras, उत्तमः हि indeed superior.

##### आङ्ग्लानुवादः
"Heroic Ravana there is hardly any one who is equal to you in the knowledge of dharma, in the practice of worldly affairs and in grasping subtle truths of sastras. Indeed you are supreme among suras and asuras.



#### श्लोकः
##### मूलम्
शूरेण वीरेण निशाचरेन्द्र सुरासुराणामपि दुर्जयेन।  
त्वया प्रगल्भाः सुरदैत्यसङ्घा जिताश्च युद्धेष्वसकृन्नरेन्द्राः॥5.52.18॥

##### शब्दार्थः
निशाचरेन्द्रः O kings of demons, शूरेण by the brave, वीरेण by the courageous, सुरासुराणामपि among suras and asuras also, दुर्जयेन the invincible, त्वया you are, प्रगल्भाः efficient, सुरदैत्यसङ्घा hosts of suras and daityas, नरेन्द्राः kings, युद्धेषु in wars, असकृत् repeatedly, जिताश्च won by you.

##### आङ्ग्लानुवादः
"You are the king of demons. Hosts of gods and daityas efficient in wars are conquered by you again and again since you are a brave warrior invincible to gods and demons.



#### श्लोकः
##### मूलम्
न चाप्यस्य कपेर्घाते कञ्चित्पश्याम्यहं गुणम्।  
तेष्वयं पात्यतां दण्डो यैरयं प्रेषितः कपिः॥5.52.19॥

##### शब्दार्थः
अस्य at this, कपेः monkey's, घाते in killing, अहम् I, किञ्चित् गुणम् even little use, न पश्यामि not see, अयम् he, दण्डः punishment, यैः by those, अयं कपिः this vanara, प्रेषितः have been sent, तेषु at them, पात्यताम् you may pronounce.

##### आङ्ग्लानुवादः
"I do not see any use in killing this monkey. Pronounce  punishment on those who have sent this vanara.



#### श्लोकः
##### मूलम्
साधुर्वा यदि वाऽसाधुः परैरेष समर्पितः।  
ब्रुवन् परार्थं परवान्न दूतो वधमर्हति॥5.52.20॥

##### शब्दार्थः
साधुर्वा may be soft, असाधुर्यदि वा or hard, एषः he, परैः by others, समर्पितः sent, परार्थम् by others, ब्रुवन् while speaking, परवान् he is dependent, दूतः emissary, वधम् killing, न अर्हति does not deserve.

##### आङ्ग्लानुवादः
"Whether he is soft or harsh, he has been sent by others. He is speaking on other's behalf and is dependent on them. An emissary does not deserve to be killed.



#### श्लोकः
##### मूलम्
अपि चास्मिन् हते राजन्नान्यं पश्यामि खेचरम्।  
इह यः पुनरागच्छेत्परं पारं महोदधेः॥5.52.21॥

##### शब्दार्थः
राजन् O king, अपि च and even so, अस्मिन् when he, हते is killed, यः whoever, महोदधेः ocean, परं पारम् to the other side, पुनः again, इह here, आगच्छेत् who can come, अन्यम् other, खेचरम् who can come through sky and reach, न पश्यामि I do not see.

##### आङ्ग्लानुवादः
"O king If he is killed, I do not see any one who can cross this great ocean and come by air to reach this place.



#### श्लोकः
##### मूलम्
तस्मान्नास्य वधे यत्नः कार्यः परपुरञ्जय।  
भवान् सेन्द्रेषु देवेषु यत्नमास्थातुमर्हति॥5.52.22॥

##### शब्दार्थः
परपुरञ्जय O hero who can conquer citadels of enemies, तस्मात् therefore, अस्य him, वधे in killing, यत्नः effort, न कार्यः should not be made, भवान् you, सेन्द्रेषु including Indra, देवेषु among gods, यत्नम् effort, आस्थातुम् to make, अर्हति you are fit.

##### आङ्ग्लानुवादः
"You who can conquer citadels of enemies should not direct your efforts to kill an envoy.You are fit to make efforts against enemies like gods including Indra.



#### श्लोकः
##### मूलम्
अस्मिन्विनष्टे न हि वीरमन्यं पश्यामि यस्तौ वरराजपुत्रौ।  
युद्धाय युद्धप्रियदुर्विनीतावुद्योजयेद्धीर्घपथावरुद्धौ॥5.52.23॥

##### शब्दार्थः
युद्धप्रिय O lover of war, अस्मिन् if he, विनष्टे is slain, दुर्विनीतौ those two illmannered, दीर्घपथावरुद्धौ those two who are obstructed, तौ नरराजपुत्रौ those princes, यः who ever, युद्धाय for war, उद्योजयेत् can incite, अन्यम्  another, दूतम् emissary, न पश्यामि हि I donot see indeed.

##### आङ्ग्लानुवादः
"O lover of war if Hanuman is slain I do not see any one who can incite those two illmannered sons of the king who are prevented from reaching this faroff land.



#### श्लोकः
##### मूलम्
पराक्रमोत्साहमनस्विनां च सुरासुराणामपि दुर्जयेन।  
त्वया मनोनन्दन नैतानां युद्धायतिर्नाशयतुं न युक्ता॥5.52.24॥

##### शब्दार्थः
नैतानाम् for rakshasas, मनोनन्दन delighter, पराक्रमोत्साहमनस्विनां च endowed with valour,  
energy, सुरासुराणामपि even if gods or demons, दुर्जयेन by the invincible one, त्वया you, युद्धायतिः chances of war, नाशयितुम् to lose, न युक्ता not proper.

##### आङ्ग्लानुवादः
"O delighter of demons even the gods and demons who are endowed with valour and energy cannot win you. You are invincible. It is not proper for you to lose chances of a good war.



#### श्लोकः
##### मूलम्
हिताश्च शूराश्च समाहिताश्च कुलेषु जाताश्च महागुणेषु।  
मनस्विनश्शस्त्रभृतां वरिष्ठाः कोट्यग्रतस्ते सुभृताश्च योधाः॥5.52.25॥

##### शब्दार्थः
ते to you, हिताश्च wellwishers, शूराश्च courageous, समाहिताश्च wellestablished, महागुणेषु with good qualities, कुलेषु in such races, जाताः born, मनस्विनः intellectuals, शस्त्रभृताम् among wielders of weapons, वरिष्ठाः foremost, सुभृताश्च wellpaid warriors, योधाः warriors, कोट्यग्रतः  in your presence.

##### आङ्ग्लानुवादः
"You have with you wellwishers, courageous ones, who have good qualities born in a good race, who are noble, sensible people, wielders of weapons and wellpaid warriors in crores.



#### श्लोकः
##### मूलम्
तदेकदेशेन बलस्य तावत्केचित्तवाऽऽदेशकृतोऽभियान्तु  
तौ राजपुत्रौ विनिगृह्य मूढौ परेषु ते भावयितुं प्रभावम्॥5.52.26॥

##### शब्दार्थः
तत् so, तव your, आदेशकृतः those who obey you, केचित् some, बलस्य army's, एकदेशेन with one part, मूढौ two foolish ones, तौ those two, राजपुत्रौ two sons of a king, विनिगृह्य capture, परेषु among your enemies, ते your, प्रभावम् power, भावयितुम् to exhibit, अभियान्तु they may march out for war.

##### आङ्ग्लानुवादः
By your order let some strong soldiers from one contingency go and capture the two sons of the king, to exhibit your power over the enemy.



#### श्लोकः
##### मूलम्
निशाचराणामधिपोऽनुजस्य विभीषणस्योत्तमवाक्यमिष्टम्।  
जग्राह बुद्ध्या सुरलोकशत्रु र्महाबलो राक्षसराजमुख्यः॥5.52.27॥

##### शब्दार्थः
निशाचराणाम् among nightroamers, सुरलोकशत्रुः enemies of gods, महाबलः mighty, राक्षसराजमुख्यः chief among the demon kings, अनुजस्य your brother's, विभीषणस्य Vibhishana's, इष्टम् dear, उत्तमवाक्यम् excellent advice, बुद्ध्या by his mind, जग्राह  accepted.

##### आङ्ग्लानुवादः
The mighty chief among the demon kings, a king of the nightroamers and the enemy of gods accepted the words of advice of his younger brother Vibhishana.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे द्विपञ्चाशस्सर्गः॥  
Thus ends the  fiftysecond sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/07-lankA-dahanam/052_hanumadvadhAya_rAvaNAdeshaH.md">
<details><summary><h3>भूषणम् ...{Loading}...</h3></summary>



तस्य तद्वचनं श्रुत्वा वानरस्य महात्मनः ।  

आज्ञापयद्वधं तस्य रावणः क्रोधमूर्च्छितः  ॥  ५।५२।१ ॥   

तस्य तद्वचनं श्रुत्वेति श्लोकस्सर्गस्य प्रथमः  ॥  ५।५२।१ ॥   

  

वधे तस्य समाज्ञप्ते रावणेन दुरात्मना ।  

निवेदितवतो दौत्यं नानुमेने विभीषणः  ॥  ५।५२।२ ॥   

दौत्यं दूतकर्म । ब्राह्मणादेराकृतिगणत्वात् ष्यञ् । तन्निवेदितवतः उक्तवतः
। नानुमेने, वधमित्यनुवर्तनीयम् । निवेदितमतौ दूत्यमिति पाठान्तरम् । मन्यत
इति मतिः कार्यम् । निवेदितमतौ निवेदितकार्यांशे यथार्थवादित्वेनावध्ये
हनुमति दूत्यं दूतसंबन्धितया रावणादिष्टं वधम् । "दूतवणिग्भ्यां चेति
वक्तव्यम्" इति भावकर्मणोर्विहितो यप्रत्ययः अर्थानुगुण्यात्सम्बन्धमात्रे
गमयितव्यः  ॥  ५।५२।२ ॥   

  

तं रक्षोधिपतिं क्रुद्धं तच्च कार्यमुपस्थितम् ।  

विदित्वा चिन्तयामास कार्यं कार्यविधौ स्थितः  ॥  ५।५२।३ ॥   

तच्च कार्यं दूतवधरूपकार्यम् । कार्यम् अनन्तरानुष्ठेयम् । कार्यविधौ
कार्यकरणे । स्थितः निश्चितार्थः, साध्वसाधुविवेकनिश्तिकार्य इत्यर्थः  ॥ 
५।५२।३ ॥   

  

निश्चितार्थस्ततः साम्ना ऽ ऽपूज्य शत्रुजिदग्रजम् ।  

उवाच हितमत्यर्थं वाक्यं वाक्यविशारदः  ॥  ५।५२।४ ॥   

निश्चितार्थ इति । आपूज्येति च्छेदः  ॥  ५।५२।४ ॥   

  

क्षमस्व रोषं त्यज राक्षसेन्द्र प्रसीद मद्वाक्यमिदं शृणुष्व ।  

वधं न कुर्वन्ति परावरज्ञा दूतस्य सन्तो वसुधाधिपेन्द्राः  ॥  ५।५२।५ ॥   

परावरज्ञाः त्याज्योपादेय विवेकयुक्ताः  ॥  ५।५२।५ ॥   

  

राजधर्मविरुद्धं च लोकवृत्तेश्च गर्हितम् ।  

तव चासदृशं वीर कपेरस्य प्रमापणम्  ॥  ५।५२।६ ॥   

प्रमापण मारणम्  ॥  ५।५२।६ ॥   

  

धर्मज्ञश्च कृतज्ञश्च राजधर्मविशारदः ।  

परावरज्ञो भूतानां त्वमेव परमार्थवित्  ॥  ५।५२।७ ॥   

भूतानामिति निर्धारणे षष्ठी । भूतानां मध्ये  ॥  ५।५२।७ ॥   

  

गृह्यन्ते यदि रोषेण त्वादृशो ऽपि विपश्चितः ।  

ततः शास्त्रधर्मविपश्चित्त्वं श्रम एव हि केवलम्  ॥  ५।५२।८ ॥   

शास्त्रविपश्चित्त्वं विविधं पश्यतीति विपश्चित् तस्य भावः विपश्चित्त्वम्,
शास्त्रविषये विविधज्ञानोपेतत्वमिति यावत्  ॥  ५।५२।८ ॥   

  

तस्मात् प्रसीद शत्रुघ्न राक्षसेन्द्र दुरासद ।  

युक्तायुक्तं विनिश्चित्य दूतदण्डे विधीयताम्  ॥  ५।५२।९ ॥   

विभीषणवचः श्रुत्वा रावणो राक्षसेश्वरः ।  

रोषेण महताविष्टो वाक्यमुत्तरमब्रवीत्  ॥  ५।५२।१० ॥   

न पापानां वधे पापं विद्यते शत्रुसूदन ।  

तस्मादेनं वधिष्यामि वानरं पापचारिणम्  ॥  ५।५२।११ ॥   

अधर्ममूलं बहुरोषयुक्तमनार्यजुष्टं वचनं निशम्य ।  

उवाच वाक्यं परमार्थतत्त्वं विभीषणो बुद्धिमतां वरिष्ठः  ॥  ५।५२।१२ ॥   

दूतदण्डः दूतयोग्य दण्डः  ॥  ५।५२।९१२ ॥   

  

प्रसीद लङ्केश्वर राक्षसेन्द्र धर्मार्थयुक्तं वचनं शृणुष्व ।  

दूता न वध्याः समयेषु राजन् सर्वेषु सर्वत्र वदन्ति सन्तः  ॥  ५।५२।१३ ॥   

प्रसीदेति । सर्वेषु सर्वत्र सर्वदेशेषु सर्वजातिष्वित्यर्थः  ॥ 
५।५२।१३ ॥   

  

असंशयं शत्रुरयं प्रवृद्धः कृतं ह्यनेनाप्रियमप्रमेयम् ।  

न दूतवध्यां प्रवदन्ति सन्तो दूतस्य दृष्टा बहवो हि दण्डाः  ॥  ५।५२।१४ ॥   

न केवलं दूतो ऽयम् अक्षादिवधेन शत्रुश्च, तथाच हन्तव्य इत्याशङ्क्याह
असंशयमिति । दूतवध्यां दूतवधम् । स्त्रियां भावे क्यप् । हन्तेर्वधादेश
आर्षः  ॥  ५।५२।१४ ॥   

  

वैरूप्यमङ्गेषु कशाभिघातो मौण्ड्यं(ढ्यं) तथा लक्षणसन्निपातः ।  

एतान् हि दूते प्रवदन्ति दण्डान् वधस्तु दूतस्य न नः श्रुतो ऽपि  ॥ 
५।५२।१५ ॥   

लक्षणसन्निपातः दूतयोग्याङ्कनसंबन्धः । नः अस्माभिः  ॥  ५।५२।१५ ॥   

  

कथं च धर्मार्थविनीतबुद्धिः परावरप्रत्ययनिश्चितार्थः ।  

भवद्विधः कोपवशे हि तिष्ठेत् कोपं नियच्छन्ति हि सत्त्ववन्तः  ॥ 
५।५२।१६ ॥   

धर्मार्थविनीतबुद्धिः धर्मार्थयोश्शिक्षितबुद्धिः ।
परावरप्रत्ययनिश्चितार्थः उत्कृष्टापकृष्टपरिज्ञाननिश्चितार्थः । अस्मिन्
विषये इदं कार्यं परम् इदमवरमिति विवेकनिश्चितकार्य इत्यर्थः । नियच्छन्ति
निगृह्णन्ति । सत्त्ववन्तः व्यवसायवन्तः  ॥  ५।५२।१६ ॥   

  

न धर्मवादे न च लोकवृत्ते न शास्त्रबुद्धिग्रहणेषु चापि ।  

विद्येत कश्चित्तव वीरतुल्यस्त्वं ह्युत्तमः सर्वसुरासुराणाम्  ॥ 
५।५२।१७ ॥   

धर्मवादे धर्मशास्त्रे । लोकवृत्ते लौकिकाचारे । शास्त्रबुद्धिग्रहणेषु
शास्त्रशब्देन शास्त्रार्थ उच्यते । शास्त्रर्थज्ञानतद्धारणेष्वित्यर्थः  ॥ 
५।५२।१७ ॥   

  

न चाप्यस्य कपेर्घाते कञ्चित् पश्याम्यहं गुणम् ।  

तेष्वयं पात्यतां दण्डो यैरयं प्रेषितः कपिः  ॥  ५।५२।१८ ॥   

न केवलं दूतस्य वधे शास्त्रविरोधः गुणमपि न कंचित्पश्यामि अतः
एतत्प्रेषकेष्वेव वधरूपो दण्डः पात्यतामित्याह न चेत्यादि  ॥  ५।५२।१८ ॥   

  

साधुर्वा यदिवा ऽसाधुः परैरेष समर्पितः ।  

ब्रुवन् परार्थं परवान् न दूतो वधमर्हति  ॥  ५।५२।१९ ॥   

साधुर्वेति । सपर्पितः प्रेषितः  ॥  ५।५२।१९ ॥   

  

अपि चास्मिन् हते राजन् नान्यं पश्यामि खेचरम् ।  

इह यः पुनरागच्छेत् परं पारं महोदधेः  ॥  ५।५२।२० ॥   

तस्मान्नास्य वदे यत्नः कार्यः परपुरञ्जय ।  

भवान् सेन्द्रेषु देवेषु यत्नमास्तातुमर्हति  ॥  ५।५२।२१ ॥   

अस्मिन् हते सति वृत्तान्तनिवेदकाभावाद्रामलक्ष्मणयोरिहागमनाभावेन तव
शत्रुक्षयो न स्यात्, विमुक्ते ऽस्मिन्
एतन्निवेदितवृत्तान्तयोस्तयोरिहागमनादयत्नेन तव शत्रुनाशो
भवेदित्यभिप्रेत्याह अपि चेत्यादिना । इह परं पारम् इह विद्यमानं महोदधेः
परं पारम्, इदं दक्षिणकूलमित्यर्थः  ॥  ५।५२।२०२१ ॥   

  

अस्मिन् विनष्टे नहि दूतमन्यं पश्यामि यस्तौ नरराजपुत्रौ ।  

युद्धाय युद्धप्रिय दुर्विनीतावुद्योजयेद्दीर्घपथावरुद्धौ  ॥  ५।५२।२२ ॥   

पराक्रमोत्साहमनस्विनां च सुरासुराणामपि दुर्जयेन ।  

त्वया मनोनन्दन नैर्ऋतानां युद्धायतिर्नाशयितुं न युक्ता  ॥  ५।५२।२३ ॥   

हिताश्च शूराश्च समाहिताश्च कुलेषु जाताश्च महागुणेषु ।  

मनस्विनः शस्त्रभृतां वरिष्ठाः कोट्यग्रतस्ते सुभृताश्च योधाः  ॥ 
५।५२।२४ ॥   

अस्मिन् विनष्ट इति । दीर्घपथावरुद्धौ दूरमार्गेण निरुद्धगमनावित्यर्थः ।
एतच्छ्लोकानन्तरं पराक्रमोत्साहमनस्विनां चेति श्लोकः । ततो हिताश्चेति
श्लोकः । अथ तदेकदेशेनेति श्लोकः । अथ निशाचराणामिति सर्गान्तश्लोकः ।
अयमेव पाठक्रमः समीचीनः । अन्येप्यत्र सर्गे श्लोकाः कल्पिता दृश्यन्ते  ॥ 
५।५२।२२२४ ॥   

  

तदेकदेशेन बलस्य तावत् केचित्तवादेशकृतो ऽभियान्तु ।  

तौ राजपुत्रौ विनिगृह्य मूढौ परेषु ते भावयितुं प्रभावम्  ॥  ५।५२।२५ ॥   

निशाचराणामधिपो ऽनुजस्य विभीषणस्योत्तमवाक्यमिष्टम् ।  

जग्राह बुद्ध्या सुरलोकशत्रुर्महाबलो राक्षसराजमुख्यः  ॥  ५।५२।२६ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
द्विपञ्चाशः सर्गः  ॥  ५।५२ ॥   

तदिति । तत्तस्मात्कारणात् । एतदेशेनेति सहयोगे तृतीया । बलस्य सैन्यस्य  ॥ 
५।५२।२५,२६ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने द्विपञ्चाशः सर्गः  ॥  ५।५२ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/07-lankA-dahanam/052_hanumadvadhAya_rAvaNAdeshaH.md">
<details><summary><h3>शिरोमणी ...{Loading}...</h3></summary>



रावणं प्रति विभीषणोक्तिं वर्णयितुं प्रसङ्गमुत्थापयन्नाह स इति । तस्य
हनूमतः वचनं श्रुत्वा क्रोधमूर्छितो रावणः तस्य हनूमतो वधमाज्ञापयत्  ॥ 
५।५२।१  ॥   

  

वध इति । रावणेन वधे समाज्ञप्ते सति दौत्यं स्वनिष्ठदूतधर्मं निवेदितवतो
हनूमतः वधे विभीषणो नानुमेने ऽनुमतिं चकार । वध इत्युभान्वयि  ॥  ५।५२।२
 ॥   

  

तमिति । तं रावणं क्रुद्धमत एव उपस्थितं संप्राप्तं कार्यं दूतवधक्रियां च
विदित्वा कार्यविधौ यथोचितकृत्यसंपादने स्थितः रावणेन संस्थापितः विभीषणः
कार्यं स्वकर्तव्यं चिन्तयामास  ॥  ५।५२।३  ॥   

  

निश्चितेति । निश्चितः अर्थो येन सः शत्रुजिद्विभीषणः पूज्यमग्रजम्
अत्यर्थमत्यन्तं हितं वाक्यं साम्ना सामरूपोपायेन उवाच  ॥  ५।५२।४  ॥   

  

तद्वचनाकारमाह क्षमस्वेत्यादिभिः । हे राक्षसेन्द्र वसुधाधिपेन्द्राः
दूतस्य वधं न कुर्वन्ति इदं मे वाक्यं शृणुष्व अत एव रोषं त्यज अत एव
क्षमस्व दूतवाक्यं सहस्व  ॥  ५।५२।५  ॥   

  

राजन्निति । हे राजन् कपेः प्रमापणं विघातनं धर्मविरुद्धं
वेदोक्ताद्विपरीतम् अत एव लोकवृत्तेः लोकाचारात् गर्हितं निन्दितम् अत एव
तव असदृशमयोग्यमस्तीति शेषः  ॥  ५।५२।६  ॥   

  

असदृशत्वमुपपादयन्नाह धर्मज्ञ इति । धर्मज्ञत्वादिविशिष्टस्त्वमेवासीति
शेषः  ॥  ५।५२।७  ॥   

  

गृह्यन्ते इति । त्वादृशो विचक्षणा अपि यदि दोषेण कर्त्रा गृह्यन्ते तदा
शास्त्रविपश्चित्त्वं शास्त्रज्ञानं श्रम एव  ॥  ५।५२।८  ॥   

  

तस्मादिति । तस्मात् मदुक्तहेतोः प्रसीद चित्तप्रसादं कुरु अत एव
युक्तायुक्तं विनिश्चित्य दूतदण्डः दूतोचितक्रिया विधीयताम्  ॥  ५।५२।९  ॥   

  

विभीषणेति । रावणः उत्तरं वाक्यमब्रवीत्  ॥  ५।५२।१०  ॥   

  

तद्वचनाकारमाह नेति । शत्रुसूदन हे विभीषण पापानां पापकर्माचरणशीलानां वधे
पापं न विद्यते तस्माद्धेतोः पापकारिणमिमं वधिष्यामि  ॥  ५।५२।११  ॥   

  

अधर्मेति । बहुदोषयुक्तम् अत एव अधर्ममूलम् अत एव अनार्यजुष्टं क्षुद्रैः
सेवितं रावणोक्तिं निशम्य श्रुत्वा परमार्थतत्त्वं परमार्थस्य निश्चायकं
वाक्यं विभीषण उवाच  ॥  ५।५२।१२  ॥   

  

तद्वचनाकारमाह प्रसीदेति । हे लङ्केश्वर समयेषु स्वस्वामिनियोगकालेषु दूताः
सर्वत्र सर्वदेशेषु न वध्याः इति सन्तो वदन्ति तत् धर्मार्थतत्त्वं वचनं
शृणुष्व  ॥  ५।५२।१३  ॥   

  

नन्वनेन शत्रुत्वमाचरितमिति नास्मिन् दूतत्वमात्रमिति नास्य वधे दोष इत्यत
आह असंशयमिति । हि यतः अप्रमेयं बहु अप्रियम् अनेन कृतम् अतो ऽयं प्रवृद्धो
महान् शत्रुः तथापि सन्तः दूतवध्यां दूतानां वधं न प्रवदन्ति अत एव दूतस्य
दुष्टत्वे इति शेषः, बहवः दण्डाः दृष्टा शास्त्रेष्ववलोकिताः  ॥  ५।५२।१४
 ॥   

  

तद्दण्डाकारमाह वैरूप्यमिति । अङ्गेषु वैरूप्यं नासिकाछेदादिना विरूपकरणं
कशाभिघातः कशया तोत्रेण अभिघातः ताडनं मौण्ड्यं भ्रुकुट्यादिमुण्डनं
लक्षणसंनिपातः ताम्रखण्डदाहादिना ललाटादौ चिह्नकरणम् एतान् दण्डान् दूते
प्रवदन्ति दूतस्य वधस्तु नो ऽस्माकं न श्रुतो ऽस्ति  ॥  ५।५२।१५  ॥   

  

ननु क्रोधवशं प्राप्तस्य विवेको न भवतीत्यत आह कथमिति । परावरप्रत्ययेन
उत्कृष्टापकृष्टज्ञानेन निश्चितः अर्थो येन अत एव धर्मार्थयोर्विनीता
निविष्टा बुद्धिर्यस्य सः भवद्विधः जनः कोपवशे कथं तिष्ठेत् हि यतः
सत्त्ववन्तो जनाः कोपं न गच्छन्ति प्राप्नुवन्ति  ॥  ५।५२।१६  ॥   

  

स्वविज्ञापितस्वीकरणायैतत्प्रशंसामाह नेति । धर्मवादादौ तव तुल्यः कश्चिन्न
विद्येत अतः सर्वसुरासुराणां त्वमोवोत्तमो ऽसि  ॥  ५।५२।१७  ॥   

  

तत्र हेतुमाह पराक्रमेति । पराक्रमोत्साहमनस्विनां
पराक्रमोत्साहविशिष्टमनोविशिष्टानां सुरासुराणामपि दुर्जयेन अत एव
अप्रमेयेण बलवत्त्वादिना इयत्तारहितेन त्वया सुरेन्द्रसंघाः नरेन्द्राश्च
युद्धेषु असकृज्जिताः  ॥  ५।५२।१८  ॥   

  

इत्थमिति । इत्थंविधस्य तव अलीकमपराधं पुरा प्राणैर्विमुक्ताः
अपहृतसर्वस्वा इत्यर्थः । वीराः मनसा ऽपि न कुर्वन्ति  ॥  ५।५२।१९  ॥   

  

नेति । अस्य कपेर्घाते कंचित् गुणं न पश्यामि । अतः परैरयं कपिः प्रेषितः
तेषु अयं प्राणान्तः दण्डः पात्यताम्  ॥  ५।५२।२०  ॥   

  

साधुरिति । परैः रिपुभिः समर्पितः प्रेषितः अत एव परार्थं ब्रुवन् साधुर्वा
ऽसाधुर्वा एष दूतः वधं नार्हति  ॥  ५।५२।२१  ॥   

  

अपीतिति । अस्मिन् दूते हते सति अन्यं दूतं खेचरम् आकाशगमनशीलं न पश्यामि
तस्मात् अस्य वधे यत्नो न कार्यः । किंतु सेन्द्रेषु देवेषु
तद्विध्वंसार्थं यत्नमास्थातुं भवान् अर्हति । सार्धश्लोक एकान्वयी  ॥ 
५।५२।२२  ॥   

  

ननु खेचरदूतरक्षणेन किं साध्यमित्यत आह अस्मिन्निति । अस्मिन्दूते विनष्टे
सति युद्धप्रियावेव दुर्विनीतौ दुष्करशिक्षौ नरराजपुत्रौ युद्धाय य
उद्योजयेत् तं दूतमहं न पश्यामि  ॥  ५।५२।२३  ॥   

  

ननु किं तद्युद्धप्रवृत्येत्यत आह पराक्रमेति । हे नन्दन राक्षसाभिरामदातः
युद्धाय समुत्सुकमिति शेषः । नैऋ़तानां मनः निर्नाशयितुं त्वया न युक्तम्
 ॥  ५।५२।२४ ॥   

  

हिता इति । महागुणेषु बहुगुणविशिष्टेषु कुलेषु जाताः शराः नागाश्च सुभृताः
अत्यन्तं पोषिताः  ॥  ५।५२।२५  ॥   

  

ननु किं तेनेत्यत आह तदिति । तत् शराधिक्याद्धेतोः केचित्तवादेशकृतः बलस्य
सैन्यस्य एकदेशेन सह किंचिद्बलं गृहीत्वेत्यर्थः, अद्य यान्तु रामसमीपमिति
शेषः । गमनप्रयोजनमाह परेषु शत्रुषु ते प्रभावं भावयितुं बोधयितुं मूढौ
प्रियावियोगदुःखे अस्वस्थचित्तौ तौ रामलक्ष्मणौ उपगृह्य आयान्त्विति शेषः
 ॥  ५।५२।२६  ॥   

  

निशाचराणामिति । राक्षसराजेषु मुख्यः निशाचरणामधिपो रावणः
विभीषणस्येष्टमुत्तमवाक्यं बुद्ध्या अन्तःकरणवृत्त्या जग्राह  ॥  ५।५२।२७
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
द्विपञ्चाशत्तमः सर्गः  ॥  ५।५२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/07-lankA-dahanam/052_hanumadvadhAya_rAvaNAdeshaH.md">
<details><summary><h3>तिलकम् ...{Loading}...</h3></summary>



स इति  ॥  ५।५२।१  ॥   

  

दौत्यं स्वीयं दूतकर्म यथावन्निवेदितवतो हनूमतो ऽवध्यत्वं मत्वा
रावणाज्ञप्तं वधं नानुमेने  ॥  ५।५२।२  ॥   

  

तच्च कार्यं दूतवधरूपम् । कार्यविधादुचितकृत्यसंपादने स्थितः ।
निश्चितबुद्धिरित्यर्थः  ॥  ५।५२।३  ॥   

  

शत्रुजितं च तमग्रजं च  ॥  ५।५२।४  ॥   

  

प्रतिज्ञां त्यज्य रोषं क्षमस्वेत्यन्वयः । परावरज्ञाः
सर्वकार्यविषयकोत्कर्षापकर्षज्ञाः सन्तो दूतस्य वधं न कुर्वन्ति  ॥  ५।५२।५
 ॥   

  

लोकवृत्तेर्लोकव्यवहारस्य प्रमाणं वधः  ॥  ५।५२।६  ॥   

  

कृतज्ञत्वेनापकारिण्येव वधो न्याय्यो न तादृशे ऽस्मिन्  ॥  ५।५२।७  ॥   

  

त्वादृश इति क्लिन्नन्तबहुवचनम् । शास्त्रविपश्चित्त्वं
शास्त्रपाण्डित्यसंपादनम् श्रमः केवलं श्रम एव व्यर्थप्रयास एवेत्यर्थः  ॥ 
५।५२।८  ॥   

  

दूतदण्डो दूते विहितो दण्डः  ॥  ५।५२।९,१०  ॥   

  

पापकारिणं राजद्रोहिणम्  ॥  ५।५२।११  ॥   

  

अधर्मस्य मूलमधर्ममूलम् । दोषो ऽपकीर्तिरूपः  ॥  ५।५२।१२  ॥   

  

समयेषु स्वस्वामिनियोगानुष्ठानकालेषु  ॥  ५।५२।१३,१४  ॥   

  

मौण्ड्यं मुण्डनम् । लक्षणसंनिपातो दूतयोग्याङ्कनसंभूत इति तीर्थः ।
वैरूप्यादीनामेकैकं वा । तथा लक्षणानां संनिपातः सर्वानुष्ठानं वेत्यर्थ
इत्यन्ये । नो ऽस्माकं श्रुतो ऽपि नास्ति दर्शनं तु दूरापास्तमिति भावः  ॥ 
५।५२।१५  ॥   

  

परावरप्रत्ययनिश्चितार्थ उत्कर्षापकर्षज्ञानेन निश्चितकार्यः  ॥  ५।५२।१६
 ॥   

  

किं च त्वं नोपदेश्यो ऽस्माकमित्याह-- नेति । शास्त्राणां बुद्ध्या
निश्चयात्मिकया ग्रहणेष्वित्यर्थः  ॥  ५।५२।१७  ॥   

  

एतदुत्तरम् "पराक्रमोत्साहमनस्विनां च सुरासुराणामपि दुर्जयेन । त्वया
ऽप्रमेयेण सुरेन्द्रसङ्घा जिताश्च युद्धेष्वसकृन्नरेन्द्राः  ॥ 
इत्थंविधस्यामरदैत्यशत्रोः शूरस्य वीरस्य तवाजितस्य कुर्वन्ति वीरा
मनसाप्यलीकं प्राणैर्विमुक्ता न तु भोः पुरा ते"  ॥  इति श्लोकद्वयं
प्रक्षिप्तमिति कतकः । न चाप्यस्य कपेरिति  ॥  ५।५२।१८  ॥   

  

समर्पितः प्रेषितः  ॥  ५।५२।१९  ॥   

  

नान्यं पश्यामि । यो ऽत्रागच्छेदित्यर्थः  ॥  ५।५२।२०  ॥   

  

नन्वस्मिन्हते ऽन्यस्यानागमने च काममक्षतिर्विपरीतमिष्टमेवेदं तत्राह--
अस्मिन्विनष्टे इति । तौ राजपुत्रौ । यो योद्धोद्योजयेत्तं न पश्यामि, ननु
तदुद्योगाभावो ऽपि ममेष्ट एव नेत्याह-- युद्धप्रियेति संबोधनेन
रणपराक्रमविजयकीर्ती तवेष्टे किल, ते उभे अप्येतद्विनाशे नश्यत इत्याशयः ।
रावणस्य रजःप्रकृतित्वात्तत्प्रकृत्यनुसारेण युद्धादिव्यापारेण प्रलोबनम्
तत्प्रीत्यर्थमेव दुर्विनीतावित्याद्युक्तिः  ॥  ५।५२।२१  ॥   

  

हे नैऋ़तानां मनोनन्दन सुरासुराणामपि दुर्जयेन त्वया पराक्रमे य
उत्साहस्तत्र प्रशस्तमनोवतां नैर्ऋतानां मनो युद्धाय प्रवृत्तं
निर्नाशयितुं न युक्तम् । नैर्ऋतानामित्यत्र मन इत्यत्र च तन्त्रम् । यद्वा
तादृशानां नैर्ऋतानां मनोनन्दन तादृशेन त्वया युद्धापत्तिर्युद्धागमो
नाशयितुं न युक्तमित्यर्थः  ॥  ५।५२।२२  ॥   

  

ननु युद्धे कदाचिद्विपरीतमपि संभाव्येत तत्राह-- हिताश्चेति । समाहिता
दानादिभिर्वशीकृताः । सुभृताः सम्यक्पालिताः तादृशभृत्यवतो जय एव भावीति
भावः  ॥  ५।५२।२३  ॥   

  

तत्तस्मादुपगृह्य आयान्त्विति शेषः । परेषु ते प्रभावं भावयितुं
प्रकाशयितुम् युक्तमिति शेषः  ॥  ५।५२।२४  ॥   

  

उत्तमवाक्यनिष्ठं तत्प्रतिपाद्यमर्थतत्त्वं जग्राह  ॥  ५।५२।२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे द्विपञ्चाशः सर्गः  ॥  ५।५२  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/07-lankA-dahanam/052_hanumadvadhAya_rAvaNAdeshaH.md">
<details><summary><h3>द्राविडपाठः ...{Loading}...</h3></summary>



  
तस्य तद्वचनं श्रुत्वा वानरस्य महात्मनः।  
आज्ञापयद्वधं तस्य रावणः क्रोधमूर्च्छितः ॥ 5.52.1 ॥   
वधे तस्य समाज्ञप्ते रावणेन दुरात्मना।  
निवेदितवतो दौत्यं नानुमेने विभीषणः ॥ 5.52.2 ॥   
तं रक्षोधिपतिं क्रुद्धं तच्च कार्यमुपस्थितम्।  
विदित्वा चिन्तयामास कार्यं कार्यविधौ स्थितः ॥ 5.52.3 ॥   
निश्चितार्थस्ततः साम्नाऽऽपूज्य शत्रुजिदग्रजम्।  
उवाच हितमत्यर्थं वाक्यं वाक्यविशारदः ॥ 5.52.4 ॥   
क्षमस्व रोषं त्यज राक्षसेन्द्र प्रसीद मद्वाक्यमिदं शृणुष्व।  
वधं न कुर्वन्ति परावरज्ञा दूतस्य सन्तो वसुधाधिपेन्द्राः ॥ 5.52.5 ॥   
राजधर्मविरुद्धं च लोकवृत्तेश्च गर्हितम्।  
तव चासदृशं वीर कपेरस्य प्रमापणम् ॥ 5.52.6 ॥   
धर्मज्ञश्च कृतज्ञश्च राजधर्मविशारदः।  
परावरज्ञो भूतानां त्वमेव परमार्थवित् ॥ 5.52.7 ॥   
गृह्यन्ते यदि रोषेण त्वादृशोऽपि विपश्चितः।  
ततः शास्त्रधर्मविपश्चित्त्वं श्रम एव हि केवलम् ॥ 5.52.8 ॥   
तस्मात् प्रसीद शत्रुघ्न राक्षसेन्द्र दुरासद।  
युक्तायुक्तं विनिश्चित्य दूतदण्डे विधीयताम् ॥ 5.52.9 ॥   
विभीषणवचः श्रुत्वा रावणो राक्षसेश्वरः।  
रोषेण महताविष्टो वाक्यमुत्तरमब्रवीत् ॥ 5.52.10 ॥   
न पापानां वधे पापं विद्यते शत्रुसूदन।  
तस्मादेनं वधिष्यामि वानरं पापचारिणम् ॥ 5.52.11 ॥   
अधर्ममूलं बहुरोषयुक्तमनार्यजुष्टं वचनं निशम्य।  
उवाच वाक्यं परमार्थतत्त्वं विभीषणो बुद्धिमतां वरिष्ठः ॥ 5.52.12 ॥   
प्रसीद लङ्केश्वर राक्षसेन्द्र धर्मार्थयुक्तं वचनं शृणुष्व।  
दूता न वध्याः समयेषु राजन् सर्वेषु सर्वत्र वदन्ति सन्तः ॥ 5.52.13 ॥   
असंशयं शत्रुरयं प्रवृद्धः कृतं ह्यनेनाप्रियमप्रमेयम्।  
न दूतवध्यां प्रवदन्ति सन्तो दूतस्य दृष्टा बहवो हि दण्डाः ॥ 5.52.14 ॥   
वैरूप्यमङ्गेषु कशाभिघातो मौण्ड्यं(ढ्यं) तथा लक्षणसन्निपातः।  
एतान् हि दूते प्रवदन्ति दण्डान् वधस्तु दूतस्य न नः श्रुतोऽपि ॥ 5.52.15 ॥   
कथं च धर्मार्थविनीतबुद्धिः परावरप्रत्ययनिश्चितार्थः।  
भवद्विधः कोपवशे हि तिष्ठेत् कोपं नियच्छन्ति हि सत्त्ववन्तः ॥ 5.52.16 ॥   
न धर्मवादे न च लोकवृत्ते न शास्त्रबुद्धिग्रहणेषु चापि।  
विद्येत कश्चित्तव वीरतुल्यस्त्वं ह्युत्तमः सर्वसुरासुराणाम् ॥ 5.52.17 ॥   
न चाप्यस्य कपेर्घाते कञ्चित् पश्याम्यहं गुणम्।  
तेष्वयं पात्यतां दण्डो यैरयं प्रेषितः कपिः ॥ 5.52.18 ॥   
साधुर्वा यदिवाऽसाधुः परैरेष समर्पितः।  
ब्रुवन् परार्थं परवान् न दूतो वधमर्हति ॥ 5.52.19 ॥   
अपि चास्मिन् हते राजन् नान्यं पश्यामि खेचरम्।  
इह यः पुनरागच्छेत् परं पारं महोदधेः ॥ 5.52.20 ॥   
तस्मान्नास्य वदे यत्नः कार्यः परपुरञ्जय।  
भवान् सेन्द्रेषु देवेषु यत्नमास्तातुमर्हति ॥ 5.52.21 ॥   
अस्मिन् विनष्टे नहि दूतमन्यं पश्यामि यस्तौ नरराजपुत्रौ।  
युद्धाय युद्धप्रिय दुर्विनीतावुद्योजयेद्दीर्घपथावरुद्धौ ॥ 5.52.22 ॥   
पराक्रमोत्साहमनस्विनां च सुरासुराणामपि दुर्जयेन।  
त्वया मनोनन्दन नैर्ऋतानां युद्धायतिर्नाशयितुं न युक्ता ॥ 5.52.23 ॥   
हिताश्च शूराश्च समाहिताश्च कुलेषु जाताश्च महागुणेषु।  
मनस्विनः शस्त्रभृतां वरिष्ठाः कोट्यग्रतस्ते सुभृताश्च योधाः ॥ 5.52.24 ॥   
तदेकदेशेन बलस्य तावत् केचित्तवादेशकृतोऽभियान्तु।  
तौ राजपुत्रौ विनिगृह्य मूढौ परेषु ते भावयितुं प्रभावम् ॥ 5.52.25 ॥   
निशाचराणामधिपोऽनुजस्य विभीषणस्योत्तमवाक्यमिष्टम्।  
जग्राह बुद्ध्या सुरलोकशत्रुर्महाबलो राक्षसराजमुख्यः ॥ 5.52.26 ॥   

</details>
</div>
