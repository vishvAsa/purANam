---
title: ०२८

---
॥सूत उवाच॥  
भृगोः ख्यातिर्विजज्ञेऽथ ईश्वरौ सुखदुःखयोः।  
शुभाशुभप्रदातारौ सर्वप्राणभृतामिह।  
देवौ धाताविधातारौ मन्वन्तरविचारिणौ ॥ २८.१ ॥  
  
तयोर्ज्येष्ठा तु भगिनी देवी श्रीर्लोकभाविनी।  
सा तु नारायणं देवं पतिमासाद्य शोभनम्।  
नारायणात्मजौ साध्वी बलोत्साहौ व्यजायत ॥ २८.२ ॥  
  
तस्यास्तु मानसाः पुत्रा ये चान्ये दिव्यचारिणः।  
ये वहन्ति विमानानि देवानां पुण्यकर्मणाम् ॥ २८.३ ॥  
  
द्वे तु कन्ये स्मृते भार्य्ये विधातुर्धातुरेव च।  
आयतिर्नियतिश्चैव तयोः पुत्रौ दृढव्रतौ ॥ २८.४ ॥  
  
पाण्डुश्चैव मृकण्डुश्च ब्रह्मकोशौ सनातनौ।  
मनस्विन्यां मृकण्जोश्च मार्क्कण्डेयो बभूव ह ॥ २८.५ ॥  
  
सुतो वे दशिरास्तस्य मूर्द्धन्यायामजायत।  
पीवर्य्यां वेदशिरसः पुत्रा वंशकराः स्मृताः।  
मार्क्कण्डेया इति ख्याता ऋषयो वेदपारगाः ॥ २८.६ ॥  
  
पाण्डोश्च पुण्डरीकायां द्युतिमानात्मजोऽभवत्।  
उत्पन्नौ द्युतिमन्तश्च सृजवानश्च तावुभौ।  
तयोः पुत्राश्च पौत्राश्च भार्गवाणां परस्परम्।  
स्वायम्भुवेऽन्तरेऽतीते मरीचेः श्रृणुत प्रजाः ॥ २८.७ ॥  
  
पत्नी मरीचेः सम्भूतिर्विजज्ञे सात्मसम्भवम्।  
प्रजायते पूर्णमासं कन्याश्वेमा विबोधत।  
कुष्टिः पृष्टिस्त्विषा चैव तथा चापचितिः शुभा ॥ २८.८ ॥  
  
पूर्णमासः सरस्वत्यां द्वौ पुत्रावुदपादयत्।  
विरजञ्चैव धर्मिष्ठं पर्व्वसञ्चैव तावुभौ ॥ २८.९ ॥  
  
विरजस्यात्मजो विद्वान् सुधामा नाम विश्रुतः।  
सुधामसुतवैराजः प्राच्यान्दिशि सममाश्रितः ॥ २८.१० ॥  
  
लोकपालः सुधर्म्मात्मा गौरीपुत्रः प्रतापवान् ।  
पर्वसः सर्वगणानां प्रविष्टः स महायशाः ॥ २८.११ ॥  
  
पर्वसः पर्वसायान्तु जनयामास वै सुतौ।  
यज्ञवामञ्च श्रीमन्तं सुतं काश्यपमेव च।  
तयोर्गोत्रकरौ पुत्रौ तौ जातौ धर्मनिश्वितौ ॥ २८.१२ ॥  
  
स्मृतिश्वाङ्गिरसः पत्नी जज्ञे तावात्मसम्भवौ।  
पुत्रौ कन्याश्वतस्रश्च पुण्यास्ता लोकविश्रुताः ॥ २८.१३ ॥  
  
सिनीवाली कुहूश्चैव राका चानुमतिस्तथा।  
तथैव भरताग्निञ्च कीर्त्तिमन्तञ्च तावुभौ ॥ २८.१४ ॥  
  
अग्नेः पुत्रन्तु पर्जन्यं संहूती सुषुवे प्रभुम्।  
हिरण्यरोमा पर्जन्यो मारीच्यामुदपादयत्।  
आभूतसम्प्लवस्थायी लोकपालः सवै स्मृतः ॥ २८.१५ ॥  
  
जज्ञे कीर्तिमतश्चापि धेनुका तावकल्मषौ।  
वरिष्ठं धृतिमन्तञ्चाप्युभावङ्गिरसां वरौ ॥ २८.१६ ॥  
  
तयोः पुत्राश्च पौत्राश्च येऽतीता वै सहस्रशः।  
अनसूयापि जज्ञे तान् पुलहस्य प्रजापतेः ॥ २८.१७ ॥  
  
कन्याञ्चैव श्रुतिं नाम माता शङ्खपदस्य या।  
कर्दमस्य तु या पत्नी पुलहस्य प्रजापतेः ॥ २८.१८ ॥  
  
सत्यनेत्रश्च हव्यश्च आपोमूर्तिः शनीवरः।  
सोमश्च पञ्चमस्तेषामासीत् स्वायम्भुवेऽन्तरे।  
यामेऽतीते सहातीताः पञ्चात्रेयाः प्रकीर्तिताः ॥ २८.१९ ॥  
  
तेषां पुत्राश्च पौत्राश्च ह्यत्रिणा वै महात्मना।  
स्वायम्भुवेऽन्तरे यामे शतशोऽथ सहस्रशः ॥ २८.२० ॥  
  
प्रीत्यां पुलस्त्यभार्यायां दत्तालिस्तत्सूतोऽभवत्।  
पूर्वजन्मनि सोऽगस्त्यः स्मृतः स्वायम्भुवेऽन्तरे।  
मध्यमो देवबाहुश्च विनीतो नाम ते त्रयः ॥ २८.२१ ॥  
  
स्वसा यवीयसी तेषां सद्वती नाम विश्रुता।  
पर्जन्यजननी शुभ्रा पत्नी त्वग्नेः स्मृता शुभा  
पौलस्त्यस्य ऋषेश्चापि प्रीतिपुत्रस्य धीमतः।  
दत्तालेः सुषुवे पत्नी सुजङ्घादीन् बहून् सुतान्।  
पौलस्त्या इति विख्याताः स्मृताः स्वायम्भुवेऽन्तरे ॥ २८.२३ ॥  
  
क्षमा तु सुषुवे पुत्रान् पुलहस्य प्रजापतेः।  
ते नाग्निवर्चसः सर्वे येषां कीर्तिः प्रतिष्ठिता ॥ २८.२४ ॥  
  
कर्दमश्चाम्बरीषश्च सहिष्णुश्चेति ते त्रयः ।  
ऋषिर्धनकपीवांश्च शुभा कन्या च पीवरी ॥ २८.२५ ॥  
  
कर्दमस्य श्रुतिः पत्नी आत्रेय्य जनयत्सुतान्।  
पुत्रं शङ्खपदञ्चैव कन्यां काम्यां तथैव च ॥ २८.२६ ॥  
  
स वै शह्खपदः श्रीमान् लोकपालः प्रजापतिः।  
दक्षिणस्यां दिशि रतः साम्यां दत्त्वा प्रियव्रते ॥ २८.२७ ॥  
  
काम्या प्रियव्रताल्लेभे स्वायम्भुवसमान् सुतान्।  
दशकन्याद्वयञ्चैव यैः क्षत्रं सम्प्रवर्तितम् ॥ २८.२८ ॥  
  
पुत्रो धनकपीवांश्च सहिष्णुर्नाम विश्रुतः।  
यशोधारी विजज्ञे वै कामदेवः सुमध्यमः ॥ २८.२९ ॥  
  
ऋतोः क्रतुसमः पुत्रो विजज्ञे सन्ततिः शुभा।  
नैषां भार्यस्ति पुत्रो वा सर्वे ते ह्यूर्द्ध्व रेतसः।  
षष्ट्येतानि सहस्राणि वालखिल्या इति श्रुताः ॥ २८.३० ॥  
  
अरुणस्याग्रतो यान्ति परिवार्य दिवाकरम्।  
आभूतसम्प्लवात्सर्वे पतङ्गसहचारिणः ॥ २८.३१ ॥  
  
स्वसारौ तु यवीयस्यौ पुण्यात्मसुमती च ते।  
पर्वसस्य स्नुषे ते वै पूर्णमाससुतस्य वै ॥ २८.३२ ॥  
  
ऊर्जायान्तु वसिष्ठस्य पुत्रा वै सप्त जज्ञिरे।  
ज्यायसी च स्वसा तेषां पुण्डरीका सुमध्यमा ॥ २८.३३ ॥  
  
जननी सा द्युतिमतः पाण्डोस्तु महिषी प्रिया ।  
अस्यां त्विमे यवीयांसो वासिष्ठाः सप्त विश्रुताः ॥ २८.३४ ॥  
  
रजः पुत्रोऽर्द्धबाहुश्च सवनश्चाधनश्च यः।  
सुतपाः शुक्ल इत्येते सर्वे सप्तर्षयः स्मृताः ॥ २८.३५ ॥  
  
रजसो वाप्यजनयन्मार्कण्डेयी यशस्विनी।  
प्रतीच्यां दिशि राजन्यं केतुमन्तं प्रजापतिम् ॥ २८.३६ ॥  
  
गोत्राणि नामभिस्तेषां वासिष्ठानां महात्मनाम्।  
स्वायम्भुवेन्तरेऽतीतास्त्वग्नेस्तु श्रृणुत प्रजाः ॥ २८.३७ ॥  
  
इत्येष ऋषिसर्गस्तु सानुबन्धः प्रकीर्त्तितः।  
विस्तरेणानुपूर्व्या चाप्यग्नेस्तु श्रृणुत प्रजाः ॥ २८.३८ ॥  
  
इति श्रीमहापुराणे वायुप्रोक्ते ऋषिवंशानुकीर्त्तनं नामाष्टाविंशोऽध्यायः ॥ २८ ॥