+++
title = "सुधालहरी"
author = "जगन्नाथशर्मा"
domain = "साहित्यम्"
sub-domain = "पद्यम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3122"
source_url = "https://www.ebharatisampat.in/readbook3.php?bookid=NDg0MTQ4ODYyMDA3OTky&pageno=MjI0MjQyNjk5NTk="

+++
[[सुधालहरी	Source: [EB](https://www.ebharatisampat.in/readbook3.php?bookid=NDg0MTQ4ODYyMDA3OTky&pageno=MjI0MjQyNjk5NTk=)]]

\[



           ***सुधालहरी***



उल्लासः फुल्लपङ्केरुहपटलपतन्मत्तपुष्पंधयानां  
निस्तारः शोकदावानलविकहृदां कोकसीमन्तिनीनाम्‌ ।  
उत्पातस्तामसानामुपहतमहसां चक्षुषां पक्षपातः  
संघातः कोऽपि धाम्नामयमुदयगिरिप्रान्ततः प्रादुरासीत ॥1॥

पद्‌मद्रोहोद्धुराणां धवलितहरितामैन्दवीनां द्युतीनां  
दर्पं द्राग्‌ द्रावयन्तो विदलदरुणिमोद्रेकदेदीप्यमानाः ।  
दूरादेवान्धकारान्धितधरणितलद्योतने बद्धदीक्षा-  
स्ते दैन्यध्वंसदक्षा मुदमुदयदिनोद्वेलदुस्त्रा दिशन्तु ॥2॥

त्रातमीवार्तलक्षाः प्रतिदिनविहितानेकगीर्वाणरक्षा  
भक्तानां कल्पवृक्षाः स्फुरदनलगतस्वर्णभासां सदृक्षाः ।  
लोकक्षेमात्तदीक्षा नलिनपरिषदां दत्तसौभाग्यलाक्षा  
दुर्वृत्तध्वंसदक्षा मम रविकिरणाः सन्त्वघानां विपक्षाः ॥3॥

प्रालेयानां करलाः कवलितजगतीमण्डलध्वान्तजालाः  
त्रातस्वर्लोकपाला विदलदरुणिमक्षिप्तबालप्रवालाः ।  
विश्लिष्यत्कोकबालाज्वरहरणभवत्कीर्तिजालैर्जटाला  
व्योमव्याप्तौ विशालास्त्वयि दधतु शिवं भास्वतो भानुमालाः ॥4॥

निर्भिद्य क्ष्मारुहाणामतिघनमुदरं येषु गोत्रां गतेषु  
द्राघिष्ठस्वर्णदण्डभ्रमभतमनसो हन्त धित्सन्ति पादान्‌ ।  
यैः संभिन्ने दलाग्रप्रचलहिमकणे दाडिमीबीजबुद्‌ध्या  
चञ्चूचाञ्चल्यमञ्चन्ति च शुकशिशवस्तेंऽशवः पान्तु भानोः ॥5॥

अह्नि क्रीडोचितानां सरसिरुहलसन्मन्दिराणां प्रभाते  
प्रोद्धाट्य द्राक्‌ कपाटान्यथ कुमुदगृहान्‌ मुद्रयन्तो विमुक्तान्‌ ।  
सिञ्चन्तः किं च भीमीतलमखिलमपि क्षुण्णकाश्मीरनीरैः  
पायासुः श्रीसपर्याविरचनपटवः पद्‌मबन्धोः करा नः ॥6॥

आलेपा हिङ्‌गुलीनामिव धरणिभुजामच्छसौधाग्रमौलि-  
ष्वग्रेषु क्ष्मारुहाणामभिनवविदलत्पल्लवोल्लासलीलाः ।  
प्रौढप्रालेयपुञ्जोपरि चितखदिराङ्‌गारभारा इवारात्‌  
पारावारात्‌ प्रयान्तो दिनकरकिरणा मङ्‌गलं नः कृषीरन्‌ ॥7॥

कीलालैः कुङ्‌कुमानां निखिलमपि जगज्जालमेतन्‌ निषिक्तं  
मुक्ताश्चोन्मत्तभृङ्‌गा विदलितकमलक्रोडकारागृहेभ्यः ।  
उत्सृष्टं गोसहस्त्रं बहलकलकलः श्रूयते च द्विजानां  
भाग्यैर्वृन्दारकाणां हरिहयहरिता सूयते पुत्ररत्नम्‌ ॥8॥

या सूते सर्वभूतेष्वनुदिनमुदये चेतनाया विलासान्‌  
यान्ती सायं निकायं जलनिधिजठरं संजरीहर्ति सद्यः ।  
अत्यर्थं वर्धयन्ती मणिगणसुषमासंपदं रत्नसानोः  
सा नो भानोः प्रभा नो नयनसरणितो दूरतो जातु यातु ॥9॥

नीहरैर्नीरजानांनिबिडतमतमोराशिभिर्लोचनानां  
श्रौतस्मार्तक्रियाणामपि खलु निशया नाशमालक्ष्य दूरात्‌ ।  
सद्यः सिन्धोः सकाशादधिकतरजवेनागता वासवाशा-  
माशापाशानशेषानपहरतुतरां तीक्ष्णभानोः प्रभा नः ॥10॥

शीते शोकं शशाङ्‌के कृशतमरुचितामाशु नाशं निशायां  
धिक्कारं ध्वान्तवर्गे कुमुदपरिषदि प्रोद्‌गमं दीनतायाः ।  
पाण्डित्यं पुण्डरीकेष्वनुदिनमधिकां कान्तिमाशासु तन्व-  
न्नन्वञ्चत्यन्वहं द्यामुषसि करुणया विश्ववन्द्यो विवस्वान्‌ ॥11॥

स्वापं स्वापाकुलानां गदमथ गदिनामन्धकारं त्रिलोक्याः  
पापं पापाविलानां सपदि परिहरन्नागतो वासवाशाम्‌ ।  
नित्यप्रस्थानलीलाकुपितकमलिनीनर्मनिर्माणकर्मा  
विश्वार्तित्राणधर्मा गगनमणिरसौ पातु शर्मानिशं वः ॥12॥

अन्तर्नीरं नदीनामनुदिनमुदये बिम्बिता ये समन्ताद्‌  
गीर्वाणाद्रेरुदञ्चन्मणिगणजटिलां मेदिनीं दर्शयन्ति ।  
विप्रप्रोक्षिप्तसन्ध्याञ्जलिजलकणिकाजालमाकाशमध्ये  
माणिक्यव्रातयन्तो मम मिहिरकरा मान्द्यमुन्मूलयन्तु ॥13॥

प्रतेयग्रोढाः प्रगल्भा युवतिपरिषदः प्रोषितप्राणनाथा  
यस्मिन्नस्ताद्रिमौलेरुपरि मणिमयच्छत्रलीलां दधाने ।  
सत्रासं सप्रसादं परिणतकरुणं लोचनान्युत्क्षिपन्ति  
स्थेमानं स प्रियाणां घटयतु भगवान्‌ पद्मिनीवल्लभो वः ॥14॥

अन्तर्द्यावापृथिव्योरधिरजनि भृतानन्धकारानुदारान्‌  
विद्राव्य द्राक्‌ तदीयैरिव जगदरुणं शोणितैर्यद्‌ विधत्ते ।  
सायं प्रातश्च सन्ध्याञ्जलिमवनिसुराः संप्रयच्छन्ति यस्मै  
तस्मै कस्मैचिदेतन्‌ मम परमहसे देवतायै नमोऽस्तु ॥15॥

त्राणं त्रैविष्टपानां तरणमथ पयस्तोमताम्यत्तनूनां  
नद्यन्तानामतर्क्यं त्रिगुणमयतया यत्‌ त्रयाणां तुरीयम्‌ ।  
तत्‌ तादृक्‌ तुन्दिलायास्तरुणतरतमः सन्ततेरन्तकृत त्वां  
तेजस्त्रैलोक्यताम्रीकरणचतुरिम त्रायतां तीक्ष्णभानोः ॥16॥

गीर्वाणग्रामणीभिर्गगनतलगतैर्गीर्भिरुद्‌गीथगाभि-  
र्गन्धर्वैश्चापि गीता गुणगणगरिमोद्‌गारिगाथासहस्त्रैः ।  
गाहंगाहं गृहालीरगतिकगदिनां गन्धयन्तो गदार्तिं  
ग्लानिग्रामं ग्रसन्तां ग्रहरुचिगुरवो गोपतेर्गेविलासाः ॥17॥

जीवातुर्जाड्यजालाधिकजनितरुजां तप्तजाम्बूनदाभं  
जङ्घालं जाङ्घिकानां जलधिजठरतो जृम्भामाणं जगत्याम्‌ ।  
जीवाधानं जनानां जनकमथ रुचो जीवजैवातृकदे-  
र्ज्योतिर्जाज्वल्यमानं जलजहितकृतो जायतां वो जयाय ॥18॥

प्रातर्निर्गत्य गोभिः सह रुचिविषये संचरन्त्योऽह्नि ताभिः  
सकं सायं निकायं प्रति पुनरपि याः सम्प्रयातुं त्वरन्ते ।  
यासां दिव्यप्रभावस्त्रिजगदघवनश्रेणिदाहैकदावः  
क्षेमं तन्वन्तु ता वः शिवमयवपुषो वासरेशस्य गावः ॥19॥

वृन्दैर्वृन्दारकाणां दनुजतनुजुषां रक्षसां च क्षपान्ते  
गन्धर्वाणां धुरीणैः प्रणतमहिवरैः किन्नरैर्यन्‌ नरैश्च ।  
विद्यां हृद्यां निजेभ्यो वितरदविरतं दीप्तिभिर्दिपयद्‌ द्या-  
मद्यादाद्यामविद्यामिदमुदयगिरेरुद्यदर्कस्य बिम्बम्‌ ॥20॥

आपातोजासनायुः क्षणलवघटिकाद्यात्मकं कालचक्रं  
प्राहुः पूर्वे पुराणागमविषयविदो यस्य लीलाविलासम्‌ ।  
भावानां षड्‌ विकारानथ खलु गतिभिर्यश्च नित्यं प्रसूते  
स प्रातः पौरुहूते परिलसति हरिन्मण्डले चण्डभानुः ॥21॥

अङ्गानि ब्राह्मणानामुषसि हिमभरासङ्‌गतो भङगुराणि  
व्यालक्ष्य द्राक्‌ प्रयाता रिपुजनितरुषेवारुणा वासवाशाम्‌ ।  
धर्मध्वंसोद्धुराणामखिलमपि कुलं जक्षतः शोभितक्ष्मा  
यक्ष्माणं मे हरन्तु त्वरितमघभिदो भानवश्चण्डभानोः ॥22॥

विश्रान्तिं ब्राह्मणानां सुखमतिशयितं कामिनां स्थायिलीला-  
मम्भोजानं प्रबोधं कुसुमपरिषदां यश्चिकीर्षन्‌ दयार्द्रः ।  
निर्यात्यन्तः सामुद्रं सकलमपि नृणां भारमाधाय वह्ना-  
वह्नायाह्नामधीशः स भवतु भवतां भूयसे मङ्गलाय ॥23॥

द्रागाहत्य प्रभाते रजनिहिमवतः कौमुदीः कौतुकेन  
प्रोद्यत्प्रौढानुकम्पाः पुनरपि खलु ये सायमुज्जीवयन्ति ।  
आरुण्ये पल्लवानामथ गुरुचरणाः शक्रगोपावलीनां  
ते युष्मद्‌भावलीनां दिनकरकिरणाः क्लान्तिमुन्मूलयन्तु ॥24॥

द्रागद्वैतं वितन्वंस्त्रिभुवनमभितः कौङ्‌कुमीनां द्युतीनां  
न्यक्कुर्वन्‌ मान्द्यमुद्रामथ रजनिरुजां कोकसीमन्तिनीनाम्‌ ।  
तन्द्रान्धानान्ध्यसिन्धोरिह वितततरैरुद्दधानं कराग्रैः  
स्वान्तध्वान्तं धुनीतामुदयगिरिशिरश्चुम्बिमार्तण्डबिम्बम्‌ ॥25॥

शुद्धं ब्रह्मालवालं प्रकृतिशवलितं यस्य मूलं करास्त-  
द्राघिष्ठस्वर्णशाखा विकसदरुणिमा पल्लवानां विलासः ।  
नीलं व्योमालिमाला सुरसफलभरो धर्मकामार्थमोक्षाः  
स श्रीमान्‌ वाञ्छितार्थं वितरतु सततं सूर्यकल्पद्रुमो वः ॥26॥

नीहारं निम्नागाभ्यो निखिलनयनतो नीरजेभ्यश्च निद्रांट  
नीडेभ्यो नीडजानां निकरमुषसि ये नित्यमुद्वासयन्ति ।  
सायं तेष्वेव तेषां पुनरपि घृणया कल्पयन्ते च वासं  
ते वः सन्तु प्रयासं घृणिघनधृणयो हन्तुमाबद्धकक्षाः ॥27॥

संहृत्य द्राग्‌ बहिःस्थं तिमिरकुलमथाभ्यन्तरं हर्तुकामा  
रन्ध्रालीभिर्गृहाणामुदरमनुदिनं येऽविशङ्कं विशन्ति ।  
भानोस्तेऽमी हृषीकाण्यकिलतनुभृतां हर्षयन्तो हितेहा  
हृद्रोगं संहरन्तां हिममहिमहृतो हेमहृद्याः करा नः ॥28॥

ब्रह्माण्डं मण्डयन्तो वियति वलयिनो मण्डलैरण्डजानां  
पाखण्डान्‌ दण्डन्तो दनुतनुजनुषां शोभिताखण्डलाशाः ।  
ये षण्डान्‌ पौण्डरीकान्‌ विदलयितुमथोद्दण्डपाण्डित्यभाज-  
स्ते जण्रडांशोरचण्डास्त्वरितमिह कराः पाण्डुतां खण्डयन्तु ॥29॥

ऊर्ध्वं पापावलिभ्यः स्थित इति जगदे यस्य वेदैरुदाख्या  
निन्युः कप्यासनाभं खलु सहचरतां नेत्रयोः पुण्डरीकम्‌ ।  
गेष्णावृक्साम यस्य द्रुतकनकनिभश्मश्रुकेशाखिलाङ्‌गः  
सोऽयं सर्वान्तरात्मा तव दिशतुतरां वासरेशः शिवानि ॥30॥





 \*\*\*\*\*\*\*\*\*\*\*\*\*\*\*\*\*


\]
