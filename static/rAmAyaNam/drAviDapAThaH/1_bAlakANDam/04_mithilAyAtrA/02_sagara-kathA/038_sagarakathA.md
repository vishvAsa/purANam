---
title: ०३८ सगरकथा
title_english: 038 Legend of emperor sagara

---


तां कथां कौशिको रामे निवेद्य कुशिकात्मजः।  
पुनरेवापरं वाक्यं काकुत्स्थमिदमब्रवीत् ॥ 1.38.1 ॥   

अयोध्याधिपतिः शूरः पूर्वमासीन्नराधिपः।  
सगरो नाम धर्मात्मा प्रजाकामः स चाप्रजः ॥ 1.38.2 ॥   
वैदर्भदुहिता राम केशिनी नाम नामतः।  
ज्येष्ठा सगरपत्नी सा धर्मिष्ठा सत्यवादिनी ॥ 1.38.3 ॥   
अरिष्टनेमिदुहिता रूपेणाप्रतिमा भुवि।  
द्वितीया सगरस्यासीत् पत्नी सुमतिसञ्ज्ञिता ॥ 1.38.4 ॥   
ताभ्यां सह तथा राजा पत्नीभ्यां तप्तवांस्तपः।  
हिमवन्तं समासाद्य भृगुप्रस्रवणे गिरौ ॥ 1.38.5 ॥   

अथ वर्षशते पूर्णे तपसाराधितो मुनिः।  
सगराय वरं प्रादाद्भृगुः सत्यवतां वरः ॥ 1.38.6 ॥   
अपत्यलाभः सुमहान् भविष्यति तवानघ।  
कीर्तिं चाप्रतिमां लोके प्राप्स्यसे पुरुषर्षभ ॥ 1.38.7 ॥   

एका जनयिता तात पुत्रं वंशकरं तव।  
षष्टिं पुत्रसहस्राणि अपरा जनयिष्यति ॥ 1.38.8 ॥   

भाषमाणं महात्मानं राजपुत्र्यौ प्रसाद्य तम्।  
ऊचतुः परमप्रीते कृताञ्जलिपुटे तदा ॥ 1.38.9 ॥   

एकः कस्यास्सुतो ब्रह्मन् का बहून् जनयिष्यति।  
श्रोतुमिच्छावहे ब्रह्मन् सत्यमस्तु वचस्तव ॥ 1.38.10 ॥   

तयोस्तद्वचनं श्रुत्वा भृगुः परमधार्मिकः।  
उवाच परमां वाणीं स्वच्छन्दोऽत्र विधीयताम् ॥ 1.38.11 ॥   

एको वंशकरो वाऽस्तु बहवो वा महाबलाः।  
कीर्तिमन्तो महोत्साहाः का वा कं वरमिच्छति ॥ 1.38.12 ॥   

मुनेस्तु वचनं श्रुत्वा कैशिनी रघुनन्दन।  
पुत्रं वंशकरं राम जग्राह नृपसन्निधौ ॥ 1.38.13 ॥   
षष्टिं पुत्रसहस्राणि सुपर्णभगिनी तदा।  
महोत्साहान् कीर्तिमतो जग्राह सुमतिः सुतान् ॥ 1.38.14 ॥   
प्रदक्षिणमृषिं कृत्वा शिरसाभिप्रणम्य च।  
जगाम स्वपुरं राजा सभार्यो रघुनन्दन ॥ 1.38.15 ॥   

अथ काले गते तस्मिन् ज्येष्ठा पुत्रं व्यजायत।  
असमञ्ज इति ख्यातं केशिनी सगरात्मजम् ॥ 1.38.16 ॥   
सुमतिस्तु नरव्याघ्र गर्भतुम्बं व्यजायत।  
षष्टिः पुत्राः सहस्राणि तुम्बभेदाद्विनिःसृताः ॥ 1.38.17 ॥   
घृतपूर्णेषु कुम्भेषु धात्र्यस्तान् समवर्द्धयन्।  
कालेन महता सर्वे यौवनं प्रतिपेदिरे ॥ 1.38.18 ॥   

अथ दीर्घेण कालेन रूपयौवनशालिनः।  
षष्टिः पुत्रसहस्राणि सगरस्याभवंस्तदा ॥ 1.38.19 ॥   

(स च ज्येष्ठो नरश्रेष्ठ सगरस्यात्मसंभवः ।)  
बालान् गृहीत्वा तु जले सरय्वा रघुनन्दन।  
प्रक्षिप्य प्रहसन्नित्यं मज्जतस्तान् समीक्ष्य वै ॥ 1.38.20 ॥   

एवं पापसमाचारः सज्जनप्रतिबाधकः।  
पौराणामहिते युक्तः पुत्रो निर्वासितः पुरात् ॥ 1.38.21 ॥   
तस्य पुत्रोंऽशुमान्नाम असमञ्जस्य वीर्यवान्।  
सम्मतः सर्वलोकस्य सर्वस्यापि प्रियंवदः ॥ 1.38.22 ॥   

ततः कालेन महता मतिः समभिजायत।  
सगरस्य नरश्रेष्ठ यजेयमिति निश्चिता ॥ 1.38.23 ॥   
स कृत्वा निश्चयं राम सोपाध्यायगणस्तदा।  
यज्ञकर्मणि वेदज्ञो यष्टुं समुपचक्रमे ॥ 1.38.24 ॥   