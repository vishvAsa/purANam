---
title: १९४

---
अग्निरुवाच  
अशोकपूर्णिमां वक्ष्ये भूधरं च भुवं यजेत् ।  
फाल्गुन्यां सितपक्षायां वर्षं स्याद्भुक्तिमुक्तिभाक् ॥१  
कार्त्तिक्यान्तु वृषोत्सर्गं कृत्वा नक्तं समाचरेत् ।  
शैवं पदमवाप्नोति वृषव्रतमिदं परं ॥२  
पित्र्या यामावसी तस्यां पितॄणां दत्तमक्षयं ।  
उपोष्याब्दं पितॄनिष्ट्वा निष्पापः स्वर्गमाप्नुयात् ॥३  
पञ्चदश्यां च माघस्य पूज्याजं सर्वमाप्नुयात् ।  
वक्ष्ये सावित्र्यमावास्याम्भुक्तिमुक्तिकरीं शुभां ॥४  
पञ्चदश्यां व्रती ज्यैष्ठे वटमूले महासतीं ।  
त्रिरात्रोपोषिता नारी सप्तधान्यैः प्रपूजयेत् ॥५  
प्ररूढैः कण्ठसूत्रैश्च रजन्यां कुङ्कुमादिभिः ।  
वटावलम्बनं कृत्वा नृत्यगीतैः प्रभातके ॥६  
नमः सावित्र्यै सत्यवते नैवेद्यं चार्पयेद्द्विजे ।  
वेश्म गत्वा द्विजान् भोज्य स्वयं भुक्त्वा विसर्जयेत् ॥७  
सावित्री प्रीयतां देवी सौभाग्यादिकमाप्नुयात् ॥८॥८  
  
इत्याग्नेये महापुराणे तिथिव्रतानि नाम चतुर्नवत्यधिकतशततमोऽध्यायः ॥