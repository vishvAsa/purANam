---
title: ००२

---
॥और्व्व उवाच॥  
अवतीर्णे महादेवे पौष्यजायासुखेच्छया।  
मानुषेण प्रमाणेन गते संवत्सरत्रये॥ ४८.१ ॥  
  
गिरिजापि ककुत्स्थस्य राज्ञो भार्यास्वजायत।  
मेनकायां यथापूर्वं स्वेच्छया परमेश्वरी॥ ४८.२ ॥  
  
अथार्यावर्तविषये ब्रह्मण्यः शूरसत्तमः।  
इक्ष्वाकुवंशजो राजा ककुत्स्थो नाम धार्मिकः॥ ४८.३ ॥  
  
भोगत्वयाह्वयायां तु पुर्यां रिपुनिषूदनः।  
सर्वलक्षणसम्पन्नो भूपालगुणसंयुतः॥ ४८.४ ॥  
  
तस्य भार्या महाभागा भर्गदेवस्य पुत्रिका।  
सा मनोन्मथिनी नाम्ना पूजिता पतिवल्लभा॥ ४८.५ ॥  
  
तस्याः पुत्रशतं यज्ञे देवगर्भाभमच्युतम्।  
बलवीर्यसमायुक्तं ककुत्स्थनृपसत्तमात्॥ ४८.६ ॥  
  
पुत्री न विद्यते तस्यास्तदर्थ सा गृहान्तरे।  
निभृतं स्थण्डिलं कृत्वा चण्डिकां समपूजयत्॥ ४८.७ ॥  
  
पूज्यमाना महादेवी चण्डिका राजभार्यया।  
प्रसन्नग सा त्रिभिर्वर्षैस्तां स्वप्ने चाब्रवीदिदम्॥ ४८.८ ॥  
  
योषिल्लक्षणसम्पन्नासार्वभौमस्य भामिनी।  
नक्षत्रमालया युक्ता पुत्री तव भविष्यति॥ ४८.९ ॥  
  
सापि स्वप्ने वरं प्राप्य मुदिताभून्नृपाङ्गना।  
सापि स्वप्ने वरं प्राप्य मुदिताभून्नपाङ्गना॥ ४८.१0 ॥  
  
पार्वत्यपि स्वयं तस्या गर्भे काले विवेश ह।  
सा मनोन्मथिनी देवी प्रवृत्ते ऋतुसङ्गमे।  
गर्भं दधौ महासत्त्वं चन्द्रिकेवामृतोत्करम्॥ ४८.११ ॥  
  
सम्पूर्णे तु ततः काले प्राप्ते नक्षत्रमालिनीम्।  
सा मनोन्मथिनी देवी सुषुवे तनयां शुभाम्॥ ४८.१२ ॥  
  
तां दृष्ट्वा हारसंयुक्तां शरज्ज्योत्स्नोपमां शुभाम्।  
ककुत्स्थो भार्यया सार्धमत्यर्थमुदितोऽभवत्॥ ४८.१३ ॥  
  
सहजेनाथ हारेण भूषिता तु ककुत्स्थजा।  
ववृधे मन्दिरे तस्य वर्षास्विव सुरापगा॥ ४८.१४ ॥  
  
तेनैव हारचिह्नेन तस्यास्तारावतीति वै।  
नामाकरोत पिता काले यथोक्ते नृपसत्तम्॥ ४८.१५ ॥  
  
कालक्रमेण सा बाल्यं व्यतीता वरवर्णिनी।  
मञ्जुलं यौवनोद्भेदं प्राप श्रीरिव माधवे॥ ४८.१६ ॥  
  
सी श्रिया श्रियमन्वेति शौचेनाथ सती शुभा।  
सुशीलां शीलचरितैः स्वरूपेण च पार्वतीम्॥ ४८.१७ ॥  
  
तस्यास्तु यौवनोद्भेदं तृष्ट्वा राजा सुतैः सह।  
ककुत्स्थः कारयामास समयेऽथ स्वयंवरम्॥ ४८.१८ ॥  
  
माधवे मासि सम्प्राप्ते चन्द्रवृद्धौ शुभे दिने।  
स्वयंवरसभां चक्रे तारावत्याः पिता सुतैः॥ ४८.१९ ॥  
  
वार्तिकांस्तु बहून् राजा वडवाभिः क्रमेलकैः।  
तूर्णं प्रस्थापयामास नानादेशनृपान् प्रति॥ ४८.२0 ॥  
  
ते राजानस्तदा श्रुत्वा वार्ता वे वार्तिकाननात्।  
तूर्णमेव समाजग्मुस्तारावत्याः स्वयंवरम्॥ ४८.२१ ॥  
  
तं श्रुत्वा पौष्यतनयश्चतुरङ्गबलैर्युतः।  
स्वयंवरं जगामाशु दिव्यालङ्कारसंयुतः॥ ४८.२२ ॥  
  
तत्र गत्वा नृपश्रेष्ठाः ककुत्स्थेन विनिर्मिते।  
स्वयंवरसभामध्ये यथायोग्यमुपस्थिताः॥ ४८.२३ ॥  
  
आसीनेष्वथ भूपेषु ककुत्स्थस्तनयां स्वकाम्।  
शुभे मुहूर्ते सम्प्राप्ते सभां नेतुं मनोऽकरोत्॥ ४८.२४ ॥  
  
एतस्मिन्नन्तरे राज्ञः कुमारी वरवर्णिनी।  
वृद्धां धात्रीं निजां सम्यक्‌सम्पूर्णज्ञानशालिनीम्॥ ४८.२५ ॥  
  
स्वयंवरसभां द्रष्टुं प्राहिणोत् सदसं प्रति।  
उवाच च तदा धात्रीं राजपुत्री सुमङ्गलाम्॥ ४८.२६ ॥  
  
स्वयंवरसभां गत्वा चारुरूपं सुलक्षणम्।  
नृपं निरूप्य भो धात्रि समक्षं मे निवेदय॥ ४८.२७ ॥  
  
त्वं मातर्मम कल्याणं सौभाग्यमपि वाच्छसि।  
यथा सौभाग्यदः स्वामी मम स्यात् त्वं तथा कुरु॥ ४८.२८ ॥  
  
एवं तां प्रेषयित्वाथ धात्रीं तां नृपपुत्रिका।  
सा मनोन्मथिनी यत्र प्राराधयत चण्डिकाम्॥ ४८.२९ ॥  
  
तत्र प्रायान्-महाभागा शुभा तारावती तदा।  
तत्र गत्वा महादेवीं प्रणम्य कालिकाह्वयाम्॥ ४८.३0 ॥  
  
मानुषेणाथ भावेन तां ज्ञात्वात्मानमात्मना।  
प्रणनाम महाशक्त्या वाक्यं चैतदुवाच ह॥ ४८.३१ ॥  
  
प्रणमामि महामायां योगनिद्रां जगन्मयीम्।  
सा मे प्रसीदतां गौरी चण्डिका भक्तवत्सला॥ ४८.३२ ॥  
  
यदि सत्यं जनन्या मे मदर्थे त्वं प्रपूजिता।  
तेन सत्येन सुभगः पतिर्मम नृपोत्तमः॥ ४८.३३ ॥  
  
स्वयंवरेऽद्य भवतु प्रसीद हरवल्लभे।  
इति तस्या वचः श्रुत्वा चण्डिका हरमोहिनी॥ ४८.३४ ॥  
  
मोहयन्ति नृपसुतां यथात्मानं न वेत्ति च।  
तथा प्राहादृश्यमूर्तिरदं सा सूनृतं वचः॥ ४८.३५ ॥  
  
॥देव्युवाच॥  
पौष्यस्य तनयो योऽसौ नाम्नाभूच्चन्द्रशेखरः।  
स मनोहररूपस्ते प्रियः स्वामी भविष्यति॥ ४८.३६ ॥  
  
तमिन्दुकलया शीर्षे चिह्नितं नृपसत्तमम्।  
वरयस्व वरारोह पार्वतीव वृषध्वजम्॥ ४८.३७ ॥  
  
इत्युक्त्वा विवरामाशु पार्वती नृपपुत्रिकाम्।  
सापि नत्वा तथादृश्यां हर्षोत्फुल्लविलोचना॥ ४८.३८ ॥  
  
जगाम मङ्गलगृहं जनन्या यत्र वासिता।  
अथाजगाम शा धात्री निरूप्य सदृश पतितम्॥ ४८.३९ ॥  
  
तारावत्यास्तदाचष्ट रहस्यं नृपसत्तम।  
दृष्ट्वा तामग्रतो धात्रीं प्रहृष्टां नृपतेः सुता॥ ४८.४0 ॥  
  
पप्रच्छ निभृतं कीदृक् को वा दुष्टस्त्वया नृपः।  
सा प्राह धात्री वचनात् तव भूपा विलोकिताः॥ ४८.४१ ॥  
  
चारुरूपाः कुलीनाश्च शास्त्रै शस्त्रे च पारगाः।  
तेषामहं न शक्नोमि प्रवक्तुं सुबहून् गुणान्॥ ४८.४२ ॥  
  
येषु मे रोचते तांस्तु कथयामि शुभप्रभे।  
चारुरूपा मया तेषु चत्वारः पुरुषाः शुभे॥ ४८.४३ ॥  
  
दृष्टास्तत्रापि नासत्यौ देवौ द्वावपरौ नरौ।  
देवयोः कथने कृत्यं किञ्चिन्नापिन विद्यते॥ ४८.४४ ॥  
  
यौ पुनः पृथिवीपालौ तयोरेकः सदारकः।  
नाम्ना सर्वाङ्गकल्याणोऽथापरश्चन्द्रशेखरः॥ ४८.४५ ॥  
  
नासत्ययोरेतयोस्तु विशेषो नास्ति कश्चन।  
रूपे शरीरसौभाग्ये सर्वे चातिमनोहराः॥ ४८.४६ ॥  
  
नृपौ पुनर्महासत्तवौ सिंहस्कन्धौ महाभुजौ।  
आरक्तपाणिनयनमुखपादकरोद्भवौ ॥ ४८.४७ ॥  
  
पीनोरस्कौ विशालाक्षौ लग्तभ्रूयुगलावुभौ।  
सर्वलणसम्पूर्णौ देवालङ्कारमण्डितौ॥ ४८.४८ ॥  
  
तयोरपि वयःस्थत्वात् प्रशस्तश्चन्द्रशेखरः।  
सुशीलः सूनृतवचाः शास्त्रे शस्त्रे च सम्मतः॥ ४८.४९ ॥  
  
ईषदुद्‌भिन्नरोम्णा तु नीले चारु निर्मलम्।  
राजते वदनं तस्य लक्ष्मणेव निशाकरः॥ ४८.५0 ॥  
  
दीप्तिमत्यापि कलया राजते स निशापतेः।  
सहजेन शिरस्थेन साक्षात् स चन्द्रशेखरः॥ ४८.५१ ॥  
  
स एव ते पतिर्योग्यश्चिह्नेनानेन सुन्दरि।  
तं त्वं वरय राजानं तव योग्यं शुभोदयम्॥ ४८.५२ ॥  
  
धात्र्याश्चैवं वचः श्रुत्वा राजपुत्री जगाद ताम्।  
मत्पार्श्वचारिणी भूत्वा निदेशय नृपोत्तमम्॥ ४८.५३ ॥  
  
धात्रि स्वयंवरसभाप्रवेशसमये मम।  
तयोरायात्तदा राजा त्वन्योन्यं भाषमाणयोः॥ ४८.५४ ॥  
  
सुतां स्वयंवरसभां नेतुं काले सुभोदये।  
स्वयं तदा ककुत्स्थस्तु सुताया मङ्गलालये॥ ४८.५५ ॥  
  
आसाद्य पुत्रीं दयितां योषिद्भिः कृतमङ्गलाम्।  
माल्यं सुगन्धिपुष्पाणां करेणादाय तत्करे॥ ४८.५६ ॥  
  
दत्त्वा चेदमुवाचाशु प्रापयन् मङ्गलालयात्।  
प्रविश्य समितौ मातर्माल्येनान्येन सत्तमम्॥ ४८.५७ ॥  
  
यं त्वमिच्छसि राजानं द्विजं वा त्वं वरिष्यसि।  
एवमुक्त्वा शिविकया स्वाप्तैर्वृद्धैश्च पूरुषैः॥ ४८.५८ ॥  
  
प्रवेशयामास सुतां ककुत्स्थः समितिं मुदा।  
तामागतां सभां दृष्ट्वा शक्राद्यास्त्रिदशास्तदा॥ ४८.५९ ॥  
  
अन्ये दिक्पतयश्चापि सभां तत्क्षणमागताः।  
सावतीर्य तदावाप्य यानात् तारावती मुदा॥ ४८.६0 ॥  
  
धात्र्या चानुगया युक्ता व्यचरत् सदसोऽन्तरे।  
सभामध्ये चिरं सा तु विहृत्य वरवर्णिनी॥ ४८.६१ ॥  
  
भावित्वान्नियतेर्योगाच्चण्डिकायाः प्रसादतः।  
तयोः समत्वादेकत्वात्तया धात्र्या विबोधिता॥ ४८.६२ ॥  
  
गतिस्वेदर्जघर्माम्भः कणिकानिचितानना।  
पतिं पूर्वतरं पुत्री राज्ञस्तारावती सती॥ ४८.६३ ॥  
  
स्वयं सा पार्वती देवी वव्रे च चन्द्रशेखरम्।  
वृतं दृष्ट्वा तदा तन्तु ब्राह्मणाः सामगीतिभिः॥ ४८.६४ ॥  
  
तयोर्वैवाहिकं चक्रुर्मङ्गलं यतमानसाः।  
वैतालिकागायकाश्च तथा तौर्यत्रिका नृप॥ ४८.६५ ॥  
  
प्रशंसन्ति स्म गायन्ति वादयन्ति च कौतुकात्।  
सर्वे च त्रिदशा मोदमवापुश्चन्द्रशेखरे॥ ४८.६६ ॥  
  
तारावत्या वृते चाथ ककुत्स्थोऽप्यतिहर्षितः।  
वृत्तान्तं वीक्ष्य ये भूपाः सुबाहुप्रमुखाः परे॥ ४८.६७ ॥  
  
रुष्टास्तान् वारयामास समितौ चन्द्रशेखरः।  
ततो यातेषु देवेषु त्रिदिवं प्रति स्वेच्छया॥ ४८.६८ ॥  
  
भूपेषु च प्रयातेषु ककुत्स्थेनार्चितेषु च।  
वैवाहिकेन विधिना स राजा चन्द्रशेखरः॥ ४८.६९ ॥  
  
तारावतीं तदा भार्यां ककुत्स्थानुमते पुनः।  
संस्कृत्य ज्ञापयामास देवेभ्यो वैदिकैर्मखैः॥ ४८.७0 ॥  
  
पाणिग्रहणसंस्कारान्कृत्वा तां सहचारिणीम्।  
करवीरपुरायाशु प्रययौ चन्द्रशेखरः॥ ४८.७१ ॥  
  
द्वाविंशत् तु सहस्राणि दासीनां प्रददौ पुनः।  
ककुत्स्थाख्यो विट्पतये तस्मिन्नुद्वाहकर्मणि॥ ४८.७२ ॥  
  
गवां षष्टिसहस्राणि सौरभीणां तथैव च।  
दुहित्रे प्रददौ दायं दासान् दासीः प्रमाणतः॥ ४८.७३ ॥  
  
अपरा या निजा पुत्री ककुत्स्थाख्यस्य भूपतेः।  
नाम्ना चित्राङ्गदा ख्याता रूपैस्तारावती समा॥ ४८.७४ ॥  
  
दासीनामधिपा भूत्वा स्वयं चानुययौ तदा।  
तारावतीं भूपसुतां ज्येष्ठां स्वां भगिनीं शुभाम्॥ ४८.७५ ॥  
  
तान् दासान् सुसमादाय ककुत्स्थतनयो महान्।  
ज्येष्ठो विश्वावसुर्नाम गच्छन्तं चन्द्रशेखरम्॥ ४८.७६ ॥  
  
तारावत्या च सहितं स्यन्दनेनाशुगामिना।  
धीमाननुययौ पश्चात् करवीरपुरं प्रति॥ ४८.७७ ॥  
  
तारावत्या समं राजा पौष्यजश्चन्द्रशेखरः।  
करवीरपुरे रम्ये रेमे नृपतिशेखरः॥ ४८.७८ ॥  
  
इति स्वयं महादेवो मानुषीं योनिमाश्रितः।  
पार्वती च स्वयं जाता नरयोनिमनिन्दिता॥ ४८.७९ ॥  
  
तथा भृङ्गी महाकाल एतयोरभवत् सुतः।  
तथा त्वं शृणु राजेन्द्र कथयामि समुद्भवम्॥ ४८.८0 ॥  
  
॥ श्रीकालिकापुराणेऽष्टचत्वारिंशोध्यायः॥ ४८ ॥