+++
title = "भैरवस्तवः"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2879"
source_url = "https://www.ebharatisampat.in/readbook3.php?bookid=ODM5MjM5MTgxMzczNjcy&pageno=MjI0MjQyNjk5NTk="

+++
[[भैरवस्तवः	Source: [EB](https://www.ebharatisampat.in/readbook3.php?bookid=ODM5MjM5MTgxMzczNjcy&pageno=MjI0MjQyNjk5NTk=)]]

\[



व्याप्तचराचरभावविशेषं चिन्मयमेकमनन्तमनादिम् ।  
भैरवनाथमनाथशरण्यं त्वन्मयचित्ततया हृदि वन्दे ॥ १ ॥

त्वन्मयमेतदशेषमिदानीं भाति मम त्वदनुग्रहशक्त्या ।  
त्वं च महेश सदैव ममात्मा स्वात्ममयं मम तेन समस्तम् ॥ २ ॥

स्वात्मनि विश्वगये त्वयि नाथे तेन न संसृतिभीतिकथास्ति ।  
सत्स्वपि दुर्धरदुःखविमोहत्रासविधायिषु कर्मगणेषु ॥ ३ ॥

अन्तक मां प्रति मा दृशमेनां क्रोधकरालतमां विनिधेहि ।  
शङ्करसेवनचिन्तनधीरो भीषणभैरवशक्तिमयोऽस्मि ॥ ४ ॥

इत्थमुपोढभवन्मयसंविद्दीधितिदारितभूरितमिस्रः ।  
मृत्युयमान्तककर्मपिशाचैर्नाथ नमोऽस्तु न जातु बिभेमि ॥ ५ ॥

प्रोदितसत्यविबोधमरीचिप्रेक्षितविश्वपदार्थसतत्त्वः ।  
भावपरामृतनिर्भरपूर्णे त्वय्यहमात्मनि निर्वृतिमेमि ॥ ६ ॥

मानसगोचरमेति यदैव क्लेशदशाऽतनुतापविधात्री \[१\] ।  
नाथ तदैव मम त्वदभेदस्तोत्रपरामृतवृष्टिरुदेति ॥ ७ ॥

शङ्कर सत्यमिदं व्रतदानस्नानतपो भवतापविदारि ।  
तावकशास्त्रपरामृतचिन्ता स्यन्दति चेतसि निर्वृतिधाराम् ॥ ८ ॥

नृत्यति गायति हृष्यति गाढं संविदियं मम भैरवनाथ ।  
त्वां प्रियमाप्य सुदर्शनमेकं दुर्लभमन्यजनैः समयज्ञम् ॥ ९ ।=  
।


वसुरसपौषे कृष्णदशम्यामभिनवगुप्तः स्तवमिममकरोत् ।  
येन विभुर्भवमरुसन्तापं शमयति जनस्य झटिति दयालुः ॥

समाप्तं स्तवमिदमभिनवाख्यं पद्यनवकम् ॥

\[१\] वर् तनुतामविधाय  
------------------------------------------------------------------------

\_\_\_\_\_\_\_\_\_\_\_\_


गन्धर्व-नगरम् । द्सो सन्स्क्रितर्छिवे

------------------------------------------------------------------------

\\\\Z  



\]
