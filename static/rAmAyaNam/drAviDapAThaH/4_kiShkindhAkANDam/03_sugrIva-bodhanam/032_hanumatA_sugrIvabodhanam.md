---
title: ०३२ हनुमता सुग्रीवबोधनम्
title_english: 032 Hanuma s advise to Sugreeva

---


  
अङ्गदस्य वचः श्रुत्वा सुग्रीवः सचिवैः सह।  
लक्ष्मणं कुपितं श्रुत्वा मुमोचासनमात्मवान् ॥ 4.32.1 ॥   
सचिवानब्रवीद्वाक्यं निश्चित्य गुरुलाघवम्।  
मन्त्रज्ञान्मन्त्रकुशलो मन्त्रेषु परिनिष्ठितान् ॥ 4.32.2 ॥   
न मे दुर्व्याहृतं किञ्चिन्नापि मे दुरनुष्ठितम्।  
लक्ष्मणो राघवभ्राता क्रुद्धः किमिति चिन्तये ॥ 4.32.3 ॥   
असुहृद्भिर्ममामित्रैर्नित्यमन्तरदर्शिभिः।  
मम दोषानसम्भूतान् श्रावितो राघवानुजः ॥ 4.32.4 ॥   
अत्र तावद्यथाबुद्धि सर्वैरेव यथाविधि।  
भावस्य निश्चयस्तावद्विज्ञेयो निपुणं शनैः ॥ 4.32.5 ॥   
न खल्वस्ति मम त्रासो लक्ष्मणान्नापि राघवात्।  
मित्रं त्वस्थानकुपितं जनयत्येव सम्भ्रमम् ॥ 4.32.6 ॥   
सर्वथा सुकरं मित्रं दुष्करं परिपालनम्।  
अनित्यत्वाच्च चित्तानां प्रीतिरल्पेऽपि भिद्यते ॥ 4.32.7 ॥   
अतो निमित्तं त्रस्तोऽहं रामेण तु महात्मना।  
यन्ममोपकृतं शक्यं प्रतिकर्तुं न तन्मया ॥ 4.32.8 ॥   
सुग्रीवेणैवमुक्तस्तु हनुमान् हरिपुङ्गवः।  
उवाच स्वेन तर्केण मध्ये वानरमन्त्रिणाम् ॥ 4.32.9 ॥   
सर्वथा नैतदाश्चर्यं यस्त्वं हरिगणेश्वर।  
न विस्मरसि सुस्निग्धमुपकारकृतं शुभम् ॥ 4.32.10 ॥   
राघवेण तु वीरेण भयमुत्सृज्य दूरतः।  
त्वत्प्रियार्थं हतो वाली शक्रतुल्यपराक्रमः ॥ 4.32.11 ॥   
सर्वथा प्रणयात् क्रुद्धो राघवो नात्र संशयः।  
भ्रातरं सम्प्रहितवान् लक्ष्मणं लक्ष्मिवर्द्धनम् ॥ 4.32.12 ॥   
त्वं प्रमत्तो न जानीषे कालं कालविदां वर।  
फुल्लसप्तच्छदश्यामा प्रवृत्ता तु शरच्छिवा ॥ 4.32.13 ॥   
निर्मलग्रहनक्षत्रा द्यौः प्रनष्टबलाहका।  
प्रसन्नाश्च दिशः सर्वाः सरितश्च सरांसि च ॥ 4.32.14 ॥   
प्राप्तमुद्योगकालं तु नावैषि हरिपुङ्गव।  
त्वं प्रमत्त इति व्यक्तं लक्ष्मणोऽयमिहागतः ॥ 4.32.15 ॥   
आर्तस्य हृतदारस्य परुषं पुरुषान्तरात्।  
वचनं मर्षणीयं ते राघवस्य महात्मनः ॥ 4.32.16 ॥   
कृतापराधस्य हि ते नान्यत् पश्याम्यहं क्षमम्।  
अन्तरेणाञ्जलिं बद्ध्वा लक्ष्मणस्य प्रसादनात् ॥ 4.32.17 ॥   
नियुक्तैर्मन्त्रिभिर्वाच्यो ह्यवश्यं पार्थिवो हितम्।  
अत एव भयं त्यक्त्वा ब्रवीम्यवधृतं वचः ॥ 4.32.18 ॥   
अभिक्रुद्धः समर्थो हि चापमुद्यम्य राघवः।  
सदेवासुरगन्धर्वं वशे स्थापयितुं जगत् ॥ 4.32.19 ॥   
न स क्षमः कोपयितुं यः प्रसाद्यः पुनर्भवेत्।  
पूर्वोपकारं स्मरता कृतज्ञेन विशेषतः ॥ 4.32.20 ॥   
तस्य मूर्ध्ना प्रणम्य त्वं सपुत्रः ससुहृज्जनः।  
राजंस्तिष्ठ स्वसमये भर्तुर्भार्येव तद्वशे ॥ 4.32.21 ॥   
न रामरामानुजशासनं त्वया कपीन्द्र युक्तं मनसाप्यपोहितुम्।  
मनो हि ते ज्ञास्यति मानुषं बलं सराघवस्यास्य सुरेन्द्रवर्चसः ॥ 4.32.22 ॥   