---
title: ००४

---
॥ऋषय ऊचुः ॥  
श्रुत्वा पादं द्वितीयन्तु क्रान्तं सूतेन धीमता।  
अतस्तृतीयं पप्रच्छ पादं वै शांशपायनः ॥ ४.१ ॥  
पाद क्रान्तो द्वितीयोऽयमनु षङ्गेण यस्त्वया।  
तृतीयं विस्तरात्पादं सोपोद्वातं प्रकीर्त्तय।  
एवमुक्तोऽब्रवीत्सूतः प्रहृष्टेनान्तरात्मना ॥ ४.२ ॥  
        ॥सूत उवाच॥  
कीर्त्तयिष्ये तृतीयञ्च सोपोद्वातं सविस्तरम्।  
पादं समुदयाद्विप्रा गदतो मे निबोधत ॥ ४.३ ॥  
मनोर्वैवस्वतस्येमं साम्प्रतस्य महात्मनः।  
विस्तरेणानुपूर्व्या च निसर्गं श्रृणुत द्विजाः ॥ ४.४ ॥  
चतुर्युगैकसप्तत्या सङ्ख्यातः पूर्वमेव तु।  
सह देवगणैश्चैव ऋषिभिर्दानवैः सह ॥ ४.५ ॥  
पितृगन्धर्वयक्षैश्च रक्षोभूतगणैस्तथा।  
मानुषैः पशुभिश्चैव पक्षिभिः स्थावरैः सह ॥ ४.६ ॥  
मन्वादिकं भविष्यान्तमाख्यानैर्बहुविस्तरम् ।  
वक्ष्ये वैवस्वतं सर्गं नमस्कृत्य विवस्वते ॥ ४.७ ॥  
आद्ये मन्वन्तरेऽतीताः सर्गाः प्रावर्त्तकाश्च ये।  
स्वायम्भुवेऽन्तरे पूर्वं सप्तासन् ये महर्षयः।  
चाक्षुषस्यान्तरेऽतीते प्राप्ते वैवस्वते पुनः ॥ ४.८ ॥  
दक्षस्य च ऋषीणाञ्च भृग्वादीनां महौजसाम्।  
शापान्महेश्वरस्यासीत् प्रादुर्भावो महात्मनाम् ॥ ४.९ ॥  
भूयः सप्तर्षयस्ते च उत्पन्नाः सप्त मानसाः।  
पुत्रत्वे कल्पिताश्चैव स्वयमेव स्वयम्भुवा ॥ ४.१० ॥  
प्रजासन्तानकृद्भिस्तैरुत्पद्यद्भिर्महात्मभिः।  
पुनः प्रवर्त्तितः सर्गो यथापूर्वं यथाक्रमम् ॥ ४.११ ॥  
तेषां प्रसूतिं वक्ष्यामि विशुद्धज्ञानकर्मणाम्।  
समासव्यासयोगाभ्यां यथावदनुपूर्वशः ॥ ४.१२ ॥  
येषामन्वयसम्भूतैर्लोकोऽयं सचराचरः।  
पुनः स पूरितः सर्गो ग्रह नक्षत्रमण्डितः ॥ ४.१३ ॥  
एतच्छ्रुत्वा वचस्तस्य मुनीनां संशयोऽभवत् ।  
ततस्तं संशयाविष्टाः सूतं संशयनिश्चये।  
सत्कृत्य परिपप्रच्छुर्मुनयः शंसितव्रताः ॥ ४.१४ ॥  
        ॥ऋषय ऊचुः॥  
कथं सप्तर्षयः पूर्व्वमुत्पन्नाः सप्त मानसाः।  
पुत्रत्वे कल्पिताश्चैव तन्नो निगद सत्तम।  
ततोऽब्रवीन्महातेजाः सूत पौराणिकः शुभम् ॥ ४.१५ ॥  
कथं सप्तर्षयः सिद्धा ये वै स्वायम्भुवेऽन्तरे।  
मन्वन्तरं समासाद्य पुनर्वैवस्वतं किल ॥ ४.१६ ॥  
भवाभिशापात्संविद्धा ह्यप्राप्तास्ते तदा तपः।  
उपपन्ना जने लोके सकृदागामिनस्तु ते ॥ ४.१७ ॥  
ऊचुः सर्वे ततोऽन्योन्यं जनलोके महर्षयः।  
ऊचुरेव महाभागा वारुणे वितते क्रतौ ॥ ४.१८ ॥  
सर्वे वयं प्रसूयामश्चाक्षुषस्यान्तरे मनोः।  
पितामहात्मजाः सर्वे ततः श्रेयो भविष्यति ॥ ४.१९ ॥  
स्वायम्भुवेऽन्तरे शप्ताः सप्तार्थं ते भवेन तु।  
जज्ञिरे वै पुनस्ते ह जनलोकाद्दिवं गता ॥ ४.२० ॥  
देवस्य महतो यज्ञे वारुणीं बिभ्रतस्तनुम्।  
ब्रह्मणो जुह्वतः शुक्रमग्नौ पूर्वं प्रजेप्सया।  
ऋषयो जज्ञिरे पूर्वं द्वितीयमिति नः श्रुतम् ॥ ४.२१ ॥  
भृगुरङ्गिरा मरीचिः पुलस्त्यः पुलहः क्रतुः।  
अत्रिश्चैव वसिष्ठश्च अष्टौ ते ब्रह्मणः सुताः ॥ ४.२२ ॥  
तथास्य वितते यज्ञे देवाः सर्वे समागताः।  
यज्ञाङ्गानि च सर्वाणि वषट्कारश्च मूर्तिमान् ॥ ४.२३ ॥  
मूर्त्तिमन्ति च सामानि यजूंषि च सहस्रशः।  
ऋग्वेद श्चाभवत्तत्र पदक्रमविभूषितः ॥ ४.२४ ॥  
यजुर्वेदश्च वृत्ताढ्य ओङ्कारवदनोज्ज्वलः।  
स्थितो यज्ञार्थसम्पृक्तसूक्तब्राह्मणमन्त्रवान् ॥ ४.२५ ॥  
सामवेदश्च वृत्ताढ्यः सर्वगेयपुरःसरः।  
विश्वावस्वादिभिः सार्द्धं गन्धर्वैः सम्भृतोऽभवत् ॥ ४.२६ ॥  
ब्रह्म वेदस्तथा घोरैः कृत्याविधिभिरन्वितः।  
प्रत्यङ्गिरसयोगैश्च द्विशरीरशिरोऽभवत् ॥ ४.२७ ॥  
लक्षणानि स्वराः स्तोभा निरुक्तस्वरभक्तयः।  
आश्रयस्तु वषट्‌कारो निग्रहप्रग्रहावपि ॥ ४.२८ ॥  
दीप्ता दीप्तिरिलादेवी दिशः प्रदिशगीश्वराः ।  
देवकन्याश्च पत्न्यश्च तथा मातर एव च ॥ ४.२९ ॥  
आयुः सर्वत एवैते देवस्य यजतो मुखे।  
मूर्त्तिमन्तः स्वरूपाख्या वरुणस्य वपुर्भृतः ॥ ४.३० ॥  
स्वयम्भुवस्तु ता दृष्ट्वा रेतः समपतद्भुवि।  
ब्रह्मर्षेर्भावभूतस्य विधानाच्च न संशयः ॥ ४.३१ ॥  
कृत्वा जुहाव स्रुग्भ्याञ्च स्रुवेण परिगृह्य च।  
आज्यवज्जुहुवाञ्जक्रे मन्त्रवच्च पितामहः ॥ ४.३२ ॥  
ततः स जनयामास भूतग्रामं प्रजापतिः।  
तस्यार्वाक् तेजसस्तस्य यज्ञे लोकेषु तैजसम्।  
तमसाभावव्याप्यत्वं तथा सत्त्वं तथा रजः ॥ ४.३३ ॥  
सगुणात्तेजसो नित्यमाकाशे तमसि स्थितम्।  
तमसस्तेजसत्वाच्च सर्वभूतानि जज्ञिरे ॥ ४.३४ ॥  
यदा तस्मिन्नजायन्त काले पुत्रास्तु कर्मजाः।  
आज्यस्थाल्यामुपादाय स्वशुक्रं हुतवांश्च ह ॥ ४.३५ ॥  
शुक्रे हुतेऽथ तस्मिंस्तु प्रादुर्भूता महर्षयः।  
ज्वलन्तो वपुषा युक्ताः सप्त वै प्रसवैर्गुणैः ॥ ४.३६ ॥  
हुते चाग्नौ सकृच्छुक्रे ज्वालाया निःसृतः कविः।  
हिरण्यगर्भस्तं दृष्ट्वा ज्वालां भित्त्वा विनिःसृतम्।  
भृगुस्त्वमिति होवाच यस्मात्तस्मात्स वै भृगुः ॥ ४.३७ ॥  
महादेवस्तथोद्भूतं दृष्ट्वा ब्राह्मणमब्रवीत्।  
ममैष पुत्रकामस्य दीक्षितस्य त्वयं प्रभो।  
विजज्ञेऽथ भृगुर्द्देवो मम पुत्रो भवत्वयम् ॥ ४.३८ ॥  
तथोति समनुज्ञातो महादेवः स्वयम्भुवा।  
पुत्रत्वे कल्पयामास महादेवस्तथा भृगुम्।  
वारुणा भृगवस्तस्मात्तदपत्यञ्च स प्रभुः ॥ ४.३९ ॥  
द्वितीयन्तु ततः शुक्रमङ्गारेष्वपतत्प्रभुः।  
अङ्गारेष्वङ्गिरोऽङ्गानि संहितानि ततोऽङ्गिराः ॥ ४.४० ॥  
सम्भूतिं तस्य तां दृष्ट्वा वह्निर्ब्रह्माणमब्रवीत्।  
रेतोधास्तुभ्यमेवाहं द्वितीयोऽयं ममास्त्विति ॥ ४.४१ ॥  
एवमस्त्विति सोऽप्युक्तो ब्रह्मणा सदसस्पतिः।  
तस्मादङ्गिरसश्चापि आग्नेया इति नः श्रुतम् ॥ ४.४२ ॥  
षट्‌कृत्यस्तु पुनः शुक्रे ब्रह्मणा लोककारिणा।  
हुते समभवंस्तत्र षड्ब्रह्माण इति श्रुतिः ॥ ४.४३ ॥  
मरीचिः प्रथमस्तत्र मरीचिभ्यः समुत्थितः।  
क्रतौ तस्मिन् सुतो जज्ञे यतस्तस्मात्स वै क्रतुः ॥ ४.४४ ॥  
अहं तृतीय इत्यर्थस्तस्मादत्रिः स कीर्त्त्यते।  
केशैश्च निशितैर्भूतः पुलस्त्यस्तेन स स्मृतः ॥ ४.४५ ॥  
केशैर्लम्बैः समुद्भूतस्तस्मात्तु पुलहः स्मृतः ।  
वसुमध्यात्समुत्पन्नो वसुमान् वसुधाश्रयः ॥ ४.४६ ॥  
वसिष्ठ इति तत्त्वज्ञैः प्रोच्यते व्रह्मवादिभिः ।  
इत्येते ब्रह्मणः पुत्रा मानसाः षण्महर्षयः ॥ ४.४७ ॥  
लोकस्य सन्तानकरास्तैरिमा वर्द्धिताः प्रजाः।  
प्रजापतय इत्येवं पठ्यन्ते ब्रह्मणः सुताः ॥ ४.४८ ॥  
अपरे पितरो नाम एतैरेव महर्षिभिः।  
उत्पादिता ऋषिगणाः सप्त लोकेषु विश्रुताः ॥ ४.४९ ॥  
मारीचा भार्गवाश्चैव तथैवाङ्गिरसोऽपरे।  
पौलस्त्याः पौलहाश्चैव वासिष्ठाश्चैव विश्रुताः।  
आत्रेयाश्च गणाः प्रोक्ताः पितॄणां लोकविश्रुताः ॥ ४.५० ॥  
एते समासतस्तात पुरैव तु गुणास्त्रयः।  
अपूर्वश्च प्रकाशाश्च ज्योतिष्मन्तश्च विश्रुताः ॥ ४.५१ ॥  
तेषां राजा यमो देवो यमैर्विहितकल्मषाः।  
अपरे प्रजानां पतयस्ताञ्छृणुध्वमतन्द्रिताः ॥ ४.५२ ॥  
कर्द्दमः कश्यपः शेषो विक्रान्तः सुश्रुवास्तथा।  
बहुपुत्रः कुमारश्च विवस्वान् स शुचिश्रवाः ॥ ४.५३ ॥  
प्रचेतसोऽरिष्टनेमिर्बहुलस्व प्रजापतिः।  
इत्येवमादयोऽन्येऽपि बहवश्च प्रजेश्वराः ॥ ४.५४ ॥  
कुशोच्चया वालखिल्याः सम्भूताः परमर्षयः।  
मनोजवाः सर्वगताः सार्वभौमाश्च तेऽभवन् ॥ ४.५५ ॥  
जाता भस्मव्यपोहिन्यां ब्रह्मर्षिगणसम्मताः।  
वैखानसा मुनिगणास्तपःश्रुतपरायणाः ॥ ४.५६ ॥  
स्रोतोभ्यस्तस्य चोत्पन्नावश्विनौ रूपसम्मितौ।  
विदुर्जन्माक्षरजसो विमला नेत्रसम्भवाः ४.५७ ॥  
ज्येष्ठाः प्रजानां पतयः स्रोतोभ्यस्तस्य जज्ञिरे।  
ऋषयो रोमकूपेभ्यस्तथा स्वेदमलोद्भवाः ॥ ४.५८ ॥  
दारुणा हि रुते मासा निर्यासाः पक्षसन्धयः।  
वत्सरा ये त्वहोरात्राः पित्रं ज्योतिश्च दारुणम् ॥ ४.५९ ॥  
रौद्रं लोहितमित्याहुर्लोहितं कनकं स्मृतम्।  
तन्मैत्रमिति विज्ञेयं धूमश्च पशवः स्मृताः ॥ ४.६० ॥  
येऽर्च्चिषस्तस्य ते रुद्रास्तथादित्याः समुद्भवाः।  
अङ्गारेभ्यः समुत्पन्ना ज्योतिषो दिव्यमानुषाः ॥ ४.६१ ॥  
आदिमानस्य लोकस्य ब्रह्मा ब्रह्मसमुद्भवः।  
सर्वकामदमित्याहुस्तत्र कन्यामुदाहरन् ॥ ४.६२ ॥  
ब्रह्मा सुरगुरुस्तत्र त्रिदशैः सम्प्रसीदति।  
इमे वै जनयिष्यन्ति प्रजाः सर्वाः प्रजेश्वराः ॥ ४.६३ ॥  
स्वे प्रजानां पतयः सर्वे चापि तपस्विनः।  
तत्प्रसादादिमाँल्लोकान्धारयेयुरिमाः क्रियाः ॥ ४.६४ ॥  
द्वन्द्वं संवर्द्धयामास तव तेजोविवर्द्धनम्।  
देवेषु वेदविद्वांसः सर्वे राजर्षयस्तथा ॥ ४.६५ ॥  
वेदमन्त्र पराः सर्वे प्रजापतिगुणोद्भवाः।  
अनन्तं ब्रह्म सत्यञ्च तपश्च परमं भुवि ॥ ४.६६ ॥  
सर्वे हि वयमेते च तवैव प्रसवः प्रभो।  
ब्रह्म च ब्राह्मणाश्चैव लोकाश्चैव चराचराः ॥ ४.६७ ॥  
मरीचिमादितः कृत्वा देवाश्च ऋषिभिः सह।  
अपत्यानीह सञ्चिन्त्य तेऽपत्यङ्कामयामहे ॥ ४.६८ ॥  
तस्मिन् यज्ञे महाभागा देवाश्च ऋषिभिः सह।  
एतद्वंशसमुद्भूताः स्थानकालाभिमानिनः ॥ ४.६९ ॥  
न च तेनैव रूपेण स्थापयेयुरिमाः प्रजाः।  
युगादिनिधनाच्चैव स्थापयेयुरिमाः प्रजाः ॥ ४.७० ॥  
ततोऽब्रवील्लोकगुरुः परमित्यविचारयन् ।  
एवं देवा विनिश्चित्य मया सृष्टा न संशयः।  
भवतां वंशसम्भूताः पुनरेते महर्षयः ॥ ४.७१ ॥  
तेषां भृघोः कीर्तयिष्ये वंशं पूर्वमहात्मनः।  
विस्तरेणानुपूर्व्या च प्रथमस्य प्रजापतेः ॥ ४.७२ ॥  
भार्या भृगोरप्रतिमे उत्तमेऽभिजने शुभे।  
हिरण्यकशिपोः कन्या दिव्या नाम परिश्रुता।  
पुलोम्नश्चापि पौलोमी दुहिता वर वर्णिनी ॥ ४.७३ ॥  
भृगोस्त्वजनयद्दिव्या काव्यं वेदविदां वरम्।  
देवासुराणामाचार्यं शुक्रङ्कविसुतं ग्रहम् ॥ ४.७४ ॥  
स शुक्रश्चोशना ख्यातः स्मृतः काव्योऽपि नामतः।  
पितॄणां मानसी कन्या सोमपानां यशस्विनी।  
शुक्रस्य भार्याङ्गी नाम विजज्ञे चतुरः सुतान् ॥ ४.७५ ॥  
ब्राह्मेण तेजसा युक्तः स चातो ब्रह्मवित्तमः।  
तस्यामेव तु चत्वारः पुत्राः शुक्रस्य जज्ञिरे ॥ ४.७६ ॥  
त्वष्टा वरूत्री द्वावेतौ शण्डामर्कौ च तावुभौ।  
ते तदादित्यसङ्काशा ब्रह्म कल्पाः प्रभावतः ॥ ४.७७ ॥  
रञ्जनः पृथुरश्मिश्च विद्वान्यश्च बृहद्गिराः।  
वरूत्रिणः सुता ह्येते ब्रह्मिष्ठाः सुरयाजकाः ॥ ४.७८ ॥  
इज्याधर्मविनाशार्थं मनुमेत्याभ्ययोजयन्।  
निरस्यमानं वै धर्मं दृष्ट्वेन्द्रो मनुमब्रवीत् ॥ ४.७९ ॥  
एतैरेव तु कामं त्वां प्रापयिष्यामि याजनम्।  
श्रुत्वेन्द्रस्य तु तद्वाक्यं तस्माद् देशादपाक्रमन् ॥ ४.८० ॥  
तिरोभूतेषु तेष्मिन्द्रो धर्मपत्नीञ्च चेतनाम्।  
ग्रहेण मोचयित्वा तु ततः सोऽनुससार ताम् ॥ ४.८१ ॥  
तत इन्द्रविनाशाय यत मानान् यतींस्तु तान् ।  
तत्रागतान् पुनर्दृष्ट्वा दुष्टानिन्द्रः प्रहन्यतु।  
सुष्वाप देवदेवस्य वेद्यां वै दक्षिणे ततः ॥ ४.८२ ॥  
तेषान्तु भक्ष्यमाणानां तत्र शालावृकैः सह।  
शीर्षाणि न्यपतंस्तानि खर्जूराण्यभवंस्ततः ॥ ४.८३ ॥  
एवं वरूत्रिणः पुत्रा इन्द्रेण निहताः पुरा।  
यजन्यां देवयानी च शुक्रस्य दुहिताऽभवत् ॥ ४.८४ ॥  
त्रिशिरा विश्वरूपस्तु त्वष्टुः पुत्रोऽभवन्महान्।  
विश्वरूपानुजश्चापि विश्वकर्मा यमः स्मृतः ॥ ४.८५ ॥  
भृगोस्तु भृगवो देवा जज्ञिरे द्वादशात्मजाः।  
देव्यां तान्सुषुवे सर्वान्काव्यश्चैवात्मजान्प्रभुः ॥ ४.८६ ॥  
भुवनो भावनश्चैव अन्यश्चान्यायतस्तथा।  
क्रतुःश्रवाश्च मूर्द्धा च व्यजयो व्यश्रुषश्च यः।  
प्रसव श्चाप्यजश्चैव द्वादशोऽधिपतिः स्मृतः ॥ ४.८७ ॥  
इत्येते भृगवो देवाः स्मृता द्वादश याज्ञिकाः ।  
पौलोम्यजनयत्पुत्रं ब्रह्मिष्ठं वशिनं विभुम् ॥ ४.८८ ॥  
व्याधितः सोऽष्टमे मासि गर्भक्रूरेण कर्मणा।  
च्यवनाच्च्यवनासोऽथ चेतनस्तु प्रचेतसः।  
प्राचेतसाच्च्यवनक्रोधादध्वानं पुरुषादजः ॥ ४.८९ ॥  
जनयामास पुत्रौ द्वौ सुकन्यायाञ्च भार्गवः।  
आत्मवानं दधीचञ्च तावुभौ साधुसम्मतौ ॥ ४.९० ॥  
सारस्वतः सरस्वत्यां दधीचाच्चोपपद्यते।  
रुची पत्नी महाभागा आत्मवानस्य नाहुषी ॥ ४.९१ ॥  
तस्य ऊर्वोऋषिर्जज्ञे ऊरू भित्त्वा महायशाः ।  
और्वश्चासीदृचीकस्तु दीप्ताग्निसदृशप्रभः ॥ ४.९२ ॥  
जमदग्निऋचीकस्य सत्यवत्यां व्यजायत।  
भृगोश्च रुचिपर्याये रौद्रवैष्णवयोस्तथा ॥ ४.९३ ॥  
जमनाद्वैष्णवस्याग्नेर्जमदग्निरजायत।  
रेणुका जमदग्नेस्तु शक्रतुल्यपराक्रमम्।  
ब्रह्मक्षत्रमयं रामं सुषुवेऽमिततेजसम् ॥ ४.९४ ॥  
और्वस्यासीत्पुत्रशतं जमदग्निपुरागेमम् ।  
तेषां पुत्रसहस्राणि भार्गवाणां परस्परात् ॥ ४.९५ ॥  
ऋष्यन्तरेषु वै बाह्या बहवो भार्गवाः स्मृताः ।  
वत्सो विश्वोऽश्विषेणश्च पाण्डः पथ्यः सशौनकः।  
गोत्रेण सप्तमा ह्येते पक्षा ज्ञेयास्तु भार्गवाः ॥ ४.९६ ॥  
श्रृणुताङ्गिरसो वंशमग्नेः पुत्रस्य धीमतः।  
यस्यान्ववाये सम्भूता भारद्वाजाः सगौतमाः।  
देवाश्चाङ्गिरसो मुख्यास्त्विषुमन्तो महौजसः ॥ ४.९७ ॥  
सुरूपा चैव मारीची कार्द्दमी च तथा स्वराट्।  
पथ्या च मानवी कन्या तिस्रो भार्यास्त्वथर्वणः।  
इत्येताङ्गिरसः पत्न्यस्तासु वक्ष्यामि सन्ततिम् ॥ ४.९८ ॥  
अथर्वणस्तु दायादास्तासु जाताः कुलोद्वहाः।  
उत्पन्ना महता चैव तपसा भावितात्मनाम् ॥ ४.९९ ॥  
बृहस्पतिः सुरूपायां गौतमः सुषुवे स्वराट्।  
अवन्ध्यं वामदेवञ्च उतथ्यमुशिजन्तथा ॥ ४.१०० ॥  
धिष्णुः पुत्रस्तु पथ्यायां संवर्तश्चैव मानसः।  
विचित्तश्च तथायस्यः शरद्वांश्चाप्युतथ्यजः ॥ ४.१०१ ॥  
अशिजो दीर्घतमा बृहदुत्थो वामदेवजः।  
धिष्णुः पुत्राः सुध्न्वान ऋषभश्च सुधन्वनः॥४.१०२  
रथकाराः स्मृता देवा ऋषयो ये परिश्रुताः।  
बृहस्पतेर्भरद्वाजो विश्रुतः सुमहायशाः ॥ ४.१०३ ॥  
अङ्गिरसस्तु संवर्त्तो देवानङ्गिरसः श्रृणु।  
बृहस्पतेर्यवीयांसो देवा ह्यङ्गिरसः स्मृताः ॥ ४.१०४ ॥  
औरसाङ्गिरसः पुत्राः सुरूपायां विजज्ञिरे।  
औदार्यायुर्दनुर्दक्षो दर्भः प्राणस्तथैव च।  
हविष्मांश्च हविष्णुश्च क्रतुः सत्यश्च ते दश ॥ ४.१०५ ॥  
अयस्यस्तु उतथ्यश्च वामदेवस्तथोशिजः।  
भारद्वाजाः शाङ्कृतिका गार्ग्यकाण्वरथीतराः ॥ ४.१०६ ॥  
मुद्गला विष्णुवृद्धाश्च हरिता वायवस्तथा।  
तथा भाक्षा भरद्वाजा आर्षभाः किम्भयास्तथा ॥ ४.१०७ ॥  
एते ह्यङ्गिरसः पक्षा विज्ञेया दश पञ्च च।  
ऋष्यन्तरेषु वै बाह्या बहवोऽङ्गिरसः स्मृताः ॥ ४.१०८ ॥  
मारीचं परिवक्ष्यामि वंशमुत्तमपूरुषम्।  
यस्यान्ववाये सम्भूतं जगत्स्थावरजङ्गमम् ॥ ४.१०९ ॥  
मरीचिरापश्चकमे ताभिध्यायन्प्रजेप्सया।  
पुत्रः सर्वगुणोपेतः प्रजावान् सुरुचिर्दितिः।  
सम्पूज्यते प्रशस्तायां मनसा भाविता प्रभुः ॥ ४.११० ॥  
आहूताश्च ततः सर्वा आपः समवसत्प्रभुः।  
तासु प्रणिहितात्मानमेकः सोऽजनयत्प्रभुः ॥ ४.१११ ॥  
पुत्रमप्रतिमन्नाम्नारिष्टनेमिः प्रजापतिः।  
पुत्रं मरीचं सूर्याभं वधौवेशो व्यजीजनत् ॥ ४.११२ ॥  
प्रध्यायन् हि सतां वाचं पुत्रार्थी सलिले स्थितः।  
सप्तवर्षसहस्राणि ततः सोऽप्रतिमोऽभवत् ॥ ४.११३ ॥  
कश्यपः सवितुर्विद्वांस्तेन स ब्रह्मणः समः ।  
मन्वन्तरेषु सर्वेषु ब्राह्मणांशेन जायते ॥ ४.११४ ॥  
कन्यानिमितमित्युक्ते दक्षेण कुपिताः प्रजाः ।  
अपिबत्स तदा कश्यं कश्यं मद्यमिहोच्यते ॥ ४.११५ ॥  
हाश्चेकसा हि विज्ञेया ब्रह्मणः कश्य उच्यते।  
कश्यं मद्यं स्मृतं विप्रैः कश्यपानात्तु कश्यपः ॥ ४.११६ ॥  
करोति नाम यद्वाचो वाचं क्रूरमुदाहृतम्।  
दक्षाभिशप्तः कुपितः कश्यपस्तेन सोऽभवत् ॥ ४.११७ ॥  
तस्माच्च कश्यपेनोक्तो ब्रह्मणा परमेष्ठिना।  
तस्माद्दक्षः कश्यपाय कन्यास्ताः प्रत्यपद्यत।  
सर्वाश्च ब्रह्मवादिन्यः सर्वास्ता लोकमातरः ॥ ४.११८ ॥  
इत्येतमृषिसर्गन्तु पुण्यं यो वेद वारुणम्।  
आयुष्मान् पुण्यवान् शुद्धः सुखमाप्नोत्यनुत्तमम्।  
धारणात् श्रवणाच्चैव सर्वपापैः प्रमुच्यते ॥ ४.११९ ॥  
अथाब्रुवन् पुनः सर्वे मुनयो रोमहर्षणम्।  
विनिवृत्ते प्रजासर्गे षष्ठे वै चाक्षुषस्य ह ।  
निसर्गः सम्प्रवृत्तोऽयं मनोर्वैव स्वतस्य ह ॥ ४.१२० ॥  
          ॥सूत उवाच॥  
प्रजाः सृजेति व्यादिष्टः स्वयं दक्षः स्वयम्भुवा।  
ससर्ज दक्षो भूतानि गतिमन्ति ध्रुवाणि च ।  
उपस्थितेऽन्तरे ह्यस्मिन् मनोर्वैवस्वतस्य ह ॥ ४.१२१ ॥  
ततः प्रवृत्तो दक्षस्तुप्रजाः स्रष्टुञ्चतुर्विधाः।  
जरायुजा अण्डजाश्च उद्भिज्जाः स्वेदजास्तथा ॥ ४.१२२ ॥  
दशवर्ष सहस्राणि तप्त्वा घोरं महत्तपः।  
सम्भावितो योगबलैरणिमाद्यैर्विशेषतः ॥ ४.१२३ ॥  
आत्मानं व्यभजन् श्रीमान् मनुष्योरगराक्षसान्।  
देवासुरसगन्धर्वान् दिव्यसंहननप्रजान् ।  
ईश्वरानात्मनस्तुल्यान् रूपद्रविणतेजसा ॥ ४.१२४ ॥  
तथैवान्यानि मुदितो गतिमन्ति ध्रुवाणि च।  
मानसान्येव भूतानि सिसृक्षुर्विविधाः प्रजाः ॥ ४.१२५ ॥  
ऋषीन् देवान् सगन्धर्वान् मनुष्योरगराक्षसान्।  
यक्षभूतपिशाचांश्च वयःपशुमृगांस्तथा ॥ ४.१२६ ॥  
यदास्य मनसा सृष्टा न व्यवर्द्धन्त ताः प्रजाः।  
अपध्याता भगवता महादेवेन धीमता ॥ ४.१२७ ॥  
मैथुनेन च भावेन सिसृक्षुर्विविधाः प्रजाः।  
असिक्रीं चावहत् पत्नीं वीरणस्य प्रजापतेः ॥ ४.१२८ ॥  
सुतां सुमहता युक्तां तपसा लोकधारिणीम्।  
यया धृतमिदं सर्वं जगत् स्थावरजङ्गमम् ॥ ४.१२९ ॥  
अत्राप्युदा हरन्तीमौ श्लोकौ प्राचेतसं प्रति।  
दक्षस्योद्वहतो भार्यामसिक्नीं वीरिणीं पराम् ॥ ४.१३० ॥  
कूपानां नियुतं दक्षः सर्पिणां साभिमानिनाम्।  
नदीगिरिषु सर्ज्जंस्ताः पृष्ठतोऽनुययौ प्रभुः ॥ ४.१३१ ॥  
तं दृष्ट्वा ऋषिभिः प्रोक्तं प्रतिष्ठास्यति वै प्रजाः।  
प्रथमात्र द्वितीया तु दक्षस्येह प्रजापतेः ॥ ४.१३२ ॥  
तथागच्छद्यथाकालं कूपानां नियुते तु सः।  
असिक्नीं वैरिणीं यत्र दक्षः प्राचेतसोऽवहत् ॥ ४.१३३ ॥  
अथ पुत्रसहस्रं स वैरिण्याममितौजसा।  
असिवन्यां जनयामास दक्षः प्राचेतसः प्रभुः ॥ ४.१३४ ॥  
तांस्तु दृष्ट्वा महातेजाः स विवर्द्धयिषून् प्रजाः.  
देवर्षिः प्रियसंवादो नारदो ब्रह्मणः सुतः।  
नाशाय वचनं तेषां शापायैवात्मनोऽब्रवीत् ॥ ४.१३५ ॥  
यः स वै प्रोच्यतेविप्रः कश्यपस्येति कृत्रिमः।  
दक्षशापभयाद्भीतो ब्रह्मार्षिस्तेन कर्मणा ॥ ४.१३६ ॥  
यः कश्यपसुतस्याथ परमेष्ठी व्यजायत।  
मानसः कश्यपस्येह दक्षशापभयात् पुनः ॥ ४.१३७ ॥  
तस्मात् स कश्यपस्याथ द्वितीयं मानसोऽभवत्।  
स हि पूर्वसमुत्पन्नो नारदः परमेष्ठिनः ॥ ४.१३८ ॥  
येन दक्षस्य पुत्रास्ते हर्यश्वा इति विश्रुताः ।  
निन्दार्थं नाशिताः सर्वे विनष्टाश्च न संशयः ॥ ४.१३९ ॥  
तस्योद्यतस्तदा दक्षः क्रुद्धो नाशाय वै प्रभुः ।  
ब्रह्मर्षीन् वै पुरस्कृत्य याचितः परमेष्ठिना ॥ ४.१४० ॥  
ततोऽभिसन्धितं चक्रे दक्षस्तु परमेष्ठिना।  
कन्यायां नारदो मह्यं तव पुत्रो भवत्विति ॥ ४.१४१ ॥  
ततो दक्षः सुतां प्रादात् प्रियां वै परमेष्ठिने ।  
तस्मात् स नारदो जज्ञे भूयः शान्तो भयादृषिः ॥ ४.१४२ ॥  
तदुपश्रुत्य विप्रास्ते जातकौतूहलाः पुनः ।  
अपृच्छन् वदतां श्रेष्ठं सूतं तत्त्वार्थदर्शिनम् ॥ ४.१४३ ॥  
           ॥ऋषय ऊचुः ॥  
कथं विनाशिताः पुत्रा नारदेन महात्मना।  
प्रजापतिसुतास्ते वै प्रजाः प्राचेतसात्मजाः ॥ ४.१४४ ॥  
स तथ्यं वचनं श्रुत्वा जिज्ञासासम्भवं शुभम् ।  
प्रोवाच मधुरं वाक्यं तेषां सर्वगुणान्वितम् ॥ ४.१४५ ॥  
दक्षपुत्राश्च हर्यश्वा विवर्द्धयिषवः प्रजाः।  
समागता महावीर्या नारदस्तानुवाच ह ॥ ४.१४६ ॥  
बालिशा बल यूयं वै न प्रजानीथ भूतलम्।  
अन्तमूर्द्ध्वमधश्चैव कथं स्रक्ष्यथ वै प्रजाः ॥ ४.१४७ ॥  
किं प्रमाणन्तु मेदिन्याः स्रष्टव्यानि तथैव च।  
अविज्ञायेह स्रष्टव्यमन्यथा किं नु स्रक्ष्यथ।  
अल्पं वापि बहुर्वापि तत्र दोषस्तु दृश्यते ॥ ४.१४८ ॥  
ते तु तद्वचनं श्रुत्वा प्रयाताः सर्वतोदिशम्।  
वायुन्तु समनुप्राप्य गतास्ते वै पराभवम् ॥ ४.१४९ ॥  
अद्यापि न निवर्त्तन्ते भ्रमन्तो वायुमिश्रिताः ।  
एवं वायुपथं प्राप्य भ्रमन्ते ते महर्षयः ॥ ४.१५० ॥  
स्वेषु पुत्रेषु नष्टेषु दक्षः प्राचेतसः पुनः।  
वैरिम्यामेव पुत्राणां सहस्रमसृजत् प्रभुः ॥ ४.१५१ ॥  
प्रजा विवर्द्धयिषवः शबलाश्वाः पुनस्तु ते।  
पूर्वमुक्तं वचस्तत्र श्राविता नारदेन ह ॥ ४.१५२ ॥  
तच्छ्रत्वा वचनं सर्वे कुमारास्ते महौजसः।  
अन्योऽन्यमूचुस्ते सर्वे सम्यगाह महानृषिः।  
भ्रातॄणां पदवी चैव गन्तव्या नात्र संशयः ॥ ४.१५३ ॥  
ज्ञात्वा प्रमाणं पृत्व्याश्च सुखं स्रक्ष्यामहे प्रजाः।  
तेऽपि तेनैव मार्गेण प्रयाताः सर्वतोदिशम्।  
अद्यापि न निवर्त्तन्ते समुद्रेभ्य इवापगाः ॥ ४.१५४ ॥  
ततः प्रभृति वै भ्राता भ्रातुरन्वेषणे रतः।  
प्रयातो नश्यति तथा तन्न कार्यं विजानता ॥ ४.१५५ ॥  
नष्टेषु शबलाश्वेषु दक्षः क्रुद्धोऽभवद्विभुः।  
नारदं नाशमेहीति गर्भवासं वसेति च ॥ ४.१५६ ॥  
तथा तेष्वपि नष्टेषु महात्मसु पुरा किल।  
षष्टिकन्याऽसृजद्दक्षो वैरिण्यामेव विश्रुताः ॥ ४.१५७ ॥  
तास्तदा प्रतिजग्राह पत्न्यर्थे कश्यपः प्रभुः।  
धर्मः सोमस्तु भगवांस्तथैवान्ये महर्षयः ॥ ४.१५८ ॥  
इमा विसृष्टिं दक्षस्य कृत्स्नां यो वेद तत्त्वतः।  
आयुष्मान् कीर्त्तिमान् धन्यः प्रजानांश्च भवत्युत ॥ ४.१५९ ॥  
इति श्रीमहापुराणे वायुप्रोक्ते प्रजापतिवंशानुकीर्त्तनं नाम चतुर्थो ऽध्यायः ॥ ४ ॥ *