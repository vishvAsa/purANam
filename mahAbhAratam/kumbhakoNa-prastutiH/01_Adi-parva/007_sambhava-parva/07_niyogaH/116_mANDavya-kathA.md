---
title: ११६ माण्डव्य-कथा
unicode_script: devanagari

---


अध्यायः 116

माण्डव्योपाख्यानम् ॥ 1 ॥ राजाज्ञया माण्डव्यस्य शूलारोपणम् ॥ 2 ॥
जनमेजय उवाच ।	001  
किं कृतं कर्म धर्मेण येन शापमुपेयिवान् ।	001a  
कस्य शापाच्च ब्रह्मर्षेः शूद्रयोनावजायत ॥	001c  
वैशम्पायन उवाच ।	002  
बभूव ब्राह्मणः कश्चिन्माण्डव्य इति विश्रुतः ।	002a  
धृतिमान्सर्वधर्मज्ञः सत्ये तपसि च स्थितः ॥	002c  
\'स तीर्थयात्रां विचरन्नाजगाम यदृच्छया ।	003a  
सन्निकृष्टानि तीर्थानि ग्रामाणां यानि कानि च ।	003c  
तत्राश्रमपदं कृत्वा वसति स्म महामुनिः ॥\'	003e  
स आश्रमपदद्वारि वृक्षमूले महातपाः ।	004a  
ऊर्ध्वबाहुर्महायोगी तस्थौ मौनव्रतान्वितः ॥	004c  
तस्य कालेन महता तस्मिंस्तपसि वर्ततः ।	005a  
तमाश्रममनुप्राप्ता दस्यवो लोप्त्रहारिणः ॥	005c  
अनुसार्यमाणा बहुभी रक्षिभिर्भरतर्षभ ।	006a  
\'तामेव वसतिं जग्मुस्ते ग्रामाल्लोप्त्रहारिणः ॥	006c  
यस्मिन्नावसथे शेते स मुनिः संशितव्रतः ।\'	007a  
ते तस्यावसथे लोप्त्रं दस्यवः कुरुसत्तम ॥	007c  
निधाय च भयाल्लीनास्तत्रैवानागते बले ।	008a  
तेषु लीनेष्वथो शीघ्रं ततस्तद्रक्षिणां बलम् ॥	008c  
आजगाम ततोऽपश्यंस्तमृषिं तस्करानुगाः ।	009a  
तमपृच्छंस्ततो राजंस्तथावृत्तं तपोधनम् ॥	009c  
कतरेण पथा याता दस्यवो द्विजसत्तम ।	010a  
तेन गच्छामहे ब्रह्मन्यथा शीघ्रतरं वयम् ॥	010c  
तथा तु रक्षिमां तेषां ब्रुवतां स तपोधनः ।	011a  
न किञ्चिद्वचनं राजन्नब्रवीत्साध्वसाधु वा ॥	011c  
ततस्ते राजपुरुषा विचिन्वानास्तमाश्रमम् ।	012a  
ददृशुस्तत्र लीनांस्तांश्चोरांस्तद्द्रव्यमेव च ॥	012c  
ततः शङ्का समभवद्रक्षिणां तं मुनिं प्रति ।	013a  
संयम्यैनं ततो राज्ञे दस्यूंश्चैव न्यवेदयन् ॥	013c  
तं राजा सह तैश्चोरैरन्वशाद्वध्यतामिति ।	014a  
स रक्षिभिस्तैरज्ञातः शूले प्रोतो महातपाः ॥	014c  
ततस्ते शूलमारोप्य तं मुनिं रक्षिणस्तदा ।	015a  
प्रतिजग्मुर्महीपालं धनान्यादाय तान्यथ ॥	015c  
शूलस्थः स तु धर्मात्मा कालेन महता ततः ।	016a  
निराहारोऽपि विप्रर्षिर्मरणं नाभ्यपद्यत ॥	016c  
धारयामास च प्राणानृषींश्च समुपानयत् ।	017a  
शूलाग्रे तप्यमानेन तपस्तेन महात्मना ॥	017c  
सन्तापं परमं जग्मुर्मुनयस्तपसाऽन्विताः ।	018a  
ते रात्रौ शकुना भूत्वा सन्निपत्त्य तु भारत ।	018c  
दर्शन्तो यथाशक्ति तमपृच्छन्द्विजोत्तमम् ॥	018e  
श्रोतुमिच्छामहे ब्रह्मन्किं पापं कृतवानसि ।	019a  
येनेह समनुप्राप्तं शूले दुःखभयं महत् ॥ ॥	019c  

इति श्रीमन्महाभारते आदिपर्वणि सम्भवपर्वणि षोडशाधिकशततमोऽध्यायः ॥ 116 ॥

1-116-1 कस्य कीदृशस्य ॥ 1-116-6 लोप्त्रं लुप्यत इति व्युत्पत्त्या चोरापहृतं धनम् ॥ 1-116-8 बले राजसैन्ये ॥ 1-116-13 संयम्य चोरवन्निगृह्य ॥ 1-116-14 प्रोतोऽर्पितः ॥ 1-116-17 समुपानयात् स्वसमीपमिति शेषः ॥ 1-116-18 दर्शयन्तः स्वानि रूपामि प्रकाशयन्तः ॥ षोडशाधिकशततमोऽध्यायः ॥ 116 ॥