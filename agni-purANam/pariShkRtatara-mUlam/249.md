---
title: २४९

---
अग्निरुवाच  
चतुष्पादं धनुर्वेदं वदे पञ्चविधं द्विज ।  
रथनागाश्वपत्तीनां योधांश्चाश्रित्य कीर्त्तितं ॥ २४९.१ ॥  
  
यन्त्रमुक्तं पाणिमुक्तं मुक्तसन्धारितं तथा ।  
अमुक्तं बाहुयुद्धञ्च पञ्चधा तत् प्रकीर्त्तितं ॥ २४९.२ ॥  
  
तत्र शस्त्रास्त्रसम्पत्त्या द्विविन्धं परिकीर्त्तितं ।  
ऋजुमायाविभेदेन भूयो द्विविधमुच्यते ॥ २४९.३ ॥  
  
क्षेपणी चापयन्त्राद्यैर्यन्त्रमुक्तं प्रकीर्त्तितं ।  
शिलातोमरयन्त्राद्यं पाणिमुक्तं प्रकीर्त्तितं ॥ २४९.४ ॥  
  
मुक्तसन्धारितं ज्ञेयं प्रासाद्यमपि यद्भवेत् ।  
खड्‌गादिकममुक्तञ्च नियुद्धं विगतायुधं ॥ २४९.५ ॥  
  
कुर्य्याद्योग्यानि प्रात्राणि योद्‌धुमिच्छुर्ज्जितश्रमः ।  
धनुःश्रेष्ठानि युद्धानि प्रासमध्यानि तानि च ॥ २४९.६ ॥  
  
तानि खड्‌गजघन्यानि बाहुप्रत्यवराणि च ।  
धनुर्वेदे गुरुर्विप्रः प्रोक्तो वर्णद्वयस्य च ॥ २४९.७ ॥  
  
युद्धाधिकारः शूद्रस्य स्वयं व्यापादि शिक्षया ।  
देशस्थैः शङ्गरै राज्ञः कार्य्या युद्धे सहायता ॥ २४९.८ ॥  
  
अह्गुष्ठगुल्फपाण्यङ्‌घ्र्यः श्लिष्टः स्युः सहिता यदि ।  
दृष्टं समपदं स्थानमेतल्लक्षणतस्तथा ॥ २४९.९ ॥  
  
वाह्याङ्गुलिस्थितौ पादौ स्तब्धजानुबलावुभौ ।  
त्रिवतस्त्यन्तरास्थानमेतद्वैशाखमुच्यते ॥ २४९.१० ॥  
  
हंसपङ्‌क्त्याकृतिसमे दृश्येते यत्र जानुनी ।  
चतुर्वितस्तिविच्छिन्ने तदे तन्मण्डलं स्मृतं ॥ २४९.११ ॥  
  
हलाकृतिमयं यच्च स्तब्धजानूरुदक्षिणं ।  
वितस्त्यः पञ्च चविस्तारे तदालीढं प्रकीर्त्तितं ॥ २४९.१२ ॥  
  
एतदेव विपर्य्यस्तं प्रत्यालीढमिति स्मृतं ।  
तिर्य्यग्भूतो भवेद्वामो दक्षिणोऽपि भवेदृजुः ॥ २४९.१३ ॥  
  
गुल्फौ पार्ष्णिग्रहौ चैव स्थितौ पञ्चाङ्गुलान्त्रौ ।  
स्थानं जातं भवेदेतद् द्वादशाङ्गुलमायतं ॥ २४९.१४ ॥  
  
ऋजुजानुर्भवेद्वामो दक्षिणः सुप्रसारितः ।  
अथवा दक्षइणञ्जानु कुब्जं भवति निश्चलं ॥ २४९.१५ ॥  
  
दण्डायतो भवेदेष चरणः सह जानुना ।  
एवं विकटमुद्दिष्टं द्विहस्तान्तरमायतं ॥ २४९.१६ ॥  
  
जानुनी द्विगुणे स्यातामुत्तानौ चरणावुभौ ।  
अनेन विधियोगेन सम्पुटं परिकीर्त्तितं ॥ २४९.१७ ॥  
  
किञ्चिद्विवर्त्तितौ पादौ समदण्डायतौ स्थिरौ ।  
दृष्टमेव यथान्यायं षोडशाङ्गुलमायतं ॥ २४९.१८ ॥  
  
स्वस्तिकेनात्र कुर्वीत प्रणामं प्रथमं द्विज ।  
कार्मुकं गृह्य वामेन वामणं दक्षिणकेन तु ॥ २४९.१९ ॥  
  
वैशाखे यदि वा जाते स्थितौ वाप्यथवायतौ ।  
गुणान्तन्तु ततः कृत्वा कार्मके प्रियकार्मुकः ॥ २४९.२० ॥  
  
अधः कटिन्तु धनुषः फलदेशन्तु पत्रिणः ।  
धरण्यां स्थापयित्वा त तोलयित्वा तथैव च ॥ २४९.२१ ॥  
  
भुजाब्यामत्र कुब्जाभ्यां प्रकोष्ठाभ्यां शुभव्रत ।  
यस्य वाणं धनुः श्रेष्ठं पुङ्खदेशे च पत्रिणः ॥ २४९.२२ ॥  
  
विन्यासो धनुषश्चैव द्वादशङ्गुलमन्तरं ।  
ज्यया विशिष्टः कर्त्तव्यो नातिहीनो न चाधिकः ॥ २४९.२३ ॥  
  
निवेश्य कार्मुकं नाभ्यां नितम्बे शरसङ्करं ।  
उत्क्षिपेदुत्थितं हस्तमन्त्रेणाक्षिकर्णयोः ॥ २४९.२४ ॥  
  
पूर्वेण मुष्टिना ग्राह्यस्तनाग्रे दक्षिणे शरः ।  
हरणन्तु ततः कृत्वा शीघ्रं पूर्वं प्रसारयेत् ॥ २४९.२५ ॥  
  
नाभ्यन्तरा नैव वाह्या नोद्‌र्ध्वका नाधरा तथा ।  
न च कुब्जा न चोत्ताना न चला नातिवेष्टिता ॥ २४९.२६ ॥  
  
समा स्थैर्य्यगुणोपेता पूर्वदण्डमिव स्थिता ।  
छादयित्वा ततो लक्ष्यं पूर्व्वेणानेन मुष्टिना ॥ २४९.२७ ॥  
  
उरसा तूत्थितो यन्ता त्रिकोणविनतस्थितः ।  
स्रस्तांशे निश्चलग्रीवो मयूराञ्चितमस्तकः ॥ २४९.२८ ॥  
  
ललाटनासावक्त्रांसाः कुर्य्युरश्वसमम्भवेत् ।  
अन्तरं त्र्यङ्गुलं ज्ञेयं चिवुकस्यांसकस्य च ॥ २४९.२९ ॥  
  
प्रथमन्त्रयङ्गुलं ज्ञेयं द्वितीये द्व्यङ्गुलं स्मृतं ।  
तृतीयेऽङ्गुलमुद्दिष्टमायतञ्चिवुकांसयोः ॥ २४९.३० ॥  
  
गृहीत्वा सायकं पुङ्खात्तर्ज्जन्याङ्गुष्ठकेन तु ।  
अनामया पुनर्गृह्य तथा मध्यमयापि च ॥ २४९.३१ ॥  
  
तावदाकर्षयेद्वेगाद्यावद्वाणः सुपूरितः ।  
एवं विधमुपक्रम्य मोक्तव्यं विधिवत् खगं ॥ २४९.३२ ॥  
  
दृष्टिमुष्टिहतं लक्ष्यं भिन्द्याद्वाणेन सुव्रत ।  
मुक्वा तु पश्चिमं हस्तं क्षिपेद्वेगेन पृष्ठतः ॥ २४९.३३ ॥  
  
एतदुच्छेदमिच्छन्ति ज्ञातव्यं हि त्वया द्विज ।  
कर्पूरन्तदधः कार्य्यमाकृष्य तु धनुष्मता ॥ २४९.३४ ॥  
  
ऊद्‌र्ध्वं विमुक्तके कार्ये लक्षश्लिष्टन्तु मध्यमं ।  
श्रेष्ठं प्रकृष्टं विज्ञेयं धनःशास्त्रविशारदैः ॥ २४९.३५ ॥  
  
ज्येष्ठस्तु सायको ज्ञेयो भवेद्‌द्वादशमुष्टयः ।  
एकादश तथा मध्यः कनीयान्दशमुष्टयः ॥ २४९.३६ ॥  
  
चतुर्हस्तं धनुः श्रेष्ठं त्रयः साद्‌र्धन्तु मध्यमं ।  
कनीयस्तु त्रयः प्रोक्तं नित्यमेव पदातिनः ॥ २४९.३७ ॥  
  
अश्वे रथे गजे श्रेष्ठे तदेव परिकीर्त्तितं ।  
  
इत्यादिमहापुराणे आग्नेये धनुर्वेदो नाम ऊनपञ्जाशदधिकद्विशततमोऽध्यायः ॥