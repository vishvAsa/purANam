---
title: २२४

---
पुष्कर उवाच  
वक्ष्येऽन्तः पुरचिन्तां च धर्माद्याः पुरुषार्थकाः ।  
अन्योन्यरक्षया तेषां सेवा कार्या स्त्रिया नृपैः ॥ २२४.१ ॥  
  
धर्ममूलोऽर्थविटपस्तथा कर्म्मफलो महान् ।  
त्रिवर्गपादपस्तत्र रक्षया फलभाग्‌ भवेत् ॥ २२४.२ ॥  
  
कामाधीनाः१ स्त्रियो राम तदर्थं रत्नसङ्‌ग्रहः ।  
सेव्यास्ता नातिसेव्यास्च भूभुजा विषयैषिणा ॥ २२४.३ ॥  
  
आहारो मैथुनन्निद्रा सेव्या नाति हि रुग्‌ भवेत् ।  
मञअचाधिकारे२ कर्त्तव्याः स्त्रियः सेव्याः स्वरामिकाः३ ॥ २२४.४ ॥  
  
दुष्टान्याचरते४ या तु नाभिनन्दति तत्कथां।  
ऐक्यं द्विषद्भिर्व्रजति गर्वं वहति चोद्धता ॥ २२४.५ ॥  
  
चुम्बिता मार्ष्टि वदनं दत्तन्न बहु मन्यते ।  
स्वपित्यादौ प्रसुप्तापि तथा पश्चाद्विबुध्यते ॥ २२४.६ ॥  
  
स्पृष्टा धुनोति गात्राणि गात्रञ्च विरुणाद्धि या ।  
ईषच्छृणोति वाक्यानि प्रियाण्यपि पराङ्‌मुखी ॥ २२४.७ ॥  
  
न पश्यत्यग्रदत्तन्तु जघनञ्च निगूहति ।  
दृष्टे विवर्णवदना मित्रेष्वथ पराङ्मुखी५ ॥ २२४.८ ॥  
  
तत्कामितासु च स्त्रीसु मध्यस्थेव च लक्ष्यते ।  
ज्ञातमण्डनकालापि न करोति च मण्डनं ॥ २२४.९ ॥  
  
या सा विरक्ता तान्त्यक्त्वा सानुरागां स्त्रियम्भजेत्६ ।  
दृष्ट्वैव हृष्टा भवति वीक्षिते च पराङ्‌मुखी ॥ २२४.१० ॥  
  
दृश्यमाना तथान्यत्र दृष्टिं क्षिपति चञ्चलां ।  
तथाप्युपावर्त्तयितुं नैव शक्रोत्यशेषतः ॥ २२४.११ ॥  
  
विवृणीति तथाह्गानि स्वस्या गुह्यानि भार्गव ।  
गहितञ्च तथैवाङ्गं प्रयत्नेन निगूहति ॥ २२४.१२ ॥  
  
तद्दर्शने च कुरुते वालालिड्गनचुम्बनं ।  
आभाष्यमाणा भवति सत्यवाक्या तथैव च ॥ २२४.१३ ॥  
  
स्पृष्टा पुलकितैरङ्गैः स्वेदेनैव च भज्यते ।  
करोति च तथा राम सुलभद्रव्ययाचनं ॥ २२४.१४ ॥  
  
ततः स्वल्पमपि प्राप्य करोति परमां मुदं ।  
 नामसङ्कीर्त्तनादेव मुदिता बहु मन्यते ॥ २२४.१५ ॥  
  
करकजाङ्काङ्कितान्यस्य फलानि प्रेषयत्यपि ।  
तत्प्रेषितञ्च हृदये विन्यसत्यपि चादरात् ॥ २२४.१६ ॥  
  
आलिङ्गनैश्च गात्राणि लिम्पतीवामृतेन या ।  
सुप्ते स्वपित्यथादौ च तथा तस्य विबुध्यते ॥ २२४.१७ ॥  
  
उरू स्पृशति चात्यर्थं सुप्तञ्चैनं विबुध्यते ।  
कपित्थचूर्णयोगेन तथा दध्नः स्रजा तथा ॥ २२४.१८ ॥  
  
घृतं सुगन्धि भवति दुग्धैः क्षिप्तैस्तथा यवैः ।  
भोज्यस्य कल्पनैवं स्याद्‌गन्धमुक्तिः प्रदर्श्यते ॥ २२४.१९ ॥  
  
शौचमाचमनं राम तथैव च विरेचनं ।  
भावना चैव पाकश्च बोधनं धूपनन्तथा ॥ २२४.२० ॥  
  
वासनञ्चैव निर्द्दिष्टं कर्म्माष्टकमिदं स्मृतं ।  
कपित्थविल्वजम्वाम्रकरवीरकपल्लबैः ॥ २२४.२१ ॥  
  
कृत्वोदकन्तु यद्‌द्रव्यं शौवितं शौचनन्तु तत् ।  
तेषामभावे शौचन्तु मृगदर्पाम्भसा भवेत् ॥ २२४.२२ ॥  
  
नखं कुष्ठं घनं मांसी स्पृक्कशैलेयजं जलं ।  
तथैव कुङ्कुमं लाक्षा चन्दनागुरुनीरदं७ ॥ २२४.२३ ॥  
  
सरलं देवकाष्ठञ्च८ कर्पूरं कान्तया सह ।  
बालः कुन्दुरुकश्चैव गुग्गुलुः श्रीनिवासकः ॥ २२४.२४ ॥  
  
सह सर्जरसेनैवं धूपद्रव्यैकविंशतिः ।  
धूपद्रव्यगणादस्मादेकविंशाद्यथेच्छया ॥ २२४.२५ ॥  
  
द्वे द्वे द्रव्ये समादाय सर्जभागैर्न्नियोजयेत् ।  
नखपिण्याकमलयैः संयोज्य मधुना तथा ॥ २२४.२६ ॥  
  
धूपयोगा भवन्तीह यथावत् स्वेच्छया कृताः ।  
त्वचन्नाडीं फलन्तैलं कुङ्कुमं ग्रन्थिपर्वकं९ ॥ २२४.२७ ॥  
  
शैलेयन्तगरं क्रान्तां चोलङ्कर्पूरमेव च१० ।  
मासीं सुराञ्च कुष्ठञ्च स्नानद्रव्याणि निर्दिशेत् ॥ २२४.२८ ॥  
  
एतेभ्यस्तु समादाय द्रव्यत्रयमथेच्छया ।  
मृगदर्पयुतं स्नानं कार्यं कन्दर्पवर्द्धनं ॥ २२४.२९ ॥  
  
त्वङ्‌मुरानलदैस्तुल्यैर्वालकार्द्धसमायुतैः।  
स्नानमुत्पलगन्धि स्यात् सतैलं कुङ्कुमायते ॥ २२४.३० ॥  
  
जातीपुष्पसुगन्धि स्यात् तगरार्द्धेन योजितं ।  
सद्ध्यामकं स्याद्वकुलैस्तुल्यगन्धि मनोहरं ॥ २२४.३१ ॥  
  
मञ्जिष्ठान्तगरं चोलं त्वचं चव्याघ्रनखं नखं ।  
गनधपत्रञ्च विन्यस्य गन्धतैलं भवेच्छुभं ॥ २२४.३२ ॥  
  
तैलं निपीडितं राम तिलैः पुष्पाधिवासितैः ।  
वासनात् पुष्पसट्टशं गन्धेन तु भवेद् ध्रुवं ॥ २२४.३३ ॥  
  
एलालवङ्गकक्कोलजातीफलनिशाकराः ।  
जातीपत्रिकया सार्द्धं स्वतन्त्रा मुखवासकाः ॥ २२४.३४ ॥  
  
कर्पूरं कुङ्कुमं कान्ता मृगदर्पं हरेणुकं ।  
कक्कोलैलालवङ्गञ्च जाती कोशकमेव च ॥ २२४.३५ ॥  
  
त्वक्‌पत्रं त्रुटिमुस्तौ च लतां कस्तूरिकं तथा ।  
कण्टकानि लवङ्गस्य फलपत्रे च जातितः ॥ २२४.३६ ॥  
  
कटुकञ्च११ फलं राम कार्षिकाण्युपकल्पयेत् ।  
तच्चूर्णे खदिरं सारं दद्यात्तुर्यं तु वासित१२ ॥ २२४.३७ ॥  
  
सहकाररसेनास्मात् कर्त्तव्या गुटिकाः शुभाः१३ ।  
मुखे न्यस्ताः सुगन्धास्ता मुखरोगविनाशनाः ॥ २२४.३८ ॥  
  
पूगं प्रक्षालितं सम्यक् पञ्चपल्लववारिणा ।  
शक्त्या तु गुटिकाद्रव्यैर्वासितं मुखवासकं ॥ २२४.३९ ॥  
  
कटुकं दन्तकाष्ठञ्च गोमूत्रे वासितं त्र्यहं ।  
कृतञ्च पूगवद्राम मुखसौगन्धिकारकं ॥ २२४.४० ॥  
  
त्वक्‌पथ्ययोः समावंशौ शशिभागार्द्धसंयुतौ ।  
नागवल्लीसमो भाति मुखवासो मनोहरः ॥ २२४.४१ ॥  
  
एवं कुर्य्यात् सदा स्त्रीणं रक्षणं पृथिवीपतिः ।  
न चासां विश्वसेज्जातु पुत्रमातुर्विशेषतः ॥ २२४.४२ ॥  
  
न स्वपेत् स्त्रीगृहे रात्रौ विश्वासः कृत्रिमो भवेत् ।  
  
इत्यादिम्हापुराणे आग्नेये स्त्रीरक्षादिकामशास्त्रं नाम चतुर्विंशत्यधिकद्विशततमोऽध्यायः ।