+++
title = "०३६ उमामाहत्म्यम्"
title_english = "036 Legend of Uma and her curse"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-036-Uma_Mahathyam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/01/036_umAmAhatyam.md">
<details><summary><h2>IITK ...{Loading}...</h2></summary>

The devatas create obstacles to the marital bliss of Maheswara and
Parvati--Goddess Parvati curses the devatas and the mother earth.



### श्लोकः
#### मूलम्
उक्तवाक्ये मुनौ तस्मिन्नुभौ राघवलक्ष्मणौ।  
प्रतिनन्द्य कथां वीरावूचतुर्मुनिपुङ्गवम्॥1.36.1॥

#### शब्दार्थः
तस्मिन् मुनौ when that ascetic, उक्तवाक्ये had spoken the words, वीरौ two heroes, राघवलक्ष्मणौ Rama and Lakshmana, उभौ both, कथाम् story, प्रतिनन्द्य enjoying, मुनिपुङ्गवम् preeminent ascetic, ऊचतुः uttered.

#### आङ्ग्लानुवादः
While Viswamitra preeminent ascetic among the sages was telling the story (of Ganga) to the heroic Rama and Lakshmana, they extolled it and enquiredः



### श्लोकः
#### मूलम्
धर्मयुक्तमिदं ब्रह्मन् कथितं परमं त्वया ।  
दुहितुश्शैलराजस्य ज्येष्ठाया वक्तुमर्हसि॥1.36.2॥  
विस्तरं विस्तरज्ञोऽसि दिव्यमानुषसम्भवम्।

#### शब्दार्थः
ब्रह्मन् O Divine sage, धर्मयुक्तम् endowed with righteousness, परमम् supreme, इदम् this story, त्वया by you, कथितम् has been narrated, शैलराजस्य king of mountains Himavan's, ज्येष्ठायाः of the eldest, दुहितुः daughter's, दिव्यमानुषसम्भवम् happened in the celestial and  mortal world, विस्तरम् detailed story, वक्तुम् to tell, अर्हसि it is worthy of you, विस्तरज्ञः असि  you are conversant with the details.

#### आङ्ग्लानुवादः
"O Brahman sage, this excellent story set in righteousness has been narrated by you.  
Since you are conversant with the details, you can befittingly tell the story in detail, pertaining to the eldest daughter of king of the mountains and the events that happened in the celestial and mortal worlds



### श्लोकः
#### मूलम्
त्रीन् पथो हेतुना केन प्लावयेल्लोकपावनी॥1.36.3॥  
कथं गङ्गा त्रिपथगा विश्रुता सरिदुत्तमा।  
त्रिषु लोकेषु धर्मज्ञ कर्मभिः कैस्समन्विता॥1.36.4॥

#### शब्दार्थः
लोकपावनी purifying the worlds, केन हेतुना for what reason, त्रीन् three, पथः paths, प्लावयेत् should be overflowing with waters? धर्मज्ञ O Knower of righteousness, त्रिपथगा Tripathaga (threeway flowing), गङ्गा Ganga, कैः by which,  कर्मभिः actions, अन्विता endowed with, त्रिषु लोकेषु in three worlds, सरिदुत्तमा excellent among rivers, विश्रुता well known.

#### आङ्ग्लानुवादः
Why does Ganga, the purifier of the worlds overflow the three paths (worlds)? O knower of dharma what deed made, Tripathaga (flowing in three directions) Ganga wellknown in the three worlds as the best (holiest) of all rivers"?



### श्लोकः
#### मूलम्
तथा ब्रुवति काकुत्स्थे विश्वामित्रस्तपोधनः।  
निखिलेन कथां सर्वामृषिमध्ये न्यवेदयत्॥1.36.5॥

#### शब्दार्थः
काकुत्स्थे when Rama, तथा ब्रुवति was thus speaking, तपोधनः sage with asceticism as his wealth, सर्वाम् entire, कथाम् story, निखिलेन completely, ऋषिमध्ये amidst sages, न्यवेदयत् revealed.

#### आङ्ग्लानुवादः
Having heard the words of the son of the Kakusthas, Viswamitra, vested with the wealth of asceticism, revealed the complete story in detail in the presence of the sages.



### श्लोकः
#### मूलम्
पुरा राम कृतोद्वाहो नीलकण्ठो महातपाः।  
दृष्ट्वा च स्पृहया देवीं मैथुनायोपचक्रमे॥1.36.6॥

#### शब्दार्थः
राम O Rama, पुरा in ancient times, कृतोद्वाहः got married, महातपाः mighty ascetic, नीलकण्ठः lord Siva, देवीम् goddess, Uma, दृष्ट्वा having seen, स्पृहया with intense desire, मैथुनाय for enjoying marital bliss, उपचक्रमे commenced.

#### आङ्ग्लानुवादः
"O Rama, in ancient times, great ascetic the blueneck Lord Siva got married to goddess Uma charmed with her beauty he indulged in sexual enjoyment with intense  
passion.



### श्लोकः
#### मूलम्
शितिकण्ठस्य देवस्य दिव्यं वर्षशतं गतम्।  
न चापि तनयो राम तस्यामासीत् परन्तप॥1.36.7॥

#### शब्दार्थः
परन्तप O Tormentor of enemies, राम O Rama, देवस्य of the lord, शितिकण्ठस्य Siva's, दिव्यम् celestial, वर्षशतम् hundred years, गतम् was over, अपि च even then, तस्याम् in her  (the womb of goddess Parvati), तनयः son, न आसीत् was not born.

#### आङ्ग्लानुवादः
O Rama, tormentor of enemies, while Lord Siva was thus absorbed in sexual enjoyment, a hundred (celestial) years passed but no son was born to them.



### श्लोकः
#### मूलम्
ततो देवास्समुद्विग्नाः पितामहपुरोगमाः।  
यदिहोत्पद्यते भूतं कस्तत्प्रतिसहिष्यते॥1.36.8॥

#### शब्दार्थः
ततः then, पितामहपुरोगमाः with Brahma in the forefront, देवाः devatas, इह here, now in this goddess, यत् which, भूतम् offspring, उत्पद्यते will be born, तत् that, कः who, प्रतिसहिष्यते will be able to bear, समुद्विग्नाः were exceedingly alarmed.

#### आङ्ग्लानुवादः
"Then the devatas led by Brahma were exceedingly alarmed. 'Who will be able to bear the power of the offspring if it is born here and now', they reflected.



### श्लोकः
#### मूलम्
अभिगम्य सुरास्सर्वे प्रणिपत्येदमब्रुवन्।  
देव देव महादेव लोकस्यास्य हिते रत ॥1.36.9॥  
सुराणां प्रणिपातेन प्रसादं कर्तुमर्हसि।

#### शब्दार्थः
सुराः devatas, सर्वे all, अभिगम्य approaching Siva, प्रणिपत्य paying obeisance, इदम् these words, अब्रुवन् spoke, देवदेव O God of devatas, अस्य लोकस्य for this world, हिते रत engaged in doing welfare of all, महादेव O Mahadeva, सुराणाम् for celestials, प्रणिपातेन with salutations, प्रसादम् mercy, कर्तुम् अर्हसि capable of doing it.

#### आङ्ग्लानुवादः
All devatas approached Siva and paying their obeisance said, "O God of the gods engaged in the welfare of all O Mahadeva accept our salutations Be king which you can be (if you will)".



### श्लोकः
#### मूलम्
न लोका धारयिष्यन्ति तव तेजस्सुरोत्तम ॥1.36.10॥  
ब्राह्मेण तपसा युक्तो देव्या सह तपश्चर।  
त्रैलोक्यहितकामार्थं तेजस्तेजसि धारय ॥1.36.11॥

#### शब्दार्थः
सुरोत्तम O Best among gods, तव your, तेजः energy, लोकाः worlds, न धारयिष्यन्ति cannot contain, ब्राह्मेण in conformity vedas, तपसा by yogic penance, युक्तः endowed with, देव्या सह in the company with Parvati, तपः austerities, चर engage yourself,  त्रैलोक्यहितकामार्थम् with the intention of doing welfare for three worlds, तेजः energy, तेजसि in your energy, धारय retain.

#### आङ्ग्लानुवादः
"O best among the gods, the worlds cannot contain your energy (the son born of your energy) You may engage yourself in penance in the company of Uma in conformity with the Vedas. Retain your energy in your body for the  welfare of the three worlds."



### श्लोकः
#### मूलम्
देवतानां वचश्श्रुत्वा सर्वलोकमहेश्वरः।  
बाढमित्यब्रवीत्सर्वान्पुनश्चैवमुवाच ह ॥1.36.12॥

#### शब्दार्थः
सर्वलोकमहेश्वरः ruler of all the worlds, देवतानाम् devata's, वचः words, श्रुत्वा having heard, बाढम् "Be it so", इति thus, अब्रवीत् said, पुनश्च again, एवम् these words, उवाच ह spoke.

#### आङ्ग्लानुवादः
Mahadeva, ruler of the all the worlds, having heard the words of devatas, said "Be it so" Furtherः



### श्लोकः
#### मूलम्
धारयिष्याम्यहं तेजस्तेजस्येव सहोमया।  
त्रिदशाः पृथिवी चैव निर्वाणमधिगच्छतु॥1.36.13॥

#### शब्दार्थः
उमया सह together with Uma, अहम् I, तेजः vital fluid, तेजस्येव in my energy (body), धारयिष्यामि I shall preserve, त्रिदशाः devatas, पृथिवी चैव earth also, निर्वाणम् peace, अधिगच्छतु obtain.

#### आङ्ग्लानुवादः
"  
"Together with Uma I will preserve the semen in my body thereby the devatas and also the earth will have peace.



### श्लोकः
#### मूलम्
यदिदं क्षुभितं स्थानान्मम तेजो ह्यनुत्तमम्।  
धारयिष्यति कस्तन्मे ब्रुवन्तु सुरसत्तमाः॥1.36.14॥

#### शब्दार्थः
मम my , अनुत्तमम् excellent, यत् इदम् तेजः if this vital fluid, स्थानात् from its own place, क्षुभितम् is shaken, तत् then, कः who, धारयिष्यति will contain? सुरसत्तमाः best of devatas, मे to me, ब्रुवन्तु tell.

#### आङ्ग्लानुवादः
"Who will contain this exceptional vital fluid of mine if shaken from its own place? O best of devatas tell me".



### श्लोकः
#### मूलम्
एवमुक्तास्सुरास्सर्वे प्रत्यूचुर्वृषभध्वजम्।  
यत्तेजः क्षुभितं ह्येतत्तद्धरा धारयिष्यति॥1.36.15॥

#### शब्दार्थः
एवम् उक्ताः having been addressed in this way by Iswara, सुराः सर्वे all devatas, वृषभध्वजम् having flagstaff with bull as his symbol (Iswara), प्रत्यूचुः replied, यत् तेजः that vital fluid, क्षुभितम् disturbed, एतत् thist one, धरा earth, धारयिष्यति will contain.

#### आङ्ग्लानुवादः
Thus questioned, all the devatas replied to the bearer of the flag with bull as its symbol (Siva), saying, "The earth will contain the disturbed vital fluid".



### श्लोकः
#### मूलम्
एवमुक्तस्सुरपतिः प्रमुमोच महीतले।  
तेजसा पृथिवी येन व्याप्ता सगिरिकानना॥1.36.16॥

#### शब्दार्थः
एवम् उक्तः having been spoken in this way by devatas, सुरपतिः lord of devatas, येन तेजसा by which vital fluid, सगिरिकानना including mountains, forests, पृथिवी earth, व्याप्ता was pervaded, महीतले on the earth, प्रमुमोच released.

#### आङ्ग्लानुवादः
Thus replied by the devatas, the god of the gods released his vital fluid  on earth. It  
pervaded the entire earth including mountains and forests.



### श्लोकः
#### मूलम्
ततो देवाः पुनरिदमूचुश्चाथ हुताशनम्।  
प्रविश त्वं महातेजो रौद्रं वायुसमन्वितः॥1.36.17॥

#### शब्दार्थः
ततः then, अथ thereafter, देवाः devatas, पुनः again, हुताशनम् fire deity, इदम् these words, ऊचुः spoke, त्वम् you, वायुसमन्वितः followed by wind god, रौद्रम् relating to Rudra, महातेजः mighty energy (creative power), प्रविश enter.

#### आङ्ग्लानुवादः
Then, the devatas said to the firegod, "Enter this energy (creative power) related to Rudra followed by the windgod".



### श्लोकः
#### मूलम्
तदग्निना पुनर्व्याप्तं सञ्जातश्श्वेतपर्वतः।  
दिव्यं शरवणं चैव पावकादित्यसन्निभम्॥1.36.18॥  
यत्र जातो महातेजाः कार्तिकेयोऽग्निसम्भवः।

#### शब्दार्थः
अग्निना by fire, व्याप्तम् pervaded, तत् that energy, पुनः again, श्वेतपर्वतः celestial white mountain, सञ्जातः became, पावकादित्यसन्निभम् resplendent as fire or Sun, दिव्यम् celestial, शरवणं चैव became forest of reeds, यत्र in which, महातेजाः glorious, अग्निसम्भवः born from fire, कार्तिकेयः son of Krittika, Kartikeya, जातः was born.

#### आङ्ग्लानुवादः
That energy pervaded by fire was transformed into the White Mountain. It turned the forest of reeds (Saravana) (blazing) like the fire or the Sun. From that fire was born the glorious Kartikeya.



### श्लोकः
#### मूलम्
अथोमां च शिवं चैव देवास्सर्षिगणास्तदा।  
पूजयामासुरत्यर्थं सुप्रीतमनसस्ततः॥1.36.19॥

#### शब्दार्थः
अथ thereafter, सर्षिगणाः with multitude of saints, देवाः devatas, ततः for that event, सुप्रीतमनसः with highly pleased minds, तदा then, उमां च goddess Uma, शिवं चैव Shiva, अत्यर्थम् with great desire, पूजयामासुः worshipped.

#### आङ्ग्लानुवादः
Thereafter highly pleased with the event the devatas along with the saints worshipped Siva and goddess Uma with deep devotion.



### श्लोकः
#### मूलम्
अथ शैलसुता राम त्रिदशानिदमब्रवीत्।  
समन्युरशपत्सर्वान् क्रोधसंरक्तलोचना॥1.36.20॥

#### शब्दार्थः
राम Rama, अथ thereafter, शैलसुता daughter of mountain Himavan, समन्युः with anger, त्रिदशान् addressing devatas, इदम् these words, अब्रवीत् spoke, क्रोधसंरक्तलोचना with reddened eyes because of anger, सर्वान् all of them, अशपत् cursed.

#### आङ्ग्लानुवादः
"Rama thereafter Uma, daughter of the mountain (Himavan) with her eyes red with anger cursed all of themः



### श्लोकः
#### मूलम्
यस्मान्निवारिता चैव सङ्गतिः पुत्रकाम्यया।  
अपत्यं स्वेषु दारेषु तस्मान्नोत्पादयिष्यथ॥1.36.21॥

#### शब्दार्थः
यस्मात् for the reason, पुत्रकाम्यया with a desire to bear son, सङ्गतिः union with Mahadeva, निवारिता is prevented, तस्मात् for that reason, स्वेषु in your, दारेषु wives, अपत्यम् progeny, नोत्पादयिष्यथ you will not produce.

#### आङ्ग्लानुवादः




### श्लोकः
#### मूलम्
अद्यप्रभृति युष्माकमप्रजास्सन्तु पत्नयः॥1.36.22॥  
एवमुक्त्वासुरान् सर्वान् शशाप पृथिवीमपि।

#### शब्दार्थः
अद्यप्रभृति from today onwards, युष्माकम् your, पत्नयः wives, अप्रजाः childless, सन्तु  may become, सर्वान् all, सुरान् devatas, एवम् in this way, उत्त्वा having spoken, पृथिवीमपि Earth also, शशाप cursed.

#### आङ्ग्लानुवादः
"From today onwards your wives will become childless" cursed Uma. The devatas  
were cursed this Even the  earthः



### श्लोकः
#### मूलम्
अवने नैकरूपा त्वं बहुभार्या भविष्यसि॥1.36.23॥  
न च पुत्रकृतां प्रीतिं मत्क्रोधकलुषीकृता ।  
प्राप्स्यसि त्वं सुदुर्मेधे मम पुत्रमनिच्छती॥1.36.24॥

#### शब्दार्थः
अवने O Earth, त्वम् you, नैकरूपा do not assume one single form, बहुभार्या as wife of many masters, भविष्यसि you will become, सुदुर्मेधे O evil minded one, मम for me, पुत्रम् son, अनिच्छती is not to your liking, त्वम् you, मत्क्रोधकलुषीकृता fouled as as result of my anger,  पुत्रकृताम् on account of a son, प्रीतिं च pleasure also, न प्राप्स्यसि you will not obtain.

#### आङ्ग्लानुवादः
"O Earth you will assume many forms and become wife of many masters. O evilminded one, you did not want me to bear a son. Having been fouled as a result of my anger, you will not have the pleasure of having  a son, cursed Uma.



### श्लोकः
#### मूलम्
तान् सर्वान् व्रीडितान् दृष्ट्वा सुरान्सुरपतिस्तदा।  
गमनायोपचक्राम दिशं वरुणपालिताम्॥1.36.25॥

#### शब्दार्थः
सुरपतिः Mahesvara, तदा then, व्रीडितान् filled with humility, तान् सर्वान् all those, सुरान् devatas, दृष्ट्वा having seen, वरुणपालिताम् presided over by Varuna (Western direction), दिशम् direction, गमनाय to depart, उपचक्राम commenced.

#### आङ्ग्लानुवादः
"The god of the gods (Mahesvara), seeing all the devatas humiliated began to depart in the westerly direction presided over by Varuna.



### श्लोकः
#### मूलम्
स गत्वा तप आतिष्ठत्पार्श्वे तस्योत्तरे गिरौ।  
हिमवत्प्रभवे शृङ्गे सह देव्या महेश्वरः॥1.36.26॥

#### शब्दार्थः
महेश्वरः Mahesvara, गिरौ गत्वा having gone to the (himavat) mountain, तस्य (गिरेः) of that Himavat mountain's, उत्तरे in the  northern, पार्श्वे side, हिमवत्प्रभवे born in the Himavat mountain, शृङ्गे on a peak, देव्या सह along with goddess Uma, तपः yogic practices, अतिष्ठत् performed.

#### आङ्ग्लानुवादः
"Mahesvara along with goddess Uma, went north of the Himavat mountain and performed penance on a peak.



### श्लोकः
#### मूलम्
एष ते विस्तरो राम शैलपुत्र्या निवेदितः।  
गङ्गायाः प्रभवं चैव शृणु मे सहलक्ष्मणः॥1.36.27॥

#### शब्दार्थः
राम O Rama, शैलपुत्र्याः relating to the daughter of Himavat mountain, Uma, एषः विस्तरः this extensive story, ते to you, (कथितः has been narrated), गङ्गायाः च relating to Ganga,  प्रभवम् her birth, निवेदितः described, सह लक्ष्मणः together with Lakshmana, श्रुणु listen.

#### आङ्ग्लानुवादः
"O Rama this story of the daughter of the mountain has been narrated to you. Now listen with Lakshmana the tale of the birth of Ganga"ः  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे षट्त्रिंशस्सर्गः॥  
Thus ends the thirtysixth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/01/036_umAmAhatyam.md">
<details><summary><h2>भूषणम् ...{Loading}...</h2></summary>



उक्तवाक्ये मुनौ तस्मिन्नुभौ राघवलक्ष्मणौ ।  

अभिनन्द्य कथां वीरावूचतुर्मुनिपुङ्गवम्  ॥  १।३६।१  ॥   

"भगवन् श्रोतुमिच्छामि गङ्गां त्रिपथगां नदीम्" इति
गङ्गायास्त्रिपथगात्वप्रकारे पृष्टे अन्तरिक्षस्वर्गगमनयोः
प्रत्युक्तत्वात्तत्र तृतीयपथगमनं कथमित्याशयेन पुनः पृच्छन्तं श्रीरामं
प्रत्याह षट्त्रिंशे--उक्तवाक्य इत्यादि । मुनौ उक्तवाक्ये उक्तोत्तरे सति
। अत्रोभावित्युक्तेः पूर्वसर्गे रामपदं लक्ष्मणस्याप्युपलक्षणं वेदितव्यम्
। कथां पूर्वोक्ताम्  ॥  १।३६।१  ॥   

  

धर्मयुक्तमिदं ब्रह्मन् कथितं परमं त्वया ।  

दुहितुः शैलराजस्य ज्येष्ठाया वक्तुमर्हसि ।  

विस्तरं विस्तरज्ञो ऽसि दिव्यमानुषसम्भवम्  ॥  १।३६।२  ॥   

धर्मेति अर्द्धत्रयम् । धर्मयुक्तम्, धर्मफलकश्रवणमित्यर्थः । इदं वृत्तं
ज्येष्ठाया दुहितुः वृत्तं त्वया कथितम् । तस्या दिव्यमानुषसम्भवं
दिव्यलोके मानुषलोके च सम्भवं विस्तरं वक्तुमर्हसि  ॥  १।३६।२  ॥   

  

त्रीन् पथो हेतुना केन प्लावयेल्लोकपावनी  ॥  १।३६।३  ॥   

त्रीनिति । त्रीन् पथः भूर्भुवःस्वर्मार्गान् । केन हेतुना प्लावयेत्
प्लुता । भावयेदित्यपि पाठः । लकारव्यत्ययः । इतरयोः पूर्वसर्ग
एवोक्तत्वात्केन हेतुना तृतीयपथं गतेति द्वितीयप्रश्नार्थः  ॥  १।३६।३  ॥   

  

कथं गङ्गा त्रिपथगा विश्रुता सरिदुत्तमा ।  

त्रिषु लोकेषु धर्मज्ञ कर्मभिः कैः समन्विता  ॥  १।३६।४  ॥   

तृतीयप्रश्नमाह--कथमिति । त्रिपथगा गङ्गा कथं विश्रुता कैः कर्मभिः
व्यापारैः सरिदुत्तमा आसीत्  ॥  १।३६।४  ॥   

  

तथा ब्रुवति काकुत्स्थे विश्वामित्रस्तपोधनः ।  

निखिलेन कथां सर्वामृषिमध्ये न्यवेदयत्  ॥  १।३६।५  ॥   

प्रथमप्रश्नोत्तरमाहेत्याह--तथेति । काकुत्स्थ इति लक्ष्मणस्याप्युपलक्षणम्
। निखिलेन विस्तरेण । सर्वां दिव्यसम्भवां मानुषसम्भवां च  ॥  १।३६।५  ॥   

  

पुरा राम कृतोद्वाहो नीलकण्ठो महातपाः ।  

दृष्ट्वा च स्पृहया देवीं मैथुनायोपचक्रमे  ॥  १।३६।६  ॥   

निखिलेनेत्युक्तं गाङ्गेयसम्भवमाह--पुरेति । कृतोद्वाह इति
परपरिग्रहव्यावृत्तिः । दृष्ट्वा स्पृहया महातपोनिष्ठत्वे ऽपि कामबाणवशात्
तस्यामभिलाषेण । मैथुनाय मिथुनकर्म कर्तुं उपचक्रमे  ॥  १।३६।६  ॥   

  

शितिकण्ठस्य देवस्य दिव्यं वर्षशतं गतम् ।  

\[तस्य सङ्क्रीडमानस्य महादेवस्य धीमतः ।  

एवं मन्मथयुद्धे तु तयोर्नासीत्पराजयः  ॥ \]  

न चापि तनयो राम तस्यामासीत्परन्तप  ॥  १।३६।७  ॥   

शितीति । दिव्यं वर्षशतं गतम्, मैथुनेनैवेति शेषः । तनयः
तनयप्रापकरेतोविसर्गः  ॥  १।३६।७  ॥   

  

ततो देवाः समुद्विग्नाः पितामहपुरोगमाः ।  

यदिहोत्पद्यते भूतं कस्तत्प्रतिसहिष्यते  ॥  १।३६।८  ॥   

तत इति । पितामहपुरोगमाः देवाः समुद्विग्ना भीताः । पाठान्तरेसमुद्युक्ताः
उद्योगं चक्रुः । किमर्थम् ? इह पार्वत्यां यद्भूतं पुत्रः उत्पद्यते
उत्पत्स्यते । वर्तमानसामीप्ये वर्तमानवत्प्रयोगः । तत् कः प्रतिसहिष्यत
इति विचार्य तन्निवर्त्तनाय समुद्युक्ता इत्यर्थः  ॥  १।३६।८  ॥   

  

अभिगम्य सुराः सर्वे प्रणिपत्येदमब्रुवन्  ॥  १।३६।९  ॥   

तमेवोद्योगमाह--अभिगम्येति । महादेवमिति शेषः  ॥  १।३६।९  ॥   

  

देवदेव महादेव लोकस्यास्य हिते रत ।  

सुराणां प्रणिपातेन प्रसादं कर्तुमर्हसि  ॥  १।३६।१०  ॥   

देवदेवेति । देवदेवेत्यनेन महादेवशब्दार्थः उक्तः । प्रणिपातेन पादमूलपतनेन
 ॥  १।३६।१०  ॥   

  

न लोका धारयिष्यन्ति तव तेजः सुरोत्तम ।  

ब्राह्मेण तपसा युक्तो देव्या सह तपश्चर  ॥  १।३६।११  ॥   

नेति । तेजः तेजस्समुद्भूतं पुत्रं न धारयिष्यन्ति न सहिष्यन्ते, अतो
ब्राह्मेण वेदावगतेन तपसा योगेन युक्तः सन्, तदङ्गतया देव्या सह तपश्चर । न
तेजः पार्वत्यां मोक्तुमर्हसीति भावः  ॥  १।३६।११  ॥   

  

त्रैलोक्यहितकामार्थं तेजस्तेजसि धारय  ॥  १।३६।१२  ॥   

\[रक्ष सर्वानिमाँल्लोकान्नालोकं कर्तुमर्हसि ।\]  

त्रैलोक्येति । त्रैलोक्यहितमेव कामः काम्यमानः पुरुषार्थः तदर्थम् । तेजः
रेतः, तेजसि तेजोमयनिजशरीरे धारय, न मुञ्चेत्यर्थः  ॥  १।३६।१२  ॥   

  

देवतानां वचः श्रुत्वा सर्वलोकमहेश्वरः ।  

बाढमित्यब्रवीत् सर्वान् पुनश्चेदमुवाच ह  ॥  १।३६।१३  ॥   

देवतानामिति । सर्वलोकमहेश्वरः सर्वलोकानां परमनियन्ता । सर्वलोकपितामह इति
पाठान्तरम्  ॥  १।३६।१३  ॥   

  

धारयिष्याम्यहं तेजस्तेजस्येव सहोमया ।  

त्रिदशाः पृथिवी चैव निर्वाणमधिगच्छतु  ॥  १।३६।१४  ॥   

बाढमित्यङ्गीकृतांशमाहधारयिष्यामीति । तेजः अक्षुभितांशम् । उमया
उमाप्यक्षुभितं शोणितरूपं तेजो धारयत्वित्यर्थः । पृथिवीशब्देन लोका
उच्यन्ते । निर्वाणं सुखम्  ॥  १।३६।१४  ॥   

  

यदिदं क्षुभितं स्थानान्मम तेजो ह्यनुत्तमम् ।  

धारयिष्यति कस्तन्मे ब्रुवन्तु सुरसत्तमाः  ॥  १।३६।१५  ॥   

ऽपुनश्चेदमुवाचऽ इत्युक्तमंशं दर्शयतियदिदमिति । स्थानात्
रेतःस्थानहृदयसम्पुटात् । अनुत्तमं दुर्भरम् । मे मह्यं ब्रुवन्तु  ॥ 
१।३६।१५  ॥   

  

एवमुक्तास्ततो देवाः प्रत्यूचुर्वृषभध्वजम् ।  

यत्तेजः क्षुभितं ह्येतत्तद्धरा धारयिष्यति  ॥  १।३६।१६  ॥   

एवमिति । धरा सर्वधारणशक्तिमती, अनेन धरा तद्धारणार्थं देवैः प्रार्थितेति
सिद्धम्  ॥  १।३६।१६  ॥   

  

एवमुक्तः सुरपतिः प्रमुमोच महीतले ।  

तेजसा पृथिवी येन व्याप्ता सगिरिकानना  ॥  १।३६।१७  ॥   

एवमिति । सुरपतिः रुद्रः । प्रमुमोच तेज इति सिद्धम् । येन तेजसा पृथिवी
व्याप्ता तत्प्रमुमोच  ॥  १।३६।१७  ॥   

  

ततो देवाः पुनरिदमूचुश्चाथ हुताशनम् ।  

प्रविश त्वं महातेजो रौद्रं वायुसमन्वितः  ॥  १।३६।१८  ॥   

ततः पृथिव्यां व्याप्तत्वादेव हेतोः । पृथिवी भग्ना भविष्यतीति हुताशनमूचुः
। पुनरूचुरित्यनेनाग्नेः प्रवेशभीतत्वं गम्यते, अग्निचारणहेतुतया
वायुसमन्वित इत्युक्तम्  ॥  १।३६।१८  ॥   

  

तदग्निना पुनर्व्याप्तं सञ्जातः श्वेतपर्वतः ।  

दिव्यं शरवणं चैव पावकादित्यसन्निभम् ।  

यत्र जातो महातेजाः कार्तिकेयो ऽग्निसम्भवः  ॥  १।३६।१९  ॥   

तदिति अर्द्धत्रयम् । तत्तेजः अग्निना व्याप्तं सत् श्वेतपर्वतः सञ्जातः ।
ततः कालपरिपाकेन शरवणं च सञ्जातं । शराणां वनं शरवणम् । "प्रनिरन्तश्शर--"
इति णत्वम् । शरवणं विशेषयति--यत्रेति । कृत्तिकानामपत्यं पुमान्
कार्तिकेयः । "स्त्रीभ्यो ढक्" । स्तन्यदानात्कृत्तिका पुत्रत्वम् ।
अग्निना धृत्वा मुक्तत्वादग्निसम्भवः  ॥  १।३६।१९  ॥   

  

अथोमां च शिवं चैव देवाः सर्पिगणास्तदा ।  

पूजयामासुरत्यर्थं सुप्रीतमनसस्ततः  ॥  १।३६।२०  ॥   

अथेति । पूजयामासुः, मैथुनविघ्नकृतकोपशान्त्यर्थमित्यर्थः  ॥  १।३६।२०  ॥   

  

अथ शैलसुता राम त्रिदशानिदमब्रवीत् ।  

समन्युरशपत्सर्वान् क्रोधसंरक्तलोचना  ॥  १।३६।२१  ॥   

अथेति । अब्रवीदित्येतद्विशिष्योच्यते अशपदिति  ॥  १।३६।२१  ॥   

  

यस्मान्निवारिता चैव सङ्गतिः पुत्रकाम्यया ।  

अपत्यं स्वेषु दारेषु तस्मान्नोत्पादयिष्यथ  ॥  १।३६।२२  ॥   

यस्मादिति । पुत्रकाम्यया मया । सङ्गतिः भर्तृसंयोगो मैथुनरूपः सा
यस्मान्निवारिता, तस्मात् यूयमपि स्वेषु दारेषु अपत्यं पुत्रं
नोत्पादयिष्यथ  ॥  १।३६।२२  ॥   

  

अद्यप्रभृति युष्माकमप्रजाः सन्तु पत्नयः ।  

एवमुक्त्वा सुरान् सर्वान् शशाप पृथिवीमपि  ॥  १।३६।२३  ॥   

अद्येति । पूर्वार्द्धेन पूर्वश्लोकपठितमुच्यते । पत्नय इत्यार्षं
ह्रस्वत्वम्  ॥  १।३६।२३  ॥   

  

अवने नैकरूपा त्वं बहुभार्या भविष्यसि ।  

न च पुत्रकृतां प्रीतिं मत्क्रोधकलुषीकृता ।  

प्राप्स्यसि त्वं सुदुर्मेधे मम पुत्रमनिच्छती  ॥  १।३६।२४  ॥   

अवन इति सार्द्धश्लोकः । नैकरूपा ऊषरत्वादिरूपेण नानाविधा । बहुभार्या
बहूनां राज्ञां भार्या । मम पुत्रम् अनिच्छती अनिच्छन्ती त्वं मत्क्रोधेन
शापरूपेण कलुषीकृता विपर्यस्तप्रकृतिः सती, पुत्रकृतां प्रीतिं न
प्राप्स्यसीति भावः  ॥  १।३६।२४  ॥   

  

तान् सर्वान् व्रीडितान् दृष्ट्वा सुरान् सुरपतिस्तदा ।  

गमनायोपचक्राम दिशं वरुणपालिताम्  ॥  १।३६।२५  ॥   

तानिति । सुरपतिः रुद्रः । तान्सुरान् स्वकीयशापेन व्रीडितान् लज्जितान् ।
दृष्ट्वा प्रियाशापस्य दुष्परिहरत्वात् स्वीयशापदुःखस्य
द्रष्टुमशक्यत्वाच्च वरुणपालितां दिशं हिमवतः प्रतीचीं प्रति ।
गमनायोपचक्राम । परस्मैपदमार्षम्  ॥  १।३६।२५  ॥   

  

स गत्वा तप आतिष्ठत् पार्श्वे तस्योत्तरे गिरेः ।  

हिमवत्प्रभवे शृङ्गे सह देव्या महेश्वरः  ॥  १।३६।२६  ॥   

स इति । हिमवत्प्रभवे तस्य हिमवतो गिरेरुत्तरपार्श्वभूते शृङ्गे देव्या सह
तप आतिष्ठत्, सदा तपोव्रतमसङ्कल्पयदित्यर्थः  ॥  १।३६।२६  ॥   

  

एष ते विस्तरो राम शैलपुत्र्या निवेदितः ।  

गङ्गायाः प्रभवं चैव शृणु मे सहलक्ष्मणः  ॥  १।३६।२७  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षट्त्रिंशः सर्गः  ॥ 
३६  ॥   

ननु ऽदुहितुः शैलराजस्य ज्येष्ठाया वक्तुमर्हसिऽ इति पार्वती
वृत्तान्तमुपेक्ष्य गङ्गावैभव एव मया पृष्टे तद्विहायोपेक्षितमेव
पार्वतीवृत्तान्तं किमर्थं कथितवानसीति रामस्य शङ्कां परिहरति--एष इति ।
शैलपुत्र्याः पार्वत्याः सम्बन्धी कथाविस्तरो निवेदितः ।
वक्ष्यमाणगङ्गावैभवकथनोपयोगित्वेनोक्तः । गङ्गायाः प्रभवं प्रभावं त्वं
शृणु । चः प्राधान्ये  ॥  १।३६।२७  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षट्त्रिंशः सर्गः  ॥  ३६  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/01/036_umAmAhatyam.md">
<details><summary><h2>शिरोमणी ...{Loading}...</h2></summary>



सामान्यतो गङ्गाकथाश्रवणानन्तरं विशेषं जिज्ञासोः रामस्य प्रश्नं
पुनर्वर्णयन्नाह उक्तेति । तस्मिन् प्रसिद्धे मुनौ उक्तवाक्ये सति वीरौ
अतिपराक्रमविशिष्टौ उभौ राघवलक्ष्मणौ कथां हिमवत्कन्यावृत्तान्तमभिनन्द्य
प्रशस्य मुनिपुङ्गवं विश्वामित्रमूचतुः  ॥  १।३६।१  ॥   

  

तद्वचनमेवाह धर्मेति । ब्रह्मन् हे मुने धर्मयुक्तं धर्मनिष्पादकमत एव
परममतिश्रेष्ठमिदं शैलसुताचरितं त्वया कथितम् । शैलराजस्य ज्येष्ठायाः
पूर्वजायाः दुहितुः कन्याया दिव्यमानुषसम्भवं  

दिव्यलोकमानुषलोकसम्बन्धिं विस्तरं विस्तारसहितं यतो विस्तरज्ञो ऽसि
अतस्त्वं वक्तुमर्हसि सार्धश्लोक एकान्वयी । सम्भवशब्दः
सम्पूर्वकप्राप्त्यर्थकभूधातुप्रकृतिकाबन्तः  ॥  १।३६।२  ॥   

  

प्रश्नस्य विशेषाकारमाह त्रीनिति । लोकपावनी गङ्गा त्रीन् पथः केन हेतुना
प्लावयेत् अप्लावयत्  ॥  १।३६।३  ॥   

  

कथमिति । हे धर्मज्ञ त्रिपथगा गङ्गा त्रिषु लोकेषु सरिदुत्तमा कथं विश्रुता
ख्याता कैः कर्मभिः समन्विता युक्ता आसीदिति शेषः  ॥  १।३६।४  ॥   

  

तथेति । काकुत्स्थे रामे तथा तेन प्रकारेण ब्रुवति पृच्छति सति तपोधनो
विश्वामित्रः निखिलेन कार्त्स्न्येण विस्तरेणेत्यर्थः सर्वां कथां ऋषिमध्ये
न्यवेदयत् अवर्णयत्  ॥  १।३६।५  ॥   

  

तद्वर्णनमेवाह पुरेत्यादिभिः । हे राम कृतोद्वाहः महातपाः अतिविचारशीलः
शितिकण्ठो महादेवः स्पृहया मैथुनेच्छया देवीं दृष्ट्वैव मैथुनाय मैथुनं
कर्तुमुपचक्रमे प्रारेभे  ॥  १।३६।६  ॥   

  

तस्येति । शितिः कृष्णत्वं कण्ठे यस्य देवस्य दीप्तिमतः धीमतः
परमधैर्यविशिष्टस्य तस्य सर्वलोकप्रसिद्धस्य सङ्क्रीडमानस्य महादेवस्य
दिव्यं वर्षशतं गतं व्यतीतम्  ॥  १।३६।७  ॥   

  

न चेति । हे राम परन्तप तस्यां देव्यां तनयः चकारेण तनयापि नासीत् ततः
दिव्यवर्षशतक्रीडयापि तनयाभावानन्तरमभूतं दिव्यवर्षशते ऽपि अप्रादुर्भूतं
तेजो यदि उत्पद्यते तर्हि तत्तेजः कः प्रसहिष्यते इति विचाररूपहेतोः
पितामहपुरोगमाः देवाः समुद्युक्ताः उद्योगं चक्रुः हशब्द इत्यर्थे  ॥ 
१।३६।८  ॥   

  

तदुद्योगमेवाह अभिगम्येति । सर्वे सुराः अभिगम्य महादेवसम्मुखं प्राप्य
प्रणिपत्य नमस्कृत्य इदं वचनमब्रुवन् । तद्वचनमेवाह हे देवदेव
सर्वदेवनियन्तः । अत एव महादेव यतस्त्वमस्य लोकस्य हिते रतः अतः सुराणां
प्रणिपातेन सुरकर्तृकप्रणामेन प्रसादं सुरविषयकप्रसन्नतां कर्तुं
निष्पादयितुमर्हसि योग्यो ऽसि  ॥  १।३६।९  ॥   

  

नेति । हे सुरोत्तम तव तेजः त्वत्तेजोजनितसुतं लोका न धारयिष्यन्ति
धारयितुं समर्था न भविष्यन्ति अतः ब्राह्मेण वेदबोधितेन तपसा युक्तस्त्वं
देव्यासह तपश्चर कुरु क्रीडातो निवर्तस्वेति भावः  ॥  १।३६।१०  ॥   

  

ननु स्वतेजसैव मत्सुतः स्थास्यति युष्माकं किमकार्यमित्यत आहुः
त्रैलोक्येति । त्रैलोक्यहितकामार्थं लोकत्रयहितेच्छया तेजः
अतितेजस्विसुतजनकीभूतं रेतः तेजसि तेजोमयस्वशरीरे धारय सुतं
नोत्पादयेत्यर्थः । एनेन तादृशसुतोत्पत्तौ तत्तेजसा सर्वलोकदाहः स्यात् इति
वारणे हेतुर्ध्वनितः अतः इमान्सर्वांल्लोकान् रक्ष
पुत्रोत्पत्तिनिरोधनद्वारा पालय तत्र हेतुः अलोकं लोकाभावं कर्तुं नार्हसि
 ॥  १।३६।११  ॥   

  

देवतानामिति । सर्वलोकमहेश्वरो महादेवः देवतानां वचः प्रार्थनां श्रुत्वा
बाढं भवत्प्रार्थितमङ्गीकृतमित्यब्रवीत् पुनश्च पुनरपि
सर्वान्सुरानिदमुदवाच । ह प्रसिद्धमेतत्  ॥  १।३६।१२  ॥   

  

धारयिष्यामीति । हे त्रिदशाः तेजः अक्षुभितवीर्यं तेजसि तेजोरूपशरीरे एव
उमया सहैव अहं धारयिष्यामि । अतः पृथिवी तदुपलक्षितसर्वलोकः निर्वाणं
भयत्यागजनितसुखमधिगच्छतु प्राप्नोतु । चशब्दो हेत्वर्थे सहोमयेत्युक्त्या
अक्षुभितवीर्यनिरोधकरणं शिवस्य अक्षुभितशोणितनिरोधकरणमुमाया इति सूचितम्  ॥ 
१।३६।१३  ॥   

  

यदिति । हे सुरसत्तमाः अनुत्तमं भवत्कार्यसाधकत्त्वेनात्युत्तमं स्थानात्
क्षुभितं यत् इदं मम तेजस्तत्कः धारयिष्यति इति मे मह्यं ब्रुवन्तु ।
हिशब्दो इत्यर्थे भवन्त इति शेषः  ॥  १।३६।१४  ॥   

  

एवमिति । ततः शिवोक्त्यनन्तरमेवमनेन प्रकारेण उक्ताः कथिताः देवाः
वृषभध्वजं शिवं प्रत्यूचुः तद्वचनमेवाह यत्तेजः अद्य अस्मिन्काले क्षुभितं
तत्तेजः धरा धारयिष्यति अद्येत्युक्त्या इतः प्रभृति अधिकं वीर्यं च्युतं
चेत् तद्धारणे न कश्चन समर्थो भवितेति ध्वनितम्  ॥  १।३६।१५  ॥   

  

एवमिति । एवमनेन प्रकारेण उक्तः देवैः प्रार्थितो महाबलः सुरपतिः शिवः
प्रमुमोच क्षुभितं तेजः तत्याज येन त्यक्तेन तेजसा सगिरिकानना
गिरिकाननसहिता पृथिवी व्याप्ता  ॥  १।३६।१६  ॥   

  

तत इति । ततः पृथिव्यां तेजोव्याप्त्यनन्तरं देवाः हुताशनमग्निमपीदं
पुनरूचुः तद्वचनमेवाह रौद्रं शिवोद्भूतं महातेजः वायुसमन्वित एव त्वं
प्रविश आत्मनि प्रवेशय अन्तर्भावितणिजर्थः । चशब्द एवार्थकः  ॥  १।३६।१७
 ॥   

  

तदिति । पुनरग्निना व्याप्तं पावकादित्यसन्निभं पावकस्थितादित्यसदृशं
तत्तेजः श्वेतपर्वतः सञ्जातः दिव्यं विलक्षणं शरवणं च सञ्जातम् यत्र
यस्मिन् शरवणे तदेव तेजः महातेजाः परमतेजस्वी कार्तिकेयो जातः अत एव
अग्निसम्भव उच्यते इति शेषः कृत्तिकया धृतत्वात्तदपत्यत्वेन कार्तिकेय इति
व्यवहारो बोध्यः पावकादित्यसन्निभमित्यनेन यदि आदित्यः पावके स्थितः स्यात्
तर्हि तेन सहोपमीयेत इति पर्यवसन्नाभूतोपमालङ्कारेण तस्यानुपमत्वं ध्वनितम्
। सार्धश्लोक एकान्वयी  ॥  १।३६।१८  ॥   

  

अथेति । तदा स्वप्रार्थितसिद्धिकाले सुप्रीतमनसः सर्षिगणाः ऋषिगणसहिताः
देवाः उमां देवीम् अथ मङ्गलं यथा स्यात्तथा अत्यर्थं पूजयामासुः तथैव शिवं
च पूजयामासुः । पूर्वमुमां पूजयामासुरित्यनेन उमातः सुरा भीता इति ध्वनितम्
तेन देव्याः कोपचेष्टा जातेति व्यक्तम्  ॥  १।३६।१९  ॥   

  

अथेति । हे राम अथ देवकृतपूजानन्तरं समन्युः मन्युसहिता अत एव संरक्तलोचना
शैलसुता सर्वान् त्रिदशानिदमब्रवीत् किमब्रवीदित्यत आह अशपत् शापमददात्  ॥ 
१।३६।२०  ॥   

  

शापस्वरूपं वर्णयन्नाह यस्मादिति । पुत्रकाम्यया सङ्गतिः सम्यक् गतिः
पतिसंयोगो यस्याः सा अहं यस्मात् हेतोर्निवारिता भवद्भिः
त्याजितपत्यत्यन्तसंयोगा तस्मात् अद्यप्रभृति इतः कालादारभ्य स्वेषु दारेषु
अपत्यमुत्पादयितुं यूयं नार्हथ अत एव युष्माकं पत्नयः पत्न्यः अप्रजाः
सन्तु । शापेन औरसपुत्रोत्पत्तिं संनिवार्य क्षेत्रजपुत्रोत्पत्तिं
निवारयन्ती आह अद्यप्रभृति युष्माकं पत्न्यः आत्मजानृ पुत्रान्नैव
जनयिष्यन्ति पत्यन्तरादपि नोत्पादयिष्यन्तीत्यर्थः । चशब्द एवार्थे ।
द्वयोरेकत्रान्वयः । पत्न्यो न जनयिष्यन्तीति श्लोकार्धं
भट्टटीकाङ्कितपुस्तकेषु न दृश्यते तत्र हेतुर्लेखकप्रमादो बोध्यः । अत्र
शापेन देवपुत्रनिवारणमेव कृतमित्यनेन पुत्रोत्पादनार्थमेव पार्वत्या रतिः न
तु सुखार्थमिति ध्वनितम् तेन तस्याः परमानन्दस्वरूपता व्यक्ता  ॥ 
१।३६।२१,२२  ॥   

  

रतिनिवारणसाक्षात्कारणभूतान्सुरान् शप्त्वा वीर्यधारणस्वीकारकर्तृत्वेन
कारणीभूतां पृथ्वीमपि शशापेति वर्णयन्नाह एवमिति । एवमनेन प्रकारेण सर्वान्
सुरान् उक्त्वा शप्त्वेत्यर्थः पृथिवीमपि शशाप । तत् शापस्वरूपं वर्णयन्नाह
हे अवने बहुभार्या अनेकवीरभोग्या त्वं भविष्यसि नैकरूपा ऊषराद्यनेकरूपवती च
भविष्यसि । विनापि चं समुच्चयः  ॥  १।३६।२३  ॥   

  

शापान्तरमाह न चेति । हे सुदुर्मेधे मम पुत्रमनिच्छती अत एव
मत्क्रोधकलुषीकृता त्वं पुत्रकृतां प्रीतिं नैव प्राप्स्यसि । चशब्द
एवार्थे  ॥  १।३६।२४  ॥   

  

तानिति । तदा शापोत्तरकाले सुरपतिः शिवः व्यथितान् शापेन दुःखितान् तान्
सर्वान्सुरान्दृष्ट्वा वरुणपालितां दिशं पश्चिमां गमनाय गमनं
कर्तुमुपचक्राम  ॥  १।३६।२५  ॥   

  

स इति । स महेश्वरः महादेवः तस्य हिमालयस्य गिरेः उत्तरे पार्श्वे
हिमवत्प्रभवे  

हिमवत्प्रभवाख्यश्रृङ्गे देव्या सह गत्वा तपः आतिष्ठत  ॥  १।३६।२६  ॥   

  

एष इति । शैलपुत्र्याः कनिष्ठाया एष विस्तरः ते तुभ्यं मया निवेदितः
गङ्गाया अपि प्रभवं मे मत्त एव श्रृणु चशब्दो ऽप्यर्थे  ॥  १।३६।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे षट्त्रिंशः
सर्गः  ॥  १।३६  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/01/036_umAmAhatyam.md">
<details><summary><h2>तिलकम् ...{Loading}...</h2></summary>



उक्तवाक्ये इति । उपरते इत्यर्थः  ॥  १।३६।१  ॥   

  

वक्तुमर्हसीत्यस्य विस्तरमित्यनेनान्वयः । दिव्यमानुषसम्भवं
दिव्यलोकनिबन्धनं च  ॥  १।३६।२  ॥   

  

शुश्रूषितं विस्तरमाह त्रीनित्यादि । भूर्भुवःस्वर्मार्गानित्यर्थः ।
प्लावयेद्व्याप्नुयात् । इत्येको विस्तरः । द्वितीयमाह कथमिति । त्रिपथगेति
प्रसिद्धिः किं निबन्धनेति द्वितीयः  ॥  १।३६।३  ॥   

  

कर्मभिश्चरितैः समन्वितेति तृतीयः । द्वयोर्हिमवत्कन्ययोः प्रस्तावे ऽपि
स्ववंशोद्धारकत्वाद्गङ्गाविषयक एव भगवतः प्रश्न इत्यूह्यम्  ॥  १।३६।४  ॥   

  

निखिलेन कार्त्स्न्येन । विस्तरेणेति यावत् । उद्वाहो विवाहः  ॥  १।३६।५
 ॥   

  

गतम् । क्रीडयेति शेषः  ॥  १।३६।६  ॥   

  

समुद्युक्ताः सेनानीप्राप्त्यर्थं परमयत्नेन रुद्रोमयोः संयोजनं कृत्वापि
तस्यां रौद्रतेजसो मोचनं वारयितुं समुद्युक्ता बभूवुरित्यर्थः ।
"समुद्विग्नाः" इति पाठस्तु सुगम एव  ॥  १।३६।७  ॥   

  

पुत्रार्थं संयोजनोद्योगवतां तन्निवारणोद्योगो ऽनुचितस्तत्राह यदिहेति ।
इहोमायाम् । उत्पद्यते उत्पत्स्यते । अब्रुवन् । इति विचार्येत्यादि  ॥ 
१।३६।८,९  ॥   

  

प्रसादविषयमाह न लोका इति । भूरादिलोकाः तत्स्थप्रजाश्चेत्यर्थः ।
ब्राह्मेण तपसा । ब्रह्मानन्यतालक्षणेन तपसेत्यर्थः  ॥  १।३६।१०  ॥   

  

तेजो रेतः । तेजस्यात्मनि । मत्तेजसि मया धृते को लाभस्तत्राह रक्ष
सर्वानिति । धृत्वेति शेषः । ननु रुद्रेण स्वतेजोधारणे कथं लोकरक्षेति
चेच्छृणु । "यदेतत्पुरुषे रेतो भवति आदित्यस्य तद्रूपम्" इति
श्रुतेस्तद्रेतोरूपं तेज एवादित्यमण्डलं तद्धृतौ सकलं जगद्रक्षितं भवति,
विपर्यये विपर्यय इत्याहुः । तदेवाह नालोकमिति । आदित्यविनाशे हि
सर्वलोकविनाशप्रसङ्ग इति भावः  ॥  १।३६।११,१२  ॥   

  

धारयिष्यामीति । सहोमयोमापि स्वरजोरूपं तेजोग्निं स्वस्वरूपेण तेजसा
धारयिष्यति । "यदेतत्स्त्रियां लोहितं भवति अग्नेस्तद्रूपम्" इति श्रुतेः ।
भो त्रिदशाः, अनेन तेजोधारणेन पृथिवी, चकारात्सर्वो लोकः, निर्वाणं सुखं
प्राप्नोतु । अन्यथैश्वरतेजोजन्यस्य दुर्धार्यत्वेन दुर्दर्शत्वेन च
पृथिव्या लोकस्य च पीडा स्यादिति भावः  ॥  १।३६।१३  ॥   

  

दिव्यवर्षशतभोगवशात्स्थानतश्च्युतस्य शुक्रांशस्य धारणासम्भवेन
तद्धारणसमर्थं मोक्षस्थानं निरूपयन्त्वित्याह यदिदमिति ।
स्थानाद्धृदयपुण्डरीकलक्षणात् । क्षुभितं चिरकालभोगवशात्स्खलितम् ।
अनुत्तमं देवकार्यार्हसुतसमर्थत्वेन सर्वोत्तमम् ।
भवत्प्रार्थनयोमागर्भानर्हं को धारयिष्यति  ॥  १।३६।१४  ॥   

  

उत्तरमाहुः एवमिति । धरा धारयिष्यतीति । तस्या अशेषधारणशक्तिमत्त्वादिति
भावः  ॥  १।३६।१५,१६  ॥   

  

पृथिव्यां मुक्तस्य तेजसो धारणार्थमग्नेः पृथिव्यधिपतित्वेन
पृथिव्यभिमानित्वात्तं नियुञ्जते तत इति । पुनःशब्दो वाक्यालङ्कारे ।
हुताशनं देवीक्लेदों ऽशरूपम् । अन्यादृशाग्ने रौद्रतेजःप्रवेशासम्भवात् ।
वायुसमन्वित इत्यनेन चालनलक्षणः प्रवेशोपाय उक्तः  ॥  १।३६।१७  ॥   

  

तदग्निनेति । उक्ताग्निना चालनपूर्वकप्रवेशात्तत्तेजोबद्धं
सत्केवलश्वेतपर्वतरूपं जातम् । तद्रूपं तेजःप्रवेशप्रदेशे तन्महिम्ना
दिव्यं पावकादित्यसन्निभं शरवणं चाभूत्  ॥  १।३६।१८  ॥   

  

यत्रेति । किञ्चित्कालं धृतत्वात्कार्तिकेयत्ववदेवाग्निसम्भवत्वं बोध्यम्
 ॥  १।३६।१९  ॥   

  

सुप्रीतमनसो लोकानुग्रहाय मूलतेजसो धृतत्वाद्देवकार्याय स्कन्नतेजसश्च
दत्तत्वात्सन्तोषः । क्रियमाणामपि पूजामुमादेवी नाङ्गीकरोति स्म, प्रत्युत
क्रुद्धैवाभूदित्याह अथ शैलेति  ॥  १।३६।२०  ॥   

  

किमब्रवीत्तदाह अशपदिति । शापरूपं वचो ऽब्रवीदित्यर्थः । मन्युकारणाह
यस्मादिति  ॥  १।३६।२१  ॥   

  

शापस्वरूपमाह अपत्यमित्यादि  ॥  १।३६।२२  ॥   

  

एवमुक्त्वा । शपथरूपं वच इति शेषः । हे अवने पृथ्वि नैकरूपा । एकत्रैव
क्षेत्रे ऽनेकबीजफलजनकत्वात् । बहुभार्या ऽनेकभूपतिभोग्या  ॥  १।३६।२३  ॥   

  

न च पुत्रकृतां प्रीतिम् । वराहादुत्पन्नस्यापि नरकासुरस्य भौमस्य
कृष्णावतारे तेनैव हननात् । सुदुर्मेध इति "नित्यमसिच्प्रजामेधयोः"
इत्यसिच् । सुतरां दुष्टा मेधा यस्यास्तत्सम्बोधनं सुदुर्मेधः मम
पुत्रमनिच्छती तेजोधारणानुमत्या । यद्येषा तत्तेजोधारणं नानुमन्येत तर्हि स
पुत्रो ममैव स्यादित्याशयः  ॥  १।३६।२४  ॥   

  

पीडितान्देवीशापदुःखितान् । उपचक्राम पादन्यासं कृतवान्  ॥  १।३६।२५  ॥   

  

तस्य गिरेर्हिमालयस्योत्तरपार्श्वे हिमवत्प्रभवाख्ये शृङ्गे  ॥  १।३६।२६
 ॥   

  

उपसंहरति एष इति । त्रिषु लोकेषु धर्मयज्ञकर्मभिः कैः समन्वितेति
प्रश्नोत्तरतया वक्तव्यस्य धारणरूपगङ्गाचरितस्य शेषतया शैलपुत्र्या
विस्तारो निवेदितः । प्रकृतं प्रश्नोत्तरं वक्तुं प्रतिजानीते गङ्गाया इति
। प्रभवमिति च्छान्दसो ह्रस्वः । ऐशतेजोधारणरूपं प्रभावमित्यर्थः  ॥ 
१।३६।२७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
षट्त्रिंशः सर्गः  ॥  ३६  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/01/036_umAmAhatyam.md">
<details><summary><h2>द्राविडपाठः ...{Loading}...</h2></summary>


उक्तवाक्ये मुनौ तस्मिन्नुभौ राघवलक्ष्मणौ।  
अभिनन्द्य कथां वीरावूचतुर्मुनिपुङ्गवम् ॥ 1.36.1 ॥   
दुहितुः शैलराजस्य ज्येष्ठाया वक्तुमर्हसि।  
विस्तरं विस्तरज्ञोऽसि दिव्यमानुषसम्भवम् ॥ 1.36.2 ॥   
त्रीन् पथो हेतुना केन प्लावयेल्लोकपावनी ॥ 1.36.3 ॥   
कथं गङ्गा त्रिपथगा विश्रुता सरिदुत्तमा।  
त्रिषु लोकेषु धर्मज्ञ कर्मभिः कैः समन्विता ॥ 1.36.4 ॥   
तथा ब्रुवति काकुत्स्थे विश्वामित्रस्तपोधनः।  
निखिलेन कथां सर्वामृषिमध्ये न्यवेदयत् ॥ 1.36.5 ॥   
पुरा राम कृतोद्वाहो नीलकण्ठो महातपाः।  
दृष्ट्वा च स्पृहया देवीं मैथुनायोपचक्रमे ॥ 1.36.6 ॥   
एवं मन्मथयुद्धे तु तयोर्नासीत्पराजयः ॥ ] न चापि तनयो राम तस्यामासीत्परन्तप ॥ 1.36.7 ॥   
ततो देवाः समुद्विग्नाः पितामहपुरोगमाः।  
यदिहोत्पद्यते भूतं कस्तत्प्रतिसहिष्यते ॥ 1.36.8 ॥   
अभिगम्य सुराः सर्वे प्रणिपत्येदमब्रुवन् ॥ 1.36.9 ॥   
देवदेव महादेव लोकस्यास्य हिते रत।  
सुराणां प्रणिपातेन प्रसादं कर्तुमर्हसि ॥ 1.36.10 ॥   
न लोका धारयिष्यन्ति तव तेजः सुरोत्तम।  
ब्राह्मेण तपसा युक्तो देव्या सह तपश्चर ॥ 1.36.11 ॥   
त्रैलोक्यहितकामार्थं तेजस्तेजसि धारय ॥ 1.36.12 ॥   
देवतानां वचः श्रुत्वा सर्वलोकमहेश्वरः।  
बाढमित्यब्रवीत् सर्वान् पुनश्चेदमुवाच ह ॥ 1.36.13 ॥   
धारयिष्याम्यहं तेजस्तेजस्येव सहोमया।  
त्रिदशाः पृथिवी चैव निर्वाणमधिगच्छतु ॥ 1.36.14 ॥   
यदिदं क्षुभितं स्थानान्मम तेजो ह्यनुत्तमम्।  
धारयिष्यति कस्तन्मे ब्रुवन्तु सुरसत्तमाः ॥ 1.36.15 ॥   
एवमुक्तास्ततो देवाः प्रत्यूचुर्वृषभध्वजम्।  
यत्तेजः क्षुभितं ह्येतत्तद्धरा धारयिष्यति ॥ 1.36.16 ॥   
एवमुक्तः सुरपतिः प्रमुमोच महीतले।  
तेजसा पृथिवी येन व्याप्ता सगिरिकानना ॥ 1.36.17 ॥   
ततो देवाः पुनरिदमूचुश्चाथ हुताशनम्।  
प्रविश त्वं महातेजो रौद्रं वायुसमन्वितः ॥ 1.36.18 ॥   
दिव्यं शरवणं चैव पावकादित्यसन्निभम्।  
यत्र जातो महातेजाः कार्तिकेयोऽग्निसम्भवः ॥ 1.36.19 ॥   
अथोमां च शिवं चैव देवाः सर्पिगणास्तदा।  
पूजयामासुरत्यर्थं सुप्रीतमनसस्ततः ॥ 1.36.20 ॥   
अथ शैलसुता राम त्रिदशानिदमब्रवीत्।  
समन्युरशपत्सर्वान् क्रोधसंरक्तलोचना ॥ 1.36.21 ॥   
यस्मान्निवारिता चैव सङ्गतिः पुत्रकाम्यया।  
अपत्यं स्वेषु दारेषु तस्मान्नोत्पादयिष्यथ ॥ 1.36.22 ॥   
अद्यप्रभृति युष्माकमप्रजाः सन्तु पत्नयः।  
एवमुक्त्वा सुरान् सर्वान् शशाप पृथिवीमपि ॥ 1.36.23 ॥   
न च पुत्रकृतां प्रीतिं मत्क्रोधकलुषीकृता।  
प्राप्स्यसि त्वं सुदुर्मेधे मम पुत्रमनिच्छती ॥ 1.36.24 ॥   
तान् सर्वान् व्रीडितान् दृष्ट्वा सुरान् सुरपतिस्तदा।  
गमनायोपचक्राम दिशं वरुणपालिताम् ॥ 1.36.25 ॥   
स गत्वा तप आतिष्ठत् पार्श्वे तस्योत्तरे गिरेः।  
हिमवत्प्रभवे शृङ्गे सह देव्या महेश्वरः ॥ 1.36.26 ॥   
एष ते विस्तरो राम शैलपुत्र्या निवेदितः।  
गङ्गायाः प्रभवं चैव शृणु मे सहलक्ष्मणः ॥ 1.36.27 ॥   

</details>
</div>
