---
title: ०५२

---
भगवानुवाच  
योगिन्यष्टाष्टकं वक्ष्ये ऐन्द्रादीशान्ततः क्रमात्।  
अक्षोभ्या रूक्षकर्णी च राक्षसी कृपणाक्षया ॥ १ ॥  
  
पिङ्गाक्षी च क्षया क्षेमा इला लीलालया तथा।  
लोला लक्ता बलाकेशी लालसा विमला पुनः ॥ २ ॥  
  
हुताशा च विशालाक्षी हुङ्कारा वडवामुखी।  
महाक्रूरा क्रोधना तु भयङ्करी महानना ॥ ३ ॥  
  
सर्वज्ञा तला तारा ऋग्वेदा तु हयानना।  
साराख्या रुद्रसङ्ग्रही सम्बरा तालजङ्घिका ॥ ४ ॥  
  
रक्ताक्षी सुप्रसिद्धा तु विद्युज्जिह्वा कारङ्किणी।  
मेघनादा प्रचण्डोग्रा कालकर्णी वरप्रदा ॥ ५ ॥  
  
चन्द्रा चन्द्रावली चैव प्रपञ्चा प्रलयान्तिका।  
शिशुवक्त्रा पिशाची च पिशिताशा च लोलुपा ॥ ६ ॥  
  
धमनी तापनी चैव रागिणी विकृतानना।  
वायुवेगा बृहत्‌कुक्षिर्विकृता विश्वरूपिका ॥ ७ ॥  
  
यमजिह्वा जयन्ती च दुर्जया च जयन्तिका।  
विडाली रेवती चैव पूतना विजयान्तिका ॥ ८ ॥  
  
अष्टहस्ताश्चतुर्हस्ता इच्छास्त्राः  
सर्वसिद्धिदाः। भैरवश्चार्कहस्तः स्यात् कूर्परास्यो जटेन्दुभृत् ॥ ९ ॥  
  
खड्गाङ्कुशकुठारेषुविश्वाभयभृदेकतः।  
चापत्रिशूलखट्‌वाङ्गपाशकार्द्धवरोद्यतः ॥ १० ॥  
  
गजचर्मधरो द्वाभ्यां कृत्तिवासोहिभूषितः।  
प्रेताशनो मातृमध्ये पूज्यः पञ्चाननोथवा ॥ ११ ॥  
  
अविलोमाग्निपर्यन्तं दीर्घाष्टकैकभेदितम्।  
तत्‌षडङ्गानि जात्यन्तैरन्वितं च क्रमाद् यजेत् ॥ १२ ॥  
  
मन्दिराग्निदलारुढं सुवर्णरसकान्वितम्।  
नादविन्द्विन्दुसंयुक्तम्मातृनाथाङ्गदीपितम् ॥ १३ ॥  
  
वीरभद्रो वृषारूढो मात्रग्रे स चतुर्मुखः।  
गौरी तु द्विभुजा त्र्यक्षा शूलिनी दर्पणान्विता ॥ १४ ॥  
  
शूलं गलन्तिका* कुण्डी वरदा च चतुर्भुजा।  
अब्जस्था ललिता स्कन्दगणादर्शशलाकया ॥ १५ ॥  
  
चण्डिका दशहस्ता स्यात् खड्गशूलारिशक्तिधृक्।  
दक्षे वामे नागपाश चर्माङ्कुशकुठारकम् ॥ १६ ॥  
  
धनुः सिंहे च महिषः शूलेन प्रहतोग्रतः ॥ १७ ॥  
  
इत्यादिमहापुराणे आग्नेये देवीप्रतिमालक्षणं नाम द्विपञ्चाशत्तमोऽध्यायः।