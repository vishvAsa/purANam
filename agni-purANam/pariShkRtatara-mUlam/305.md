---
title: ३०५

---
अग्निरुवाच  
जपन् वै पञ्चपञ्चाशद्विष्णुनामानि यो नरः ।  
मन्त्रजप्यादिफलभाक् तीर्थेष्वर्चादि चाक्षयम् ॥ ३०५.१ ॥  
  
पुष्करे पुण्डरीकाक्षं गयायाञ्च गदाधरम् ।  
राघवञ्चित्रकृटे तु प्रभासे दैत्यसूदनम् ॥ ३०५.२ ॥  
  
जयं जयन्त्यां तद्वच्च जयन्तं हस्तिनापुरे ।  
वाराहं वर्द्धमाने च काश्मीरे चक्रपाणिनम् ॥ ३०५.३ ॥  
  
जनार्द्दनञ्च कुब्जाम्रे मथुरायाञ्च केशवम् ।  
कुब्जाम्रके हृषीकेशं गङ्गाद्वारे जटाधरम् ॥ ३०५.४ ॥  
  
शालग्रामे महायोगं हरिं गोवर्द्धनाचले ।  
पिण्डारके चतुर्व्वाहुं शङ्खोद्धारे च शङ्खिनम् ॥ ३०५.५ ॥  
  
वामनञअच कुरुक्षेत्रे यमुनायां त्रिविक्रमम् ।  
विश्वेश्वरं तथा शोणे कपिलं पूर्व्वसागरे ॥ ३०५.६ ॥  
  
विष्णुं महोदधौ विद्याद्गङ्गासागरसङ्गमे ।  
वनमालञ्च किष्किन्ध्यां देवं रैवतकं विदुः ॥ ३०५.७ ॥  
  
काशीतटे महायोगं विरजायां रिपुञ्जयम् ।  
विशाखयूपे ह्यजितन्नेपाले लोकभावनम् ॥ ३०५.८ ॥  
  
द्वारकायां विद्धि कृष्णं मन्दरे मधुसूदनम् ।  
लोकाकुले रिपुहरं शलग्रामे हरिं स्मरेत् ॥ ३०५.९ ॥  
  
पुरुषं पूरुषवटे विमले च जगत्प्रभुं ।  
अनन्तं सैन्धवारणेये दण्डके शार्ङ्गधारिणम् ॥ ३०५.१० ॥  
  
उत्पलावर्त्तके शौरिं नर्म्मदायां श्रियः पतिं ।  
दामोदरं रैवतके नन्दायां जलशायिनं ॥ ३०५.११ ॥  
  
गोपीश्वरञ्च सिन्ध्वव्धौ माहेन्द्रे चाच्युतं विदुः ।  
सह्याद्रौ देवदेवशं वैकुण्ठम्मागधे वने ॥ ३०५.१२ ॥  
  
सर्व्वपापहरं विन्ध्ये औड्रे तु पुरुषोत्तमम् ।  
आत्मानं हृदये विद्धि जपतां भुक्तिमुक्तिदम् ॥ ३०५.१३ ॥  
  
वटे वटे वैश्रवणं चत्वरे चत्वरे शिवम् ।  
पर्व्वते पर्व्वते रामं सर्व्वत्र मधुसूदनं ॥ ३०५.१४ ॥  
  
नरं भूमौ तथा व्योम्नि वशिष्ठे गरुडध्वजम् ।  
वासुदेवञ्च सर्व्वत्र संस्मरन् भुक्तिमुक्तिभाक् ॥ ३०५.१५ ॥  
  
नामान्येतानि विष्णोश्च जप्तावा सर्वमवाप्नुयात् ।  
क्षेत्रेष्वेतेषु यत् श्राद्धं दानं जप्यञ्च तर्पणम् ॥ ३०५.१६ ॥  
  
तत्सर्व्वं कोटिगुणितं मृतो ब्रह्ममयो भवेत् ।  
यः पठेत् श्रृणुयाद्वापि निर्म्मलः स्वर्गमाप्नुयात् ॥ ३०५.१७ ॥  
  
इत्यादिमहापुराणे आग्नेये पञ्चपञ्चाशद्विष्णुनामानि नाम पञ्चाधिकत्रिशततमोऽध्यायः ॥