+++
title = "०२३ ताराशोकः"
title_english = "023 Tara s lament for death of Vali"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-023-Tharayaha_Shokaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/023_tArAshokaH.md">
<details><summary><h3>IITK ...{Loading}...</h3></summary>

Tara laments -- Vali regrets about Tara's fate -- Vali calls Angada to
witness Tara's plight



#### श्लोकः
##### मूलम्
ततस्समुपजिघ्रन्ती कपिराजस्य तन्मुखम्।  
पतिं लोकाच्च्युतं तारा मृतं वचनमब्रवीत्4.23.1॥

##### शब्दार्थः
ततः then, लोकाच्च्युतं  departed from the world, तारा Tara, कपिराजस्य  king of monkeys', तत् मुखम् his forehead, समुपजिघ्रन्ती smelt (kissed), मृतम् dead, पतिम् husband, वचनम् these words, अब्रवीत् said.

##### आङ्ग्लानुवादः
Tara kissed (smelt) the forehead of the king of monkeys who had departed and saidः



#### श्लोकः
##### मूलम्
शेषे त्वं विषमे दुःखमकृत्वा वचनं मम।  
उपलोपचिते वीर सुदुःखे वसुधातले4.23.2॥

##### शब्दार्थः
वीर hero, मम my,वचनम् words, अकृत्वा not cared, त्वम् you, विषमे on a hard, उपलोपचिते carpeted with stones, सुदुःखे very painful, वसुधातले on the ground, दुःखम् sadly, शेषे  lying

##### आङ्ग्लानुवादः
'O hero, not caring for my words (of caution), you are now lying with great pain on hard stones on the ground.



#### श्लोकः
##### मूलम्
मत्तः प्रियतरा नूनं वानरेन्द्र मही तव।  
शेषे हि तां परिष्वज्य मां च न प्रतिभाषसे4.23.3॥

##### शब्दार्थः
वानरेन्द्र O lord of monkeys, मही the earth, तव to you, मत्तः more than me, नूनम् surely, प्रियतरा dearer, हि indeed, ताम् to her, परिष्वज्य embracing, शेषे in the end, माम् me, न प्रतिभाषसे च  not replying me.

##### आङ्ग्लानुवादः
'O lord of monkeys you lie in the end, embracing the earth and not replying to me.  
Surely you deem this earth dearer than me.



#### श्लोकः
##### मूलम्
सुग्रीवस्य वशं प्राप्तो विधिरेषभवत्यहो।  
सुग्रीव एव विक्रान्तो वीर साहसिकप्रिय4.23.4॥

##### शब्दार्थः
वीर hero, साहसिकप्रिय one who determined and brave, सुग्रीवस्य Sugriva's, वशं प्राप्तः you have lost to, सुग्रीव एव only Sugriva, विक्रान्तः valiant, एषः that way, विधिः fate, भवति declared, अहो Oh

##### आङ्ग्लानुवादः
'O lover of brave deeds, fate has brought you under the sway of Sugriva, although he had lost to you.



#### श्लोकः
##### मूलम्
ऋक्षवानरमुख्यास्त्वां बलिनः पर्युपासते।  
एषां विलपितं कृच्छ्रमङ्गदस्य च शोचतः4.23.5॥  
मम चेमा गिरः श्रुत्वा किं त्वं न प्रतिबुध्यसे।

##### शब्दार्थः
ऋक्षवानरमुख्याः leader of bears and monkeys, बलिनः powerful, त्वाम् your, पर्युपासते are standing near,एषाम् of these, कृच्छ्रम् entire, विलपितम् wailing, शोचतः crying in grief, अङ्गदस्य च Angada's, मम my, इमाः these, गिरः words,  श्रुत्वा on hearing, त्वम् you, किम् why, न प्रतिबुध्यसे you are not getting up.

##### आङ्ग्लानुवादः
'Oh powerful Vali leaders of the bears and monkeys, the entire lot are standing near you, wailing. Angada has been  crying in grief. How is it that you are not rising up even after hearing their wailing voices and  my call? .



#### श्लोकः
##### मूलम्
इदं तच्छूरशयनं यत्र शेषे हतो युधि।  
शायिता निहता यत्र त्वयैव रिपवः पुरा4.23.6॥

##### शब्दार्थः
त्वयैव by yourself, पुरा earlier, निहताः killed, रिपवः enemies, यत्र there, शायिताः they are made to lie down, तत् that, शूरशयनम् the reclining place for heroes, इदम् this, युधि in war, हतः killed, यत्र where, (तत्र there), शेषे you are lying.

##### आङ्ग्लानुवादः
'Earlier you have killed enemies in combats and made them lie down where now you lie.



#### श्लोकः
##### मूलम्
विशुद्धसत्त्वाभिजन प्रिययुद्ध मम प्रिय।  
मामनाथां विहायैकां गतस्त्वमसि मानद4.23.7॥

##### शब्दार्थः
विशुद्धसत्त्वाभिजन born into pure and noble clan, प्रिययुद्ध O lover of battle, मानद O venerable one, मम प्रिय my dear, त्वम् you, अनाथाम् an orphan, माम् me, एकाम् विहाय leaving me alone, गतः went.

##### आङ्ग्लानुवादः
'O venerable hero, born in a pure and noble family, you are a lover of battles. Now you have left me an orphan.



#### श्लोकः
##### मूलम्
शूराय न प्रदातव्या कन्या खलु विपश्चिता।  
शूरभार्यां हतां पश्य सद्यो मां विधवां कृताम्4.23.8॥

##### शब्दार्थः
विपश्चिता by wise men, कन्या a girl, शूराय for a warrior, न प्रदातव्या should not be given in marriage, सद्यः presently, विधवां कृताम्  rendered a widow, हताम् killed, शूरभार्याम् wife of a warrior, माम् me, पश्य you may see.

##### आङ्ग्लानुवादः
'It is said by wise men that a girl should not be given in marriage to a warrior. See me,  the wife of a warrior, now rendered a widow.



#### श्लोकः
##### मूलम्
अवभग्नश्च मे मानो भग्ना मे शाश्वती गतिः4.23.9॥  
अगाधे च निमग्नाऽस्मि विपुले शोकसागरे।

##### शब्दार्थः
मे my, मानः pride, अवभग्नश्च  is crushed, मे my, शाश्वती गतिः ultimate resort, भग्ना is shattered, अगाधे in a bottomless, विपुले in a vast, शोकसागरे in ocean of sorrow, निमग्ना plunged, अस्मि I am.

##### आङ्ग्लानुवादः
'My pride is crushed. My husband, the ultimate resort for me is shattered.I am  
plunged in a vast, bottomless ocean of grief.



#### श्लोकः
##### मूलम्
अश्मसारमयं नूनमिदं मे हृदयं दृढम्4.23.10॥  
भर्तारं निहतं दृष्ट्वा यन्नाद्य शतधा कृतम्।

##### शब्दार्थः
निहतम्  killed, भर्तारम् husband, दृष्ट्वा  seeing, यत् since, अद्य now, शतधा into a hundred, न कृतम् not broken, मे my, दृढम् hard, इदं हृदयम् this heart, अश्मसारमयम् made of stone, नूनम् surely.

##### आङ्ग्लानुवादः
'My heart is surely made of hard stone yet it has not split into a hundred pieces even on seeing my husband slain৷৷



#### श्लोकः
##### मूलम्
सुहृच्चैव हि भर्ता च प्रकृत्या मम च प्रियः।  
आहवे च पराक्रान्तश्शूरः पञ्चत्वमागतः4.23.11॥

##### शब्दार्थः
मम my, प्रकृत्या by nature, प्रियः dear, सुहृच्छैव a friend also, भर्ता च and husband, आहवे in  battle, पराक्रान्तः a powerful, शूरः hero, पञ्चत्वम् death, आगतः reached.

##### आङ्ग्लानुवादः
'He was my husband, my friend and naturally my loving king. He was powerful in battle.Alas the hero has died.



#### श्लोकः
##### मूलम्
पतिहीना तु या नारी कामं भवतु पुत्रिणी।  
धनधान्यैस्सुपूर्णाऽपि विधवेत्युच्यते बुधैः4.23.12॥

##### शब्दार्थः
या नारी any woman, पतिहीना without husband, पुत्रिणी mother of sons, भवतु कामम् even so, धनधान्यैस्सुपूर्णाऽपि a prosperous lady with wealth and grain in abundance, बुधैः by learned people, विधवेति only a widow, उच्यते is called so.

##### आङ्ग्लानुवादः
'Even if a woman without husband, is blessed with sons and abundant wealth and grain, still learned people call her a widow.



#### श्लोकः
##### मूलम्
स्वगात्रप्रभवे वीर शेषे रुधिरमण्डले।  
क्रिमिरागपरिस्तोमे त्वमात्मशयने यथा4.23.13॥

##### शब्दार्थः
वीर O hero, स्वगात्रप्रभवे flowing from your body, रुधिरमण्डले in a pool of blood, क्रिमिरागपरिस्तोमे  crimson bed, त्वमात्मशयने in sleeping, यथा as such, शेषे you are lying.

##### आङ्ग्लानुवादः
'O hero how is it that you are lying in a crimson bed of the pool of blood flowing from your body?



#### श्लोकः
##### मूलम्
रेणुशोणितसंवीतं गात्रं तव समन्ततः।  
परिरब्धुं न शक्नोमि भुजाभ्यां प्लवगर्षभ 4.23.14॥

##### शब्दार्थः
प्लवगर्षभ O bull among monkeys, समन्ततः all over, रेणुशोणितसंवीतम् covered with dust particles and blood, तव गात्रम् your body, भुजाभ्याम् with my arms, परिरब्धुम् to embrace, न शक्नोमि not able to.

##### आङ्ग्लानुवादः
'O bull among monkeys how can I embrace you with my arms as your body is covered with dust particles and blood?.



#### श्लोकः
##### मूलम्
कृतकृत्योऽद्य सुग्रीवो वैरेऽस्मिन्नतिदारुणे।  
यस्य रामविमुक्तेन हृतमेकेषुणा भयम्4.23.15॥

##### शब्दार्थः
अतिदारुणे very dreadful, अस्मिन् वैरे his enmity, सुग्रीवः Sugriva, अद्य now, कृतकृत्यः has achieved his goal, यस्य at whose, भयम् fear, रामविमुक्तेन released by Rama, एकेषुणा one single arrow, हृतम् is dispelled.

##### आङ्ग्लानुवादः
'Sugriva has achieved his goal in his dreadful enmity (with you). His fear is dispelled by a single arrow released by Rama.



#### श्लोकः
##### मूलम्
शरेण हृदि लग्नेन गात्रसंस्पर्शने तव।  
वार्यामि त्वां निरीक्षन्ती त्वयि पञ्चत्वमागते4.23.16॥

##### शब्दार्थः
त्वयि your, पञ्चत्वम् death, आगते reached, हृदि in the chest,  शरेण by the arrow,  लग्नेन by  arrow pierced, गात्रसंस्पर्शने touching limbs, वार्यामि refrain from, त्वां your, निरीक्षन्ती only looking at you.

##### आङ्ग्लानुवादः
'The arrow which has pierced your body prevents me from embracing you. I am only looking at you lying (not removing the arrow lest you die).'



#### श्लोकः
##### मूलम्
उद्ववर्ह शरं नीलस्तस्य गात्रगतं तदा।  
गिरिगह्वरसंलीनं दीप्तमाशीविषं यथा4.23.17॥

##### शब्दार्थः
तदा then, नीलः Nila, तस्य his, गात्रगतम् deadbody, शरम् arrow, गिरिगह्वरसंलीनम् hidden in the mountain cave(heart), दीप्तम् glowing, आशीविषं यथा like a serpent, उद्ववर्ह made effort.

##### आङ्ग्लानुवादः
Then Nila took out the arrow from Vali's heart with due effort as one would pull out a glowing serpent hidden in the mountain cave.



#### श्लोकः
##### मूलम्
तस्य निष्कृष्यमाणस्य बाणस्य च बभौ द्युतिः।  
अस्तमस्तकसंरुद्धो रश्मिर्दिनकरादिव4.23.18॥

##### शब्दार्थः
निष्कृषमाणस्य as it was being pulled out, तस्य of that, बाणस्य arrow's, द्युतिः glow, दिनकरात् Sun's, अस्तमस्तकसंरुद्धः obstructed by the peak of the western mountain, रश्मिः इव like the rays, बभौ appeared.

##### आङ्ग्लानुवादः
As the arrrow(drenched in blood) was being pulled out, its glow looked like the Sun's rays obstructed by the peak of the western mountain.



#### श्लोकः
##### मूलम्
पेतुः क्षतजधारास्तु व्रणेभ्यस्तस्य सर्वशः।  
ताम्रगैरिकसम्पृक्ता धारा इव धराधरात्4.23.19॥

##### शब्दार्थः
तस्य from his, व्रणेभ्यः wound, क्षतजधाराः streams of blood, धराधरात् from a mountain, ताम्रगैरिकसम्पृक्ताः red mixed with copper, धाराः इव like the streams, सर्वशः all over, पेतुः  
flowed.

##### आङ्ग्लानुवादः
The streams of blood that flowed all over from the wounds of his body appeared like streams of water mixed with red and copper colour.



#### श्लोकः
##### मूलम्
अवकीर्णं विमार्जन्ती भर्तारं रणरेणुना।  
अस्रैर्नयनजैश्शूरं सिषेचास्त्रसमाहतम्4.23.20॥

##### शब्दार्थः
रणरेणुना wardust, अवकीर्णम् covered, भर्तारम् husband, विमार्जन्ती wiped, अस्त्रसमाहतम्  wounded with the weapon, शूरम् warrior, नयनजैः water from the eyes, अप्रैः with tears, सिषेच sprinkled.

##### आङ्ग्लानुवादः
She (Tara) wiped the body wounded with the weapon and covered with wardust,  sprinkling her tear drops from her eyes.



#### श्लोकः
##### मूलम्
रुधिरोक्षितसर्वाङ्गं दृष्ट्वा विनिहतं पतिम्।  
उवाच तारा पिङ्गाक्षं पुत्रमङ्गदमङ्गना4.23.21॥

##### शब्दार्थः
अङ्गना woman, तारा Tara, विनिहतम् killed, रुधिरोक्षितसर्वाङ्गम्  all parts of his body drenched in blood, पतिम् husband, दृष्ट्वा seeing, पुत्रम् son, पिङ्गाक्षम् tawnyeyed, अङ्गदम् Angada, उवाच said.

##### आङ्ग्लानुवादः
Turning to the body of her husband fully drenched in blood, thus spoke Tara to her tawnyeyed  son Angadaः



#### श्लोकः
##### मूलम्
अवस्थां पश्चिमां पश्य पितुः पुत्र सुदारुणाम्।  
सम्प्रसक्तस्य वैरस्य गतोऽन्तः पापकर्मणा4.23.22॥

##### शब्दार्थः
पुत्र Son, पितुः of father, सुदारुणाम् most terrific, पश्चिमां at the end, अवस्थाम् condition, पश्य  see, पापकर्मणा on account of the sinful deeds, सम्प्रसक्तस्य that which was forced on him, वैरस्य out of the enmity, अन्तः end, गतः reached.

##### आङ्ग्लानुवादः
'O son you see the most terrific end of your father on whom enmity forced sinful deeds.



#### श्लोकः
##### मूलम्
बालसूर्योदयतनुं प्रयान्तं यमसदनम्।  
अभिवादय राजानं पितरं पुत्र मानदम्4.23.23॥

##### शब्दार्थः
पुत्र son, बालसूर्योदयतनुम्  body (red) like the rising Sun, यमसदनम् abode of Yama, प्रयान्तम् departing , राजानम् king, मानदम् venerable, पितरम् father, अभिवादय offer salutations.

##### आङ्ग्लानुवादः
'O son offer salutations to your venerable father, the king, departing for the abode of Yama (lord of death) looking (red with blood) like the rising Sun.'



#### श्लोकः
##### मूलम्
एवमुक्तस्समुत्थाय जग्राह चरणौ पितुः।  
भुजाभ्यां पीनवृत्ताभ्यामङ्गदोऽहमिति ब्रुवन्4.23.24॥

##### शब्दार्थः
एवम् that way, उक्तः  advised, समुत्थाय  got up, अहम् I am, अङ्गदः Angada, इति thus, ब्रुवन् speaking, पीनवृत्ताभ्याम् stout, भुजाभ्याम् both shoulders, पितुः of father, चरणौ feet, जग्राह clasped.

##### आङ्ग्लानुवादः
Thus advised by Tara, Angada got up, clasped his father's feet with his stout arms, and saluted, saying, 'I am Angada.'



#### श्लोकः
##### मूलम्
अभिवादयमानं त्वामङ्गदं त्वं यथा पुरा।  
दीर्घायुर्भव पुत्रेति किमर्थं नाभिभाषसे4.23.25॥

##### शब्दार्थः
त्वाम् to you, अभिवादयमानम् saluting, अङ्गदम् Angada, त्वम् you, पुत्र son, दीर्घायुः longlived, भव be, इति thus, किमर्थं why, यथा पुरा like earlier, नाभिभाषसे not speaking?

##### आङ्ग्लानुवादः
'Why do you not, with the words 'May you live long'', bless, as before, your son Angada who is greeting you? (said Tara).



#### श्लोकः
##### मूलम्
अहं पुत्रसहाया त्वामुपासे गतचेतसम्।  
सिंहेन निहतं सद्यो गौस्सवत्सेव गोवृषम्4.23.26॥

##### शब्दार्थः
सद्यः now, सिंहेन by a lion, निहतम् struck, गोवृषम् mighty bull, सवत्सा along with her calf, गौः इव like a calf, पुत्रसहाया wait upon with son, अहम् I am, गतचेतसम् lost consciousness (died), त्वाम् you, उपासे I serve you.

##### आङ्ग्लानुवादः
'Just like a cow followed by its calf would attend upon a mighty bull struck by a lion I will wait with my son upon you who have lost consciousness (died).



#### श्लोकः
##### मूलम्
इष्ट्वा सङ्ग्रामयज्ञेन रामप्रहरणाम्भसि।  
अस्मिन्नवभृथे स्नातः कथं पत्न्या मया विना4.23.27॥

##### शब्दार्थः
सङ्ग्रामयज्ञेन इष्ट्वा having performed a sacrificial war, पत्न्या with wife, मया विना without me, रामप्रह्ररणाम्भसि in the water of Rama's arrow, अस्मिन् in this, अवभृथे in this bath taken at the end of a sacrifice, कथम् how, स्नातः did you bathe?

##### आङ्ग्लानुवादः
'You have performed a warsacrifice. You have bathed in the waters of Rama's weapon signifying the end of the sacrifice. How did you take this customary bath without me, your wife?



#### श्लोकः
##### मूलम्
या दत्ता देवराजेन तव तुष्टेन संयुगे।  
शातकुम्भमयीं मालां तां ते पश्यामि नेह किम्4.23.28॥

##### शब्दार्थः
संयुगे in the battle, तुष्टेन  pleased, देवराजेन by the king of gods (Indra), या such one, तव to your, दत्ता gifted, ताम् that one, शातकुम्भमयीं a golden one, मालाम् necklace, इह now, किम् why, न पश्यामि I do not see.

##### आङ्ग्लानुवादः
'Why do I not see on your chest the golden necklace gifted by the king of the gods (Indra), pleased with you in the battle?



#### श्लोकः
##### मूलम्
राज्यश्रीर्न जहाति त्वां गतासुमपि मानद।  
सूर्यस्यावर्तमानस्य शैलराजमिव प्रभा4.23.29॥

##### शब्दार्थः
मानद venerable, शैलराजम् king of mountains, आवर्तमानस्य as he returns, सूर्यस्य the Sun's, प्रभा इव like light, राज्यश्रीः kingly glory, गतासुम् अपि even though departed, त्वाम् you, न जहाति not left.

##### आङ्ग्लानुवादः
'O venerable one, even though life has departed from you, kingly glory does not leave you any more than the light of the setting son leaves the king of mountains. (western mountain)



#### श्लोकः
##### मूलम्
न मे वचः पथ्यमिदं त्वया कृतं  
न चास्मि शक्ता हि निवारणे तव।  
हता सपुत्राऽस्मि हतेन संयुगे  
सह त्वया श्रीर्विजहाति मामिह4.23.30॥

##### शब्दार्थः
त्वया by you, मे mine, पथ्यम् proper, इदं वचः these words, न कृतम् not followed, तव your, निवारणे in preventing, शक्ता capable, न अस्मि च हि I was not, संयुगे in war, हतेन one who is killed, सुपुत्रा along with my son, हतास्मि I am dead, श्रीः goddess of fortune, त्वया सह along with you, मामिह from me, विजहाति has deserted.

##### आङ्ग्लानुवादः
'You have not followed my advice. I did not have the capacity to prevent you from going to war. The result is, you are killed and I am ruined along with my son. The goddess of fortune also is deserting me as well as your son.'  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे त्रयोविंशस्सर्गः॥  
Thus ends the twentythird sarga of Kishkindakanda of the Holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/023_tArAshokaH.md">
<details><summary><h3>भूषणम् ...{Loading}...</h3></summary>



ततः समुपजिघ्रन्ती कपिराजस्य तन्मुखम् ।  

पतिं लोकाच्च्युतं तारा मृतं वचनमब्रवीत्  ॥  ४।२३।१  ॥   

अथ मरणानन्तरं ताराविलापस्त्रयोविंशे ततः समुपजिघ्रन्तीत्यादि ।
लोकाच्च्युतम् अस्माल्लोकाच्च्युतम् । स्वर्गगमित्यर्थः  ॥  ४।२३।१  ॥   

  

शेषे त्वं विषमे दुःखमकृत्वा वचनं मम ।  

उपलोपचिते वीर सुदुःखे वसुधातले  ॥  ४।२३।२  ॥   

मत्तः प्रियतरा नूनं वानरेन्द्र मही तव ।  

शेषे हि तां पिरिष्वज्य मां च न प्रतिभाषसे  ॥  ४।२३।३  ॥   

शेष इति । दुःखमित्येतत् क्रियाविशेषणम् । सुदुःखे सुतरां दुःखकरे  ॥ 
४।२३।२,३  ॥   

  

सुग्रीवस्य वशं प्राप्तो विधिरेष भवत्यहो ।  

सुग्रीव एव विक्रान्तो वीर साहसिकप्रिय  ॥  ४।२३।४  ॥   

सुग्रीवस्येति । त्वं सुग्रीवस्य त्वत्तो (तव) बहुशः कान्दिशीकस्य वशं
प्राप्तः । सुग्रीव एव विक्रन्त इत्येष विधिः दैवव्यापारः अहो आश्चर्यकरो
भवति  ॥  ४।२३।४  ॥   

  

ऋक्षवानरमुख्यास्त्वां बलिनः पर्युपासते ।  

एषां विलपितं कृच्छ्रमङ्गदस्य च शेचतः ।  

मम चेमां गिरं श्रुत्वा किं त्वं न प्रतिबुध्यसे  ॥  ४।२३।५  ॥   

ऋक्षवानरेति । कृच्छ्रं दुःखम्  ॥  ४।२३।५  ॥   

  

इदं तद्वीरशयनं यत्र शेषे हतो युधि ।  

शायिता निहता यत्र त्वयैव रिपवः पुरा  ॥  ४।२३।६  ॥   

इदमिति । युधि हतो यत्र शेषे पुरा त्वया निहता रिपवो यत्र शायिताः तदिदं
वीरशयनमित्यन्वयः । युद्धपरायणस्य तव युद्धेनैव मरणं प्राप्तं खल्विति भावः
 ॥  ४।२३।६  ॥   

  

विशुद्धसत्त्वाभिजन प्रिययुद्ध मम प्रिय ।  

मामनाथां विहायैकां गतस्त्वमसि मानद  ॥  ४।२३।७  ॥   

विशुद्धसत्त्वाभिजनेति । कूटयुद्धाभावाद्विशुद्धबल ।
सत्कुलप्रसूतत्वाद्विशुद्धकुल
(कूटयुद्धाभावाद्विशुद्धबलसत्कुलप्रसूतत्वादभिजनशुद्धकुल)  ॥  ४।२३।७  ॥   

  

शूराय न प्रदातव्या कन्या खलु विपश्चिता ।  

शूरभार्यां हतां पश्य सद्यो मां विधवां कृताम्  ॥  ४।२३।८  ॥   

शूरायेति । अप्रदातव्यत्वे हेतुमाह शूरभार्यामिति  ॥  ४।२३।८  ॥   

  

अवभग्नश्च मे मानो भग्ना मे साश्वती गतिः ।  

अगाधे च निमग्ना ऽस्मि विपुले शोकसागरे  ॥  ४।२३।९  ॥   

अवभग्नश्चेति । गतिः पतिशुश्रूषेत्यर्थः । यद्वा गम्यत इति गतिः,
सुखमित्यर्थः  ॥  ४।२३।९  ॥   

  

अश्मसारमयं नूनमिदं मे हृदयं दृढम् ।  

भर्तारं निहतं दृष्ट्वा यन्नाद्य शतधा गतम्  ॥  ४।२३।१०  ॥   

अश्मसारेति । अश्मसारमयत्वे हेतुः दृढमिति  ॥  ४।२३।१०  ॥   

  

सुहृच्चै व हि भर्ता च प्रकृत्या मम च प्रियः ।  

आहवे च पराक्रान्तः शूरः पञ्चत्वमागतः  ॥  ४।२३।११  ॥   

पतिहीना तु या नारी कामं भवतु पुत्रिणी ।  

धनधान्यैः सुपूर्णा ऽपि विधवेत्युच्यते जनैः  ॥  ४।२३।१२  ॥   

हृदयभेदने हेतुमाह सुहृदिति । पञ्चत्वं मरणम्  ॥  ४।२३।११,१२  ॥   

  

स्वगात्रप्रभवे वीर शेषे रुधिरमण्डले ।  

कृमिरागपरिस्तोमे त्वमात्मशयने यथा  ॥  ४।२३।१३  ॥   

रेणुशोणितसंवीतं गात्रं तव समन्ततः ।  

परिरब्धुं न शक्नोमि भुजाभ्यां प्लवगर्षभ  ॥  ४।२३।१४  ॥   

कृतकृत्यो ऽद्य सुग्रीवो वैरे ऽस्मिन्नतिदारुणे ।  

यस्य रामविमुक्तेन हृतमेकेषुणा भयम्  ॥  ४।२३।१५  ॥   

स्वगात्रैरिति । कृमेः इन्द्रगोपस्य राग इव रागो यस्मिन् स कृमिरागः ।
परिस्तोमः आस्तरणं यस्मिन् स तथा  ॥  ४।२३।१३१५  ॥   

  

शरेण हृदि लग्नेन गात्रसंस्पर्शने तव ।  

वार्यामि त्वां निरीक्षन्ती त्वयि पञ्चत्वमागते  ॥  ४।२३।१६  ॥   

शरेणेति । वार्यामि वारिता ऽस्मीत्यर्थः  ॥  ४।२३।१६  ॥   

  

उद्बबर्ह शरं नीलस्तस्य गात्रगतं तदा ।  

गिरिगह्वरसंलीनं दीप्तमाशीविषं यथा  ॥  ४।२३।१७  ॥   

उद्बबर्हेति । उद्बबर्ह उद्धृतवान् । नीलः सुग्रीवसेनापतिः  ॥  ४।२३।१७  ॥   

  

तस्य निष्कृष्यमाणस्य बाणस्य च बभौ द्युतिः ।  

अस्तमस्तकसंरुद्धो रश्मिर्दिनकरादिव  ॥  ४।२३।१८  ॥   

तस्येति । निष्कृष्यमाणस्य तस्य द्युतिः अस्तमस्तकसंरुद्धः
अस्ताद्रिशिखरनिरुद्धः  

दिनकरादुद्गच्छन् रश्मिरिव बभौ । पूर्वश्लोकोक्तसर्पसाम्यापेक्षया चशब्दः
 ॥  ४।२३।१८  ॥   

  

पेतुः क्षतजधारास्तु व्रणेभ्यस्तस्य सर्वशः ।  

ताम्रगैरिकसम्पृक्ता धारा इव धराधरात्  ॥  ४।२३।१९  ॥   

अवकीर्णं विमार्जन्ती भर्तारं रणरेणुना ।  

आस्रैर्नयनजैः शूरं सिषेचास्त्रसमाहतम्  ॥  ४।२३।२०  ॥   

रुधिरोक्षितसर्वाङ्गं दृष्ट्वा विनिहतं पतिम् ।  

उवाच तारा पिङ्गाक्षं पुत्रमङ्गदमङ्गना  ॥  ४।२३।२१  ॥   

पेतुरिति । व्रणेभ्यः इति बहुवचनं पाशाधिकरणन्यायेनावयवबहुत्वात् । यद्वा
शिलापादपप्रहारकृतव्रणानि । एतावत्पर्यन्तं शोणितनिर्गमशून्यतया स्थितानि
इदानीं शरव्रणाच्छोणितनिर्गमकाले सर्वेभ्यो ऽपि शोणितानि सुस्रुवुरित्यर्थः
। इदानीं रुधिरनिर्गमादेतावत्पर्यन्तं सर्वात्मना प्राणो न गत इति गम्यते
 ॥  ४।२३।१९२१  ॥   

  

अवस्थां पश्चिमां पश्य पितुः पुत्र सुदारुणाम् ।  

सम्प्रसक्तस्य वैरस्य गतो ऽन्तः पापकर्मणा  ॥  ४।२३।२२  ॥   

बालसूर्योदयतनुं प्रयान्तं यमसादनम् ।  

अभिवादय राजानं पितरं पुत्र मानदम्  ॥  ४।२३।२३  ॥   

एवमुक्तः समुत्थाय जग्राह चरणौ पितुः ।  

भुजाभ्यां पीनवृत्ताभ्यामङ्गदो ऽहमिति ब्रुवन्  ॥  ४।२३।२४  ॥   

अवस्थामिति । पापकर्मणा पापरूपकर्मणा सम्प्रसक्तस्येति सम्बन्धः  ॥ 
४।२३।२२२४  ॥   

  

अभिवादयमानं त्वामङ्गदं त्वं यथा पुरा ।  

दीर्घायुर्भव पुत्रेति किमर्थं नाभिभाषसे  ॥  ४।२३।२५  ॥   

अहं पुत्रसहाया त्वामुपासे गतचेतसम् ।  

सिंहेन निहतं सद्यो गौः सवत्सेव गोवृषम्  ॥  ४।२३।२६  ॥   

अभिवादयमानमिति । त्वामभिवादयमानमित्यन्वयः  ॥  ४।२३।२५,२६  ॥   

  

इष्ट्वा सङ्ग्रामयज्ञेन रामप्रहरणाम्भसि ।  

अस्मिन्नवभृथे स्नातः कथं पत्न्या मया विना  ॥  ४।२३।२७  ॥   

या दत्ता देवराजेन तव तुष्टेन संयुगे ।  

शातकुम्भमयीं मालां तां ते पश्यामि नेह किम्  ॥  ४।२३।२८  ॥   

इष्ट्वेति । रामप्रहरणाम्भस्येवावभृथ इति व्यस्तरूपकम्  ॥  ४।२३।२७,२८  ॥   

  

राजश्रीर्न जहाति त्वां गतासुमपि मानद ।  

सूर्यस्यावर्तमानस्य शैलराजमिव प्रभा  ॥  ४।२३।२९  ॥   

राजश्रीरिति । शैलराजं मेरुम् आवर्तमानस्य अस्तं गच्छत इत्यर्थः  ॥  ४।२३।२९
 ॥   

  

न मे वचः पथ्यमिदं त्वया कृतं न चास्मि शक्ता विनिवारणे तव ।  

हता सपुत्रा ऽस्मि हतेन संयुगे सह त्वया श्रीर्विजहाति मामिह  ॥  ४।२३।३०
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
त्रयोविंशः सर्गः  ॥  २३  ॥   

न म इति । पथ्यं हितं वचः । न कृतं नानुष्ठितम्  ॥  ४।२३।३०  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने त्रयोविंशः सर्गः  ॥  २३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/023_tArAshokaH.md">
<details><summary><h3>शिरोमणी ...{Loading}...</h3></summary>



ताराया एव विलापान्तरमुपक्रमते तत इति । ततः भर्तृपरिरम्भणकाले कपिराजस्य
वालिनस्तन्मुखमुपजिघ्रन्ती लोकविश्रुता तारा मृतं पतिमब्रवीत्  ॥ 
४।२३।१ ॥   

  

तद्वचनाकारमाह शेषे इति । उपलोपचिते पाषाणैर्व्याप्ते अत एव विषमे अत एव
सुदुःखे वसुधातले मम वचनमकृत्वा दुःखं यथा भवति तथा शेषे  ॥  ४।२३।२  ॥   

  

मत्त इति । मही मत्तस्तव प्रियतरा हि यतस्तां महीं परिष्वज्य शेषे मां च न
प्रतिभाषसे प्रतिवदसि  ॥  ४।२३।३  ॥   

  

सुग्रीवस्येति । हे साहसिकप्रिय यः सुग्रीवः विक्रान्तस्त्वया बहुवारं
पराभूतस्तस्य सुग्रीवस्य वशं त्वं प्राप्तः अतः एषः वशप्रापकरामरूपः विधिः
अहो आश्चर्यं भवति  ॥  ४।२३।४  ॥   

  

ऋक्षेति । ये ऋक्ष्यवानरमुख्याः बलिनं त्वां पर्युपासते तेषां कृछ्रं
विलपितं शोचतो ऽङ्गदस्य मम च गिरः श्रुत्वा किं किमर्थं न प्रतिबुध्यसे
जागर्षि । सार्धः श्लोक एकान्वयी  ॥  ४।२३।५  ॥   

  

इदमिति । यत्र युधि रिपवः शायितास्तत्र युधि इदं तद्वीरशयनं
रिपुशायनकर्तृवीरसंबन्धिशय्या तत्र शेषे, त्वमिति शेषः । अर्धद्वयमेकान्वयि
 ॥  ४।२३।६ ॥   

  

विशुद्धेति । विशुद्धानि कापट्यसंसर्गरहितानि बलानि येषां ते अभिजनाः
पार्श्ववर्तिनो यस्य, किं च विशुद्धं सत्त्वं स्थितिर्यस्मिन् तस्मिन् कुले
अभिजनः अभिजातः तत्संबोधनं, एकां साहाय्यरहिताम् अनाथाम्
अन्यस्मात्स्वकल्याणमनिछन्तीं मां विहाय त्वं गतो ऽसि  ॥  ४।२३।७  ॥   

  

शूरायेति । विपश्चिता जानता जनेन शूराय कन्या न प्रदातव्या । ननु
किमर्थमिदमुच्यते इत्यत आह शूरभार्यां मां विधवां कृतां वैधव्यं प्राप्तामत
एव हतां पश्य  ॥  ४।२३।८  ॥   

  

अवेति । मे मानः स्वपतिकर्तृकसत्कारः अवभग्नः अत एव शाश्वती सार्वकालिकी मे
मम गतिः सुखप्राप्तिः भग्ना अत एव शोकसागरे निमग्ना ऽस्मि  ॥  ४।२३।९  ॥   

  

अश्मेति । यन्मे हृदयं भर्तारं निहतं दृष्ट्वा शतधा कृतं छिन्नं तत्
हृदयमश्मसारमयं दृढपाषाणविकारः अत एव दृढं नूनं निश्चितमेतत्  ॥  ४।२३।१०
 ॥   

  

सुहृदिति । यो मम भर्ता प्रकृत्या स्वभावेनैव सुहृत् कापट्यरहितः प्रहारे
पराक्रान्तः परः शत्रुः क्रान्तः पराभूतो येन स शूरः पञ्चत्वं मरणमागतः
प्राप्तः  ॥  ४।२३।११  ॥   

  

ननु तव पुत्रस्य सत्त्वात् किमर्थं शोचसीत्यत आह पतीति । कामं पुत्रिणी
पुत्रसहिता धनधान्यसमृद्धापि या नारी भवेत् पतिहीना सा ऽपि
बुधैर्विधवेत्युच्यते  ॥  ४।२३।१२  ॥   

  

स्वगात्रेति । हे वीर कृमिरागपरिस्तोमे कृमिरागस्य लाक्षारसरक्तवस्त्रस्य
स्तोमः आस्तरणं यस्मिन् तस्मिन् स्वकीये शयने इव स्वगात्रप्रभवे
रुधिरमण्डले शेषे । किं च कृमेः इन्द्रगोपस्य राग इव रागो यस्मिन् स
परिस्तोमो यस्य तस्मिन्नित्यर्थः  ॥  ४।२३।१३  ॥   

  

रेण्विति । समन्ततः रेणुशोणितसंवीतं रेणुशोणिताभ्यां व्याप्तं तव गात्रं
परिरब्धुमालिङ्गितुं न शक्नोमि  ॥  ४।२३।१४  ॥   

  

कृतेति । रामविमुक्तेन एकेषुणा यस्य भयं हृतं स सुग्रीवः अस्मिन्नतिदारुणे
वैरे कृतकृत्यः सिद्धकार्यः अस्तीति शेषः  ॥  ४।२३।१५  ॥   

  

शरेणेति । त्वयि पञ्चत्वमागते प्राप्ते सति तव हृदि लग्नेन शरेण तव
गात्रसंस्पर्शने विद्यमाना त्वां निरीक्षन्ती अहं वार्यामि वार्ये  ॥ 
४।२३।१६  ॥   

  

ताराविलापमुक्त्वा वृत्तान्तमाह उदिति । गिरिगह्वरसंलीनं
दुर्गमगिरिसंसक्तम् आशीविषमिव तस्य वालिनो गात्रगतं शरं नील उद्बबर्ह
बहिश्चकार  ॥  ४।२३।१७  ॥   

  

अस्तेति । अस्तमस्तकसंरुद्धः अस्ताचलशिखरनिरुद्धो दिनकरादुच्छ्वसन् रश्मिः
किरण इव निष्कृष्यमाणस्य तस्य वारणस्य द्युतिर्बभौ अधिकं शुशुभे  ॥  ४।२३।१८
 ॥   

  

पेतुरिति । धराधरात् पर्वतात् ताम्रगैरिकसंपृक्ताः अरुणगैरिकसंलग्ना धारा
इव तस्य वालिनः सर्वशो व्रणेभ्यः क्षतजधाराः पेतुः  ॥  ४।२३।१९  ॥   

  

अवकीर्णमिति । रणरेणुना अवकीर्णम् अस्रसमाहतमश्रुव्याप्तं शूरं भर्तारं
विमार्जन्ती तारा अस्रैः अश्रुभिः सिषेच  ॥  ४।२३।२०  ॥   

  

रुधिरेति । रुधिरोक्षितसर्वाङ्गं क्षतजसिक्तशरीरं विनिहतं प्राणैर्वियुक्तं
पतिं दृष्ट्वा अङ्गना वालिस्त्री तारा पिङ्गाक्षमङ्गदं पुत्रमुवाच  ॥ 
४।२३।२१  ॥   

  

तद्वचनाकारमाह अवस्थामिति । हे पुत्र पापकर्मणा
पूर्वोपार्जितपापक्रियासंप्रसक्तस्य वैरस्य अन्तो ऽवसानं गतः प्राप्तः ।
तत्र हेतुं वदन्नाह पितुः सुदारुणाम् अतिभयावहां पश्चिमाम् अन्तावस्थां
पश्य  ॥  ४।२३।२२  ॥   

  

बालेति । बालसूर्योज्वलतनुं बालसूर्यवत्स्वच्छशरीरं यमसादनं
कालागम्यलोकमित्यर्थः, प्रयातं मानदं पितरमभिवादय  ॥  ४।२३।२३  ॥   

  

एवमिति । एवमुक्तो ऽङ्गदः पीनवृत्ताभ्यां भुजाभ्यां पितुश्चरणौ जग्राह  ॥ 
४।२३।२४  ॥   

  

अभिवादयमानमङ्गदमवलोक्य पतिं प्रत्याह-- अभीति । त्वामभिवादयमानमङ्गदं
"दीर्घायुर्भव पुत्र" इति यथा पुरा पूर्वमिव किमर्थं नाभिभाषसे  ॥  ४।२३।२५
 ॥   

  

अहमिति । सिंहेन सद्यः पातितं गावृषं सवत्सा गौरिव पुत्रसहाया पुत्रसहिता
ऽहं त्वामुपासे  ॥  ४।२३।२६  ॥   

  

इष्ट्वेति । संग्रामयज्ञेन संग्रामरूपयागेन इष्ट्वा देवान् सत्कृत्य
रामप्रहरणाम्भसा रामप्रहरणरूपजलेन तस्मिन् प्रसिद्धे अवभृथे
संग्रामरूपयज्ञान्तस्नाने पत्न्या मया विना त्वं कथं स्नातः  ॥  ४।२३।२७
 ॥   

  

येति । तव संयुगे संग्रामे संतुष्टेन देवराजेन इन्द्रेण या माला दत्ता तां
शातकौम्भीं स्वर्णमयीं मालामिह अस्मिन् समये किं कथं न पश्यामि, सुग्रीवाय
किमर्थं दत्तेत्यर्थः  ॥  ४।२३।२८  ॥   

  

राज्येति । आवर्तमानस्य परिभ्रमतः सूर्यस्य प्रभा शैलराजं सुमेरुमिव
गतासुमपि त्वां राज्यश्रीर्न जहाति  ॥  ४।२३।२९  ॥   

  

नेति । पथ्यं हितम् इदं राममित्रीभूतसुग्रीवेण सह युद्धप्रवृत्तिनिवारणरूपं
मे वचस्त्वया न कृतम् अत एव निवारणे अशक्ता अभवमिति शेषः, अत एव संयुगे
हतेन त्वया सपुत्रा ऽहं हता ऽस्मि अत एव श्रीः त्वया सह विद्यमानां मामपिना
पुत्रं जहाति त्यजति  ॥  ४।२३।३०  ॥   

  

श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
त्रयोविंशः सर्गः  ॥  ४।२३  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/023_tArAshokaH.md">
<details><summary><h3>तिलकम् ...{Loading}...</h3></summary>



अथ तारा मृतं दृष्ट्वा पुनः प्रलपति-- तत इति । लोकश्रुता लोकप्रसिद्धा  ॥ 
४।२३।१  ॥   

  

उपलैः पाषाणैरुपचिते व्याप्ते सुदुःखे सुतरां दुःखकरे  ॥  ४।२३।२,३  ॥   

  

एष विधी रामरूपः सुग्रीवस्य वशं प्राप्तो ऽधीनो भवति । अहो इत्याश्चर्ये ।
नतु त्वद्वशं प्राप्तो येनाद्यैव भार्यया योजितः स्यादिति भावः । अतः
सुग्रीव एव विक्रान्तो ऽत्रराज्ये भवितेति शेषः । साहसिकं साहसकर्म  ॥ 
४।२३।४  ॥   

  

पर्युपासते पर्युपासन्त  ॥  ४।२३।५  ॥   

  

यत्र त्वया निहता रिपवः शयितास्तदिदं वीरशयनम् । तत्र त्वमपि शेषे  ॥ 
४।२३।६  ॥   

  

विशुद्धसत्त्वाभिजन विशुद्धसत्त्ववंशभव । प्रिययुद्ध
प्रिययुद्धत्वाद्युद्धेनैव मरणं जातमिति भावः  ॥  ४।२३।७,८  ॥   

  

शूराय कन्याया अदाने हेतुः शूरस्य तव भार्यां मां विधवां कृतां पश्य । मानो
राजपत्नीत्वाभिमानः । शाश्वती स्थिरा गतिः सुखप्राप्तिः  ॥  ४।२३।९,१०  ॥   

  

कृतम् शोकेनेति शेषः । प्रकृत्या ऽनुपाधितः  ॥  ४।२३।११  ॥   

  

प्रहारे रणे पराक्रान्तः परेणाक्रान्तो ऽभिभूतः पञ्चत्वमागतः ।
एतद्दृष्ट्वा ऽपि यद्धृदयं न भिन्नमतो दृढमिति पूर्वेणान्वयः । ननु
सपुत्रायाः कस्ते शोकः, अत आह पतिहीनेत्यादि  ॥  ४।२३।१२,१३  ॥   

  

कृमेरिन्द्रगोपादे राग इव रागो यस्य तादृशः परिस्तोम आस्तरणं यस्मिन् ।
कृमिरागो लाक्षारागः "कूमिरागं वदन्त्यार्या लाक्षिकं प्रियदर्शनम्"
इत्युत्पलमालाक्रोशादित्यन्ये  ॥  ४।२३।१४  ॥   

  

परिरब्धुमालिङ्गितुं न शक्नोमि । रेणुशोणितसंवीतत्वाच्छोकेन
भुजयोर्बलाभावाच्च गात्रसंलग्नशरत्वाच्च । अस्मिन्वैरे वालिविषये वैरे
कृतकृत्यः कृतानुष्ठेयानुष्ठानः  ॥  ४।२३।१५  ॥   

  

शरेण तव गात्रसंस्पर्शने वार्यामि निवारिता भवामीत्यन्वयः  ॥  ४।२३।१६  ॥   

  

एवं तद्वचः श्रुत्वा नीलः शरमुद्बबर्होद्धृतवान् । अस्य
बाणस्यातितेजस्विशत्रुवधेन तेजःक्षयान्न पुनस्तूणगमनमिति बोध्यम्  ॥ 
४।२३।१७,१८ ॥   

  

दिनकरादिति पञ्चमी षष्ठ्यर्थे । रुधिररक्तत्वादिति भावः । व्रणेभ्यः
शरशिलापादपजनितेभ्यः  ॥  ४।२३।१९  ॥   

  

रणरेणुना ऽवकीर्णं व्याप्तम्  ॥  ४।२३।२०,२१  ॥   

  

पश्चिमावस्था मरणम्  ॥  ४।२३।२२  ॥   

  

पापकर्मणा प्राचीनपापवशात्संप्रसक्तस्य प्राप्तस्य वैरस्यान्तो ऽवसानं गतः
प्राप्तवान्  ॥  ४।२३।२३,२४  ॥   

  

त्वामभिवादयमानम् । इदं तारावाक्यम्  ॥  ४।२३।२५  ॥   

  

उपासे समीपे तिष्ठामि  ॥  ४।२३।२६  ॥   

  

रामस्य प्रहरणं बाणस्तद्रूपेणाम्भसा मया विना कथमवभृथे स्नातः  ॥ 
४।२३।२७ ॥   

  

मालामिह न पश्यामि । किं नु सुग्रीवाय मालादानस्यादर्शनं
शोकवशाद्दृष्टस्यापि विस्मरणं चेत्येवमुक्तिः  ॥  ४।२३।२८  ॥   

  

आवर्तमानस्यास्तं गच्छतः । शैलराजं तमवास्ताचलम्  ॥  ४।२३।२९  ॥   

  

पथ्यमिदं वच इति स्मृतिसंनिहितस्य प्रागुपदिष्टस्य परामर्शः  ॥  ४।२३।३०
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे त्रयोविंशः सर्गः  ॥  ४।२३  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/023_tArAshokaH.md">
<details><summary><h3>द्राविडपाठः ...{Loading}...</h3></summary>



  
ततः समुपजिघ्रन्ती कपिराजस्य तन्मुखम्।  
पतिं लोकाच्च्युतं तारा मृतं वचनमब्रवीत् ॥ 4.23.1 ॥   
शेषे त्वं विषमे दुःखमकृत्वा वचनं मम।  
उपलोपचिते वीर सुदुःखे वसुधातले ॥ 4.23.2 ॥   
मत्तः प्रियतरा नूनं वानरेन्द्र मही तव।  
शेषे हि तां पिरिष्वज्य मां च न प्रतिभाषसे ॥ 4.23.3 ॥   
सुग्रीवस्य वशं प्राप्तो विधिरेष भवत्यहो।  
सुग्रीव एव विक्रान्तो वीर साहसिकप्रिय ॥ 4.23.4 ॥   
एषां विलपितं कृच्छ्रमङ्गदस्य च शेचतः।  
मम चेमां गिरं श्रुत्वा किं त्वं न प्रतिबुध्यसे ॥ 4.23.5 ॥   
इदं तद्वीरशयनं यत्र शेषे हतो युधि।  
शायिता निहता यत्र त्वयैव रिपवः पुरा ॥ 4.23.6 ॥   
विशुद्धसत्त्वाभिजन प्रिययुद्ध मम प्रिय।  
मामनाथां विहायैकां गतस्त्वमसि मानद ॥ 4.23.7 ॥   
शूराय न प्रदातव्या कन्या खलु विपश्चिता।  
शूरभार्यां हतां पश्य सद्यो मां विधवां कृताम् ॥ 4.23.8 ॥   
अवभग्नश्च मे मानो भग्ना मे साश्वती गतिः।  
अगाधे च निमग्नाऽस्मि विपुले शोकसागरे ॥ 4.23.9 ॥   
अश्मसारमयं नूनमिदं मे हृदयं दृढम्।  
भर्तारं निहतं दृष्ट्वा यन्नाद्य शतधा गतम् ॥ 4.23.10 ॥   
सुहृच्चै व हि भर्ता च प्रकृत्या मम च प्रियः।  
आहवे च पराक्रान्तः शूरः पञ्चत्वमागतः ॥ 4.23.11 ॥   
पतिहीना तु या नारी कामं भवतु पुत्रिणी।  
धनधान्यैः सुपूर्णाऽपि विधवेत्युच्यते जनैः ॥ 4.23.12 ॥   
स्वगात्रप्रभवे वीर शेषे रुधिरमण्डले।  
कृमिरागपरिस्तोमे त्वमात्मशयने यथा ॥ 4.23.13 ॥   
रेणुशोणितसंवीतं गात्रं तव समन्ततः।  
परिरब्धुं न शक्नोमि भुजाभ्यां प्लवगर्षभ ॥ 4.23.14 ॥   
कृतकृत्योऽद्य सुग्रीवो वैरेऽस्मिन्नतिदारुणे।  
यस्य रामविमुक्तेन हृतमेकेषुणा भयम् ॥ 4.23.15 ॥   
शरेण हृदि लग्नेन गात्रसंस्पर्शने तव।  
वार्यामि त्वां निरीक्षन्ती त्वयि पञ्चत्वमागते ॥ 4.23.16 ॥   
उद्बबर्ह शरं नीलस्तस्य गात्रगतं तदा।  
गिरिगह्वरसंलीनं दीप्तमाशीविषं यथा ॥ 4.23.17 ॥   
तस्य निष्कृष्यमाणस्य बाणस्य च बभौ द्युतिः।  
अस्तमस्तकसंरुद्धो रश्मिर्दिनकरादिव ॥ 4.23.18 ॥   
पेतुः क्षतजधारास्तु व्रणेभ्यस्तस्य सर्वशः।  
ताम्रगैरिकसम्पृक्ता धारा इव धराधरात् ॥ 4.23.19 ॥   
अवकीर्णं विमार्जन्ती भर्तारं रणरेणुना।  
आस्रैर्नयनजैः शूरं सिषेचास्त्रसमाहतम् ॥ 4.23.20 ॥   
रुधिरोक्षितसर्वाङ्गं दृष्ट्वा विनिहतं पतिम्।  
उवाच तारा पिङ्गाक्षं पुत्रमङ्गदमङ्गना ॥ 4.23.21 ॥   
अवस्थां पश्चिमां पश्य पितुः पुत्र सुदारुणाम्।  
सम्प्रसक्तस्य वैरस्य गतोऽन्तः पापकर्मणा ॥ 4.23.22 ॥   
बालसूर्योदयतनुं प्रयान्तं यमसादनम्।  
अभिवादय राजानं पितरं पुत्र मानदम् ॥ 4.23.23 ॥   
एवमुक्तः समुत्थाय जग्राह चरणौ पितुः।  
भुजाभ्यां पीनवृत्ताभ्यामङ्गदोऽहमिति ब्रुवन् ॥ 4.23.24 ॥   
अभिवादयमानं त्वामङ्गदं त्वं यथा पुरा।  
दीर्घायुर्भव पुत्रेति किमर्थं नाभिभाषसे ॥ 4.23.25 ॥   
अहं पुत्रसहाया त्वामुपासे गतचेतसम्।  
सिंहेन निहतं सद्यो गौः सवत्सेव गोवृषम् ॥ 4.23.26 ॥   
इष्ट्वा सङ्ग्रामयज्ञेन रामप्रहरणाम्भसि।  
अस्मिन्नवभृथे स्नातः कथं पत्न्या मया विना ॥ 4.23.27 ॥   
या दत्ता देवराजेन तव तुष्टेन संयुगे।  
शातकुम्भमयीं मालां तां ते पश्यामि नेह किम् ॥ 4.23.28 ॥   
राजश्रीर्न जहाति त्वां गतासुमपि मानद।  
सूर्यस्यावर्तमानस्य शैलराजमिव प्रभा ॥ 4.23.29 ॥   
न मे वचः पथ्यमिदं त्वया कृतं न चास्मि शक्ता विनिवारणे तव।  
हता सपुत्राऽस्मि हतेन संयुगे सह त्वया श्रीर्विजहाति मामिह ॥ 4.23.30 ॥   

</details>
</div>
