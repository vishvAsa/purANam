---
title: ०४९

---
भगवानुवाच  
दशावतारं मत्स्यादिलक्षणं प्रवदामि ते।  
मत्स्याकारस्तु मत्स्यः स्यात् कूर्मः कूर्म्माकृतिर्भवेत् ॥ १ ॥  
  
नराङ्गो वाथ कर्त्तव्यौ भूवराहौ गदादिभृत्।  
दक्षिणे वामके शङ्‌खं लक्ष्मीर्वा पद्ममेव वा ॥ २ ॥  
  
श्रीर्वामकूर्प्परस्था तु क्ष्मानन्तौ चरणानुगौ।  
वराहस्थापनाद्राज्यं भवाब्धितरणं भवेत् ॥ ३ ॥  
  
नरसिंहो विवृत्तास्यो वामोरुक्षतदानवः ।  
तद्वक्षो दारयन्माली स्फुरच्चक्रगदाधरः ॥ ४ ॥  
  
छत्री दण्डी वामनः स्यादथवा स्याच्चतुर्भुजः।  
रामश्चापेषुहस्तः स्यात् खड्गी परसुनान्वितः ॥ ५ ॥  
  
रामश्चापी शरी खड्गी शङ्खी वा द्विभूजः स्मृतः।  
गदालाङ्गलधारी च रामो वाथ चतुर्भुजः॥ ६ ॥  
  
वामोर्ध्वे लाङ्गलं दद्यादधः शङ्खं सुशोभनम्।  
मुषलं दक्षिणोर्ध्वे तु चक्रञ्चाधः सुशोभनम् ॥ ७ ॥  
  
धनुस्तृणान्वितः कल्की म्लेच्छोत्सादकरोद्विजः।  
अथवाश्वस्थितः खङ्गी शङ्खचक्रशरान्वितः ॥ ८ ॥  
  
लक्षणं वासुदेवादिनवकस्य वदामि ते।  
दक्षिणोर्ध्वे गदा वामे वामोर्ध्वे चक्रमुत्तमम् ॥ ९ ॥  
  
ब्रह्मेशौ पार्श्वगौ नित्यं वासुदेवोस्ति पूर्ववत्।  
शङ्खी स वरदो वाथ द्विभुजो वा चतुर्भुजः ॥ १० ॥  
  
लाङ्गली मुषली रामो गदापद्मधरः स्मृतः।  
प्रद्युम्नो दक्षिणे वज्रं शङ्खं वामे धनुः करे ॥ ११ ॥  
  
गदानाभ्यावृतः ग्रीत्या प्रद्युम्नो वा धनुः शरी।  
चतुर्भुजोनिरुद्धः स्यात्तथा नारायणो विभुः ॥ १२ ॥  
  
चतुर्मुखश्चतुर्व्वाहुर्ब्बृहज्जठरमण्डलः।  
लम्बकूर्च्चे जटायुक्तो ब्रह्मा हंसाग्रवाहनः ॥ १३ ॥  
  
दक्षिणे चाक्षसूत्रञ्च स्रुवो वामे तु कुण्डिका।  
आज्यस्थाली सरस्वती सावित्री वामदक्षिणे ॥ १४ ॥  
  
विष्णुरष्टभुजस्तार्क्षे करे खड्गस्तु दक्षिणे।  
गदा शरश्च वरदो वामे कार्मुकखेटके ॥ १५ ॥  
  
चक्रशङ्खौ चतुर्बाहुर्न्नरसिंहश्चतुर्भुजः।  
शङ्खचक्रधरो वापि विदारितमहासुरः ॥ १६ ॥  
  
चतुर्बाहुर्वराहस्तु शेषुः पाणितले धृतः।  
धारयन् बाहुना पृथ्वीं वामेन कमलाधरः ॥ १७ ॥  
  
पादलग्ना धरा कार्य्या पदा लक्ष्मीर्व्यवस्थिता।  
त्रैलोक्यमोहनस्तार्क्ष्ये अष्टवाहुस्तु दक्षिणे ॥ १८ ॥  
  
चक्रं खड्गं च मुषलं अङ्कुशं वामके करे।  
शङ्कशार्ङ्गगदापाशान् पद्मवीणासमन्विते ॥१९ ॥  
  
लक्ष्मीः सरस्वती कार्य्ये विश्वरूपोऽथ दक्षिणे।  
मुद्गरं च तथा पाशं शक्तिशूलं शरं करे ॥ २० ॥  
  
वामे शङ्खञ्च शार्ङ्गञ्च गदां पाशं च तोमरम्।  
लाङ्गलं परशुं दण्डं छुरिकां चर्म्मक्षेपणम् ॥ २१ ॥  
  
विंशद्‌बाहुश्चतुर्व्वक्त्रो दक्षिणस्थोथ वामके।  
त्रिनेत्रो वामपार्श्वेन शयितो जलशाय्यपि ॥ २२ ॥  
  
श्रिया धृतैकचरणो विमलाद्याभिरीडितः।  
नाभिपद्मचतुर्वक्त्रो हरिशङ्करको हरिः ॥ २३ ॥  
  
शूलर्ष्टिधारी दक्षे च गदाचक्रधरो पदे।  
रुद्रकेशवलक्ष्माङ्गो गौरीलक्ष्मीसमन्वितः ॥ २४ ॥  
  
शङ्खचक्रगदावेदपाणिश्चाश्वशिरा हरिः।  
वामपादो धृतः शेषे दक्षिणः कूर्म्मपृष्ठगः ॥ २५ ॥  
  
दत्तात्रेयो द्विबाहुः स्याद्वामोत्सङ्गे श्रिया सह।  
विष्वक्‌सेनश्चक्रगदी हली शङ्खी हरेर्गणः ॥ २६ ॥  
  
इत्यादिमहापुराणे आग्नेये प्रतिमालक्षणं नाम ऊनपञ्चाशोऽध्यायः।