+++
title = "००७ मन्त्रिगुणगौरवम्"
title_english = "007 Estimable nature of king dasharatha s ministers"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-007-Mantriguna_Gouravam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/02-putrakAmaH/007_mantriguNagauravam.md">
<details><summary><h2>IITK ...{Loading}...</h2></summary>

King Dasaratha's court and description of the virtues of ministers.



### श्लोकः
#### मूलम्
तस्यामात्या गुणैरासन्निक्ष्वाकोस्तु महात्मनः ।  
मन्त्रज्ञाश्चेङ्गितज्ञाश्च नित्यं प्रियहिते रताः ॥1.7.1॥

#### शब्दार्थः
महात्मनः of the magnanimous, तस्य his, इक्ष्वाकोः of the descendent of Ikshvaku, गुणैः  with virtues, मन्त्रज्ञाश्च competent counsellors, इङ्गितज्ञाश्च skilled in judging motives from the features of the face, नित्यम् always, प्रियहिते doing all that was dear and could bring welfare to the king, रताः intent on, अमात्याः ministers, आसन् existed.

#### आङ्ग्लानुवादः
The ministers of the great descendent of the Ikshvakus were endowed with all virtues. They were competent counsellors, skilled in judging motives from facial features and were always intent on doing good and all that was dear and helpful to the king.



### श्लोकः
#### मूलम्
अष्टौ बभूवुर्वीरस्य तस्यामात्या यशस्विनः ।  
शुचयश्चानुरक्ताश्च राजकृत्येषु नित्यशः ॥1.7.2॥

#### शब्दार्थः
वीरस्य of the mighty, यशस्विनः glorious, तस्य for that king Dasaratha, शुचयः free from blemish in dealings, नित्यशः ever, राजकृत्येषु in royal duties, अनुरक्ताश्च loyally devoted, अष्टौ eight, अमात्याः ministers, बभूवुः had been employed.

#### आङ्ग्लानुवादः
The mighty and glorious (king Dasaratha) had eight ministers who were free from blemish in their dealings and ever devoted to royal duties.



### श्लोकः
#### मूलम्
धृष्टिर्जयन्तो विजयस्सिद्धार्थो ह्यर्थसाधकः ।  
अशोको मन्त्रपालश्च सुमन्त्रश्चाष्टमोऽभवत् ॥1.7.3॥

#### शब्दार्थः
धृष्टिः Dhrishti, जयन्तः Jayanta, विजयः Vijaya, सिद्धार्थः Siddhartha, अर्थसाधकः Arthasadhaka, अशोकः Ashoka, मन्त्रपालश्च Mantrapala, सुमन्त्रः Sumantra, अष्टमः eigth, अभवत् were present.

#### आङ्ग्लानुवादः
The eight ministers were Dhrishti, Jayanta,Vijaya, Siddhartha, Arthasadhaka, Ashoka, Mantrapala and Sumantra.



### श्लोकः
#### मूलम्
ऋत्विजौ द्वावभिमतौ तस्याऽऽस्तामृषिसत्तमौ ।  
वसिष्ठो वामदेवश्च मन्त्रिणश्च तथापरे ॥1.7.4॥

#### शब्दार्थः
तस्य for him, वसिष्ठः Vasihta, वामदेवः च and Vamadeva, द्वौ two, ऋषिसत्तमौ excellent rishis, अभिमतौ highly desired, ऋत्विजौ family priests, आस्ताम् existed, तथा and, अपरे some other, मन्त्रिणश्च counsellors also.

#### आङ्ग्लानुवादः
He had two wellchosen excellent rishis, Vasishta and Vamadeva, as family priests besides some other counsellors.



### श्लोकः
#### मूलम्
विद्याविनीता ह्रीमन्तः कुशला नियतेन्द्रियाः ।  
श्रीमन्तश्च महात्मानश्शास्त्रज्ञा दृढविक्रमाः ॥1.7.5॥  
कीर्तिमन्तः प्रणिहिताः यथावचनकारिणः ।  
तेजः क्षमायशःप्राप्ता स्मितपूर्वाभिभाषिणः ॥1.7.6॥

#### शब्दार्थः
विद्याविनीताः well educated in all branches of knowledge, ह्रीमन्तः those who feel ashamed to do unjust acts, कुशलाः proficient, नियतेन्द्रियाः those having restrained senses, श्रीमन्तश्च wealthy, महात्मानः illustrious, शास्त्रज्ञाः versed in shastras, दृढविक्रमाः steadfast in  prowess, कीर्तिमन्तः renowned, प्रणिहिताः fixing their attention on their thoughts, यथावचनकारिणः doing in accordance with word, तेजःक्षमायशःप्राप्ताः possessing splendour forgiveness and fame, स्मितपूर्वाभिभाषिणः speaking with a smile.

#### आङ्ग्लानुवादः
They were welleducated in all branches of knowledge and deemed unjust acts shameful. They were renowned, proficient, versed in sastras, wealthy and magnanimous. They had their senses restrained and their deeds were in accordance with their words. They acted with determination. They were brilliant, forgiving and reputed. And always spoke with a smile.



### श्लोकः
#### मूलम्
क्रोधात्कामार्थहेतोर्वा न ब्रूयुरनृतं वचः ।  
तेषामविदितं किञ्चित्स्वेषु नास्ति परेषु वा ।  
क्रियमाणं कृतं वापि चारेणापि चिकीर्षितम् ॥1.7.7॥

#### शब्दार्थः
क्रोधात् either in anger, कामार्थहेतोर्वा or for the reason of pecuniary gains or for desire, अनृतम् untruth or unjust, वचः word, न ब्रूयुः do not utter, स्वेषु in the midst of their own, परेषु वा or among their enemies, क्रियमाणम् what was being done, कृतं वापि or what had been done, चिकीर्षितम् or intended to be done, तेषाम् for them, चारेण through spies, अविदितम्  unknown, किञ्चित् even little, नास्ति was not there.

#### आङ्ग्लानुवादः
Either in anger or for pecuniary gains or for fulfilment of desire, they never uttered an untrue or unjust word. In the midst of their own people or among their enemies, they knew, through spies everything being done or had been done or intended to be done in future.



### श्लोकः
#### मूलम्
कुशला व्यवहारेषु सौहृदेषु परीक्षिताः ।  
प्राप्तकालं तु ते दण्डं धारयेयुस्सुतेष्वपि ॥1.7.8॥

#### शब्दार्थः
ते those ministers, व्यवहारेषु in their dealings, कुशलाः competent, सौहृदेषु in friendship, परीक्षिताः tested, सुतेष्वपि even in the matter of sons, प्राप्तकालम् appropriately, दण्डम्   punishment, धारयेयुः used to impose.

#### आङ्ग्लानुवादः
They knew how to deal (with people). They were true to their friends. They used to impose appropriate punishment even on their own sons.



### श्लोकः
#### मूलम्
कोशसङ्ग्रहणे युक्ता बलस्य च परिग्रहे ।  
अहितं चापि पुरुषं न विहिंस्युरदूषकम् ॥1.7.9॥

#### शब्दार्थः
कोशसङ्ग्रहणे in replenishing the exchequer, बलस्य army's, परिग्रहे च also holding, युक्ताः  experts, अदूषकम् who did not commit any offence, अहितं पुरुषमपि those who were not wellwishers, न विहिंस्युः never inflicted with punishment.

#### आङ्ग्लानुवादः
They were experts in replenishing the exchequer and in collecting the army. They never inflicted any punishment even on those who were not their wellwishers, if they did not commit any offence.



### श्लोकः
#### मूलम्
वीराश्च नियतोत्साहा राजशास्त्रमनुष्ठिताः ।  
शुचीनां रक्षितारश्च नित्यं विषयवासिनाम् ॥1.7.10॥

#### शब्दार्थः
वीराश्च mighty and powerful, नियतोत्साहाः possessing steady perseverance, राजशास्त्रम् state policy, अनुष्ठिताः followed, विषयवासिनाम् living in the state, शुचीनाम् of virtuous people, नित्यम् always, रक्षितारश्च protectors.

#### आङ्ग्लानुवादः
They were heroic. They possessed steady perseverance. They followed the state policy and always protected the virtuous people living in the state.



### श्लोकः
#### मूलम्
ब्रह्म क्षत्रमहिंसन्तस्ते कोशं समपूरयन् ।  
सुतीक्ष्णदण्डास्संप्रेक्ष्य पुरुषस्य बलाबलम् ॥1.7.11॥

#### शब्दार्थः
ब्रह्म brahmanas, क्षत्रम् kshatriyas, अहिंसन्तः did not cause pain (in thought, word and deed), ते they, कोशम् treasury, समपूरयन् filled, पुरुषस्य for a person, बलाबलम् strength and weakness, सम्प्रेक्ष्य investigating, सुतीक्ष्णदण्डाः inflicted  stringent punishments.

#### आङ्ग्लानुवादः
While ensuring that they did not cause pain to brahmanas and kshatriyas (in thought, word and deed), they filled the treasury. They inflicted stringent punishments on a man after examining his strength and weakness.



### श्लोकः
#### मूलम्
शुचीनामेकबुद्धीनां सर्वेषां सम्प्रजानताम् ।  
नासीत्पुरे वा राष्ट्रे वा मृषावादी नरः क्वचित् ॥1.7.12॥

#### शब्दार्थः
शुचीनाम् of the chaste in conduct, एकबुद्धीनाम् unanimous in decisionmaking, सर्वेषाम् of all men, सम्प्रजानताम् administrating the kingdom, पुरे वा either in the city, राष्ट्रे वा or in the kingdom, क्वचित् anywhere, मृषावादी was a liar, नरः man, नासीत् did not exist.

#### आङ्ग्लानुवादः
While the ministers of chaste conduct administered the kingdom with unanimous decisions, there was no one who was a liar, either in the city or in the kingdom.



### श्लोकः
#### मूलम्
कश्चिन्न दुष्टस्तत्रासीत्परदाररतो नरः ।  
प्रशान्तं सर्वमेवासीद्राष्ट्रं पुरवरं च तत् ॥1.7.13॥

#### शब्दार्थः
तत्र in that kingdom, दुष्टः wicked, परदाररतः enamoured of others' wives, नरः men, कश्चित् even one, नासीत् did not exist, सर्वम् entire, राष्ट्रम् empire, तत् that, पुरवरं च best of cities, प्रशान्तम् आसीत् serenity prevailed.

#### आङ्ग्लानुवादः
In that kingdom no one was wicked or enamoured of others' wives. Serenity prevailed over the entire kingdom including the city of excellence.



### श्लोकः
#### मूलम्
सुवाससस्सुवेषाश्च ते च सर्वे सुशीलिनः ।  
हितार्थं च नरेन्द्रस्य जाग्रतो नयचक्षुषा ॥1.7.14॥

#### शब्दार्थः
ते सर्वे all the ministers, सुवाससः wore excellent clothes, सुवेषाश्च well adorned, सुशीलिनः good character, नरेन्द्रस्य king's, हितार्थम् for the welfare of, नयचक्षुषा with politics as their eyes, जाग्रतः vigilant.

#### आङ्ग्लानुवादः
They all were welldressed in fine clothes. They possessed good character with an eye on justice and vigilant about the king's welfare.



### श्लोकः
#### मूलम्
गुरोर्गुणगृहीताश्च प्रख्याताश्च पराक्रमे ।  
विदेशेष्वपि विज्ञातास्सर्वतो बुद्धिनिश्चयात् ॥1.7.15॥

#### शब्दार्थः
गुरोः from elderly venerable persons like father, mother etc, गुणगृहीताः receiving inspiration through their virtues, पराक्रमे in the matter of prowess, प्रख्याताः renowned, सर्वतः in all affairs, बुद्धिनिश्चयात् guided by their intellect, विदेशेष्वपि in other countries as well, विज्ञाताः were famous.

#### आङ्ग्लानुवादः
They imbibed virtues from the elderlies. They were renowned in prowess. They were guided by their intellect in all affairs. They were wellknown everywhere.



### श्लोकः
#### मूलम्
सन्धिविग्रहतत्त्वज्ञाः प्रकृत्या सम्पदान्विताः ॥1.7.16॥  
मन्त्रसंवरणे शक्ताश्श्लक्ष्णास्सूक्ष्मासु बुद्धिषु ।  
नीतिशास्त्रविशेषज्ञास्सततं प्रियवादिनः ॥1.7.17॥

#### शब्दार्थः
सन्धिविग्रहतत्त्वज्ञाः well aware of the real nature of peace or war, प्रकृत्या inherently, सम्पदा by affluent, अन्विताः possessed, मन्त्रसंवरणे in keeping the plans secretly, शक्ताः capable, सूक्ष्मासु in sharp, बुद्धिषु in comprehension, श्लक्ष्णाः gracious, नीतिशास्त्रविशेषज्ञाः distinguished in the science of ethics and morality, सततम् always, प्रियवादिनः spoke pleasing words.

#### आङ्ग्लानुवादः
The ministers were inherently well aware of the real nature of peace or war. They were affluent, adept in keeping secrecy and sharp in comprehending the points (before making any decision). They were experts in the science of ethics and morality. They always spoke  pleasing words.



### श्लोकः
#### मूलम्
ईदृशैस्तैरमात्यैस्तु राजा दशरथोऽनघः ।  
उपपन्नो गुणोपेतैरन्वशासद्वसुन्धराम् ॥1.7.18॥

#### शब्दार्थः
अनघः free from sin, दशरथः राजा king Dasaratha, गुणोपेतैः by those endowed with virtues, ईदृशैः with such, अमात्यैः ministers, उपपन्नः surrounded, वसुन्धराम् earth, अन्वशासत् ruled.

#### आङ्ग्लानुवादः
The faultless king Dasaratha, with the assistance of such ministers endowed with virtues, ruled the earth.



### श्लोकः
#### मूलम्
अवेक्षमाणश्चारेण प्रजा धर्मेण रञ्जयन् ।  
प्रजानां पालनं कुर्वन्नधर्मान्परिवर्जयन् ॥1.7.19॥  
विश्रुतस्त्रिषु लोकेषु वदान्यस्सत्यसङ्गरः ।  
स तत्र पुरुषव्याघ्रश्शशास पृथिवीमिमाम् ॥1.7.20॥

#### शब्दार्थः
पुरुषव्याघ्रः tiger among men, सः king Dasaratha, चारेण with spies, अवेक्षमाणः guarding, प्रजाः the poeple, रञ्जयन् pleasing, प्रजानाम् of people, पालनं कुर्वन् protecting, अधर्मान्  unrighteous ones, परिवर्जयन् deserting, वदान्यः munificient, सत्यसङ्गरः undertaking to uphold truth, त्रिषु लोकेषु in the three worlds, विश्रुतः wellknown, इमाम् this, पृथिवीम् earth, धर्मेण with righteousness, शशास reigned.

#### आङ्ग्लानुवादः
In the three worlds he (Dasaratha) was acclaimed in the three words as munificient and upholder of truth, a tiger among men, who ruled protecting and guarding the people through spies. He. ruled the kingdom with righteousness by deserting irreligious and keeping the subjects happy.



### श्लोकः
#### मूलम्
नाध्यगच्छद्विशिष्टं वा तुल्यं वा शत्रुमात्मनः ।  
मित्रवान्नतसामन्तः प्रतापहतकण्टकः ॥1.7.21॥  
स शशास जगद्राजा दिवं देवपतिर्यथा ।

#### शब्दार्थः
मित्रवान् having many friends, नतसामन्तः humbled tributary kings, प्रतापहतकण्टकः slayed the  thorny enemies with might, आत्मनः for himself, विशिष्टं वा superior, तुल्यं वा or equal, शत्रुम् foe, नाध्यगच्छत् did not meet, सः राजा that king, देवपतिः Indra, यथा like, जगत् world, शशास ruled.

#### आङ्ग्लानुवादः
The king (Dasaratha) had many friends. All the tributary kings were obedient to him. He killed his enemies with his might. There was no foe who was either superior to or equal to him. He ruled the world as Indra ruled the heaven.



### श्लोकः
#### मूलम्
तैर्मन्त्रिभिर्मन्त्रहिते नियुक्तै  
र्वृतोऽनुरक्तैः कुशलैस्समर्थैः ।  
स पार्थिवो दीप्तिमवाप युक्त  
स्तेजोमयैर्गोभिरिवोदितोऽर्कः ॥1.7.22॥

#### शब्दार्थः
मन्त्रहिते in counselling for  his welfare, नियुक्तैः appointed, अनुरक्तैः by the affectionate ones, कुशलैः skilful ones, समर्थैः by the capable, तैः मन्त्रिभिः with those ministers, वृतः  surrounded by, सः पार्थिवः the king, तेजोमयैः luminous, गोभिः by rays, युक्तः filled with, उदितः rising, अर्कः इव like the Sun, दीप्तिम् brightness, अवाप obtained.

#### आङ्ग्लानुवादः
Accompanied by the ministers who were devoted to his welfare, adept in counselling, skilful, capable and loyal towards him, the king acquired glory like the rising Sun with luminous rays.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे सप्तमस्सर्गः ॥  
Thus ends the seventh sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/02-putrakAmaH/007_mantriguNagauravam.md">
<details><summary><h2>भूषणम् ...{Loading}...</h2></summary>



तस्यामात्या गुणैरासन्निक्ष्वाकोस्तु महात्मनः ।  

मन्त्रज्ञाश्चेङ्गितज्ञाश्च नित्यं प्रियहिते रताः  ॥  १।७।१  ॥   

अथोक्तगुणसम्पन्नस्य दशरथस्य धर्मानुष्ठानसहायसाधिष्ठसचिवसम्पत्तिं दर्शयति
सप्तमे तस्येत्यादि । महात्मनः महामतेः तस्य इक्ष्वाकोः, दशरथस्य
तद्वंशजत्वात्तच्छब्दः । मन्त्रज्ञाः कार्यविचारज्ञाः । इङ्गितं
पराभिप्रायः तं मुखविकाससङ्कोचव्यङ्ग्यवचनादिभिर्जानन्तीति इङ्गितज्ञाः ।
अमात्याः अमा राज्ञः सर्वराज्यव्यापारेषु सह भवन्तीत्यमात्याः ।
"अव्ययात्त्यप्" । गुणैः वक्ष्यमाणमन्त्रिगुणैः उपेता आसन्  ॥  १।७।१  ॥   

  

अष्टौ बभूवुर्वीरस्य तस्यामात्या यशस्विनः ।  

शुचयश्चानुरक्ताश्च राजकृत्येषु नित्यशः  ॥  १।७।२  ॥   

"मन्त्रिणः सप्त वाष्टौ वा प्रकुर्वीत परीक्षितान्" इति मनुनोक्तरीत्याह
अष्टाविति । शुचयः सर्वात्मना स्वामिद्रोहचिन्तारहिताः, नित्यशः
राजकृत्येषु तदनुष्ठानेषु अनुरक्ताः तत्पराः, अष्टावमात्या बभूवुः  ॥  १।७।२
 ॥   

  

धृष्टिर्जयन्तो विजयः सिद्धार्थोह्यर्थसाधकः ।  

अशोको मन्त्रपालश्च सुमन्त्रश्चाष्टमो ऽभवत्  ॥  १।७।३  ॥   

तेषां नामानि दर्शयति धृष्टिरिति । धृष्टिः प्रथमो ऽभवत् जयन्तो द्वितीयो
ऽभूत् इति क्रमेण योजयित्वा सुमन्त्रो ऽष्टमो ऽभवदिति योज्यम्  ॥  १।७।३
 ॥   

  

ऋत्विजौ द्वावभिमतौ तस्यास्तामृषिसत्तमौ ।  

वसिष्ठो वामदेवश्च मन्त्रिणश्च तथा ऽपरे  ॥  १।७।४  ॥   

ऋत्विजाविति । वसिष्ठः वामदेवश्च द्वौ ऋषिसत्तमौ ऋत्विजौ पुरोहितौ अभिमतौ
प्रधानौ आस्ताम्, तथा अभिमताः अपरे मन्त्रिणः ऋत्विजः जाबालिप्रभृतयश्चासन्
 ॥  १।७।४  ॥   

  

  

विद्याविनीता ह्रीमन्तः कुशला नियतेन्द्रियाः ।  

श्रीमन्तश्च महात्मानः शास्त्रज्ञा दृढविक्रमाः  ॥  १।७।५  ॥   

अथ मन्त्रिगुणान् प्रपञ्चयति सर्गशेषेण विद्येति । विद्यासु
आन्वीक्षिकीप्रभृतिषु विनीताः शिक्षिताः, ह्रीमन्तः अकृत्यकरणेषु
लज्जावन्तः, कुशलाः नीतौ समर्थाः, नियतेन्द्रियाः अविहितविषयेभ्यो
निवृत्ताः, श्रीमन्तः लक्ष्मीसमृद्धाः, महात्मानः महाबुद्धयः, शास्त्रज्ञाः
नीतिशास्त्रज्ञाः, दृढविक्रमाः अप्रतिहतपराक्रमाः  ॥  १।७।५  ॥   

  

कीर्तिमन्तः प्रणिहिता यथावचनकारिणः ।  

तेजःक्षमायशःप्राप्ताः स्मितपूर्वाभिभाषिणः ।  

क्रोधात्कामार्थहेतोर्वा न ब्रूयुरनृतं वचः  ॥  १।७।६  ॥   

कीर्तिमन्त इति । प्रणिहिताः राजकृत्येष्वप्रमत्ताः, यथावचनकारिणः
यथोक्तवन्तस्तथैव कुर्वन्ति, न तु "मनस्यन्यद्वचस्यन्यत् कर्मण्यन्यत्" इति
न्यायत इति भावः । तेजःक्षमायशांसि प्राप्ताः । "द्वितीया श्रित "
इत्यादिना समासः । अत्र यशः प्रतापक्षमाजन्या प्रथा । कीर्तिमन्त इत्यत्र
कीर्तिस्तु मन्त्रज्ञताकृता प्रथा । स्मितपूर्वाभिभाषिण इत्यनेन
निर्मत्सरत्वमुच्यते । आसन्, मन्त्रिण इति श्लोकद्वयशेषः । क्रोधादिति
अर्द्धमेकान्वयम् । क्रोधाद्वा कामहेतोरर्थहेतोर्वा अनृतमसत्यं वचो न
ब्रूयुः  ॥  १।७।६  ॥   

  

तेषामविदितं किञ्चित् स्वेषु नास्ति परेषु वा ।  

क्रियमाणं कृतं वापि चारेणापि चिकीर्षितम्  ॥  १।७।७  ॥   

तेषामिति । तेषां मन्त्रिणां स्वेषु स्वराष्ट्रीयवृत्तान्तेषु परेषु
परराष्ट्रीयवृत्तान्तेषु च, कृतं क्रियमाणम्, चिकीर्षितं कर्त्तुमिष्टम्,
करिष्यमाणमिति यावत् । यत्किञ्चिदपि वा वृत्तं चारेण चारमुखेन अविदितं
नास्ति, सर्वो ऽपि स्वराष्ट्रपरराष्ट्रवृत्तान्तभेदस्तैर्ज्ञात इत्यर्थः  ॥ 
१।७।७  ॥   

  

कुशला व्यवहारेषु सौहृदेषु परीक्षिताः ।  

प्राप्तकालं तु ते दण्डं धारयेयुः सुतेष्वपि  ॥  १।७।८  ॥   

कुशला इति । व्यवहारेषु निश्चितार्थप्रतिपादनेषु कुशलाः समर्थाः । सौहृदेषु
विषयेषु परीक्षिताः राज्ञा बहुधा परीक्षितास्ते मन्त्रिणः सुतेष्वपि
प्राप्तकालं प्राप्तसापराधत्वलक्षणकालम्, दण्डं धारयेयुः प्रवर्त्तयेयुः  ॥ 
१।७।८  ॥   

  

कोशसङ्ग्रहणे युक्ता बलस्य च परिग्रहे ।  

अहितं वापि पुरुषं न विहिंस्युरदूषकम्  ॥  १।७।९  ॥   

कोशेति । कोशस्य अर्थनिचयस्य, सङ्ग्रहणे सम्पादने । बलस्य चतुर्विधसैन्यस्य
। परिग्रहे अर्थप्रदानेन संरक्षणे च युक्ता अवहितास्सन्तः अहितं शत्रुमपि,
अदूषकम् अनपराधिनं न विहिंस्युः न पीडयेयुः । शकि लङ्  ॥  १।७।९  ॥   

  

वीराश्च नियतोत्साहा राजशास्त्रमनुष्ठिताः ।  

शुचीनां रक्षितारश्च नित्यं विषयवासिनाम्  ॥  १।७।१०  ॥   

वीराश्चेति । वीराः शत्रुनिवारणक्षमाः । नियतोत्साहाः शत्रुजये
नित्योत्साहाः । राजशास्त्रं नीतिशास्त्रम् अनुष्ठिताः अनुष्ठितवन्तः, अत
एव विषयवासिनां स्वराज्यवासिनाम्, शुचीनां साधूनां नित्यं रक्षितारः,
अशुचीनां तु निहन्तार इति च सिद्धम् । ते आसन्नित्यनुषज्यते  ॥  १।७।१०  ॥   

  

ब्रह्मक्षत्रमहिंसन्तस्ते कोशं समपूरयन् ।  

सुतीक्ष्णदण्डाः सम्प्रेक्ष्य पुरुषस्य बलाबलम्  ॥  १।७।११  ॥   

ब्रह्मेति । ब्रह्म ब्राह्मणान् क्षत्रं क्षत्रियांश्च अहिंसन्तः विनापराधं
तत्स्वमनपहरन्तः । सत्यप्यपराधे पुरुषस्य अपराधिनः, बलाबलम् अपराधतारतम्यं
शक्तितारतम्यं वा सम्प्रेक्ष्य अपराधगुरुत्वे सुतीक्ष्णदण्डाः,
अपराधाल्पत्वे मृदु दण्डाश्च । शक्तत्वे सुतीक्ष्णदण्डाः अशक्तत्वे
मृदुदण्डाश्च कोशं समपूरयन्  ॥  १।७।११  ॥   

  

शुचीनामेकबुद्धीनां सर्वेषां सम्प्रजानताम् ।  

नासीत्पुरे वा राष्ट्रे वा मृषावादी नरः क्वचित्  ॥  १।७।१२  ॥   

अथ मन्त्रिगुणसम्पत्तिफलं दर्शयति शुचीनामित्यादिश्लोकद्वयेन् । शुचीनाम्
एकरूपकरणत्रयवताम् । एकबुद्धीनाम् एककण्ठानां सर्वेषां मन्त्रिणां
सम्प्रजानतां राज्यतन्त्रं विचारयताम् । भावलक्षणसप्तम्यर्थे षष्ठी ।
"षष्ठीचानादरे" इत्यत्र योगविभागेन । सर्वेषु मन्त्रिषु राज्यतन्त्रं
विचारयत्स्वित्यर्थः । पुरे वा राष्ट्रे वा क्वचित्कोणे ऽपि मृषावादी
असत्यवादी नरो नासीत्  ॥  १।७।१२  ॥   

  

कश्चिन्न दुष्टस्तत्रासीत् परदाररतो नरः ।  

प्रशान्तं सर्वमेवासीद्राष्ट्रं पुरवरं च तत्  ॥  १।७।१३  ॥   

कश्चिदिति । किञ्च तत्र पुरराष्ट्रेषु कश्चिन्नरः दुष्टः कुटिलः परदाररतश्च
नासीत्, प्रत्युत यद्राष्ट्रं पुरवरं च तत् सर्वं प्रशान्तमेव आसीत् ।
नगरजनपदवासिनः सर्वे ऽप्यन्यायाधर्मरहिता एवासन् इत्यर्थः  ॥  १।७।१३  ॥   

  

सुवाससः सुवेषाश्च ते च सर्वे सुशीलिनः ।  

हितार्थं च नरेन्द्रस्य जाग्रतो नयचक्षुषा  ॥  १।७।१४  ॥   

पुनस्तान्विशेषयति सुवासस इत्यादिना सार्द्धश्लोकत्रयेण । सुवाससः
शुभ्रवाससः, सुवेषाः शोभनालङ्काराः, सुशीलिनः सुसद्वृत्ताः, नरेन्द्रस्य
स्वामिनः हितार्थं नयचक्षुषा जाग्रतः जागरूकाः, सर्वदा नीतिषु दत्तावधाना
इत्यर्थः  ॥  १।७।१४  ॥   

  

गुरौ गुणगृहीताश्च प्रख्याताश्च पराक्रमे ।  

विदेशेष्वपि विज्ञाताः सर्वतो बुद्धिनिश्चयात्  ॥  १।७।१५  ॥   

गुराविति । गुरौ गुरुषु । जात्येकवचनम् । गुणगृहीताः गृहीतगुणाः,
गुणमात्रग्राहिणो दोषमपश्यन्त इत्यर्थः । पराक्रमे विषये प्रख्याताः,
विदेशेषु देशान्तरेष्वपि सर्वतः सर्वत्रातीतानागतविषयेषु, बुद्धिनिश्चयात्
निश्चयरूपबुद्धेर्हेतोः विज्ञाताः विख्याताः  ॥  १।७।१५  ॥   

  

सन्धिविग्रहतत्त्वज्ञाः प्रकृत्या सम्पदान्विताः ।  

मन्त्रसंवरणे शक्ताः श्लक्ष्णास्सूक्ष्मासु बुद्धिषु  ॥  १।७।१६  ॥   

सन्धीति । सन्धिः सामन्तैः समाधानम्, विग्रहः तैः कलहः, तयोस्तत्त्वं
देशकालाद्युचितत्वम्, तज्जानन्तीति तथा । उक्तं च मनुना "यदा त्वेवाल्पिका
पीडा तदा सन्धिं समाश्रयेत् । अभ्युच्छ्रयो यदात्मानं तथा मन्येत विग्रहम्
 ॥ " इति। प्रकृत्या स्वभावेन, सम्पदा ऐश्वर्येण अन्विताः, सम्पदभावे
तच्चापलेनान्यथा कुर्युरिति भावः। मन्त्रो राष्ट्रकार्यचिन्ता, तस्य संवरणे
बहिरप्रकटने शक्ताः, सम्पत्कार्यमिदम्। सूक्ष्मासु बुद्धिषु
सूक्ष्मार्थविशेषविचारेषु श्लक्ष्णाः अपरुषाः, सद्यःप्रतिभावन्त इत्यर्थः
 ॥  १।७।१६  ॥   

  

नीतिशास्त्रविशेषज्ञाः सततं प्रियवादिनः  ॥  १।७।१७  ॥   

नीतिशास्त्रेति । नीतिशास्त्रविशेषज्ञाः नीत्या शासनविशेषज्ञाः
"ग्रन्थशासनयोः शास्त्रम्" इति भास्करः । सततं राज्ञः प्रियवादिनः,
हितवचनस्यैव राज्ञः प्रियत्वात् । आसन्निति पूरणीयम्  ॥  १।७।१७  ॥   

  

ईदृशैस्तैरमात्यैश्च राजा दशरथो ऽनघः ।  

उपपन्नो गुणोपेतैरन्वशासद्वसुन्धराम्  ॥  १।७।१८  ॥   

ईदृशैरिति । ईदृशैः उक्तगुणविशिष्टैः गुणोपेतैः उक्तगुणातिरिक्तगुणोपेतैः
तैः अमात्यैः उपपन्नः । अनघः व्यसनरहितः । उक्तं मनुना "दश कामसमुत्थानि
तथाष्टौ क्रोधजानि च । व्यसनानि दुरन्तानि प्रयत्नेन विवर्जयेत्  ॥ " इति।
व्यसनस्वरूपं चोक्तम् "मृगयाक्षो दिवास्वापः परिवादः स्त्रियो मदः।  

तौर्यत्रिकं वृथाट्यं च कामजो दशको गुणः  ॥  पैशुन्यं साहसं द्रोह
ईर्ष्यासूयार्थदूषणे । वाग्दण्डनं च पारुष्यं क्रोधजो ऽपि गुणो ऽष्टकः  ॥ "
इति। दशरथो राजा वसुन्धरा भूमिम्। अन्वशासदिति लुङ्।
"सर्तिशास्त्यर्तिभ्यश्च" इत्यङ्  ॥  १।७।१८  ॥   

  

अवेक्षमाणश्चारेण प्रजा धर्मेण रञ्जयन् ।  

प्रजानां पालनं कुर्वन्नधर्मं परिवर्जयन्  ॥  १।७।१९  ॥   

विश्रुतस्त्रिषु लोकेषु वदान्यः सत्यसङ्गरः ।  

स तत्र पुरुषव्याघ्रः शशास पृथिवीमिमाम्  ॥  १।७।२०  ॥   

अवेक्षमाण इति श्लोकद्वयमेकान्वयम् । चारेण चक्षुःस्थानीयेन अवेक्षमाणः
स्वपरराष्ट्रवृत्तान्तान् पश्यन् । जात्येकवचनमिदम्,
अनेकचारैर्ज्ञेयत्ववचनात् । यथाह मनुः "वने वनचराः कार्याः श्रमणाटविकादयः
। परप्रवृत्तिज्ञानार्थं शीघ्राश्चारपरम्पराः  ॥ "इति। धर्मेण
दण्ड्यदण्डनादिना प्रजा रञ्जयन् आह्लादयन्,
पालनमनिष्टनिवृत्तिपूर्वकेष्टप्रापणम्। अधर्मम् अदण्ड्यदण्डनादि, विश्रुतः
दानविक्रमादिभिः प्रसिद्धः। वदान्यः दानशीलः। सत्यसङ्गरः सत्यप्रतिज्ञः।
"सङ्गरो ना क्रियाकाले प्रतिज्ञाविपदोर्युधि।" इति यादवः। सः पुरुषव्याघ्रः
पुरुषश्रेष्ठः। तत्र अयोध्यायाम्, वसन्निति शेषः  ॥  १।७।१९,२०  ॥   

  

नाध्यगच्छद्विशिष्टं वा तुल्यं वा शत्रुमात्मनः ।  

मित्रवान्नतसामन्तः प्रतापहतकण्टकः ।  

स शशास जगद्राजा दिवं देवपतिर्यथा  ॥  १।७।२१  ॥   

नाध्यगच्छदिति । विशिष्टमधिकं तुल्यं वा आत्मनः शत्रुं नाध्यगच्छत् न
ज्ञातवान् । तत्र हेतुमाह मित्रवान् नतसामन्तः पादानतसमानसीमाधिपतिकः ।
प्रतापेन हताः कण्टकाः शत्रवो यस्य स तथा । "वेणौ द्रुमाङ्गे रोमाञ्चे
क्षुद्रशत्रौ च कण्टकः ।" इति यादवः । स इति शेषः । उक्तमर्थं
सदृष्टान्तमाह स इति अर्द्धमेकम्  ॥  १।७।२१  ॥   

  

तैर्मन्त्रिभिर्मन्त्रहिते नियुक्तैर्वृतो ऽनुरक्तैः कुशलैः समर्थैः ।  

स पार्थिवो दीप्तिमवाप युक्तस्तेजोमयैर्गोभिरिवोदितो ऽर्कः  ॥  १।७।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे सप्तमः सर्गः  ॥  ७
 ॥   

सर्गार्थं सङ्ग्रहेण दर्शयति तैरिति । मन्त्रहिते मन्त्रे हिते च
नियुक्तैः, कुशलैः बुद्धिकुशलैः, समर्थैः कार्यकरणसमर्थैः मन्त्रिभिर्वृतः
नृपः । तेजोमयैः, स्वार्थे मयट् । गोभिः किरणैर्युक्तः उदितो ऽर्कः
बालसूर्य इव दीप्तिमवाप । त्रिष्टुबुपजातिवृत्तम्  ॥  १।७।२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने सप्तमः सर्गः  ॥  ७  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/02-putrakAmaH/007_mantriguNagauravam.md">
<details><summary><h2>शिरोमणी ...{Loading}...</h2></summary>



मन्त्रिसम्पत्तिमाह तस्येत्यादिभिः । महात्मनः सर्वपूज्यस्वरूपकस्य गुणैः
इक्ष्वाकोस्तु इक्ष्वाकुसदृशस्य तस्य महाराजाधिराजदशरथस्य अमात्याः
मन्त्रज्ञाः मन्त्रः कार्याकार्यविचारः तं जानन्तीति इङ्गितज्ञाः
पराभिप्रायवेदितारश्च प्रियस्य स्वामिनो हिते नित्यं रताश्चासन् । तुशब्द
इवार्थे । किञ्च इक्ष्वाकोरेवामात्यास्तस्य दशरथस्यामात्या आसन्नित्यन्वयः
। अत्रार्थे तुरेवार्थे । अत एव तस्यास्तां तस्य पौर्वका
इत्येतद्घटकतच्छब्दाभ्यां दशरथग्रहणं न विरूपम्  ॥  १।७।१  ॥   

  

धर्मशास्त्रोक्तसङ्ख्याका मन्त्रिणः सन्तीति बोधयन्नाह अष्टाविति । शुचयः
स्वामिकार्ये कापट्यसंसर्गरहिता अत एव राजकृत्येषु एव नित्यशो ऽनुरक्ताः ।
अत एव यशस्विनः कीर्तिमन्तः । वीरस्य तस्य महाराजाधिराजस्यामात्याः अष्टौ
एव बभूवुः । ऽमन्त्रिणः सप्त वाष्टौ वा प्रकुर्वीत परीक्षितान्ऽ इति मनुः ।
चशब्दौ एवार्थौ  ॥  १।७।२  ॥   

  

तत्तन्नामान्याह धृष्टिरिति । धृष्टिः प्रथमः, जयन्तश्च द्वितीयः, विजयश्च
तृतीयः, सिद्धार्थश्च चतुर्थः, अर्थसाधकश्च पञ्चमः, अशोकश्च षष्ठः,
मन्त्रपालश्च सप्तमः, सुमन्त्रश्च अष्टमो ऽभवत् । हिश्चार्थः ।
सचान्यत्राप्यन्वेति । ऽसुराष्ट्रो राष्ट्रवर्द्धनः । अकोपो धर्मपालश्च
सुमन्त्रश्चाष्टमो ऽर्थवित्ऽ इति भट्टटीकाङ्कितपुस्तकेषु पाठः । तत्र तेषां
नामान्तराणि बोध्यानि  ॥  १।७।३  ॥   

  

ऋत्विजो गणयन्नाह ऋत्विजावित्यादि श्लोकद्वयेन । तस्य महाराजाधिराजदशरथस्य
अभिमतौ सकलज्ञानविशिष्टौ अत एव ऋषिसत्तमौ सर्वऋषिश्रेष्ठौ वसिष्ठो
वामदेवश्चेत्यतौ द्वौ । अथ मङ्गलप्रदौ ऋत्विजौ नित्यमास्तामभवताम् ।
तथाशब्दो नित्यार्थकः  ॥  १।७।४  ॥   

  

अथापरे ताभ्यां भिन्नाः मन्त्रिणः वेदमन्त्रद्रष्टारः सुयज्ञः जाबालिश्च
काश्यपश्च गौतमश्च दीर्घायुर्मार्कण्डेयश्च द्विजः अनेकद्विजविशिष्टः
कात्यायनश्च । ऋत्विजो ऽभवन्निति शेषः । द्विजशब्दस्यावृत्त्या
प्रत्येकमन्वये तु नार्शआद्यजन्तत्वकल्पना । अपिद्वयं तथातुशब्दौ चार्थौ ।
अथशब्दो मङ्गलार्थकः । श्लोकद्वयमेकान्वयि  ॥  १।७।५  ॥   

  

एतैरिति । तस्य महाराजाधिराजदशरथस्य पौर्वकाः पित्रादयः एतैः प्रसिद्धैः
ब्रह्मर्षिभिः वसिष्ठादिभिर्नित्यम् ऋत्विजः यागकर्तारः आसन् ।
पौर्वकगुणान्वर्णयन्नाह विद्येत्यादिभिः । विद्याविनीताः प्राप्तसकलविद्यया
विनीताः सरलाः । किञ्च विद्यासु विनीताः शिक्षिताः अत एव ह्रीमन्तः
जनापवादविषयीभूतकर्मवैगुण्याल्लज्जावन्तः अत एव कुशला सर्वसत्कर्मनिपुणाः
अत एव नियतेन्द्रियाः नियमितान्तर्बहिरुभयकरणाः  ॥  १।७।६  ॥   

  

श्रीमन्त इति । श्रीमन्तः लक्ष्मीविशिष्टाः । महात्मानः पूज्यस्वरूपाः ।
शस्त्रज्ञाः धनुर्वेदप्रतिपादितशस्त्रविषयकज्ञानवन्तः । दृढविक्रमाः
अचलपराक्रमविशिष्टाः । शास्त्रज्ञा इति पाठे शस्त्रप्रतिपादकशास्त्रनिपुणा
इत्यर्थः । कीर्तिमन्तः प्रशस्तयशोयुक्ताः । प्रणिहिताः
निखिलकर्मस्वनवधानतारहिताः । किञ्च प्रणः सद्धर्मप्रतिज्ञा अस्ति येषां ते
प्राणनः । तेषां हितास्तद्धर्मसाधका इत्यर्थः । प्रणशब्दस्य
प्रतिज्ञावाचकत्वं कोशे प्रसिद्धम् । यथावचनकारिणः यथावचनं वचनमनतिक्रम्य
कुर्वन्ति तच्छीलाः । सत्यप्रतिज्ञा इत्यर्थः  ॥  १।७।७  ॥   

  

तेज इति । तेजःक्षमायशःप्राप्ताः तेजश्च क्षमा च यशश्च तानि प्राप्ताः ।
"द्वितीयाश्रिता" इत्यादिना समासः । प्रतापपरो वा । अतो न पौनरुक्त्यम् ।
स्मितपूर्वाभिभाषिणः स्मितं पूर्वं यस्मिँस्तदभिभाषन्ते तच्छीलाः ।
क्रोधात् क्रोधहेतोः कामार्थहेतोः कामरूपार्थरूपहेतोर्वा ऽनृतं सत्यभिन्नं
वचो न ब्रूयुः  ॥  १।७।८  ॥   

  

तेषामिति । तेषां पौर्वकानां स्वेषु आत्मीयेषु परेषु ततो भिन्नेषु च
क्रियमाणं वर्तमानकालिकवृत्तं कृतम्, भूतकालिकवृत्तं च यच्चिकीर्षितं
भविष्यत्कालिकवृतं तच्च चारेण करणभूतेन अविदितं विदितभिन्नं नास्ति । शरैः
शातितपत्र इतिवदेकदेशान्वयः वाप्यथाः चार्थे  ॥  १।७।९  ॥   

  

कुशला इति । व्यवहारेषु कुशलाः निपुणा सौहृदेषु परीक्षिताः ।
मित्रवर्गौरिति शेषः । पौर्वकाः प्राप्तकालं प्राप्तः कालो यस्य तं दण्डं
सुतेषु अपि यथावत् धारयेयुः  ॥  १।७।१०  ॥   

  

कोशेति । कोशसङ्ग्रहणे कोशस्य अर्थसमूहस्य सङ्ग्रहणे अर्जने युक्ताः ।
बलस्य चतुरङ्गसैन्यस्य परिग्रहे परिज्ञाने । तत्तद्गुणपरीक्षणे चेत्यर्थः ।
युक्ताः उद्युक्ताः पौर्वकाः अदूषकं  

दोषरहितमहितमपि पुरुषं न विहिंस्युः पीडयेयुः  ॥  १।७।११  ॥   

  

वीरा इति । वीराः शूरतावन्तः अत एव नियतोत्साहाः
तात्विकयुद्धोत्साहविशिष्टाः राजशास्त्रं राजनीतिमनुष्ठिताः तदनुष्ठानवन्तः
शुचीनां शुद्धान्तःकरणानां विषयवासिनां देशवासिनां चकारेण पुरवासिनां
नित्यं रक्षितारश्चासन्निति शेषः  ॥  १।७।१२  ॥   

  

ब्रह्मेति । पुरुष्ास्यापराधिजनस्य बलाबलमपराधतारतम्यं सम्प्रेक्ष्य
सुविचार्य ब्रह्मक्षत्रं ब्रह्मणो वेदस्य क्षत् अप्रामाण्यप्रतिपादकत्वेन
हिंसनं येषां ते नास्तिकास्तेभ्यस्त्रायन्ते
वेदाप्रामाण्यवादनिवर्तनपूर्वकवेदप्रामाण्यव्यवस्थापकत्वेन जनान् रक्षतीति
ब्रह्मक्षत्रम् । ब्राह्मणकुलमित्यर्थः । तत् अहिंसन्तः
अपीडयन्तस्सुतीक्ष्णदण्डाः सन्तस्ते तत्पौर्वकाः कोशं समपूरयन् ।
दानाधिक्यादिना कोशव्यये ऽपि पुनःपुनरपूरयन्नित्यर्थः । अभिपूरयन्निति पाठे
अडभाव आर्ष इति भट्टः  ॥  १।७।१३  ॥   

  

शुचीनामिति । शुचीनां शुद्धानामेकबुद्धीनां मन्त्रिसमानबुद्धीनां
सम्प्रजानतां प्रजापालनविषयकसम्यग्विचारवतां सर्वेषां तत्पौर्वकाणां पुरे
राष्ट्रे च क्वचित्कदाचिदपि मृषावादी नरो जनः नासीत् । एको वाशब्दो
ऽप्यर्थे, अपरश्चार्थे  ॥  १।७।१४  ॥   

  

कश्चिदिति । तत्र पौर्वकराज्ये दुष्टो धर्मदूषकः अत एव परदाररतिः
कश्चिन्नरो नासीत् । अत एव राष्ट्रं पुरवरं च यत् तत्सर्वं प्रशान्तं
समूलसर्वोपद्रवरहितमेवासीत्  ॥  १।७।१५  ॥   

  

सुवासस इति । नरेन्द्रस्य पूर्वप्रवृत्तराज्यस्य हितार्थाः हितप्रयोजनकाः
सुवाससः शोभनवस्त्राः सुवेषा समीचीनालङ्कारकाश्च सुशीलिनः
समीचीनस्वभावास्ते प्रसिद्धाः सर्वे मन्त्रिणश्च नयचक्षुषा नीतिनेत्रेण ।
जाग्रता आसन् इति शेषः । नरेन्द्रस्येत्यत्रैकत्वं जात्यभिप्रायेण  ॥ 
१।७।१६  ॥   

  

गुराविति । गुरौ महात्मनि गुणगृहीताः गुणमात्रदर्शिनः । गुरुदोषादर्शका
इत्यर्थः । पराक्रमे विषये विदेशेष्वपि प्रख्याताः सर्वतो विज्ञाताः
सर्वविषयकज्ञानवन्तः । तत्र हेतुः बुद्धिनिश्चयाः बुद्ध्या
बुद्धिपूर्वकविचारेण निश्चयः गुरुशास्त्रवाक्यादौ विश्वासो येषां ते
मन्त्रिण आसन्निति शेषः । गुरोर्गुणगृहीताश्चेति भट्टसम्मतः पाठः । तत्र
गुरुणा गुणवत्तया गृहीता इत्यर्थः । गुरोरिति सम्बन्धसामान्ये षष्ठी । गुण
इति अर्शआद्यजन्तः । गुणागुणगृहीता इति पाठे गुणदोषग्रहीतार इत्यर्थ इति
तैर्व्याख्यातम्  ॥  १।७।१७  ॥   

  

अभित इति । अभितः सर्वकालं गुणवन्तः । किञ्च अभितश्चतुर्दिक्षु ये
गुणास्तद्वन्तः आसन् । अत एव गुणवर्जिताः न, अत एव सन्धिविग्रहतत्त्वज्ञाः
सन्धिर्मेलनं विग्रहः कलहः तयोस्तत्त्वं जानान्तीति । प्रकृत्या च
स्वभावेनैव दुस्त्यजया सम्पदा सम्पत्त्या अन्विता युक्ताः । चशब्द इवार्थे
 ॥  १।७।१८  ॥   

  

मन्त्रेति । मन्त्रसङ्ग्रहणे मन्त्रस्य देशस्वास्थ्यसम्पादकविचारस्य
यत्सङ्ग्रहणं मन्त्र्यतिरिक्तैर्वाचानुद्घाटनं तत्र शक्ताः । संवरणे इति
पाठे ऽपि स एवार्थः । सूक्ष्मासु दुर्लक्ष्यासु अपि बुद्धिषु विचारेषु
श्लक्ष्णाः पारुष्यस्वभावरहिताः नीतिशास्त्रविशेषज्ञाः सततं प्रियवादिनः ।
ते आसन्निति शेषः । शक्ताः सूक्ष्मासु इति पाठकपाठः  ॥  १।७।१९  ॥   

  

ईदृशैरिति । ईदृशैः विद्याविनीतत्वादिना वर्णितपौर्वकसदृशैः गुणोपेतैः
निखिलमन्त्रिगुणयुक्तैः तैः पूर्ववर्णिताष्टभिः अमात्यैः उपपन्नः युक्तः ।
चकारेण ऋत्विग्भिरुपपन्नः । अनघः स्वाश्रिताघनिवर्तकः राजा महाराजाधिराजो
दशरथः वसुन्धरामन्वशासत्  ॥  १।७।२०  ॥   

  

अवेक्षमाण इति । चारेण चारचक्षुषा अवेक्षमाणः निखिललोकवृत्तान्तं विजानन्
धर्मेण धर्माचरणेन प्रजा रञ्जयन् प्रजानुरागमुत्पादयन् प्रजानां पालनं
कुर्वन् अधर्मं  

परिवर्जयन्धर्मविरुद्धप्रवृत्तिं निवारयन्  ॥  १।७।२१  ॥   

  

अत एव त्रिषु लोकेषु विश्रुतः ख्यातः वदान्यः सयुक्तिकवदनशीलः सत्यसङ्गरः
कापट्यरहितसङ्ग्रामकर्ता पुरुषव्याघ्रः पुरुषसिंहः स प्रसिद्धो
महाराजाधिराजदशरथः तत्र तस्यामयोध्यायाम् । वसन्निति शेषः । इमां पृथिवीं
शशास पालयामास । द्वयोरेकत्रान्वयः  ॥  १।७।२२  ॥   

  

नेति । विशिष्टं तुल्यं वा आत्मनः शत्रुं
नाध्यगच्छन्मित्रवान्परस्परैकमत्यापन्नबहुमित्रविशिष्टः अत एव नतसामन्तः
नताः सामन्ता राजानो यस्य अत एव प्रतापहतकण्टकः प्रतापेन हताः कण्टकाः
कण्टकतुल्याः शत्रवो यस्य स राजा जगच्छशास । तत्र दृष्टान्तः देवपतिर्यथेति
 ॥  १।७।२३  ॥   

  

उपसंहरन्नाह तैरिति । मन्त्रहिते मन्त्रस्य
कार्याकार्यविषयकविचारजन्यनिश्चयस्य हिते प्राप्तये निविष्टैः स्थापितैः
अनुरक्तैः राजविषयकानुरागविशिष्टैः कुशलैः निपुणैः समर्थैः
राजकार्यविषयकसामर्थ्यविशिष्टैः तैः पूर्वोक्तमन्त्रिभिर्वृतः सः प्रसिद्धः
पार्थिवो महाराजाधिराजदशरथः तेजोमयैर्गोभिः किरणैरुदितः अर्क इव दीप्तिमवाप
 ॥  १।७।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे सप्तमः
सर्गः  ॥  ७  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/02-putrakAmaH/007_mantriguNagauravam.md">
<details><summary><h2>तिलकम् ...{Loading}...</h2></summary>



अथ तस्य मन्त्रिसम्पदुच्यते तस्येति । गुणैरमात्यापेक्षितैर्गुणैर्युक्ताः
। इक्ष्वाकोस्तद्वंशजस्य दशरथस्य । गुणानाह मन्त्रज्ञा इति । मन्त्रः
कार्यविचारः । इङ्गितम् पराभिप्रायम् । प्रियस्य राज्ञो हिततत्पराः  ॥ 
१।७।१  ॥   

  

अष्टाविति । शुचयो ऽसत्यस्वामिद्रोहादिरूपवाङ्मनसाशुचित्वरहिताः । नित्यश
आत्मप्रयोजनसमये ऽपि राजकृत्येषु तदनुष्ठानेष्वनुरक्तास्तत्पराः  ॥  १।७।२
 ॥   

  

तान्नामत आह धृष्टिरित्यादि  ॥  १।७।३  ॥   

  

अभिमतौ ऋत्विजौ मुख्यर्त्विजौ । "अपरे उक्ताष्टप्रधानमन्त्रिव्यतिरिक्ता"
इत्येके । "परे मन्त्रिण इत्युक्त्या वसिष्ठवामदेवयोर्मन्त्रित्वमपि
सूच्यत" इति तीर्थः । तन्न "मन्त्रिणश्च तथा" इति पाठे
परेषामृत्विक्त्वालाभे ऽपि वसिष्ठवामदेवयोमन्त्रित्वस्य शब्दमर्यादया
व्यङ्गमर्यादया चालाभात् । वस्तुतः "तथापरे" इत्यस्य ऋत्विज इत्यर्थः ।
"मन्त्रिणश्च" इत्यस्य वसिष्ठाद्या इति शेषः । अमात्या
देशादिकार्यनिर्वाहकाः । मन्त्रिणो व्यवहारद्रष्टार इति भेदः  ॥  १।७।४  ॥   

  

परामेवाह सुयज्ञ इत्यादि । सुयज्ञ ऋषिविशेषः  ॥  १।७।५  ॥   

  

"एतैर्ब्रह्मर्षिभिर्नित्यं सहितास्तस्य ऋत्विजः ।" इत्यनेन सर्वथा
कर्मसाद्गुण्यं दर्शितम् । पौर्वकाः परम्परागता इत्यर्थकममात्यर्त्विजां
विशेषणम् । विद्येति । विद्यया सह विनीताः । विद्याविनयोभयसम्पन्ना
इत्यर्थः । यथायोगं वक्ष्यमाणानि विशेषणान्यमात्येषु मन्त्रिषु च योजनीयानि
 ॥  १।७।६  ॥   

  

शस्त्रज्ञाः शस्त्रप्रतिपादकधनुर्वेदविदः । प्रणिहिताः सर्वराजकार्येषु
सावधानाः । यथावचनकारिणः राज्ञ इति शेषः  ॥  १।७।७  ॥   

  

कामार्थहेतोरिति द्वन्द्वगर्भः कर्मधारयः  ॥  १।७।८  ॥   

  

स्वेषु मित्रेषु । परेषु शत्रुषु । चारेण करणेन कृतं क्रियमाणमपि वा । अपि
चिकीर्षितं च । तेषां न किञ्चिदविदितमभूदिति शेषः  ॥  १।७।९  ॥   

  

सोहृदं विषयविशेषगतदोषान्दोषत्वेनागृह्णंश्चित्तवृत्तिविशेषस्तत्र
परीक्षिताः । राज्ञेति शेषः । प्राप्तः सापराधत्वलक्षणः कालो यस्य तं
धारयेयुः । कुर्युरित्यर्थः  ॥  १।७।१०  ॥   

  

कोशसङ्ग्रहणं चतुरङ्गबलपरिग्रहे हेतुः । अहितं स्वहिताचरणरहितं
शत्रुमप्यविदूषकमनपराधिनं न हिंस्युः  ॥  १।७।११  ॥   

  

राजशास्त्रम् नीतिशास्त्रम् अनुष्ठिता अनुसारिणः । शुचीनामिति ।
स्तेयानृतरहिताः शुचयः । विषयो देशः  ॥  १।७।१२  ॥   

  

ब्रह्मेति । "अभिपूरयन्" इति पाठे ऽडभाव आर्षः । सुतीक्ष्णेति ।
बलाबलमपराधतारतम्यम् । पुरुषस्येत्युपलक्षणम् । देशादीनां च बलाबलं
सम्प्रेक्ष्येत्यर्थः । "देशकालवयःशक्तीः सञ्चिन्त्या दण्डकर्मणि" इति
वचनात् । अयं कोशपूरणहेतुः  ॥  १।७।१३  ॥   

  

एकबुद्धीनाम् परस्परमेकबुद्धीनाम् । सम्प्रजानताम् पुरराष्ट्रवृत्तान्तं
विचारयताम् । तेषां विचारविषये पुरादौ मृषावादित्वगुणविशिष्टः को ऽपि
नासीत्  ॥  १।७।१४  ॥   

  

प्रेति । मन्त्रिणां नीत्या सर्वं प्रशान्तम् । निर्बाधमासीदित्यर्थः  ॥ 
१।७।१५  ॥   

  

नरेन्द्रस्य हितार्था हितप्रयोजनाः । सर्वत्रासन्निति शेषः  ॥  १।७।१६  ॥   

  

गुरोः सम्बन्धसामान्ये षष्ठी । गुरुणा स्वस्वाचार्येण राज्ञा च ।
अर्शआद्यजन्तगुणशब्देन गुणवत्तया गृहीता इत्यर्थः । तेन
गुर्वनुग्रहप्राप्तसर्वैश्वर्यत्वं च सूचितम् । "गुणागुणगृहीताः" इति पाठे
गुणदोषग्रहीतार इत्यर्थः । बहुव्रीहिः । आहिताग्न्यादित्वात्परनिपातो
निष्ठान्तस्य । विदेशेष्वपि सर्वतो विज्ञातत्वे हेतुः । बुद्धिनिश्चया
बुद्धिसम्पन्नाः  ॥  १।७।१७  ॥   

  

अभितो गुमवन्तः सर्वदेशे सर्वकाले च गुणवन्तः । सन्धीति ।
सन्ध्यादिविषयकशास्त्रतत्त्वज्ञाः । प्रकृत्या त्रिगुणया सम्पदान्विताः ।
तत्र सात्त्विक्या सम्पदा शिष्टपालने, तामस्या सम्पदा दुष्टनिग्रहकाले,
भोगकाले राजस्या सम्पदा धनधान्यदासीदासशिबिकाश्वगजादिरूपया  ॥  १।७।१८  ॥   

  

संवरणम् रक्षणम् । बुद्धिषु विश्वारेषु  ॥  १।७।१९  ॥   

  

ईदृशैः प्रागुक्तरूपैरमात्यैश्च । चादृत्विङ्मन्त्रिभिः । अत एव
गुणोपेतैरुपपन्न इति योजना  ॥  १।७।२०  ॥   

  

चारेण स्वपरदेशवृत्तान्तम् । प्रजा धर्मेण यक्ता यथा भवन्ति तथा पुरुषै
रक्षयन् । सर्वत्र हेतौ शता  ॥  १।७।२१  ॥   

  

अतो हेतोर्विश्रुतः । सत्यसङ्गरो रणे सत्यप्रतिज्ञः । तत्रायोध्यायाम्  ॥ 
१।७।२२  ॥   

  

अधिगमः प्राप्तिः । नताः सामन्ता यस्य । कण्टकाः शत्रवः चोराश्च  ॥  १।७।२३
 ॥   

  

तैरिति । मन्त्रो विचारस्तत्साध्यं हितम् । उभयत्र निविष्टैः कुशलैः
सूक्ष्मार्थदर्शननिपुणैः समर्थैस्तत्साधनशक्तैः । तेजोमयैः
प्रचुरतेजोवद्भिः । तेजः पराभिभवसामर्थ्यम् । गोभिः किरणैर्युक्त उदितो
ऽर्क इव । "गवामपि तेजोमयैरित्यत्यन्तस्वार्थिकमयडन्तं विशेषणम्" इत्येके ।
तदपुष्टम्  ॥  १।७।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तमः सर्गः  ॥  ७  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/02-putrakAmaH/007_mantriguNagauravam.md">
<details><summary><h2>द्राविडपाठः ...{Loading}...</h2></summary>


तस्यामात्या गुणैरासन्निक्ष्वाकोस्तु महात्मनः।  
मन्त्रज्ञाश्चेङ्गितज्ञाश्च नित्यं प्रियहिते रताः ॥ 1.7.1 ॥   
अष्टौ बभूवुर्वीरस्य तस्यामात्या यशस्विनः।  
शुचयश्चानुरक्ताश्च राजकृत्येषु नित्यशः ॥ 1.7.2 ॥   
धृष्टिर्जयन्तो विजयः सिद्धार्थोह्यर्थसाधकः।  
अशोको मन्त्रपालश्च सुमन्त्रश्चाष्टमोऽभवत् ॥ 1.7.3 ॥   
ऋत्विजौ द्वावभिमतौ तस्यास्तामृषिसत्तमौ।  
वसिष्ठो वामदेवश्च मन्त्रिणश्च तथाऽपरे ॥ 1.7.4 ॥   
विद्याविनीता ह्रीमन्तः कुशला नियतेन्द्रियाः।  
श्रीमन्तश्च महात्मानः शास्त्रज्ञा दृढविक्रमाः ॥ 1.7.5 ॥   
तेजःक्षमायशःप्राप्ताः स्मितपूर्वाभिभाषिणः।  
क्रोधात्कामार्थहेतोर्वा न ब्रूयुरनृतं वचः ॥ 1.7.6 ॥   
तेषामविदितं किञ्चित् स्वेषु नास्ति परेषु वा।  
क्रियमाणं कृतं वापि चारेणापि चिकीर्षितम् ॥ 1.7.7 ॥   
कुशला व्यवहारेषु सौहृदेषु परीक्षिताः।  
प्राप्तकालं तु ते दण्डं धारयेयुः सुतेष्वपि ॥ 1.7.8 ॥   
कोशसङ्ग्रहणे युक्ता बलस्य च परिग्रहे।  
अहितं वापि पुरुषं न विहिंस्युरदूषकम् ॥ 1.7.9 ॥   
वीराश्च नियतोत्साहा राजशास्त्रमनुष्ठिताः।  
शुचीनां रक्षितारश्च नित्यं विषयवासिनाम् ॥ 1.7.10 ॥   
ब्रह्मक्षत्रमहिंसन्तस्ते कोशं समपूरयन्।  
सुतीक्ष्णदण्डाः सम्प्रेक्ष्य पुरुषस्य बलाबलम् ॥ 1.7.11 ॥   
शुचीनामेकबुद्धीनां सर्वेषां सम्प्रजानताम्।  
नासीत्पुरे वा राष्ट्रे वा मृषावादी नरः क्वचित् ॥ 1.7.12 ॥   
कश्चिन्न दुष्टस्तत्रासीत् परदाररतो नरः।  
प्रशान्तं सर्वमेवासीद्राष्ट्रं पुरवरं च तत् ॥ 1.7.13 ॥   
सुवाससः सुवेषाश्च ते च सर्वे सुशीलिनः।  
हितार्थं च नरेन्द्रस्य जाग्रतो नयचक्षुषा ॥ 1.7.14 ॥   
गुरौ गुणगृहीताश्च प्रख्याताश्च पराक्रमे।  
विदेशेष्वपि विज्ञाताः सर्वतो बुद्धिनिश्चयात् ॥ 1.7.15 ॥   
सन्धिविग्रहतत्त्वज्ञाः प्रकृत्या सम्पदान्विताः।  
मन्त्रसंवरणे शक्ताः श्लक्ष्णास्सूक्ष्मासु बुद्धिषु ॥ 1.7.16 ॥   
नीतिशास्त्रविशेषज्ञाः सततं प्रियवादिनः ॥ 1.7.17 ॥   
ईदृशैस्तैरमात्यैश्च राजा दशरथोऽनघः।  
उपपन्नो गुणोपेतैरन्वशासद्वसुन्धराम् ॥ 1.7.18 ॥   
अवेक्षमाणश्चारेण प्रजा धर्मेण रञ्जयन्।  
प्रजानां पालनं कुर्वन्नधर्मं परिवर्जयन् ॥ 1.7.19 ॥   
विश्रुतस्त्रिषु लोकेषु वदान्यः सत्यसङ्गरः।  
स तत्र पुरुषव्याघ्रः शशास पृथिवीमिमाम् ॥ 1.7.20 ॥   
मित्रवान्नतसामन्तः प्रतापहतकण्टकः।  
स शशास जगद्राजा दिवं देवपतिर्यथा ॥ 1.7.21 ॥   
तैर्मन्त्रिभिर्मन्त्रहिते नियुक्तैर्वृतोऽनुरक्तैः कुशलैः समर्थैः।  
स पार्थिवो दीप्तिमवाप युक्तस्तेजोमयैर्गोभिरिवोदितोऽर्कः ॥ 1.7.22 ॥   

</details>
</div>
