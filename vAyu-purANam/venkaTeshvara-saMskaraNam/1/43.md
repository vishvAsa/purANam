---
title: ०४३

---
॥सूत उवाच॥  
गन्धमादनपार्श्वे तु स्फीता चोपरि गण्डिका।  
द्वात्रिंशतं सहस्राणि योजनैः पूर्वपश्चिमा ॥ ४३.१ ॥  
  
अस्यायामशचवतुस्त्रिंशत्सहस्राणि प्रमाणतः।  
तत्र ते शुभकर्माणः केतुमालाः परिश्रुताः ॥ ४३.२ ॥  
  
तत्र काला नराः सर्वे महासत्त्वा महाबलाः।  
स्त्रियश्चोत्पलपत्राभाः सर्वास्ताः प्रिय दर्शनाः ॥ ४३.३ ॥  
  
तत्र दिव्यो महावृक्षः पनसः षड्रसाश्रयः।  
ईश्वरो ब्रह्मणः पुत्रः कामचारी मनोजवः।  
तस्य पीत्वा फलरसं जीवन्ति हि समायुतम् ॥ ४३.४ ॥  
  
पार्श्वे माल्यवतश्चापि पूर्वे पुर्वा तु गण्डिका।  
आयामतोऽथ विस्ताराद्यथैवापरगण्डिका ॥ ४३.५ ॥  
  
भद्राश्वास्तत्र विज्ञेया नित्यं मुदितमानसा।  
भद्रं सालवनं तत्र कालाम्राश्च महाद्रुमाः ॥ ४३.६ ॥  
  
तत्र ते पुरुषाः श्वेता महासत्त्वा महाबलाः।  
स्त्रियः कुमुदवर्णाभाः सुन्दर्य्यः प्रियदर्शनाः ॥ ४३.७ ॥  
  
चन्द्रप्रभाश्वन्द्रवर्णाः पूर्णचन्द्रनिभाननाः।  
चन्द्रशीतलगात्राश्च स्त्रियश्चोत्पलगन्धिकाः ॥ ४३.८ ॥  
  
दशवर्षसहस्राणि तेषामायुर्निरामयम्।  
कालाम्रस्य रसं पीत्वा सर्वदा सिथरयौवनाः ॥ ४३.९ ॥  
  
॥ऋषय ऊचुः॥  
प्रमाणं वर्णमायुश्च याथातथ्येन कीर्तितम्।  
चतुर्णामपि द्वीपानां समासान्न तु विस्तरात् ॥ ४३.१० ॥  
  
॥सूत उवाच॥  
भद्राश्वानां यथा चिह्नं कीर्तितं कीर्तिवर्द्धनाः।  
तच्छृणुध्वं तु कार्त्स्न्येन पूर्वसिद्धैरुदाहृतम् ॥ ४३.११ ॥  
  
देवकूटस्य सर्वस्य प्रथितस्येह यत्परम्।  
पूर्वेण दिक्षु सर्वासु यथावच्च प्रकीर्तितम् ॥ ४३.१२ ॥  
  
कुलाचलानां पञ्चानां नदीनाञ्च विशेषतः।  
तथा जनपदानाञ्च यथा दृष्टं यथाश्रुतम् ॥ ४३.१३ ॥  
  
शैवालो वर्णमालाग्रः कोरञ्जश्चाचलोत्तमः।  
श्वेतवर्णश्च नीलश्च पञ्चैते कुलपर्वताः ॥ ४३.१४ ॥  
  
तेषां प्रसूतिरन्येपि पर्वता बहुविस्तराः।  
कोटिकोटिः क्षितौ ज्ञेयाः शतशोऽथ सहस्रशः ॥ ४३.१५ ॥  
  
तैर्विमिश्रा जनपदैर्नानासत्त्वसमाकुलाः।  
नानाप्रकारजातीयास्त्वनेकनृपपालिताः ॥ ४३.१६ ॥  
  
नामधेयैश्च निक्रान्तैः श्रीमद्भिः पुरुषर्षभैः।  
अध्यासिता जनपदाः कीर्तनीयाश्च शोभिताः ॥ ४३.१७ ॥  
  
तेषान्तु नामधेयानि राष्ट्राणि विविधानि च।  
गिर्यन्तरनिविष्टानि समेषु विषमेषु च ॥ ४३.१८ ॥  
  
तथा सुमङ्गलाः शुद्धाश्चन्द्रकान्ताः सुनन्दनाः।  
व्रजका नीलशैलेयाः सौवीरा विजयस्थलाः ॥ ४३.१९ ॥  
  
महास्थलाः सुकामाश्च महाकेशाः सुमूर्द्धजाः।  
वातरंहाः सोपसङ्गाः परिवायाः पराचकाः ॥ ४३.२० ॥  
  
सम्भवक्रा महानेत्राः शैवालास्तनपास्तथा।  
कुमुदाः शाकमुण्डाश्च उरः सङ्कीर्णभौमकाः ॥ ४३.२१ ॥  
  
सोदका वत्सकाश्चैके वाराहा हारवामकाः।  
शङ्खाख्या भाविसन्द्राश्च उत्तरा हैमभौमकाः ॥ ४३.२२ ॥  
  
कृष्णभौमाः सुभौमाश्च महाभौमाश्च कीर्तिताः।  
एते चान्ये च विख्याता नानाजनपदा मया ॥ ४३.२३ ॥  
  
ते पिबन्ति महापुण्यां महागङ्गां महानदीम्।  
आदौ त्रैलोक्यविख्याता शीता शीताम्बुवाहिनी ॥ ४३.२४ ॥  
  
तथा च हंसवसतिर्महाचक्रा च निम्नगा।  
चक्रा वक्रा च कञ्ची च सुरसा चापगोत्तमा ॥ ४३.२५ ॥  
  
शाखावती चेन्द्रनदी मेघा मङ्गारवाहिनी।  
कावेरी हरितोया च सोमावर्त्ता शतह्रदा ॥ ४३.२६ ॥  
  
वनमाला वसुमती पम्पा पम्पावती शुभा।  
सुवर्णा पञ्च वर्णा च तथा पुण्या वपुष्मती ॥ ४३.२७ ॥  
  
मणिवप्रा सुवप्रा च ब्रह्मभागा शिलाशिनी।  
कृष्णतोया च पुण्योदा तथा नागपदी शुभा ॥ ४३.२८ ॥  
  
शैवालिनी मणितटा क्षारोदा चारुणावती।  
तथा विष्णुपदी चैव महापुण्या महानदी ॥ ४३.२९ ॥  
  
हिरण्यवाहिनीला च स्कन्दमाला सुरावती ।  
वामोदा च पताका च वेताली च महानदी ॥ ४३.३० ॥  
  
एता गङ्गा महानद्यो नायिकाः परिकीर्तिताः।  
क्षुद्रनद्यस्त्वसङ्ख्याताः शतशोऽथ सहस्रशः ॥ ४३.३१ ॥  
  
पूर्वद्वीपस्य वोहिन्यः पुण्यवत्यश्च कीर्तिताः।  
कीर्त्तनेनापि चैतासां पूतः स्यादिति मे मतिः ॥ ४३.३२ ॥  
  
समृद्धराष्ट्रं स्फीतञ्च नानाजनपदाकुलम्।  
नानावृक्षवनोद्देशं नानानग सुवेष्टितम् ॥ ४३.३३ ॥  
  
नरनारीगणाकीर्णं नित्यं प्रमुदितं शिवम्।  
बहुधान्यधनोपेतं नानानृपतिपालितम् ।  
उपेतं कीर्तनशतैर्नानारत्नाकराकरम् ॥ ४३.३४ ॥  
  
तस्मिन्देशे समाख्याता हेमशङ्खदलप्रभाः।  
महाकाया महावीर्याः पुरुषाः पुरुषर्षभाः ॥ ४३.३५ ॥  
  
सम्भाषणं दर्शनञ्च समस्थानोपसेवनम् ।  
देवैः सह महाभागाः कुर्वते तत्र वै प्रजाः ॥ ४३.३६ ॥  
  
दशवर्षसहस्राणि तेषामायुः प्रकीर्तितम्।  
धर्माधर्मविशेषश्च न तेष्वस्ति महात्मसु।  
अहिंसा सत्यवाक्यञ्च प्रकृत्यैव हि वर्त्तते ॥ ४३.३७ ॥  
  
ते भक्त्या शङ्करं देवं गौरीं परमवैष्णवीम्।  
इज्यापूजानमस्कारांस्ताभ्यां नित्यं प्रयुञ्जते ॥ ४३.३८ ॥  
  
इति श्रीमहापुराणे वायुप्रोक्ते भुवनविन्यासो नाम त्रिचत्वारिंशोऽध्यायः ॥ ४३ ॥।