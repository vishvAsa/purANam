---
title: २७४

---
अग्निरुवाच  
सोमवंशं प्रवक्ष्यामि पठितं पापनाशनम् ।  
विष्णुनाभ्यब्जजो ब्रह्मा ब्रह्मपुत्रोऽत्रिरत्रितः ॥ २७४.१ ॥  
  
सोमश्चक्रे राजसूयं त्रैलोक्यं दक्षइणआन्ददौ ।  
समाप्तेऽवभृथे सोमं तद्रूपालोकनेच्छवः ॥ २७४.२ ॥  
  
कामवाणाभितप्ताङ्ग्यो नरदेव्यः सिषेविरे ।  
लक्ष्मीर्न्नारायणं त्यक्त्वा सिनीवाली च कर्द्दमम् ॥ २७४.३ ॥  
  
द्युतिं विभावसुन्त्यक्त्वा पुष्टिर्धातारमव्ययम् ।  
प्रभा प्रभाकरन्त्यक्त्वा हविष्मन्तं कुहूः स्वयम् ॥ २७४.४ ॥  
  
कीर्त्तिर्जयन्तम्भर्त्तारं वसुर्म्मारीचकश्यपम् ।  
धृतिस्त्यक्त्वा पतिं नन्दीं सोममेवाभजत्तदा ॥ २७४.५ ॥  
  
स्वकीया इव सोमोऽपि कामयामास तास्तदा ।  
एवं कृतापचारस्य तासां भर्त्तृगणस्तदा ॥ २७४.६ ॥  
  
न शशाकापचाराय शापैः शस्त्रादिभिः पुनः ।  
सप्तलोकैकनाथत्वमवाप्तस्तपसा ह्युत ॥ २७४.७ ॥  
  
विवभ्राम मतिस्तस्य विनयादनया हता ।  
बृहस्पतेः स वै भार्य्यां तारां नाम यशस्विनीम् ॥ २७४.८ ॥  
  
जहार तरसा सोमो ह्यवमन्याङ्गिरःसुतम् ।  
ततस्तद्‌युद्धमभवत् प्रख्यातं ताकामयम् ॥ २७४.९ ॥  
  
देवानां दानवानाञ्च लोकक्षयकरं महत् ।  
ब्राह्मा निवार्य्योशनसन्तारामङ्गिरसे ददौ ॥ २७४.१० ॥  
  
तामन्तःप्रसवां दृष्ट्वा गर्भं त्यजाब्रवीद्गुरुः ।  
गर्भस्त्यक्तः प्रदीप्तोऽथ प्राहाहं सोमसम्भवः ॥ २७४.११ ॥  
  
एवं सोमाद्‌ बुधः पुत्त्रः पुत्त्रस्तस्य पुरूरवाः ।  
स्वर्गन्त्यक्त्वोर्वशी सा तं वरयामास चाप्सराः ॥ २७४.१२ ॥  
  
तथा सहाचरद्राजा दशवर्षाणि पञ्च च ।  
पञ्च षट् सप्त चाष्टौ च दश चाष्टौ महामुने ॥ २७४.१३ ॥  
  
एकोऽग्निरभवत् पूर्व्वं तेन त्रेता प्रवर्त्तिता ।  
पुरूरवा योगशीलो गान्धर्व्वलोकमीयिवान् ॥ २७४.१४ ॥  
  
आयुर्दृढायुरश्वायुर्धनायुर्धृतिमान् वसुः ।  
दिविजातः शतायुश्च सुषुवे चोर्व्वशी नृपान् ॥ २७४.१५ ॥  
  
आयुषो नहुषः पुत्रो वृद्धशर्म्मा रजिस्तथा ।  
दर्भो विपाप्मा पञ्चागन्यं रजेः पुत्रशतं ह्यभूत् ॥ २७४.१६ ॥  
  
राजेया इति विख्याता विष्णुदत्तवरो रजिः ।  
देवासुरे रणे दैत्यानबधीत् सुरयाचितः ॥ २७४.१७ ॥  
  
गतायेन्द्राय पुत्रत्वं दत्वा राज्यं दिवङ्गतः ।  
रजेः पुत्रैर्हृतं राज्यं शक्रस्याथ सुदुर्म्मनाः ॥ २७४.१८ ॥  
  
ग्रहशान्त्यादिविधिना गुरुरिन्द्राय तद्ददौ ।  
मोहयित्वा रजिसुतानासंस्ते निजधर्म्मगाः ॥ २७४.१९ ॥  
  
नहुषस्य सुताः सप्त यतिर्य्ययातिरुत्तमः ।  
उद्भवः पञ्चकश्चैव शर्य्यातिमेघपालकौ ॥ २७४.२० ॥  
  
यतिः कुमारभावेऽपि विष्णुं ध्यात्वा हरिं गतः ।  
देवयानी सुक्रकन्या ययातेः पत्न्यऽभूत्तदा ॥ २७४.२१ ॥  
  
वृषपर्व्वजा सर्म्मिष्ठा ययातेः पञ्च तत्सुताः ।  
यदुञ्च तुर्व्वसुञ्चैव देवयानी व्यजायत ॥ २७४.२२ ॥  
  
द्रुह्यञ्चानूञ्च पूरुञ्च शर्म्मिष्ठा वार्षपर्व्वणी ।  
यदुः पूरुश्चाभवतान्तेषां वंशविवर्द्धनौ ॥ २७४.२३ ॥  
  
इत्यादिमहापुराणे आग्नेये सोमवंशवर्णनं नाम चतुःसप्तत्यधिकद्विशततमोऽध्यायः ॥