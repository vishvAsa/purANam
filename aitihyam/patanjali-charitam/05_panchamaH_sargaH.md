+++
title = "05 पञ्चमः सर्गः"

+++


पञ्चमः सर्गः ।

अथ नटनमवेक्ष्य चन्द्रमौलेरपसरति त्रिदशव्रजे विमानैः ।  
कलिमलहृतये नृणां मुनी तौ लिलिखतुरादिनटं क्वचित्प्रदेशे ॥ १ ॥  
  
विलिखितमधुनापि संयमिभ्यां शिवमवलोक्य नटं चिदम्बरेशम् ।  
अपहतकलुषाः कलौ मनुष्या दधति भवाब्धिविलङ्घनक्षमत्वम् ॥ २ ॥  
  
कतकुलतिलकेन कल्पितानामथ मुनिना पदशास्त्रवार्तिकानाम् ।  
जगदुपकृतये चकार भाष्यं महदचिरेण पतञ्जलिर्महात्मा ॥ ३ ॥  
  
तमृषिमनुययुस्तदीयभाष्यं पिपठिषवः किल पण्डिताः सहस्रम् ।  
गुरुपरिचरणादृते कुतो वा भवति परं सुलभा जनेन विद्या ॥ ४ ॥  
  
तदनु यवनिकां वितत्य गूढं वपुरनया च पतञ्जलिर्विधाय ।  
उपविशत बहिस्तिरस्करिण्याः पठत कृतिं च ममेति तानुवाच ॥ ५ ॥  
  
मम स तु न भवेन्मनःप्रियो मां य इह तिरस्करिणीमुदस्य पश्येत् ।  
इति पुनरभिधाय पाठनार्थं फणिपतिरूपमृषिः समाललम्बे ॥ ६ ॥  
  
अथ गुरुचरणेन शान्तिमन्त्रान्प्रथममजापिषुरुत्तरं च पाठात् ।  
अहरहरखिला बुधाः कृती स्याद्गुरुवचसि स्थित एव हीष्टसिध्द्या ॥ ७ ॥  
  
कृतिपठनमुखे गुरोस्तदन्तेऽप्यतनिषत द्व्यधिकान्दशप्रणामान् ।  
ब^([\[१\]](#cite_note-1))हुमतविनया बुधाः किमन्यत्सुकृतमिहास्ति
गुरुप्रणामतोऽपि ॥ ८ ॥  
  
पठति बुधगणे फणीन्द्रभाष्यं करधृतपुस्तकमुच्चकैस्तदग्रे ।  
सुत इव सुखयास्य वाक्यभङ्ग्या निशमयताममृतद्रवः श्रवःसु ॥ ९ ॥  
  
दुरवगमपदार्थबोधहेतोरमृतरुचेरिव चन्द्रिकाविशुद्धा ।  
भणितिरहिपतेर्बुधावलीनामपनयति स्म तमस्तदा समस्तम् ॥ १० ॥  
  
अहमहमिकया स्थितं क्षिपद्भिः परिचितगौतमजैमिनिप्रबन्धैः ।  
सुमतिभिरनुयुक्तमर्थमुक्त्या झटिति स युक्तिभिरिद्धया विवव्रे ॥ ११ ॥

किमपि विघटयन्किमप्यनुज्झन्किमपि समुज्ज्वलयंश्च वार्तिकेषु ।  
नृप इव भटमण्डलेषु भाष्ये व्यहरत राज्य इवास्य वाङ्निगुम्फः ॥ १२ ॥  
  
तुहिनशिखरितुङ्गशृङ्गपातक्षणरणदभ्रनदीतरङ्गभङ्गीम्।  
परिभवति पतञ्जलेः पठन्तो वचसि दधुः किल विस्मयं तदा ते ॥ १३ ॥  
  
अधिफणिकृति तावदेव पेठुर्विलसति यावति वासरूपसूत्रम् ।  
विनयभरजुषो विचक्षणास्ते बहुतपसां हि भवेत्तदन्तपाठः ॥ १४ ॥  
  
प्रतिपुरुषमिहाननैः कियद्भिर्युगपदयं वदतीति विस्मयेन ।  
अपहृतमनसोऽथ तेऽपनिन्युः सपदि तिरस्करिणीं तदीक्षणाय ॥ १५ ॥  
  
वि^([\[२\]](#cite_note-2))वृतफणसहस्रमुग्रदंष्ट्रं
क्षितितलकुण्डलितार्धभोगभीमम् ।  
प्रसृतपरिहृतोभयाग्रजिह्वं तरलदृशं तमथ व्यलोकयंस्ते ॥ १६ ॥  
  
दधुरथ सदृशीस्तनूः स्मरेण त्रिपुररिपोरलिकाक्षिलक्षितेन ।  
अपि दश विदुषां शतानि पुंसो गुरुवचनव्यतिलङ्घनं ह्यनर्थः ॥ १७ ॥  
  
फणिपतिरभिवीक्ष्य तादृशांस्तान्कथमिदमित्यनुचिन्त्य यावदास्त ।  
परिसरमुपसृत्य तावदेकः प्रणमितमौलिरिदं भयादवादीत् ॥ १८ ॥  
  
फणिवर भगवन्प्रसीद मह्यं बेहिरगमं जलमोचनाय यावत् ।  
विधुतयवनिकाः कृतापराधा बत मम तावदिति स्थिताः सतीर्थ्याः॥ १९ ॥  
  
इति गदितगिरं शशाप कोपाद्यदविहितोत्तरशान्तिमन्त्रपाठः ।  
बहिरसि गतवान्पठन्मदीयां कृतिमपि तद्भव राक्षसोऽञ्जसेति ॥ २० ॥  
  
प्रणिपतनगुणस्तवप्रबन्धैः फणिपतिरस्य कथंचन प्रसन्नः ।  
धृतजटिलमनुष्यमूर्तिरित्थं तमवददापदमुत्क्षिपन्निवोक्त्या ॥ २१ ॥  
  
मा भज वत्स विषादं मत्वा कर्माणि जगति चित्राणि ।  
कथमिव मे त्वयि कोपः कथमिव शापश्च तादृशोऽपरथा ॥ २२ ॥  
  
निष्ठायां किं रूपं पचेरिति त्वं बुधान्पृच्छ ।

पक्वमिति वदति यस्तं मम कृतिमध्याप्य मुच्यसे शापात् ॥ २३ ॥  
  
व्याकरणमहाभाष्यं मत्कृतमखिलं मम प्रसादात्ते ।  
स्फुरतु यथेष्टं याहीत्युक्त्वा तमृषिस्तिरोदधे सहसा ॥ २४ ॥  
  
सूत्राणि योगशास्त्रे वैद्यकशास्त्रे च वार्तिकानि ततः ।  
कृत्वा पतञ्जलिमुनिः प्रचारयामास जगदिदं त्रातुम् ॥ २५ ॥  
  
गोनर्दाख्यं देशं प्राप्य नमस्कृत्य गोणिकां जननीम् ।  
तस्यां त्रिदिवगतायां तस्थौ शेषः स्वयं स मुनिः ॥ २६ ॥  
  
अथ स पतञ्जलिशिष्यो रक्षो भूत्वाधिरुह्य वटमेकम् ।  
पचिरूपं निष्ठायां पृच्छन्पचितमिति वादिनोऽखादीत् ॥ २७ ॥  
  
अथ बहुषु गतेषु वत्सरेषु द्विजमुपकण्ठमुपेयिवांसमेकम् ।  
पु^([\[३\]](#cite_note-3))नरपि तदपृच्छदेव रक्षो झटिति स पक्वमिति स्फुटं
जगाद ॥ २८ ॥  
  
द्विजगिरमवकर्ण्य कर्णरम्यामवतरति स्म वटात्तदाशु रक्षः ।  
अयमुदयति शापमोक्षकालो मम गुरुणोक्त इति प्रहृष्यदन्त: ॥ २९ ॥  
  
द्विजवर वद को भवान्कुतस्त्यस्तव किमिहागमने प्रयोजनं वा ।  
कृतमतिरसि पाणिनीयशास्त्रे यदि च रुचिः पठ मत्फणीन्द्रभाष्यम् ॥ ३० ॥  
  
इति कथयति रक्षसि प्रहृष्यन्निदमगदीदहमस्मि चन्द्रगुप्तः ।  
उपगम इह मेऽयमुज्जयिन्याः पठितुमहीश्वरभाष्यमन्तिके ते ॥ ३१ ॥  
  
इति गदितवते द्विजाय तस्मै फणिपतिभाष्यमशेषमाचचक्षे ।  
शुचिरनिशमसंविशन्ननश्नंस्तदपि च मासयुगेन सोऽध्यगीष्ट ॥ ३२ ॥  
  
प्रतिदिवसमसौ पपाठ यावद्भुजगकृतौ किल रक्षसः समीपे ।  
अपचितवटपत्रजालगर्भे नखशिखरेण दृढं लिलेख तावत् ॥ ३३ ॥  
  
अ^([\[४\]](#cite_note-4))थ पृथुलशिरोणुमात्रकण्ठं चलदतिशुष्कपिचण्डमायतोरु
।  
ह्रसिमभृदकृशाङ्घ्रिपाणि रक्षो वपुरपहाय स दिव्यमूर्तिरासीत् ॥ ३४ ॥

व्रज सुखमवनौ कुरु प्रचारं भु^([\[५\]](#cite_note-5))जगकृतेरिति तं स
शेषशिष्यः ।  
दिवमगमदुदीर्य सोऽपि बद्ध्वा वटदलसंचयमंशुके प्रतस्थे ॥ ३५ ॥  
  
नखलिखितपतञ्जलिप्रबन्धं वटदलजालकमुत्तरीयबद्धम् ।  
शिरसि दधदभीष्टलाभहृष्टः स निववृते वनवर्त्मना मनीषी ॥ ३६ ॥  
  
पथिकपरिगृहीतवृक्षमूलस्थलमचलत्खगमप्रवृत्तवातम् ।  
दिशि दिशि विसृतातपोष्म भेजे पथि चलता किल तेन मध्यमाह: ३७  
  
तदनु पथि चलन्स चन्द्रगुप्तः सरितमवैक्षत कामपि प्रसन्नाम् ।  
विकचकमलगर्भरेणुगन्धी श्रममपहन्ति नृणां यदूर्मिवातः ॥ ३८ ॥  
  
बभुरनवरतं यदम्बुलोलेष्वलिकलभाः कमलेषु संचरन्तः ।  
वसतिषु शयितं श्रियो जनन्याः प्रभुमिव पञ्चशरं गवेषयन्तः ॥ ३९ ॥  
  
अदधुरिव वनानि स^([\[६\]](#cite_note-6))ल्लकानां परिमललोलदलिव्रजच्छलेन
।  
निगलमतरलेतरं यदूर्मौ झटिति नियन्त्रयितुं दृशो जनानाम् ॥ ४० ॥  
  
कुमुदमुकुलजालकं यदीये पयसि बभौ करिदन्तकान्तकान्ति ।  
पथिकतरुणदुर्दशानिमित्तं पतितमिवोडुकदम्बमम्बरान्तात् ॥ ४१ ॥  
  
अविरलमसितं यदम्बुपूरे कुवलयकुड्मलमण्डलं चकाशे ।  
प^([\[७\]](#cite_note-7))थिकयुवविहन्तुरङ्गजस्य स्थितमिव
जालमकीर्तिकन्दलानाम् ॥ ४२ ॥  
  
पयसि विहरतोऽनिशं यदीये कलनिनदः कलहंसमण्डलस्य ।  
श्रुतिषु परिणनाम पान्थयूनां कुपितमनोभवयोधसिंहनादः ॥ ४३ ॥  
  
प्रसृमरमवकर्ण्य चक्रवाकप्रणदितमध्वनि तीरभाजि यस्याः ।  
विनमितमुदितस्मितं तरुण्या वदनमलुम्पत वल्लभस्य धैर्यम् ॥ ४४ ॥  
  
परिणतिविगलत्कदम्बपुष्पस्तबकपरागकरम्बितां यदूर्मिम् ।  
न पुनरुपससार दावबुध्द्या वनकलभस्तृषितोऽपि वारि पातुम् ॥ ४५ ॥

  
शिखरितटनिषण्णमेणशावं कमपि यदम्बुनि
ल^([\[८\]](#cite_note-8))म्भितानुबिम्बम्।  
ततकरकमलं गृहीतुकामा प^([\[९\]](#cite_note-9))तिहसिता शबरी परं ललज्जे ॥
४६ ॥  
  
तटरुहसहकारमञ्जरीणां पयसि मुहुः प्र^([\[१०\]](#cite_note-10))तिबिम्बितानि
यस्याः ।  
मधुकरकुलमुज्झितारविन्दस्पृहमसकृद्भ्रमयांबभूवुरुच्चै: ॥ ४७ ॥  
  
यदुपवनरसालवाटिकायां मणितमनुत्सुकया भिया विधातुम् ।  
अरमत सुदृशा कयापि जारो मदकलकोकिलकूजितानि शृण्वन् ॥ ४८ ॥  
  
ततमपि मणितं तटे यदीये तरुविटपाग्रकलक्वणत्कपोते ।  
इह विहरति जारयुग्ममन्तर्निचुलनिकुञ्जभुवीति न व्यनक्ति ॥ ४९ ॥  
  
कमलदलदृशा विटं कयाचित्कृतसमयं यदुपान्तनीपवन्याम् ।  
व्यवहितविवृतोऽसकृत्कलापी तरुषु कचभ्रमकृन्निनाय दूरम् ॥ ५० ॥  
  
स्फटिकनिभविसर्पिचन्द्रपादे कुवलयसौरभचोरगन्धवाहे ।  
दयिततमपदानि जारिणीभिर्निशि निशि यत्पुलिने गवेषितानि ॥ ५१ ॥  
  
व्रतिमतिततिभिः प्रतानिनीनामिह विजहार चिराय जारयुग्मम् ।  
इति निजकुहरप्रकीर्णभूषामणिभिरुवाच यदीयतीरकुञ्जः ॥ ५२ ॥  
  
करचरणपदानि यत्तटान्ते नवपुलिने निहितानि कुञ्जगर्भे ।  
दयितसहचरीजनाय तस्याश्चतुरमचक्षत जारकेलिभेदम् ॥ ५३ ॥  
  
विदितनिजपथेऽपि शालिगोपीं कथमिति पृच्छति पान्थयूनि मार्गम् ।  
अयमिति ^([\[११\]](#cite_note-11))विहितस्मिता च सास्मै निरदिशदिक्षुवणं
यदन्तिकस्थम् ॥ ५४ ॥  
  
स्तनभरमभिवीक्ष्य शालिगोप्याः पथिकयुवा श्रम इत्यशेत कुञ्जे ।  
अविरलपुलकस्तनी वितेने दिशि दिशि सा च दृ^([\[१२\]](#cite_note-12))शौ तटे
यदीये ॥ ५५ ॥  
  
पथिकयुवरदक्षताधरा यत्तटभुवि काचन शा^([\[१३\]](#cite_note-13))लिगोपकन्या
।

सहचरम^([\[१४\]](#cite_note-14))तिसंदधे चाटूक्त्या न दशति केलिशुको न मां
सखीति ॥ ५६ ॥  
  
सलिलविहरमाणसारसाक्षीकुचतटकुङ्कुमपङ्किला यदूर्मिः ।  
पथिकयुवजनस्य पश्यतोऽन्तःकरणमरञ्जयदद्भुतं न तत्किम् ॥ ५७ ॥  
  
तटमधिवसतो विटस्य तन्वीं सपदि यदम्बुनि मज्जतीमवेक्ष्य ।  
ज^([\[१५\]](#cite_note-15))लमजनि मनो मृषा न चेदं यदियममज्जदिहापि
साङ्गभूषा ॥ ५८ ॥  
  
स्तनशिखरितटे तलोदरीणामतिकठिने पतिता दृशो विहाय ।  
समजनि हृदयेषु हन्त पीडा तरुणजनस्य तटस्थितस्य यस्याः ॥ ५९ ॥  
  
अहरदधररागमाससाद स्तनतटकुङ्कुममाममर्श काञ्चीम् ।  
जघनघटनया चचाल यस्याः सलिलभरः सुकृती नितम्बिनीनाम् ॥ ६० ॥  
  
गिरितटकठिनोपलाभिघातस्खलनझलज्झलितोरुनिर्झरा या ।  
प्रकटसहचरापराधरोषक्षणपरुषोक्तिरिवाङ्गना बभासे ॥ ६१ ॥  
  
अथ स बुधवरः श्रमेण तस्याः किमपि निपीय जलं तटद्रुमूले ।  
दलचयमुपधाय वस्त्रबद्धं लिखितपतञ्जलिवाङ्मयं निदद्रौ ॥ ६२ ॥

तावन्निद्रावशमयमगाद्यावदस्योपधानं

वत्सः कश्चिद्वटदलचयग्रासलोलश्चकर्ष ।

उत्थायाथ ग्रसनचटुलादक्षिपद्वत्सवक्त्रा-

त्तद्दन्तालिक्षतलिपि हठात्केषुचित्तद्दलेषु ॥ ६३ ॥

इति श्रीयज्ञरामदीक्षितपुत्रस्य रामभद्रयज्वनः कृतौ पतञ्जलिचरिते  
पञ्चमः सर्गः ।


_________


1.  [↑](#cite_ref-1) ‘बहुमतविबुधा बुधाः' ख.
2.  [↑](#cite_ref-2) ‘विवृतफणमुदग्रमुग्रदंष्ट्रम्' क.
3.  [↑](#cite_ref-3) ‘पुनरपि तदपृच्छदेष रक्षो’ क.
4.  [↑](#cite_ref-4) ‘अथ पृथुशिथिलशिरोणुमात्रकण्ठं’ क.
5.  [↑](#cite_ref-5) ‘भुजगकृतेरिति स शेषशिष्यः’ ख.
6.  [↑](#cite_ref-6) ‘हल्लकानाम्’ ख.
7.  [↑](#cite_ref-7) ‘पथिकयुवति हन्तुरङ्गजस्य’ क.
8.  [↑](#cite_ref-8) ‘लम्बितानुबिम्बम्’ क.
9.  [↑](#cite_ref-9) ‘परिहसिता’ क.
10. [↑](#cite_ref-10) 'परिबिम्बितानि’ क.
11. [↑](#cite_ref-11) 'विहितस्मिता च वामे’ क.
12. [↑](#cite_ref-12) ‘दृशस्तटे यदीये’ क.
13. [↑](#cite_ref-13) ‘शालिगोपकान्या’ क.
14. [↑](#cite_ref-14) ‘इति संदधे’ ख.
15. [↑](#cite_ref-15) जल=जड. ‘किमसुभिर्ग्लपितैर्जड मन्यसे मयि निमज्जतु
    भीमसुतामनः । मम किल श्रुतिमाह तदर्थिकां नलमुखेन्दुपरां विबुधः स्मरः
    ॥’ इति नैषधकाव्ये.
