---
title: २६२

---
पुष्कर उवाच  
साम्नां विधानं कथितं वक्षअये चाथर्व्वणामथ ।  
शान्तातीयं गणं हुत्वा शान्तिमाप्नोति मानवः ॥ २६१.१ ॥  
  
भैषज्यञ्च गणं हुत्वा सर्व्वान्रोगान् व्यपोहति ।  
त्रिसप्तीयं गणं हुत्वा सर्व्वपपैः प्रमुच्यते ॥ २६१.२ ॥  
  
क्कचिन्नाप्नोति च भयं हुत्वा चैवाभयङ्गणं ।  
न क्कचिज्जायते राम गणं हुत्वा पराजितं ॥ २६१.३ ॥  
  
आयुष्यञ्च गणं हुत्वा अपमृत्युं व्यपोहति ।  
स्वस्तिमाप्नोति सर्व्वत्र हुत्वा स्वस्त्यनङ्गणं ॥ २६१.४ ॥  
  
श्रेयसा योगमाप्नोति शर्म्मवर्म्मगणन्तथा ।  
वास्तोष्पत्यगणं हुत्वा वास्तुदोषान् व्यपोहति ॥ २६१.५ ॥  
  
तथा रौद्रगणं हुत्वा सर्व्वान् दोषान् व्यषोहति ।  
एतैर्दशगुणैर्होमो ह्यष्टादशसु शान्तिषु ॥ २६१.६ ॥  
  
वैष्णवी शान्तिरैन्द्री च व्राह्मी रौद्री तथैव च ।  
वायव्या वारुणी चैव कौवेरी भार्गवी तथा ॥ २६१.७ ॥  
  
प्राजापत्या तथा त्वाष्ट्री कौमारी वह्निदेवता ।  
मारुद्‌गणा च गान्धारी शान्तिर्नैर्ऋतकी तथा ॥ २६१.८ ॥  
  
शान्तिराङ्गिरसी याम्या पार्थिवी सर्व्वकामदा ।  
यस्त्वां मृत्युरिति ह्येतज्जप्तं मृत्युविनाशनं ॥ २६१.९ ॥  
  
सुपर्णंस्त्वेति हुत्वा च भुजगैर्नैव बाध्यते ।  
इन्द्रेण दत्तमित्येतत् सर्वकामकरम्भवेत् ॥ २६१.१० ॥  
  
इन्द्रेण दत्तमित्येतत् सर्वबाधाविनाशनं ।  
इमा देवीति मन्त्रश्च सर्वशान्तिकरः परः ॥ २६१.११ ॥  
  
देवा मरुत इत्येतत् सर्वकामकरम्भवेत् ।  
यमस्य लोकादित्येत्त् दुःस्वप्नशमनम्परं ॥ २६१.१२ ॥  
  
इन्द्रश्च पञ्चबणिजेति१ पण्यलाभकरं परं ।  
कामो मे वाजीति हुतं स्त्रीणां सौबाग्यवर्द्धनं ॥ २६१.१३ ॥  
  
तुभ्यमेव जबीमन्नित्ययुतन्तु हुतम्भवेत् ।  
अग्नेगोबिन्न इत्येतत्२ मेधावृद्धिकरम्परं ॥ २६१.१४ ॥  
  
ध्रुवं ध्रुवेणेति हुतं स्थानलाभकरं भवेत् ।  
अलक्तजीवेति शुना कृषिलाभकरं भवेत् ॥ २६१.१५ ॥  
  
अहन्ते भग्न इत्येतत् भवेत्‌सौभाग्यवर्द्धनं ।  
ये मे पाशास्तथाप्येतत् बन्धनान्मोक्षकारणं ॥ २६१.१६ ॥  
  
शपत्वहन्निति रिपून् नाशयेद्धोमजाप्यतः ।  
त्वमुत्तममितीत्येतद्‌यशोबुद्धिविवर्द्धनं ॥ २६१.१७ ॥  
  
यथा मृगमतीत्येतत् स्त्रीणां सौभाग्यवर्द्धनं ।  
येन चेहदिदञ्चैव गर्भलाभकरं भवेत् ॥ २६१.१८ ॥  
  
अत्यन्ते योनिरित्येतत् पुत्रलाभकरं भवेत् ।  
शिवः शिवाभिरित्येतत् भवेत्सौभाग्यवर्द्धनं३ ॥ २६१.१९ ॥  
  
वृहस्पतिर्न्नः परिपातु पथि स्वस्त्ययनं भवेत् ।  
मुञअचामि त्वेति कथितमपमृत्युनिवारणं ॥ २६१.२० ॥  
  
अथर्वशिरसोऽद्येता सर्वपापैः प्रमुच्यते ।  
प्राधान्येन तु मन्त्राणां किञ्चित् कर्म तवेरितं ॥ २६१.२१ ॥  
  
वृक्षाणआं यज्ञियानान्तु समिधः प्रथमं हविः ।  
आज्यञ्च व्रीहयश्चैव तथा वै गौरसर्षपाः ॥ २६१.२२ ॥  
  
अक्षतानि तिलाश्चैव दधिक्षीरे च भार्गव ।  
दर्भास्तथैव दूर्वाश्च विल्वानि कमलानि च ॥ २६१.२३ ॥  
  
शान्तिपुष्टिकराण्याहुर्द्रव्याण्येतानि सर्वशः ।  
तैलङ्कणानि धर्मज्ञ राजिका रुधिरं विषं ॥ २६१.२४ ॥  
  
समिधः कण्टकोपेता अभिचारेषु योजयेत् ।  
आर्षं वै दैवतं छन्दो बिन्योगज्ञ आचरेत् ॥ २६१.२५ ॥  
  
इत्यादिमहापुराणे आग्नेय अथर्व्वविधानं नाम द्विषष्ट्यधिकद्विशततमोऽध्यायः ॥