+++
title = "०२४ कामाश्रमदर्शनम्"
title_english = "024 The legend of deomoness tATaka"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-024-Kaama_Shrama_Dharshanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/03-vishvAmitra-sevA/024_kAmAshramadarshanam.md">
<details><summary><h2>IITK ...{Loading}...</h2></summary>

While crossing the river Rama asks "What is this tumultuous sound
gushing from the Ganga?"--Viswamitra gives the reply--The trio enter the
forest -- Viswamitra narrates the story of Tataka.



### श्लोकः
#### मूलम्
ततः प्रभाते विमले कृताह्निकमरिन्दमौ।  
विश्वामित्रं पुरस्कृत्य नद्यास्तीरमुपागतौ॥1.24.1॥

#### शब्दार्थः
ततः thereafter, अरिन्दमौ two destroyers of enemies, विमले on a pure, प्रभाते daybreak, कृताह्निकम् by observing daily oblations, विश्वामित्रम् Viswamitra, पुरस्कृत्य ahead of them नद्याः river's, तीरम्  bank, उपागतौ arrived.

#### आङ्ग्लानुवादः
Thereafter the destroyers of foes, Rama and Lakshmana offering their morning oblations on that bright dawn arrived at the bank of the river (Ganga) with Viswamitra ahead of them.



### श्लोकः
#### मूलम्
ते च सर्वे महात्मानो मुनयस्संश्रितव्रताः।  
उपस्थाप्य शुभां नावं विश्वामित्रमथाब्रुवन्॥1.24.2॥

#### शब्दार्थः
महात्मानः highminded, संश्रितव्रताः strict observers of vows, ते सर्वे all those, मुनयः ascetics, शुभाम् auspicious, नावम् boat, उपस्थाप्य kept ready, अथ there after, विश्वामित्रम् addressed Visvamitra, अब्रुवन् saying.

#### आङ्ग्लानुवादः
All the highminded ascetics and strict followers of vows secured an auspicious boat for them and addressed Viswamitra, sayingः



### श्लोकः
#### मूलम्
आरोहतु भवान्नावं राजपुत्रपुरस्कृतः।  
अरिष्टं गच्छ पन्थानं मा भूत्कालविपर्ययः॥1.24.3॥

#### शब्दार्थः
भवान् O Great rishi, राजपुत्रपुरस्कृतः with the princes ahead of you, नावम् boat, आरोहतु you may board it, अरिष्टम् devoid of evils, पन्थानम् path, गच्छ go, कालविपर्ययः loss of time,  माभूत् let not take place.

#### आङ्ग्लानुवादः
With the princes ahead of you, board the boat. Tread the safe path. Let there be no loss of time.



### श्लोकः
#### मूलम्
विश्वामित्रस्तथेत्युक्तवा तानृषीनभिपूज्य च।  
ततार सहितस्ताभ्यां सरितं सागरङ्गमाम्॥1.24.4॥

#### शब्दार्थः
विश्वामित्रः Visvamitra, तथेति 'so be it', उक्त्वा having said, तान् ऋषीन् all those sages, अभिपूज्य having worshipped, ताभ्याम् by Rama and Lakshmana, सहितः accompanied by, सागरङ्गमाम् flowing towards the sea, सरितम् river Ganga, ततार crossed.

#### आङ्ग्लानुवादः
"Be it so", said Viswamitra and paid respect to all those sages. And accompanied by them (Rama and Lakshmana), crossed the river flowing towards the sea.



### श्लोकः
#### मूलम्
ततश्शुश्राव वै शब्दमतिसंरम्भवर्धितम्।  
मध्यमागम्य तोयस्य सह रामःकनीयसा॥1.24.5॥

#### शब्दार्थः
ततः then, रामः Rama, तोयस्य of  the water, मध्यम् midst, आगम्य having come,      अतिसंरम्भवर्धितम् greatly augmented by the speed, शब्दम् thunderous noise, कनीयसा सह with his younger brother, शुश्राव heard.

#### आङ्ग्लानुवादः
As they reached the midstream, Rama and his younger brother heard a sound greatly  augmented by the speed (of the river).



### श्लोकः
#### मूलम्
अथ रामस्सरिन्मध्ये पप्रच्छ मुनिपुङ्गवम्।  
वारिणो भिद्यमानस्य किमयं तुमुलो ध्वनिः॥1.24.6॥

#### शब्दार्थः
अथ thereafter, रामः Rama, सरिन्मध्ये in the midst of river, मुनिपुङ्गवम् best of the sages, प्रपच्छ enquired of, भिद्यमानस्य bursting, वारिणः waters, तुमुलः tumultuous, अयं ध्वनिः this sound, किम् what?

#### आङ्ग्लानुवादः
Rama enquired of Viswamitra, the best of sages, "What is this tumultuous sound  bursting out of the waters?"



### श्लोकः
#### मूलम्
राघवस्य वचश्श्रुत्वा कौतूहलसमन्वितः।  
कथयामास धर्मात्मा तस्य शब्दस्य निश्चयम्॥1.24.7॥

#### शब्दार्थः
कौतूहलसमन्वितः filled with curiosity, राघवस्य वचः Rama's words, श्रुत्वा having heard, धर्मात्मा righteous minded one, तस्य of  that,  शब्दस्य relating to that sound, निश्चयम् nature, कथयामास narrated.

#### आङ्ग्लानुवादः
At the words of Rama filled with curiosity, the righteous (Viswamitra) narrated the true nature of that sound.



### श्लोकः
#### मूलम्
कैलासपर्वते राम मनसा निर्मितं सरः।  
ब्रह्मणा नरशार्दूल तेनेदं मानसं सरः॥1.24.8॥

#### शब्दार्थः
नरशार्दूल O Best among men, राम Rama, कैलासपर्वते on the mount Kailasa, ब्रह्मणा by Brahma, सरः lake, मनसा by his thought, निर्मितम् created, तेन for that reason, इदं सरः this lake, मानसम् is called Manasa.

#### आङ्ग्लानुवादः
"O tiger among men, Rama. Brahma created out of his mind a lake on mount Kailas and so that lake is called Manasa (Sarovara).



### श्लोकः
#### मूलम्
तस्मात्सुस्राव सरसस्सायोध्यामुपगूहते ।  
सर प्रवृत्ता सरयूः पुण्या ब्रह्मसरश्च्युता॥1.24.9॥

#### शब्दार्थः
तस्मात् सरसः from that Manasa lake, सुस्राव flowed, सा that river, अयोध्याम् Ayodhya, उपगूहते surrounds, सर प्रवृत्ता because it flows from that lake, सरयूः is known as Sarayu, ब्रह्मसरश्च्युता released from the lake of Brahma, पुण्या sacred.

#### आङ्ग्लानुवादः
This river which flows from Manasa Sarovara is, therefore, known as 'Sarayu'. It  
surrounds  Ayodhya. This sacred river flows from that lake of Brahma.



### श्लोकः
#### मूलम्
तस्यायमतुलश्शब्दो जाह्नवीमभिवर्तते।  
वारिसङ्क्षोभजो राम प्रणामं नियतःकुरु॥1.24.10॥

#### शब्दार्थः
जाह्नवीम् river Ganga, अभिवर्तते approaches, अयम् this, अतुलः great, शब्दः sound, तस्याः that river's, वारिसङ्क्षोभजः produced when the waters are clashed at their confluence, राम Rama, नियतः with a concentrated mind, प्रणामम् respectful salutations, कुरु do.

#### आङ्ग्लानुवादः
When Ganga approaches this river (Sarayu), there is a clash of waters and this great noise is produced. Rama, offer respectful salutations here, with a calm mind".



### श्लोकः
#### मूलम्
ताभ्यां तु तावुभौ कृत्वा प्रणाममतिधार्मिकौ।  
तीरं दक्षिणमासाद्य जग्मतुर्लघुविक्रमौ॥1.24.11॥

#### शब्दार्थः
अतिधार्मिकौ both who were exceedingly righteous, तौ उभौ both of them, ताभ्याम् to the two rivers, प्रणामम् obeisance, कृत्वा having made, दक्षिणं तीरम् southern bank, आसाद्य having reached, लघुविक्रमौ with quick steps, जग्मतुः proceeded.

#### आङ्ग्लानुवादः
Deeply religious (in nature) they both made obeisance to the two rivers and reached the southern bank and advanced with quick steps.



### श्लोकः
#### मूलम्
स वनं घोरसङ्काशं दृष्ट्वा नृपवरात्मजः।  
अविप्रहतमैक्ष्वाकः पप्रच्छ मुनिपुङ्गवम्॥1.24.12॥

#### शब्दार्थः
ऐक्ष्वाकः descendent of Ikshvaku, नृपवरात्मजः son of best of kings, सः he, घोरसङ्काशम् dreadful, अविप्रहतम् untrodden, वनम् forest, दृष्ट्वा having seen, मुनिपुङ्गवम् foremost of ascetics, पप्रच्छ asked.

#### आङ्ग्लानुवादः
He who was a descendent of Ikshvaku and son of the best of kings, (Dasaratha) having seen that untrodden and dreadful forest asked the foremost of the asceticsः



### श्लोकः
#### मूलम्
अहो वनमिदं दुर्गं झिल्लिकागणनादितम्।  
भैरवैश्शपदैः पूर्णं शकुन्तैर्दारुणारुतैः॥1.24.13॥

#### शब्दार्थः
झिल्लिकागणनादितम् having ceaseless sounds of crickets, भैरवैः by the frightful, श्वापदैः ferocious beasts, दारुणारुतैः creating fearful cries, शकुन्तैः by birds, पूर्णम् filled, इदम् this, वनम् forest, दुर्गम् inaccessible, अहो what a wonder.

#### आङ्ग्लानुवादः
"What a wonder This inaccessible forest echoes with the (shrill) chirpings of crickets It is filled with ferocious beasts and birds producing fearful sounds.



### श्लोकः
#### मूलम्
नानाप्रकारैश्शकुनै र्वाश्यद्भिर्भैरवस्वनैः।  
सिंहव्याघ्रवराहैश्च वारणैश्चोपशोभितम्॥1.24.14॥

#### शब्दार्थः
वाश्यद्भिः shrieking, भैरवस्वनैः frightful sounds, नानाप्रकारैः by  various kinds of, शकुनैः birds, सिंहव्याघ्रवराहैः च lions, tigers, boars, वारणैः च by elephants, उपशोभितम् shining.

#### आङ्ग्लानुवादः
"It resounds with the frightful shricks of various kinds of birds. Lions, tigers, boars and elephants prowl about.



### श्लोकः
#### मूलम्
धवाश्वकर्णककुभैर्बिल्वतिन्दुकपाटलैः।  
सङ्कीर्णं बदरीभिश्च किन्न्वेतद्दारुणं वनम्॥1.24.15॥

#### शब्दार्थः
धवाश्वकर्णककुभैः with Dhava, Ashvakarna, Kakubha, बिल्वतिन्दुकपाटलैः with Bilva,Tinduka, Patala, बदरीभिश्च with Badaris, सङ्कीर्णम् thronged, एतत् दारुणम् this frightening, वनम् forest, किं नु what indeed could this be?

#### आङ्ग्लानुवादः
This forest jampacked with dhava, ashvakarna, kakubha, bilva, tinduka, patala and badari trees, how frightening this forest could be"



### श्लोकः
#### मूलम्
तमुवाच महातेजा विश्वामित्रो महामुनिः।  
श्रूयतां वत्स काकुत्स्थ यस्यैतद्दारुणं वनम्॥1.24.16॥

#### शब्दार्थः
महातेजाः highly powerful, महामुनिः great sage, विश्वामित्रः Viswamitra, तम् addressing him, उवाच spoke, वत्स O Child, काकुत्स्थ Kakusthsa, एतत् दारुणं वनम् this dreadful forest, यस्य whose, श्रूयताम् let it be heard.

#### आङ्ग्लानुवादः
Viswamitra, the great sage radiating energy addressing Rama said, "O child of kakusthsa dynasty I shall tell you whose dreadful forest this is. Listen"



### श्लोकः
#### मूलम्
एतौ जनपदौ स्फीतौ पूर्वमास्तां नरोत्तम।  
मलदाश्च करूशाश्च देवनिर्माणनिर्मितौ॥1.24.17॥

#### शब्दार्थः
नरोत्तम O Best among men, पूर्वम् formerly, देवनिर्माणनिर्मितौ built by celestial architects, मलदाश्च Malada, करूशाः च and also Karusha, स्फीतौ large and prosperous, एतौ जनपदौ these two cities, आस्ताम् existed.

#### आङ्ग्लानुवादः
O best among men, formerly these two large and prosperous cities called Malada and Karusha built by celestial architects existed.



### श्लोकः
#### मूलम्
पुरा वृत्रवधे राम मलेन समभिप्लुतम्।  
क्षुधा चैव सहस्राक्षं ब्रह्महत्या समाविशत्॥1.24.18॥

#### शब्दार्थः
राम O Rama, पुरा in ancient times, वृत्रवधे at the time of destruction of Vritrasura, मलेन by impurity, क्षुधा चैव by hunger also, समभिप्लुतम् overpowered, सहस्राक्षम् Indra, ब्रह्महत्या sin arising out of slaying Brahmin, समाविशत्  attacked.

#### आङ्ग्लानुवादः
O Rama, in ancient times after killing Vritrasura, Indra was overpowered by the sin of slaying a brahmin and was affected by impurity and hunger.



### श्लोकः
#### मूलम्
तमिन्द्रं स्नापयन् देवा ऋषयश्च तपोधनाः।  
कलशैस्स्नापयामासुर्मलं चास्य प्रमोचयन्॥1.24.19॥

#### शब्दार्थः
तम् इन्द्रम् Indra, देवाः devatas, स्नापयन् while bathing him, तपोधनाः sages possessing asceticism as wealth, ऋषयश्च rishis, कलशैः with waterpitchers, स्नापयामासुः bathed him, अस्य मलम् his impurities, प्रमोचयन् liberated.

#### आङ्ग्लानुवादः
Devas and rishis endowed with the wealth of asceticism bathed Indra with the (consecrated) waters (brought from all rivers) from the pitchers and got him cleansed of impurities.



### श्लोकः
#### मूलम्
इह भूम्यां मलं दत्वा दत्वा कारूशमेव च।  
शरीरजं महेन्द्रस्य ततो हर्षं प्रपेदिरे॥1.24.20॥

#### शब्दार्थः
महेन्द्रस्य Mahendra's, शरीरजम् born from the body, मलम् taint and impurity, इह here, भूम्याम् at this place, दत्त्वा having left, कारूशमेव च hunger also, दत्त्वा having left, ततः there after, हर्षम् joy, प्रपेदिरे obtained.

#### आङ्ग्लानुवादः
With the hunger and the taint and impurity from the body of Mahendra removed at this place, the devas rejoiced.



### श्लोकः
#### मूलम्
निर्मलो निष्करूशश्च शुचिरिंन्द्रो यदाभवत्।  
ददौ देशस्य सुप्रीतो वरं प्रभुरनुत्तमम्॥1.24.21॥

#### शब्दार्थः
इन्द्रः Indra, यदा when, निर्मलः removed of his impurities, निष्करूशश्च unaffected by hunger, शुचिः अभवत् became pure, प्रभुः all powerful lord, सुप्रीतः highly pleased, देशस्य for that region, अनुत्तमम् excellent, वरम् boon, ददौ gave.

#### आङ्ग्लानुवादः
Cleansed of his impurities and his hunger gone, Indra once again became pure. Allpowerful Indra highly pleased gave an excellent boon to that region.



### श्लोकः
#### मूलम्
इमौ जनपदौ स्फीतौ ख्यातिं लोके गमिष्यतः।  
मलदाश्च करूशाश्च ममाङ्गमलधारिणौ॥1.24.22॥

#### शब्दार्थः
मम my, अङ्गमलधारिणौ bearing impurities of my body, इमौ these, जनपदौ places, स्फीतौ becoming prosperous, मलदाश्च Malada, करूशाश्च and Karusha, लोके in this world, ख्यातिम् fame, गमिष्यतः will attain.

#### आङ्ग्लानुवादः
Indra blessed the place saying, 'Having absorbed impurities of my body, let these places be extremely fertile and prosperous and let this be renowned throughout this world as Malada and Karusha'.



### श्लोकः
#### मूलम्
साधु साध्विति तं देवाः पाकशासनमब्रुवन्।  
देशस्य पूजां तां दृष्ट्वा कृतां शक्रेण धीमता॥1.24.23॥

#### शब्दार्थः
धीमता by the wise, शक्रेण by Indra, कृताम् performed, ताम् देशस्य of  that land, पूजाम् honour, दृट्वा having seen, देवाः gods, साधु साधु इति 'Well, Well', तं पाकशासनम् adddressing Indra, अब्रुवन् said.

#### आङ्ग्लानुवादः
Having seen the honour bestowed on that land by the wise Indra, the gods said to him, 'Well done, Well done'.



### श्लोकः
#### मूलम्
एतौ जनपदौ स्फीतौ दीर्घकालमरिन्दम।  
मलदाश्च करूशाश्च मुदितौ धनधान्यतः॥1.24.24॥

#### शब्दार्थः
अरिन्दम O Destroyer of enemies, मलदाश्च Malada, करूशाश्च and Karusha, स्फीतौ prosperous, एतौ these, जनपदौ townships, दीर्घकालम् for a long time, धनधान्यतः with the harvest of corn and wealth, मुदितौ rejoiced.

#### आङ्ग्लानुवादः
O Destroyers of enemies these prosperous townships, Malada and Karusha looked cheerful with (bumper) crops and wealth for a long time.



### श्लोकः
#### मूलम्
कस्यचित्त्वथ कालस्य यक्षी वै कामरूपिणी।  
बलं नागसहस्रस्य धारयन्ती तदा ह्यभूत्॥1.24.25॥  
ताटका नाम भद्रं ते भार्या सुन्दस्य धीमतः। 2  
मारीचो राक्षसः पुत्रो यस्याश्शक्रपराक्रमः॥1.24.26॥

#### शब्दार्थः
अथ thereafter, कस्यचित्कालस्य after a lapse of some time, कामरूपिणी capable of assuming forms at will, नागसहस्रस्य of a thousand elephants, बलम् strength of, धारयन्ती possessing, ताटका नाम यक्षी yakshi known as Tataka, धीमतः of the  intelligent, सुन्दस्य Sunda's, भार्या wife, शक्रपराक्रमः possessed of the power of Indra, मारीचः rakshasa known as Maricha, यस्याः whose, पुत्रः son, अभूत् became known, भद्रं ते May prosperity greet you.

#### आङ्ग्लानुवादः
Then, after a lapse of several years, O gentle one a terrible yakshini by name Tataka,  
wife of intelligent Sunda, capable of assuming different forms at will, possessed of the strength of a thousand elephants and mother of a rakshasa known as Maricha armed with the power of Indra took possession of this place.



### श्लोकः
#### मूलम्
वृत्तबाहुर्महावीर्यो विपुलास्य तनुर्महान्।  
राक्षसो भैरवाकारो नित्यं त्रासयते प्रजाः॥1.24.27॥

#### शब्दार्थः
वृत्तबाहुः one who has round arms, महावीर्यः a highly energetic, विपुलास्यतनुः having large face and huge body, महान् gigantic, भैरवाकारः having dreadful form, राक्षसः rakshasa, नित्यम् always, प्रजाः inhabitants, त्रासयते frightens.

#### आङ्ग्लानुवादः
The arms (of Maricha) are round and strong. He is highly energetic. He has a large face and a huge body. In appearance, he is gigantic and possesses a dreadful form. That rakshasa always threatened the inhabitants.



### श्लोकः
#### मूलम्
इमौ जनपदौ नित्यं विनाशयति राघव।  
मलदांश्च करूशांश्च ताटका दुष्टचारिणी॥1.24.28॥

#### शब्दार्थः
राघव O Rama, दुष्टचारिणी a woman with wicked deeds, ताटका Tataka, मलदांश्च Malada, करूशांश्च Karusha, इमौ जनपदौ these two townships, नित्यम् always, विनाशयति destroys .

#### आङ्ग्लानुवादः
"O Rama that wicked than Tataka carried on her depredations at regular intervals in these locations, Malada and Karusha.



### श्लोकः
#### मूलम्
सेयं पन्थानमावृत्य वसत्यध्यर्धयोजने।  
अत एव न गन्तव्यं ताटकाया वनं यतः॥1.24.29॥

#### शब्दार्थः
सा such, इयम् thisTataka, पन्थानम् the path, आवृत्य obstructing, अध्यर्धयोजने at one and half yojanas distance, वसति living, यतः for which reason, ताटकायाः Tataka, वनम् forest, अत एव for that reason, न गन्तव्यम् one should not traverse.

#### आङ्ग्लानुवादः
Tataka lives at a distance of one and a half yojanas from here obstructing the path.  
Since Tataka dwells in this forest, no one comes here (because of fears).



### श्लोकः
#### मूलम्
स्वबाहुबलमाश्रित्य जहीमां दुष्टचारिणीम्।  
मन्नियोगादिमं देशं कुरु निष्कण्टकं पुनः॥1.24.30॥

#### शब्दार्थः
स्वबाहुबलम् strength of your own arms, आश्रित्य employing, दुष्टचारिणीम् this one of wicked deeds, इमाम् her, जहि slay,मन्नियोगात् by my order, इमं देशम् this country, पुनः again, निष्कण्टकम् devoid of that thorn, कुरु do it (make it habitable).

#### आङ्ग्लानुवादः
"By  the strength of your arms slay this one of wicked deeds. Comply with my orders and make this country safe (and habitable).



### श्लोकः
#### मूलम्
न हि कश्चिदिमं देशं शक्नोत्यागन्तुमीदृशम्।  
यक्षिण्या घोरया राम उत्सादितमसह्यया॥1.24.31॥

#### शब्दार्थः
राम O Rama, घोरया by the dreadful, असह्यया by the intolerable, यक्षिण्या yakshini, उत्सादितम् destroyed, ईदृशम् such, इमम् देशम् this country, आगन्तुम् to approach, कश्चित् any one, न शक्नोति is not capable.

#### आङ्ग्लानुवादः
O Rama none dare approach this country ravaged by such dreadful, intolerable yakshini.



### श्लोकः
#### मूलम्
एतत्ते सर्वमाख्यातं यथैतद्दारुणं वनम्।  
यक्ष्या चोत्सादितं सर्वमद्यापि न निवर्तते॥1.24.32॥

#### शब्दार्थः
एतत् वनम् this forest, सर्वम् entirely, दारुणम् cruel, यक्ष्या by the yakshi,  यथा in such a  manner, उत्सादितम् ruined, अद्यापि even now, यथा in a manner, न निवर्तते does not go  back, एतत् सर्वम् all this, ते to you, आख्यातम् has been told.

#### आङ्ग्लानुवादः
You have been told the manner in which this fierce forest is entirely ruined by that cruel yakshini. Tell now she has not left this place".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे चतुर्विंशतिस्सर्गः॥  
Thus ends the twentyfourth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/03-vishvAmitra-sevA/024_kAmAshramadarshanam.md">
<details><summary><h2>भूषणम् ...{Loading}...</h2></summary>



ततः प्रभाते विमले कृत्वाह्निकमरिन्दमौ ।  

विश्वामित्रं पुरस्कृत्य नद्यास्तीरमुपागतौ  ॥  १।२४।१  ॥   

एवं कामाश्रमपदं रामचरणनलिनविन्यासेन कृतार्थीकृत्य ताटकावनमपि
निष्कल्मषीकर्तुं रामं प्रापयति मुनिश्चतुर्विंशे तत इत्यादि । विमले
सूर्योदय इत्यर्थः । नद्याः गङ्गायाः  ॥  १।२४।१  ॥   

  

ते च सर्वे महात्मानो मुनयः संशितव्रताः ।  

उपस्थाप्य शुभां नावं विश्वामित्रमथाब्रुवन्  ॥  १।२४।२  ॥   

ते चेति । उपस्थाप्य आनाय्य  ॥  १।२४।२  ॥   

  

आरोहतु भवान्नावं राजपुत्रपुरस्कृतः ।  

अरिष्टं गच्छ पन्थानं माभूत्कालविपर्ययः  ॥  १।२४।३  ॥   

आरोहत्विति । राजपुत्राभ्यां पुरस्कृतः पूजितः । ताटकावधाभिप्रायेणाहुः
अरिष्टमिति । अरिष्टं शुभं यथा भवति तथा । "अरिष्टं पापशुभयोः" इति हलायुधः
। कालविपर्ययः कालविलम्ब इति यावत्  ॥  १।२४।३  ॥   

  

विश्वामित्रस्तथेत्युक्त्वा तानृषीनभिपूज्य च ।  

ततार सहितस्ताभ्यां सरितं सागरङ्गमाम्  ॥  १।२४।४  ॥   

विश्वामित्र इति । ततार तरितुं प्रवृत्तः । सरितं गङ्गां, सागरं गच्छतीति
सागरङ्गमाम् । खश्प्रकरणे "गमेस्सुप्युपसङ्ख्यानम्" इति खश्  ॥  १।२४।४  ॥   

  

ततः शुश्राव वै शब्दमतिसंरम्भवर्द्धितम् ।  

मध्यमागम्य तोयस्य सह रामः कनीयसा  ॥  १।२४।५  ॥   

तत इति । अतिसंरम्भेण तरङ्गपरस्परसङ्घट्टजक्षोभेण । वर्द्धितम्
अतिप्रवृद्धम्  ॥  १।२४।५  ॥   

  

अथ रामः सरिन्मध्ये पप्रच्छ मुनिपुङ्गवम् ।  

वारिणो भिद्यमानस्य किमयं तुमुलो ध्वनिः  ॥  १।२४।६  ॥   

अथेति । भिद्यमानस्य परस्परं मिलितस्य वारिणः । तुमलः निबिडो ऽयं ध्वनिः ।
किं वारिसम्भेदकृतः उतान्यकृत इतिप्रश्नः  ॥  १।२४।६  ॥   

  

राघवस्य वचः श्रुत्वा कौतूहलसमन्वितः ।  

कथयामास धर्मात्मा तस्य शब्दस्य निश्चयम्  ॥  १।२४।७  ॥   

राघवस्येति । निश्चयं कारणनिश्चयम्  ॥  १।२४।७  ॥   

  

कैलासपर्वते राम मनसा निर्मितं सरः ।  

ब्रह्मणा नरशार्दूल तेनेदं मानसं सरः  ॥  १।२४।८  ॥   

अस्य ध्वनेः कारणं वारिसम्भेद एवेति वक्ष्यन् कस्या वारिण इति प्रक्ष्यतीति
मत्वा सरय्वा इति वक्तुं सरयूवैभवमाह कैलासेति । कैलासपर्वते कुबेरभवने ।
ब्रह्मणा मनसा निर्मितं सरो ऽस्ति । तेन  

मनसा निर्मितत्वेन इदं सरः मानसमित्युच्यते  ॥  १।२४।८  ॥   

  

तस्मात्सुस्राव सरसः सा ऽयोध्यामुपगूहते ।  

सरःप्रवृत्ता सरयूः पुण्या ब्रह्मसरश्च्युता  ॥  १।२४।९  ॥   

तस्मादिति । उपगूहते आवृत्य प्रवहते । अयोध्यायाः पश्चिमभागमारभ्य
उत्तरदिग्भागेन पूर्वभागमागत्य अङ्गदेशे गङ्गया सह युज्यते सरयूः, तयोः
नद्योः सम्भेदे स्थाण्वाश्रमः, तस्मात् सरयूयुक्तगङ्गातरणदशायां
सरयूजलमुन्नतात् भागीरथ्यां पततीति तस्य ध्वनिरिति ज्ञयेम् । सरयूशब्दं
निर्वक्ति सर इति । सरसो यौतीति सरयूः । पाठान्तरं सरसो यातीति सरयूः ।
सकारस्य शकन्ध्वादित्वात्पररूपम्, "ऊङुतः" इति स्त्रीप्रत्यय ऊकारः ।
कस्मात्सरसः प्रवृत्तेत्यत आह ब्रह्मसरश्च्युतेति  ॥  १।२४।९  ॥   

  

तस्यायमतुलः शब्दो जाह्नवीमभिवर्तते ।  

वारिसङ्क्षोभजो राम प्रणामं नियतः कुरु  ॥  १।२४।१०  ॥   

तस्येति । या गङ्गामभिवर्त्तते गङ्गया संयुज्यते । अयमतुलः शब्दः तस्याः
वारिसङ्क्षोभजः । सन्धिरार्षः । नियतः नियतमनस्कः सन् ताभ्यां नदीभ्यां
प्रणामं कुरु । को ऽयं ध्वनिरिति रामेण पृष्टे सरयूवारिसङ्घट्टज इति
वक्तव्ये तदुत्पत्तिकथनं नन्तव्यत्वाय  ॥  १।२४।१०  ॥   

  

ताभ्यां तु तावुभौ कृत्वा प्रणाममतिधार्मिकौ ।  

तीरं दक्षिणमासाद्य जग्मतुर्लघुविक्रमौ  ॥  १।२४।११  ॥   

ताभ्यामिति । तीरं दक्षिणमिति नदीसम्भेदे
रात्रिमुषित्वाप्रातर्दक्षिणाभिमुखा गङ्गां तेरुः । ततो गङ्गादक्षिणतीरे
ताटकावनमिति ज्ञेयम्  ॥  १।२४।११  ॥   

  

स वनं घोरसङ्काशं दृष्ट्वा नृपवरात्मजः ।  

अविप्रहतमैक्ष्वाकः पप्रच्छ मुनिपुङ्गवम्  ॥  १।२४।१२  ॥   

स इति । सङ्काशत इति सङ्काशः, घोरसङ्काशं घोररूपमिति यावत् । अविप्रहतम्
अक्षुण्णम्, जनसञ्चाररहितमित्यर्थः  ॥  १।२४।१२  ॥   

  

अहो वनमिदं दुर्गं झिल्लिकागणनादितम् ।  

भैरवैः श्वापदैः पूर्णं शकुन्तैर्दारुणारुतैः  ॥  १।२४।१३  ॥   

नानाप्रकारैः शकुनैर्वाश्यद्भिर्भैरवैः स्वनैः ।  

सिंहव्याघ्रवराहैश्च वारणैश्चोपशोभितम्  ॥  १।२४।१४  ॥   

धवाश्वकर्णककुभैर्मरुतिन्दुकपाटलैः ।  

सङ्कीर्णं बदरीभिश्च किं न्वेतद्दारुणं वनम्  ॥  १।२४।१५  ॥   

अहो इत्यादिश्लोकत्रयम् । झिल्लिका भूतलाद्यन्तरितकीटविशेषः । भैरवैः
भयङ्करैः । श्वापदैः क्रूरमृगैः । शकुन्तै भासैः । "शकुन्तौ भासपक्षिणौ"
इत्यमरः । शकुनैः पक्षिभिः । वाश्यद्भिः कुत्सितं शब्दायमानैः । धवः
अश्वकर्णः ककुभः मरुतिन्दुकः पाटलः इदं वनमेतादृशम् । अहो इदं वनं दारुणम्
। किन्नु किन्नामकमित्यन्वयः  ॥  १।२४।१३ १५  ॥   

  

तमुवाच महातेजा विश्वामित्रो महामुनिः ।  

श्रूयतां वत्स काकुत्स्थ यस्यैतद्दारुणं वनम्  ॥  १।२४।१६  ॥   

तमिति । एतद्दारुणं वनं यस्य प्राणिनः स श्रूयतामिति योजना  ॥  १।२४।१६  ॥   

  

एतौ जनपदौ स्फीतौ पूर्वमास्तां नरोत्तम ।  

मलदाश्च करूशाश्च देवनिर्माणनिर्मितौ  ॥  १।२४।१७  ॥   

एताविति । स्फीतौ प्रवृद्धधनधान्यौ । मलदाश्च करूशाश्च मलदकरूशनामधेयौ ।
अवयवबहुत्वाद्बहुवचनम् । मत्स्याः पाञ्चाला इतिवत् । देवनिर्माणेन
देवनिर्माणतुल्यनिर्माणेन निर्मितौ, देवलोकसमसंस्थानावित्यर्थः  ॥  १।२४।१७
 ॥   

  

पुरा वृत्रवधे राम मलेन समभिप्लुतम् ।  

क्षुधा चैव सहस्राक्षं ब्रह्महत्या समाविशत्  ॥  १।२४।१८  ॥   

मलदकरूशसञ्ज्ञानिमित्तमाह पुरेत्यादि । वृत्रवधे कृते सति, मलेन अशुचित्वेन
क्षुधा बुभुक्षया च समभिप्लुतं व्याप्तम् इन्द्रं ब्रह्महत्या समाविशत् ।
ब्रह्महत्यावशेन मलक्षुधाविन्द्रस्याभूतामित्यर्थः  ॥  १।२४।१८  ॥   

  

तमिन्द्रं स्नापयन् देवा ऋषयश्च तपोधनाः ।  

कलशैः स्नापयामासुर्मलं चास्य प्रमोचयन्  ॥  १।२४।१९  ॥   

तमिति । स्नापयन् गङ्गादितीर्थेषु स्नापयन्, पुनर्मन्त्रपूतैः कलशैः
कलशोदकैः स्नापयामासुः । तेन स्नापनेनास्येन्द्रस्य मलं चकारात् कारूशं
प्रमोचयन् प्रामोचयन्  ॥  १।२४।१९  ॥   

  

इह भूम्यां मलं दत्त्वा दत्त्वा कारूशमेव च ।  

शरीरजं महेन्द्रस्य ततो हर्षं प्रपेदिरे  ॥  १।२४।२०  ॥   

इहेति । करूशमेव कारूशम् । स्थानप्रमाणात् क्षुधमित्यर्थः  ॥  १।२४।२०  ॥   

  

निर्मलो निष्करूशश्च शुचिरिन्द्रो यदा ऽभवत् ।  

ददौ देशस्य सुप्रीतो वरं प्रभुरनुत्तमम्  ॥  १।२४।२१  ॥   

निर्मल इति । शुचिः ब्रह्महत्यातः पूतः  ॥  १।२४।२१  ॥   

  

इमौ जनपदौ स्फीतौ ख्यातिं लोके गमिष्यतः ।  

मलदाश्च करूशाश्च ममाङ्गमलधारिणौ  ॥  १।२४।२२  ॥   

वरमेवाह इमाविति । मलं द्यति खण्डयतीति मलदः । "अन्येभ्योपि दृश्यते" इति
खच् । करूशमस्यास्तीति करूशः । अङ्गमलधारिणौ करूशस्याप्युपलक्षणमिदम् । एतौ
ममाङ्गमलकरूशधारणान्मलदाः करूशाश्चेति ख्यातिं गमिष्यत इत्यर्थः  ॥  १।२४।२२
 ॥   

  

साधु साध्विति त देवाः पाकशासनमब्रुवन् ।  

देशस्य पूजां तां दृष्ट्वा कृतां शक्रेण धीमता  ॥  १।२४।२३  ॥   

साध्विति । स्पष्टम्  ॥  १।२४।२३  ॥   

  

एतौ जनपदौ स्फीतौ दीर्घकालमरिन्दम ।  

मलदाश्च करूशाश्च मुदितौ धनधान्यतः  ॥  १।२४।२४  ॥   

एताविति । अत इत्यादावध्याहार्यम्  ॥  १।२४।२४  ॥   

  

कस्यचित्त्वथ कालस्य यक्षी वै कामरूपिणी ।  

बलं नागसहस्रस्य धारयन्ती तदा ह्यभूत् ।  

ताटका नाम भद्रं ते भार्या सुन्दस्य धीमतः  ॥  १।२४।२५  ॥   

एवं पालनीयत्वाय देशस्य पुण्यत्वमुक्त्वा तस्य दारुणत्वहेतुमाह कस्यचिदिति
अर्द्धत्रयम् । कस्मिंश्चित्काले गते सति । तदा जन्मकाल एव । नागसहस्रस्य
गजसहस्रस्य । बलं धारयन्ती ताटकानाम यक्षी अभूत् । ते तुभ्यं भद्रमस्तु,
ताटकातो भयं माभूदित्यर्थः  ॥  १।२४।२५  ॥   

  

मारीचो राक्षसः पुत्रो यस्याः शक्रपराक्रमः  ॥  १।२४।२६  ॥   

मारीच इत्यर्द्धम्  ॥  १।२४।२६  ॥   

  

वृत्तबाहुर्महावीर्यो विपुलास्यतनुर्महान् ।  

राक्षसो भैरवाकारो नित्यं त्रासयते प्रजाः  ॥  १।२४।२७  ॥   

वृत्तेति । अत्र य इति शेषः । यः प्रजाः नित्यं त्रासयते स मारीचो यस्याः
पुत्रः सा यक्षी अभूदिति पूर्वेणान्वयः  ॥  १।२४।२७  ॥   

  

इमौ जनपदौ नित्यं विनाशयति राघव ।  

मलदांश्च करूशांश्च ताटका दुष्टचारिणी  ॥  १।२४।२८  ॥   

अस्तु ताटका, किं ततः तत्राह इमाविति  ॥  १।२४।२८  ॥   

  

सेयं पन्थानमावार्य वसत्यध्यर्द्धयोजने ।  

अत एव च गन्तव्यं ताटकाया वनं यतः  ॥  १।२४।२९  ॥   

सेयमिति । आवार्य्य आवृत्य । यतः यस्मिन्मार्गे ताटकायाः वनम् । अत एव
मार्गेण  

गन्तव्यम्  ॥  १।२४।२९  ॥   

  

स्वबाहुबलमाश्रित्य जहीमां दुष्टचारिणीम् ।  

मन्नियोगादिमं देशं कुरु निष्कण्टकं पुनः  ॥  १।२४।३०  ॥   

स्वेति । निष्कण्टकं निरुपद्रवम्  ॥  १।२४।३०  ॥   

  

न हि कश्चिदिमं देशं शक्नोत्यागन्तुमीदृशम् ।  

यक्षिण्या घोरया राम उत्सादितमसह्यया  ॥  १।२४।३१  ॥   

न हीति । ईदृशम् अतीव पुण्यम्, असह्यया इतरैरजेयया  ॥  १।२४।३१  ॥   

  

एतत्ते सर्वमाख्यातं यथैतद्दारुणं वनम् ।  

यक्ष्या चोत्सादितं सर्वमद्यापि न निवर्तते  ॥  १।२४।३२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे चतुर्विंशः सर्गः  ॥ 
२४  ॥   

एतदिति । यथा येन प्रकारेण । दारुणं यथा च उत्सादितं निर्जनीकृतं यथा
चोत्सादनान्न निवर्त्तते तदेतत्सर्वमाख्यातमिति योजना  ॥  १।२४।३२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने चतुर्विंशः सर्गः  ॥  २४  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/03-vishvAmitra-sevA/024_kAmAshramadarshanam.md">
<details><summary><h2>शिरोमणी ...{Loading}...</h2></summary>



निवासानन्तरकालिकं वृत्तमाह ततः इति । प्रभाते प्रातःकाले विमले
समूलमलनिवर्तकगङ्गाजले कृतमाह्निकं येन तं विश्वामित्रं पुरस्कृत्य
अरिन्दमौ रामलक्ष्मणौ ततः महेश्वराश्रमात् ऩद्याः गङ्गायाः तीरमुपागतौ
प्राप्तौ पूर्वमाश्रमसमीपघट्टे स्नानादिक्रियाः निर्वर्त्य तरणार्थं
तरणघट्टे समायाता इत्यर्थः  ॥  १।२४।१  ॥   

  

ते इति । अथानन्तरमेव महात्मानः पूजनीयस्वरूपाः संशितव्रताः ते
उग्राश्रमनिवासिनः सर्वे मुनयः शुभां दृढां नावमुपस्थाप्य तत्सम्मुखं
प्रापय्य विश्वामित्रमब्रुवन् । तुशब्द एवार्थे  ॥  १।२४।२  ॥   

  

तदुक्तिमाह आरोहत्विति । राजपुत्रपुरस्कृतः राजपुत्राग्रेसरः भवान् शुभां
नावमारोहतु । अरिष्टं निर्विघ्नं यथा भवति तथा पन्थानं त्वं गच्छ ।
कालविपर्ययः कालविलम्बो माभूत्  ॥  १।२४।३  ॥   

  

विश्वामित्र इति । ताभ्यां रामलक्ष्मणाभ्यां सहितो विश्वामित्रः तथा
इत्युक्त्वा तान् ऋषीन् अभिपूज्य सत्कृत्य च सागरङ्गमां सरितं सङ्गां ततार
तरितुमारेभे  ॥  १।२४।४  ॥   

  

तत इति । अतिसंरम्भवर्धितमतिसंरम्भेण परस्परसङ्घट्टजनितक्षोभेण वर्धितं
तोयस्य शब्दं मध्ये आगम्य कनीयसा लक्ष्मणेन सह महातेजा रामः शुश्राव । ततः
श्रवणानन्तरमेव तस्य शब्दस्य निश्चयमेतत्कारणकोयं शब्द इति ज्ञातुकामो
मुनिपुङ्गवमृषिश्रेष्ठमथ पप्रच्छ मङ्गलप्रश्नं चकार । श्लोकद्वयमेकान्वयि ।
वैशब्द एवार्थे  ॥  १।२४।५,६  ॥   

  

तत्प्रश्नमेवाह वारिण इति । भिद्यमानस्य वारिणः अयं तुमुलः ध्वनिः किं ।
किन्निमित्तक इत्यर्थः । किमिति सामान्ये नपुंसकम् । राघवस्येति ।
कौतूहलसमन्वितं राघवस्य वचो वचनं धर्मात्मा  

विश्वामित्रः श्रुत्वा तस्य शब्दस्य निश्चयं निश्चयकारणं कथयामास  ॥  १।२४।७
 ॥   

  

तत्कथनमेवाह कैलासेति । हे नरशार्दूल हे राम कैलासपर्वते ब्रह्मणा मनसा सरो
निर्मितं तेन हेतुना इदं सरः मानसमित्युच्यते  ॥  १।२४।८  ॥   

  

तस्मादिति । ब्रह्मसरश्च्युता ब्रह्म ब्रह्मावयवस्तन्नेत्रं तदेव
सरस्तस्माच्च्युता अत एव पुण्या परमपवित्रा सरःप्रवृत्ता । सरसि ब्रह्मणा
मनसा निर्मितसरोवरे प्रवृत्तं प्रवर्तनं स्थितिरिति यावत् यस्याः सा अत एव
सरयूः एतन्नाम्ना प्रसिद्धा । तस्मान्मानससरसः सुस्राव सा सरयूः
अयोध्यामुपगूहते तामालिङ्ग्य वहतीत्यर्थः । पूर्वं
परमात्मनेत्रात्सम्भूतानन्तरं ब्रह्मणा स्वमानससरसि स्थापिता अनन्तरं
तस्मात्सरसः पृथिव्यां समागतेति सरसि याति प्राप्नोति सरसो याति निर्गच्छति
वेति सरयूरिति व्युत्पत्त्या सरयूशब्दवाच्यत्वं तस्याः । स्पष्टं चेदं
पद्म्पुराणादौ । ब्रह्मशब्देन ब्रह्मावयवग्रहणं तु पटावयवस्य रक्तत्वे पटो
रक्त इत्यादिव्यवहारवदवगन्तव्यम्  ॥  १।२४।९  ॥   

  

तस्येति । तस्य सरय्वाः वारिसङ्क्षोभजः अतुलः तोलयितुमशक्यः । अयं शब्दः
जाह्नवीमभिवर्तते । तच्छब्देन सह प्रवर्धते इत्यर्थः । अतः हे राम नियतः
एकाग्रचित्तस्त्वं प्रणामं कुरु । तस्येति सामान्ये नपुंसकम्  ॥  १।२४।१०
 ॥   

  

ताभ्यामिति । अतिधार्मिकौ उभौ द्वौ तौ रामलक्ष्मणौ ताभ्यां गङ्गासरयूभ्यां
प्रणामं कृत्वैव दक्षिणतीरमासाद्य प्राप्य लघुविक्रमौ शीघ्रपादविक्षेपौ
सन्तौ जग्मतुः विश्वामित्रेण सह चक्रमतुः । तुश्ाब्द एवार्थे  ॥  १।२४।११
 ॥   

  

स इति । ऐक्ष्वाकः इक्ष्वाकुकुलोद्भवः नरवरात्मजः राजपुत्रः स रामः
घोरसङ्काशं घोररूपमत एव अविप्रहतं सञ्चाररहितत्वेन अक्षुण्णं वनं दृष्ट्वा
मुनिपुङ्गवं विश्वामित्रं पप्रच्छ  ॥  १।२४।१२  ॥   

  

तत्प्रश्नमेव वर्णयन्नाह अहो इत्यादिभिः । झिल्लिकागणनादितं
झिल्लिकानामन्तरिक्षस्थकीटविशेषाणां गणैः समूहैः नादितं भैरवैः भयङ्करैः
श्वापदैः कुटिलमृगैः पूर्णं दारुणैः कुटिलशब्दैः शकुन्तैः
भाससञ्ज्ञकजन्तुविशेषैः । ऽशकुन्तौ भासपक्षिणौ, इत्यमरः । पूर्णमत एव
दुर्गमनवगाह्यमिदं वनमहो आश्चर्यम्  ॥  १।२४।१३  ॥   

  

नानेति । भैरवैः स्वनैः वास्यद्भिः नानाप्रकारैः अनेकजात्याकृतिविशिष्टैः
शकुनैः पक्षिभिः सिंहादिभिश्चोपशोभितम्  ॥  १।२४।१४  ॥   

  

धवेति । धवाश्वकर्णककुभैर्धवैः अश्वकर्णैः ककुभैश्च बिल्वकिंशुकैः पाटलैः
बदरीभिश्च सङ्कीर्णमेतद्दारुणं वनं किम् । किंनामकं किंस्वामिकं चेत्यर्थः
। तुश्चार्थे  ॥  १।२४।१५  ॥   

  

तमिति । महातेजा महामुनिः विश्वामित्रः तं प्रश्नकर्तारं राममुवाच ।
तद्वचनमेवाह हे वत्स हे काकुत्स्थ यस्य एतद्दारुणं वनं स श्रूयताम्  ॥ 
१।२४।१६  ॥   

  

एताविति । हे नरोत्तम स्फीतौ स्वच्छौ देवनिर्माणनिर्मितौ देवानां निर्माणं
प्रयत्नस्तेन निर्मितौ एतौ प्रसिद्धौ मलदाः करूषाश्च जनपदौ पूर्वमेवास्ताम्
। मलदकरूषशब्दयोर्बहुत्वं दारशब्दादेरिव स्वभावसिद्धम्  ॥  १।२४।१७  ॥   

  

पुरेति । हे राम वृत्रवधे जाते पुरा पूर्वं मलेन पापेन क्षुधा च समभिप्लुतं
व्याप्तं सहस्राक्षमिन्द्रं ब्रह्महत्या समाविशत् । पूर्वं
ब्रह्महत्याचिह्नं मलं क्षुधा च इन्द्रं प्राप । पश्चात् स्वयं ब्रह्महत्या
प्रत्यक्षतो ऽदृश्यतेत्यर्थः  ॥  १।२४।१८  ॥   

  

तमिति । देवास्तपोधना ऋषयश्च अस्य इन्द्रस्य मलं तदुपलक्षितकरूषं च
स्नापयन् निवर्तयितुं कलशैः प्रार्थितगङ्गाजलविशिष्टघटैः तं
मलादिमन्तमिन्द्रं स्नापयामासुः । इहास्यां भूम्यां महेन्द्रस्य  

शरीरजं मलं कारूष्यं क्षुधं च दत्त्वा महेन्द्रस्य मलं मलिनतां कारूष्यं च
प्रमोचयन् प्रामोचयन् । पूर्वस्नातेर्निवर्तनमर्थः । "लक्षणहेत्वोः
क्रियायाः" इति शता व्यत्ययेनैकत्वम् । ततोनन्तरं हर्षं प्रषेदिरे प्रापुः
। द्वयोरेकत्रान्वयः । ऽतमिन्द्रं मलिनं देवाऽ इति भट्टसम्मतः पाठः ।
दत्त्वा देवा इति च । कारूष्यशब्दः स्वार्थष्यञन्तः  ॥  १।२४।१९२०  ॥   

  

निर्मल इति । निर्मलः निवृत्तमलिनताकः निष्करूषः निर्गतक्षुत्कः अत एव
शुचिः ब्रह्महत्यादोषरहितश्च इन्द्रो यदा ऽभवत्तदा सुप्रीतः प्रसन्नचितः
प्रभुः समर्थः इन्द्रः देशस्य अनुत्तमं परमोत्कृष्टं वरं ददौ ।
देशस्यैकत्वं जात्यभिप्रायेण  ॥  १।२४।२१  ॥   

  

तद्वरप्रदानमेवाह इमाविति । ममाङ्गमलधारिणौ इमौ जनपदौ स्फीतौ प्रवृद्धौ
सन्तौ लोके मलदाः करूषाश्चेति ख्यातिं गमिष्यत एव । चशब्द एवार्थे  ॥ 
१।२४।२२  ॥   

  

साध्विति । धीमता शक्रेण इन्द्रेण कृतां तां प्रसिद्धां देशस्य पूजां
वरप्रदानेन सत्कृतिं दृष्ट्वा ज्ञात्वा देवास्तं पाकशासनमिन्द्रं
साधुसाध्वित्यब्रुवन् । हर्षे वीप्सा । देवा इति ऋषीणामप्युपलक्षकम्  ॥ 
१।२४।२३  ॥   

  

एताविति । हे अरिन्दम आश्रितारिनिवर्तक राम स्फीतौ मलदाः करुषाश्चैतौ जनपदौ
ततः प्रभृति दीर्घकालं धनधान्यतो मुदिताः । आसन्निति शेषः । एकश्चकारः ततः
प्रभृतीत्यर्थे  ॥  १।२४।२४  ॥   

  

कस्यचिदिति । अथ इन्द्रवरप्रदानानन्तरं कस्यचित्कालस्यापगमे सतीति शेषः ।
कामरूपिणी ईप्सितरूपधारणसमर्था नागसहस्रस्य सहस्रसङ्ख्यातगजस्य बलं
धारयन्ती धीमतः सुन्दस्य भार्या यक्षी यक्षजाता शक्रपराक्रमः मारीचो
राक्षसः यस्याः पुत्रः सा ताटका नाम अभूत् । ते तुभ्यं भद्रं कल्याणमेव
तदैव अस्मभ्यमपि भद्रं भवतु इति शेषः । तस्याः भीतिस्ते माभूदित्यर्थः ।
श्लोकद्वयमेकान्वयि । वैशब्द एवार्थे । हिः प्रसिद्धार्थः  ॥  १।२४।२५,२६
 ॥   

  

वृत्तेति । वृत्तबाहुः वृत्तौ बाहू यस्य महाशीर्षः बृहच्छिरोविशिष्टः
विपुलास्यतनुः विपुलास्ययुक्ता तनुर्यस्य महान् अत्युन्नतः भैरवाकारः
भयङ्कराकारविशिष्टः भैरवसदृशो वा राक्षसो मारीचः प्रजाः नित्यं त्रासयते  ॥ 
१।२४।२७  ॥   

  

पुत्रकृतमुपद्रवं निवेद्य मातृकृतोपद्रवमाह इमाविति । हे राघव दुष्टचारिणी
ताटका इमौ प्रसिद्धौ मलदान् करूषाँश्च जनपदौ नित्यमेव विनाशयति । एकश्चशब्द
एवार्थे  ॥  १।२४।२८  ॥   

  

सेयमिति । सा इयं ताटका पन्थानमावृत्य निरुध्यैव यतः अध्यर्धयोजने वसति
अतस्ताटकायाः वनं गन्तव्यमेव  ॥  १।२४।२९  ॥   

  

तत्र गत्वा किं कर्तव्यमित्यत आह स्वबाह्विति । स्वबाहुबलमाश्रित्य
संस्मृत्य मन्नियोगान्मदाज्ञातः दुष्टचारिणीमिमां ताटकां त्वं जहि ताडय ।
तत्फलमाह इमं देशं पुनः निष्कण्टकं पीडारहितं कुरु । मन्नियोगादित्युक्त्या
स्त्रियं न हनिष्यामीति प्रत्युत्तरं त्वया न वक्तव्यमिति हेतुर्ध्वनितः  ॥ 
१।२४।३०  ॥   

  

नहीति । ईदृशं रमणीयमिमं देशमागन्तुं कश्चित्पुरुषो नैव शक्नोति । तत्र
हतुः हे राम घोरया भयावहया असह्यया अन्यैः पराभवितुमशक्यया यक्षिण्या
ताटकया उत्सादितं सर्वं पीडितम् । हिशब्द एवार्थे  ॥  १।२४।३१  ॥   

  

तदेवोपसंहरन्नाह एतदिति । यथा येन प्रकारेण एतद्वनं दारुणमेतत्ते तुभ्यं
सर्वं कथितम् । तदेवाह यया यक्ष्या एतत्सर्वमुत्सादितं सा यक्षी अद्यापि न
निवर्तते । चकारेण पीडयति च या सेत्यध्याहृतम्  ॥  १।२४।३२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे चतुर्विंशः
सर्गः  ॥  २४  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/03-vishvAmitra-sevA/024_kAmAshramadarshanam.md">
<details><summary><h2>तिलकम् ...{Loading}...</h2></summary>



तत इति । नद्या गङ्गायाः  ॥  १।२४।१  ॥   

  

उपस्थाप्यानाय्य  ॥  १।२४।२  ॥   

  

राजपुत्रपुरस्कृत इति तृतीयातत्पुरुषः । तीर्त्वेति शेषः । अरिष्टं शुभं
यथा भवति तथा । रिषेर्हिंसार्थत्वात्  ॥  १।२४।३  ॥   

  

ततार तर्तुमुपक्रान्तः । सरितम् गङ्गाम् । सागरं गच्छति
जलपूर्णत्वरूपस्वरूपं प्रापयति ताम् । अन्तर्भावितण्यर्थः ।
अगस्त्यशोषितस्य समुद्रस्य गङ्गया पूरणं कृतमिति प्रसिद्धेः  ॥  १।२४।४  ॥   

  

तोयसंरम्भेण परस्परं तरङ्गसङ्घट्टक्षोभेण वर्धितमतिप्रवृद्धम् । निश्चयं
सहज औपाधिको वेत्येतदन्यतरनिश्चयम्  ॥  १।२४।५  ॥   

  

ज्ञातुकाम इत्यस्य जात इति शेषः  ॥  १।२४।६  ॥   

  

भिद्यमानस्य परस्परसङ्घट्टमानस्य  ॥  १।२४।७  ॥   

  

निश्चयम् निश्चयजनकहेतुम्  ॥  १।२४।८  ॥   

  

तेन मनोनिर्मितत्वेन । तस्मात्सरसो या सुस्राव सेत्यन्वयः  ॥  १।२४।९  ॥   

  

सरसो यौति प्रवर्तत इति सरयूः । सरःप्रवृत्तेति तद्योगनिर्वचनम् ।
पुण्यत्वे हेतुर्ब्रह्मसरश्च्युतत्वम् । तस्या अयम् । सन्धिरार्षः । या
जाह्नवीमभिवर्तते तया सह सङ्गच्छते तस्या अयं शब्द इत्यर्थः  ॥  १।२४।१०
 ॥   

  

ताभ्याम् सरयूगङ्गाभ्याम्  ॥  १।२४।११  ॥   

  

विक्रमः पादविक्षेपः । घोरसङ्काशम् भयङ्करदर्शनम्  ॥  १।२४।१२  ॥   

  

अविप्रहतम् सार्थगमागमाभावादक्षुण्णम् । झिल्लिका कीटविशेषः  ॥  १।२४।१३
 ॥   

  

भैरवैर्भयङ्करैः । श्वापदानि दुष्टमृगाः । दारुणारवैर्दारुणशब्दैः ।
शकुन्तैर्भासैः । शकुनैः सर्वपक्षिभिः । भैरवस्वनैर्वाश्यद्भिरतिभैरवं
शब्दं कुर्वद्भिः  ॥  १।२४।१४  ॥   

  

शोभितम् युक्तम् । धवादयो वृक्षविशेषाः  ॥  १।२४।१५  ॥   

  

किं नु कुतो नु  ॥  १।२४।१६  ॥   

  

यस्य प्राणिनः स श्रूयतामित्यन्वयः । स्फीतौ समृद्धौ  ॥  १।२४।१७  ॥   

  

मलदाः करूषा इति बहुवचनं शब्दस्वभावकृतम् । देवनिर्माणेन देवयत्नेन
निर्मितौ । मलेनाशुच्याचारेण  ॥  १।२४।१८  ॥   

  

क्षुधा बुभुक्षया । समभिप्लुतमित्यनुकृष्यते । ब्रह्महत्या वृत्रस्य
ब्रह्मसन्तानत्वात् । देवा वस्वादयः  ॥  १।२४।१९  ॥   

  

कलशैर्गङ्गाजलपूर्णघटैः । प्रमोचयन्प्रामोचयन् । कारूषम् क्षुत् । दत्त्वा
त्यक्त्वेत्यर्थः  ॥  १।२४।२०  ॥   

  

शरीरजमिति पूर्वान्वयि । प्रपेदिरे । देवा इति शेषः  ॥  १।२४।२१  ॥   

  

ततः । तदेत्यर्थः  ॥  १।२४।२२  ॥   

  

यस्मान्ममाङ्गमलधारिणौ तस्मात्ख्वायतिं गमिष्यत इति पूर्वेणान्वयः  ॥ 
१।२४।२३  ॥   

  

शक्रेण कृतां देशस्य पूजां दृष्ट्वा पाकशासनं साध्वित्यब्रुवन्निति
पूर्वेणान्वयः  ॥  १।२४।२४  ॥   

  

कस्यचित्कियतः कालस्य । अपगम इति शेषः  ॥  १।२४।२५  ॥   

  

भद्रं त इति विश्वामित्रस्याशीर्वचनं बालकत्वेन तादृशयक्षिणीनामश्रवणेन
त्रासो मा भूदिति । यद्वा ताटका नाम ते भद्रम् । प्रथमशौर्यस्थानत्वेन
शौर्यप्रसिद्धिकरत्वरूपं भद्रत्वमस्या इति बोध्यम्  ॥  १।२४।२६२८  ॥   

  

सेयम् । या विनाशयति सेत्यर्थः । आवृत्य निरुध्य । अर्धमतिक्रान्तमत्यर्धं
तादृशे योजने  ॥  १।२४।२९  ॥   

  

यतश्चेदं ताटकावनमस्माभिर्गन्तव्यमत एव च हेतोर्हे राम,
स्वबाहुबलमाश्रित्येमां जहि  ॥  १।२४।३०  ॥   

  

ननु स्त्री कथं हन्तव्या तत्राह मन्नियोगादिति । मदाज्ञया स्त्रीवधशङ्का
त्यज । ईदृशम् ताटका ऽ ऽक्रान्तम्  ॥  १।२४।३१  ॥   

  

अद्यापि न निवर्तते । अत्र पूर्वस्थितो जन इति शेषः  ॥  १।२४।३२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
चतुर्विंशः सर्गः  ॥  २४  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/03-vishvAmitra-sevA/024_kAmAshramadarshanam.md">
<details><summary><h2>द्राविडपाठः ...{Loading}...</h2></summary>


ततः प्रभाते विमले कृत्वाह्निकमरिन्दमौ।  
विश्वामित्रं पुरस्कृत्य नद्यास्तीरमुपागतौ ॥ 1.24.1 ॥   
ते च सर्वे महात्मानो मुनयः संशितव्रताः।  
उपस्थाप्य शुभां नावं विश्वामित्रमथाब्रुवन् ॥ 1.24.2 ॥   
आरोहतु भवान्नावं राजपुत्रपुरस्कृतः।  
अरिष्टं गच्छ पन्थानं माभूत्कालविपर्ययः ॥ 1.24.3 ॥   
विश्वामित्रस्तथेत्युक्त्वा तानृषीनभिपूज्य च।  
ततार सहितस्ताभ्यां सरितं सागरङ्गमाम् ॥ 1.24.4 ॥   
ततः शुश्राव वै शब्दमतिसंरम्भवर्द्धितम्।  
मध्यमागम्य तोयस्य सह रामः कनीयसा ॥ 1.24.5 ॥   
अथ रामः सरिन्मध्ये पप्रच्छ मुनिपुङ्गवम्।  
वारिणो भिद्यमानस्य किमयं तुमुलो ध्वनिः ॥ 1.24.6 ॥   
राघवस्य वचः श्रुत्वा कौतूहलसमन्वितः।  
कथयामास धर्मात्मा तस्य शब्दस्य निश्चयम् ॥ 1.24.7 ॥   
कैलासपर्वते राम मनसा निर्मितं सरः।  
ब्रह्मणा नरशार्दूल तेनेदं मानसं सरः ॥ 1.24.8 ॥   
तस्मात्सुस्राव सरसः साऽयोध्यामुपगूहते।  
सरःप्रवृत्ता सरयूः पुण्या ब्रह्मसरश्च्युता ॥ 1.24.9 ॥   
तस्यायमतुलः शब्दो जाह्नवीमभिवर्तते।  
वारिसङ्क्षोभजो राम प्रणामं नियतः कुरु ॥ 1.24.10 ॥   
ताभ्यां तु तावुभौ कृत्वा प्रणाममतिधार्मिकौ।  
तीरं दक्षिणमासाद्य जग्मतुर्लघुविक्रमौ ॥ 1.24.11 ॥   
स वनं घोरसङ्काशं दृष्ट्वा नृपवरात्मजः।  
अविप्रहतमैक्ष्वाकः पप्रच्छ मुनिपुङ्गवम् ॥ 1.24.12 ॥   
अहो वनमिदं दुर्गं झिल्लिकागणनादितम्।  
भैरवैः श्वापदैः पूर्णं शकुन्तैर्दारुणारुतैः ॥ 1.24.13 ॥   
नानाप्रकारैः शकुनैर्वाश्यद्भिर्भैरवैः स्वनैः।  
सिंहव्याघ्रवराहैश्च वारणैश्चोपशोभितम् ॥ 1.24.14 ॥   
धवाश्वकर्णककुभैर्मरुतिन्दुकपाटलैः।  
सङ्कीर्णं बदरीभिश्च किं न्वेतद्दारुणं वनम् ॥ 1.24.15 ॥   
तमुवाच महातेजा विश्वामित्रो महामुनिः।  
श्रूयतां वत्स काकुत्स्थ यस्यैतद्दारुणं वनम् ॥ 1.24.16 ॥   
एतौ जनपदौ स्फीतौ पूर्वमास्तां नरोत्तम।  
मलदाश्च करूशाश्च देवनिर्माणनिर्मितौ ॥ 1.24.17 ॥   
पुरा वृत्रवधे राम मलेन समभिप्लुतम्।  
क्षुधा चैव सहस्राक्षं ब्रह्महत्या समाविशत् ॥ 1.24.18 ॥   
तमिन्द्रं स्नापयन् देवा ऋषयश्च तपोधनाः।  
कलशैः स्नापयामासुर्मलं चास्य प्रमोचयन् ॥ 1.24.19 ॥   
इह भूम्यां मलं दत्त्वा दत्त्वा कारूशमेव च।  
शरीरजं महेन्द्रस्य ततो हर्षं प्रपेदिरे ॥ 1.24.20 ॥   
निर्मलो निष्करूशश्च शुचिरिन्द्रो यदाऽभवत्।  
ददौ देशस्य सुप्रीतो वरं प्रभुरनुत्तमम् ॥ 1.24.21 ॥   
इमौ जनपदौ स्फीतौ ख्यातिं लोके गमिष्यतः।  
मलदाश्च करूशाश्च ममाङ्गमलधारिणौ ॥ 1.24.22 ॥   
साधु साध्विति त देवाः पाकशासनमब्रुवन्।  
देशस्य पूजां तां दृष्ट्वा कृतां शक्रेण धीमता ॥ 1.24.23 ॥   
एतौ जनपदौ स्फीतौ दीर्घकालमरिन्दम।  
मलदाश्च करूशाश्च मुदितौ धनधान्यतः ॥ 1.24.24 ॥   
बलं नागसहस्रस्य धारयन्ती तदा ह्यभूत्।  
ताटका नाम भद्रं ते भार्या सुन्दस्य धीमतः ॥ 1.24.25 ॥   
मारीचो राक्षसः पुत्रो यस्याः शक्रपराक्रमः ॥ 1.24.26 ॥   
वृत्तबाहुर्महावीर्यो विपुलास्यतनुर्महान्।  
राक्षसो भैरवाकारो नित्यं त्रासयते प्रजाः ॥ 1.24.27 ॥   
इमौ जनपदौ नित्यं विनाशयति राघव।  
मलदांश्च करूशांश्च ताटका दुष्टचारिणी ॥ 1.24.28 ॥   
सेयं पन्थानमावार्य वसत्यध्यर्द्धयोजने।  
अत एव च गन्तव्यं ताटकाया वनं यतः ॥ 1.24.29 ॥   
स्वबाहुबलमाश्रित्य जहीमां दुष्टचारिणीम्।  
मन्नियोगादिमं देशं कुरु निष्कण्टकं पुनः ॥ 1.24.30 ॥   
न हि कश्चिदिमं देशं शक्नोत्यागन्तुमीदृशम्।  
यक्षिण्या घोरया राम उत्सादितमसह्यया ॥ 1.24.31 ॥   
एतत्ते सर्वमाख्यातं यथैतद्दारुणं वनम्।  
यक्ष्या चोत्सादितं सर्वमद्यापि न निवर्तते ॥ 1.24.32 ॥   

</details>
</div>
