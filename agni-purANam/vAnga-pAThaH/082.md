---
title: ०८२

---
ईश्वर उवाच  
वक्ष्ये संस्कारदीक्षाया विधानं शृणु षण्मुक।  
आवाहयेन्महेशस्य वह्निस्थस्य शिरो हृदि ॥ १ ॥  
  
संश्लिष्टौ तौ समभ्यर्च्य सन्तर्प्प हृदयान्मना।  
ततोः सन्निधये दद्यात्तेनैवाहुतिपञ्चकं ॥ २ ॥  
  
कुसुमेनास्त्रलिप्तेन ताडयेत्तं हृदा शिशुं।  
प्रस्फुरत्तारकाकारं चैतन्यं तत्र बावयेत् ॥ ३ ॥  
  
प्रविश्य तत्र हुङ्कारमुक्तं रेचकयोगतः।  
संहारिण्या तदाकृष्य पूरकेण हृदि न्यसेत् ॥ ४ ॥  
  
ततो वागीश्वरीयौनौ मुद्रयोद्भवसञ्ज्ञया।  
हृत्‌सम्पुटितमन्त्रेण रेचकेन विनिक्षिपेत् ॥ ५ ॥  
  
ओं हां हां हां आत्मने नमः ।  
जाज्वल्यमाने निर्द्धूमे जुहुयादिष्टसिद्धये।  
  
अप्रवृद्धे सधूमे तु होमो वह्नौ न सिध्यति ॥ ६ ॥  
स्निग्धः प्रदक्षिणावर्त्तः सुगन्धिः शस्यतेऽनलः।  
  
विपरीतस्फुलिङ्गी च भूमिस्पर्शः प्रशस्यते ॥ ७ ॥  
इत्येवमादिभिश्चिह्नैर्हुत्वा शिष्यष्य कल्मषं।  
  
पापभक्षणहोमेन दहेद्वा तं भवात्मना ॥ ८ ॥  
  
द्विजत्वापादनार्थाय तथा रुद्रांशभावने।  
आहारवीज संशुद्धौ गर्भाधानाय संस्थितो ॥ ९ ॥  
  
सीमन्ते जन्मतो नामकरणाच च होमयेत्।  
शतानि पञ्च मूलेन वौषडादिदशांशतः ॥ १० ॥  
  
शिथिलीभूतबन्धस्य शक्तावुत्‌कर्षणं च यत्।  
आत्मनो रुद्रपुत्रत्वे गर्भाधानं तदुच्यते ॥ ११ ॥  
  
स्वान्तत्र्यात्मगुणव्यक्तिरिह पुंसवनं मतं।  
मायात्मनोविवेकेन ज्ञानं सीमन्तवर्द्धनं ॥ १२ ॥  
  
शिवादितत्त्वश्रुद्धेस्तु स्वीकारोजननं मतं।  
बोधनं यच्छिवत्वेन शिवत्वार्हस्य नो मतं ॥ १३ ॥  
  
संहारमुद्रयात्मानं स्फुरद्वह्निकणोपमं।  
विदधीत समादाय निजे हृदयपङ्कजे ॥ १४ ॥  
  
ततः कुम्भकयोगेन मूलमन्त्रमुदीरयेत्।  
कुर्य्यात् समवशीभावं तदा च शिवयोर्हृदि ॥ १५ ॥  
  
ब्रह्मादिकारणात्यागक्रमाद्रेचकयोगतः।  
नीत्वा शिवान्तमात्मानमादायोद्भवमुद्रया ॥ १६ ॥  
  
हृत्‌सम्पुटितमन्त्रेण रेचकेन विधानवित्।  
शिष्यस्य हृदयाम्भोजकर्णिकायां विनिक्षिपेत् ॥ १७ ॥  
  
पूजां शिवस्य वह्नेश्च गुरुः कुर्य्यात्तदोचितां।  
प्रणतिञ्चात्मने शिषयं समयान् श्रावयेत्तथा ॥ १८ ॥  
  
देवं न निन्देच्छास्त्राणि निर्म्माल्यादिन लङ्घयेत्।  
शिवाग्निगुरुपूजा च कर्त्तव्या जीवतावधि ॥ १९ ॥  
  
बालबालिशवृद्धस्त्रीभोगभुग्‌व्याधितात्मनां।  
यथाशक्ति ददीतार्थं समर्थस्य समग्रकान् ॥ २० ॥  
  
भूताङ्गानि जटाभस्मदण्डकौपीनसंयमान्।  
ईशानाद्यैर्हृदाद्यैर्वा परिजप्य यथाक्रमात् ॥ २१ ॥  
  
स्वाहान्तसंहितामन्त्रैः प्रात्रेष्वारोप्य पूर्ववत्।  
सम्पादितद्रुतं हुत्वा स्थण्डिलेशाय दर्शयेत् ॥ २२ ॥  
  
रक्षणाय घटाधस्तादारोप्य क्षणमात्रकं।  
शिवादाज्ञां समादाय ददीत व्रतिने गुरुः ॥ २३ ॥  
  
एवं समयदीक्षायां विशिष्टायां विशेषतः।  
वह्निहोमागमज्ञानयोग्यः सञ्जायते शिशुः ॥ २४ ॥  
  
इत्यादिमहापुराणे आग्नेये समयदीक्षाकथनं नाम द्व्यशीतितमोऽध्यायः।