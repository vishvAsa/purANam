---
title: ०११

---
॥ वायुरुवाच ॥  
एकं महान्तं दिवसमहोरात्रमथापि वा।  
अर्द्धमासं तथा मासमयनाब्दयुगानि च ॥ ११.१ ॥  
महायुगसहस्राणि ऋषयस्तपसि स्थिताः।  
उपासते महात्मानः प्राणं दिव्येन चक्षुषा ॥ ११.२ ॥  
अतऊर्द्ध्वं प्रवक्ष्यामि प्राणायामप्रयोजनम्।  
फलञ्चैव विशेषेण यथाह भगवान् प्रभुः ॥ ११.३ ॥  
प्रयोजनानि चत्वारि प्राणायामस्य विद्धिवै।  
शान्तिः प्रशान्तिर्दीप्तिश्च प्रसादश्च चतुष्टयम् ॥ ११.४ ॥  
घोराकारशिवानान्तु कर्मणां फलसम्भवम्।  
स्वयङ्कृतानि कालेन इहामुत्र च देहिनाम् ॥ ११.५ ॥  
पितृमातृ प्रदुष्टानां ज्ञातिसम्बन्धिसङ्करैः।  
क्षपणं हि कषायाणां पापानां शान्तिरुच्यते ॥ ११.६ ॥  
लोभमानात्मकानां हि पापानामपि संयमः ।  
इहामुत्र हितार्थाय प्रशान्तिस्तप उच्यते ॥ ११.७ ॥  
सूर्येन्दुग्रहताराणां तुल्यस्तु विषयो भवेत्।  
ऋषीणाञ्च प्रसिद्धानां ज्ञानविज्ञानसम्पदाम् ॥ ११.८ ॥  
अतीतानागतानाञ्च दर्शनं साम्प्रतस्य च ।  
बुद्धस्य समतां यान्ति दीप्तिः स्यात्तप उच्यते ॥ ११.९ ॥  
इन्द्रियाणीन्द्रियार्थांश्च मनः पञ्च च मारुतान् ।  
प्रसादयति येनासौ प्रसाद इति सञ्ज्ञितः ॥ ११.१० ॥  
इत्येष धर्मः प्रथमः प्राणायामश्चतुर्विधः।  
सन्निकृष्टफलो ज्ञेयः सद्यःकालप्रसादजः ॥ ११.११ ॥  
अत ऊर्द्ध्वं प्रवक्ष्यामि प्राणायामस्य लक्षणम्।  
आसनं च यथातत्त्वं युञ्जतो योगमेव च ॥ ११.१२ ॥  
ओङ्कारं प्रथमं कृत्वा चन्द्रसूयौं प्रणम्य च।  
आसनं स्वस्तिकं कृत्वा पझमर्द्धासनन्तथा ॥ ११.१३ ॥  
समजानुरेकजानुरुत्तानः सुस्थितोऽपि च।  
समो दृढासनो भूत्वा संहृत्य चरणावुभौ ॥ ११.१४ ॥  
संवृतास्योऽवबद्धाक्ष उरो विष्टभ्य चाग्रतः।  
पार्ष्णिभ्यां वृषणे छाद्य तथा प्रजननं ततः ॥ ११.१५ ॥  
किञ्चिदुन्नामितशिराः शिरो ग्रीवां तथैव च।  
सम्प्रेक्ष्य नासिकाग्रं स्वं दिशश्चानवलोकयन् ॥ ११.१६ ॥  
तमः प्रच्छाद्य रजसा रजः सत्त्वेन च्छादयेत् ।  
ततः सत्त्वस्थितो भूत्वा योगं युञ्जन् समाहितः ॥ ११.१७ ॥  
इन्द्रियाणीन्द्रियार्थांश्च मनः पञ्च स मारुतान्।  
विगृह्य समवायेव प्रत्याहारमुपक्रमेत् ॥ ११.१८ ॥  
यस्तु प्रत्याहरेत् कामान् कूर्मोऽङ्गानीव सर्वतः।  
तथात्मरतिरेकस्थः पश्यत्यात्मानमात्मनि ॥ ११.१९ ॥  
पूरयित्वा शरीरन्तु स बाह्याभ्यन्तरं शुचिः।  
आकण्ठनाभियोगेन प्रत्याहारमुपक्रमेत् ॥ ११.२० ॥  
कलामात्रस्तु विज्ञेयो निमेषोन्मेष एव च।  
तथा द्वादशमात्रस्तु प्राणायामो विधीयते ॥ ११.२१ ॥  
धारणा द्वादशायामो योगो वै धारणाद्वयम्।  
तथा वै योगयुक्तश्च ऐश्वर्यं प्रतिपद्यते ।  
वीक्षते परमात्मानं दीप्यमानं स्वतेजसा ॥ ११.२२ ॥  
प्राणायामेन युक्तस्य विप्रस्य नियतात्मनः।  
सर्वे दोषाः प्रणश्यन्ति सत्त्वस्थश्चैव जायते ॥ ११.२३ ॥  
एवं वै नियताहारः प्राणायामपरायणः।  
जित्वा जित्वा सदा भूमिमारोहेत्तु सदा मुनिः ॥ ११.२४ ॥  
अजिता हि महाभूमिर्दोषानुत्पादयेद्बहून् ।  
विवर्द्धयति सम्मोहं न रोहेदजितां ततः ॥ ११.२५ ॥  
नालेन तु यथा तोयं यन्त्रेणैव बलान्वितः।  
आपिबेत प्रयत्नेन तथा वायुञ्जितश्रमः ॥ ११.२६ ॥  
नाभ्यां च हृदये चैव कण्ठे उरसि चानने।  
नासाग्रे तु तथा नेत्रे भ्रुवोर्मध्येऽथ मूर्द्धनि ॥ ११.२७ ॥  
किञ्चिदूर्द्ध्वं परस्मिंश्च धारणा परमा स्मृता।  
प्राणापानसमारोधात् प्राणायामः स कथ्यते ॥ ११.२८ ॥  
मनसो धारणा चैव धारणेति प्रकीर्तिता।  
निवृत्ति र्विषयाणान्तु प्रत्याहारस्तु सञ्ज्ञितः ॥ ११.२९ ॥  
सर्वेषां समवाये तु सिद्धिः स्याद्योगलक्षणा।  
तयोत्पन्नस्य योगस्य ध्यानं वै सिद्धिलक्षणम्।  
ध्यानयुक्तः सदा पश्येदात्मानं सूर्यचन्द्रवत् ॥ ११.३० ॥  
सत्त्वस्यानुपपत्तौ तु दर्शनन्तु नव विद्यते।  
अदेशकालयोगस्य दर्शनन्तु न विद्यते ॥ ११.३१ ॥  
अग्न्यभ्याशे वने वापि शुष्कपर्णचये तथा।  
जन्तुव्याप्ते श्मशाने वा जीर्णगोष्ठे चतुष्पथे ॥ ११.३२ ॥  
सशब्दे सभये वापि चैत्यवल्मीकसञ्चये।  
उदपाने तथा नद्यान्न बाधातः कदाचन ॥ ११.३३ ॥  
क्षुधाविष्स्तथाऽप्रितो न च व्याकुलचेतनः।  
युञ्जीत परमं ध्यानं योगी ध्यानपरः सदा ॥ ११.३४ ॥  
एतान् दोषान् विनिश्चित्य प्रमादाद्यो युनक्ति वै।  
तस्य दोषाः प्रकुप्यन्ति शरीरे विघ्नकारकाः ॥ ११.३५ ॥  
जडत्वं बधिरत्वं च मूकत्वं चाधिगच्छति।  
अन्धत्वं स्मृतिलोपश्च जरा रोगस्तथैव च ॥ ११.३६ ॥  
तस्य दोषाः प्रकुप्यन्ति अज्ञानाद्यो युनक्ति वै।  
तस्माज्ज्ञानेन शुद्धेन योगी युञ्जेत्समाहितः ॥ ११.३७ ॥  
अप्रमत्तः सदा चैव न दोषान् प्राप्रुयात् व्कचित् ।  
तेषां चिकित्सां वक्ष्यामि दोषाणां च यथाक्रमम्।  
यथा गच्छन्ति ते दोषाः प्राणायामसमुत्थिताः ॥ ११.३८ ॥  
स्निग्धां यवागूमत्युष्णां भुक्त्वां तत्रावधारयेत् ।  
एतेन क्रमयोगेन वातगुल्मं प्रशाम्यति ॥ ११.३९ ॥  
गुदावर्त्तप्रतीकारमिदं कुर्य्याच्चिकित्सितम्।  
भुक्त्वा दधि यवागूर्वा वायुरूर्द्ध्वं ततो व्रजेत ॥ ११.४० ॥  
वायुग्रन्थिं ततो भित्त्वा वायुदेशे प्रयोजयेत् ।  
तथापि न विशेषः स्याद्धारणां मूर्ध्नि धारयेत् ॥ ११.४१ ॥  
युञ्जानस्य तनुं तस्य सत्तवस्थस्यैव देहिनः।  
गुदावर्त्तप्रतीघाते एतत् कुर्य्याच्चिकित्सितम् ॥ ११.४२ ॥  
सर्वगात्रप्रकम्पेन समारब्धस्य योगिनः ।  
इमां चिकित्सां कुर्व्वीत तया सम्पद्यते सुखी ॥ ११.४३ ॥  
मनसा यद्व्रतं किञ्चिद्विष्टम्भीकृत्य धारयेत्।  
उरोद्धाते उरःस्थानं कण्ठदेशे च धारयेत् ॥ ११.४४ ॥  
त्वचोऽवधाते तां वाचि बाधिर्ये श्रोत्रयोस्तथा।  
जिह्वास्थाने तृषार्त्तस्तु अग्रे स्नेहांश्च तन्तुभिः।  
फलं वै चिन्तयेद्योगी ततः सम्पद्यते सुखी ॥ ११.४५ ॥  
क्षये कुष्ठे सकीलासे धारयेत्सर्वसात्विकीम्।  
यस्मिन् यस्मिन् रजोदेशे तस्मिन् युक्तो विनिर्द्दिशेत् ॥ ११.४६ ॥  
योगोत्पन्नस्य विप्रस्य इदं कुर्याच्चिकित्सितम्।  
वंशकीलेन मूर्द्धानं धारयाणस्य ताडयेत्।  
मूर्ध्नि कीलं प्रतिष्ठाप्य काष्ठं काष्ठेन ताडयेत् ॥ ११.४७ ॥  
भयभीतस्य सा सञ्ज्ञा ततः प्रत्यागमिष्यति।  
अथ वा लुप्तसञ्ज्ञस्य हस्ताभ्यां तत्र धारयेत् ॥ ११.४८ ॥  
प्रतिलभ्य ततः सञ्ज्ञां धारणां मूर्ध्नि धारयेत्।  
स्रिग्धमल्पं च भुञ्जीत ततः सम्पद्यते सुखी ॥ ११.४९ ॥  
अमानुषेण सत्त्वेन यदा बुध्यति योगवित् ।  
दिवं च पृथिवीञ्चैव वायुमग्निं च धारयेत् ॥ ११.५० ॥  
प्राणायामेन तत्सर्वं दह्यमानं वशीभवेत्।  
अथापि प्रविशेद्देहं ततस्तं प्रतिषेधयेत् ॥ ११.५१ ॥  
ततः संस्तभ्य योगेन धारयानस्य मूर्द्धानि।  
प्राणायामाग्निना दग्धं तत्सर्वं विलयं व्रजेत् ॥ ११.५२ ॥  
कृष्णसर्पापराधं तु धारयेद्धृदयोदरे ।  
महर्जनस्तपः सत्यं हृदि कृत्वा तु धारयेत् ॥ ११.५३ ॥  
विषस्य तु फलं पीत्वा विशल्यां धारयेत्ततः ।  
सर्वतः सनगां पृथ्वीं कृत्वा मनसि धारयेत् ॥ ११.५४ ॥  
हृदि कृत्वा समुद्रांश्च तथा सर्वाश्च देवताः ।  
सहस्रेण घटानाञ्च युक्तः स्नायीत योगवित् ॥ ११.५५ ॥  
उदके कण्ठमात्रे तु धारणां मूध्नि धारयेत्।  
प्रतिस्रोतोविषाविष्टो धारयेत् सर्वगात्रिकीम् ॥ ११.५६ ॥  
शीर्णोऽर्कपत्रपुटकैः पिबेद्वल्मीकमृत्तिकाम् ।  
चिकित्सितविधिर्ह्येष विश्रुतो योगनिर्मितः ॥ ११.५७ ॥  
व्याख्यातस्तु समासेन योगदृष्टेन हेतुना।  
ब्रुवतो लक्षणं विद्धि विप्रस्य कथयेत् व्कचित् ॥ ११.५८ ॥  
अथापि कथयेन्मोहात्तद्विज्ञानं प्रलीयते।  
तस्मात् प्रवृत्तिर्य्योगस्य न वक्तव्या कथञ्चन ॥ ११.५९ ॥  
सत्त्वं तथारोग्यमलोलुपत्वं वर्णप्रभा सुस्वरसौम्यता च।  
गन्धः शुभो मूत्रपुरीष मल्पं योगप्रवृत्तिः प्रथमा शरीरे ॥ ११.६० ॥  
आत्मानं पृथिवीञ्चैव ज्वलन्तीं यदि पश्यति।  
कृत्वान्यं विशते चैव विद्यात् सिद्धिमुपस्थिताम् । ११.६१ ॥  
इति श्रीमहापुराणे वायुप्रोक्ते पाशुपतयोगो नामैकादशोऽध्यायः ॥ ११ ॥