---
title: ०४२ शाप-निवारण-यत्नः
unicode_script: devanagari

---


अध्यायः 042
*शृङ्गिशमीकसवादः ॥ 1 ॥ शमीकप्रेषितेन गौरमुखाख्यशिष्येण सह परिक्षित्संवादः ॥ 2 ॥ मन्त्रिभिः सह राज्ञो विचारः ॥ 3 ॥ तक्षककाश्यपसंवादः ॥ 4 ॥ 

शृङ्ग्युवाच । 	001  
यद्येतत्साहसं तात यदि वा दुष्कृतं कृतम् ।	001a  
प्रियं वाप्यप्रियं वा ते वागुक्ता न मृषा भवेत् ॥	001b  
नैवान्यथेदं भविता पितरेष ब्रवीमि ते ।	002a  
नाहं मृषा ब्रवीम्येवं स्वैरेष्वपि कुतः शपन् ॥	002b  
शमीक उवाच । 	003  
जानाम्युग्रप्रभावं त्वां तात सत्यगिरं तथा ।	003a  
नानृतं चोक्तपूर्वं ते नैतन्मिथ्या भविष्यति ॥	003b  
पित्रा पुत्रो वयस्थोऽपि सततं वाच्य एव तु ।	004a  
यथा स्याद्गुणसंयुक्तः प्राप्नुयाच्च महद्यशः ॥	004b  
किं पुनर्बाल एव त्वं तपसा भावितः सदा ।	005a  
वर्धते चेत्प्रभवतां कोपोऽतीव महात्मनाम् ॥	005b  
उत्सीदेयुरिमे लोकाः क्षमा चास्य प्रतिक्रिया ।\'	006a  
सोऽहं पश्यामि वक्तव्यं त्वयि धर्मभृतां वर । 	006b  
पुत्रत्वं बालतां चैव तवावेक्ष्य च साहसम् ॥ 	006c  
स त्वं शमपरो भूत्वा वन्यमाहारमाचरन् ।	007a  
चर क्रोधमिमं हित्वा नैवं धर्मं प्रहास्यसि ॥	007b  
क्रोधो हि धर्मं हरति यतीनां दुःखसंचितम् ।	008a  
ततो धर्मविहीनानां गतिरिष्टा न विद्यते ॥	008b  
शम एव यतीनां हि क्षमिणां सिद्धिकारकः ।	009a  
क्षमावतामयं लोकः परश्चैव क्षमावताम् ॥	009b  
तस्माच्चरेथाः सततं क्षमाशीलो जितेन्द्रियः ।	010a  
क्षमया प्राप्स्यसे लोकान्ब्रह्मणः समनन्तरान् ॥	010b  
मया तु शममास्थाय यच्छक्यं कर्तुमद्य वै ।	011a  
तत्करिष्याम्यहं तात प्रेपयिष्ये नृपाय वै ॥	011b  
मम पुत्रेण शप्तोऽसि बालेनाकृतबुद्धिना ।	012a  
ममेमां धर्षणां त्वत्तः प्रेक्ष्य राजन्नमर्षिणा ॥	012b  
सौतिरुवाच । 	013  
एवमादिश्य शिष्यं स प्रेषयामास सुव्रतः ।	013a  
परिक्षिते नृपतये दयापन्नो महातपाः ॥	013b  
संदिश्य कुशलप्रश्नं कार्यवृत्तान्तमेव च ।	014a  
शिष्यं गौरमुखं नाम शीलवन्तं समाहितम् ॥	014b  
सोऽभिगम्य ततः शीघ्रं नरेन्द्रं कुरुवर्धनम् ।	015a  
विवेश भवनं राज्ञः पूर्वं द्वास्थैर्निवेदितः ॥	015b  
पूजितस्तु नरेन्द्रेण द्विजो गौरमुखस्तदा ।	016a  
आचख्यौ च परिश्रान्तो राज्ञः सर्वमशेषतः ॥	016b  
शमीकवचनं घोरं यथोक्तं मन्त्रिसन्निधौ ।	017a  
गौरमुख उवाच |	017  
शमीको नाम राजेन्द्र वर्तते विषये तव ॥	017b  
ऋषिः परमधर्मात्मा दान्तः शान्तो महातपाः ।	018a  
तस्य त्वया नरव्याघ्र सर्पः प्राणैर्वियोजितः ॥	018b  
अवसक्तो धनुष्कोट्या स्कन्धे मौनान्वितस्य च ।	019a  
क्षान्तवांस्तव तत्कर्म पुत्रस्तस्य न चक्षमे ॥	019b  
तेन शप्तोऽसि राजेन्द्र पितुरज्ञातमद्य वै ।	020a  
तक्षकः सप्तरात्रेण मृत्युस्तव भविष्यति ॥	020b  
तत्र रक्षां कुरुष्वेति पुनः पुनरथाब्रवीत् ।	021a  
तदन्यथा न शक्यं च कर्तुं केनचिदप्युत ॥	021b  
न हि शक्नोति संयन्तुं पुत्रं कोपसमन्वितम् ।	022a  
ततोऽहं प्रेषितस्तेन तव राजन्हितार्थिना ॥	022b  
सौतिरुवाच । 	023  
इति श्रुत्वा वचो घोरं स राजा कुरुनन्दनः ।	023a  
पर्यतप्यत तत्पापं कृत्वा राजा महातपाः ॥	023b  
तं च मौनव्रतं श्रुत्वा वने मुनिवरं तदा ।	024a  
भूय एवाभवद्राजा शोकसंतप्तमानसः ॥	024b  
अनुक्रोशात्मतां तस्य शमीकस्यावधार्य च ।	025a  
पर्यतप्यत भूयोपि कृत्वा तत्किल्बिषं मुनेः ॥	025b  
न हि मृत्युं तथा राजा श्रुत्वा वै सोऽन्वतप्यत ।	026a  
अशोचदमरप्रख्यो यथा कृत्वेह कर्म तत् ॥	026b  
ततस्तं प्रेषयामास राजा गौरमुखं तदा ।	027a  
भूयः प्रसादं भगवान्करोत्विह ममेति वै ॥	027b  
श्रुत्वा तु वचनं राज्ञो मुनिर्गौरमुखस्तदा ।	028a  
समनुज्ञाप्य वेगेन प्रजगामाश्रमं गुरोः ॥\' 	028b  
तस्मिंश्च गतमात्रेऽथ राजा गौरमुखे तदा ।	029a  
मन्त्रिभिर्मन्त्रयामास सह संविग्नमानसः ॥	029b  
संमन्त्र्य मन्त्रिभिश्चैव स तथा मन्त्रतत्त्ववित् ।	030a  
प्रासादं कारयामास एकस्तम्भं सुरक्षितम् ॥	030b  
रक्षां च विदधे तत्र भिषजश्चौषधानि च ।	031a  
ब्राह्मणान्मन्त्रसिद्धांश्च सर्वतो वै न्ययोजयत् ॥	031b  
राजकार्याणि तत्रस्थः सर्वाण्येवाकरोच्च सः ।	032a  
मन्त्रिभिः सह धर्मज्ञः समन्तात्परिरक्षितः ॥	032b  
न चैनं कश्चिदारूढं लभते राजसत्तमम् ।	033a  
वातोऽपि निश्चरंस्तत्र प्रवेशे विनिवार्यते ॥	033b  
प्राप्ते च दिवसे तस्मिन्सप्तमे द्विजसत्तमः ।	034a  
काश्यपोऽभ्यागमद्विद्वांस्तं राजानं चिकित्सितुम् ॥	034b  
श्रुतं हि तेन तदभूद्यथा तं राजसत्तमम् ।	035a  
तक्षकः पन्नगश्रेष्ठो नेष्यते यमसादनम् ॥	035b  
तं दष्टं पन्नगेन्द्रेण करिष्येऽहमपज्वरम् ।	036a  
तत्र मेऽर्थश्च धर्मश्च भवितेति विचिन्तयन् ॥	036b  
तं ददर्श स नागेन्द्रस्तक्षकः काश्यपं पथि ।	037a  
गच्छन्तमेकमनसं द्विजो भूत्वा वयोऽतिगः ॥	037b  
तमब्रवीत्पन्नगेन्द्रः काश्यपं मुनिपुंगवम् ।	038a  
क्व भवांस्त्वरितो याति किंच कार्यं चिकीर्षति ॥	038b  
काश्यप उवाच । 	039  
नृपं कुरुकुलोत्पन्नं परिक्षितमरिंदमम् ।	039a  
तक्षकः पन्नगश्रेष्ठस्तेजसाऽध्य प्रधक्ष्यति ॥	039b  
तं दष्टं पन्नगेन्द्रेण तेनाग्निसमतेजसम् ।	040a  
पाण्डवानां कुलकरं राजानममितौजसम् । 	040b  
गच्छामित्वरितं सौम्य सद्यः कर्तुमपज्वरम् ॥ 	040c  
विज्ञातविषविद्योऽहं ब्राह्मणो लोकपूजितः ।	041a  
अस्मद्गुरुकटाक्षेण कल्योऽहं विषनाशने ॥\' 	041b  
तक्षक उवाच । 	042  
अहं स तक्षको ब्रह्मंस्तं धक्ष्यामि महीपतिम् ।	042a  
निवर्तस्व न शक्तस्त्वं मया दष्टं चिकित्सितुम् ॥	042b  
काश्यप उवाच । 	043  
अहं तं नृपतिं गत्वा त्वया दष्टमपज्वरम् ।	043a  
करिष्यामीति मे बुद्धिर्विद्याबलसमन्विता ॥ ॥	043b  
इति श्रीमन्महाभारते आदिपर्वणि आस्तीकपर्वणि द्विचत्वारिंशोऽध्यायः ॥ 42 ॥ 
*1-42-2 स्वैरेष्वपि परिहासादिष्वपि ॥ 1-42-4 वयस्थोऽपि प्रौढोपि । वाच्यः शास्यः ॥ 1-42-5 प्रभवतां योगैश्वर्यवताम् ॥ 1-42-8 यतीनां आमुष्मिकहितार्थं यतमानानाम् ॥ 1-42-10 समनन्तरान् प्रत्यासन्नान् ॥ 1-42-11 प्रेषयिष्ये संदेशहरमिति शेषः ॥ 1-42-19 न चक्षमे न क्षान्तवान् ॥ 1-42-23 पापं कृत्वैव पर्यतप्यत नतु मृत्युं श्रुत्वा ॥ 1-42-33 आरूढं प्रासादारूढम् ॥ 1-42-43 नृपतिं गत्वा नृपतिं नागेति पाठान्तरम् ॥ द्विचत्वारिंशोऽध्यायः ॥ 42 ॥