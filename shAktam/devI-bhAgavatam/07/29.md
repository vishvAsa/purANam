+++
title = "२९"

+++
व्यास उवाच -  
इत्येवं सूर्यवंश्यानां राज्ञां चरितमुत्तमम् ।  
सोमवंशोद्‌भवानां च वर्णनीयं मया कियत् ॥ १ ॥  
पराशक्तिप्रसादेन महत्त्वं प्रतिपेदिरे ।  
राजन् सुनिश्चितं विद्धि पराशक्तिप्रसादतः ॥ २ ॥  
यद्यद्विभूतिमत्सत्त्वं श्रीमदूर्जितमेव वा ।  
तत्तदेवावगच्छ त्वं पराशक्त्यंशसम्भवम् ॥ ३ ॥  
एते चान्ये च राजानः पराशक्तेरुपासकाः ।  
संसारतरुमूलस्य कुठारा अभवन्नृप ॥ ४ ॥  
तस्मात्सर्वप्रयत्नेन संसेव्या भुवनेश्वरी ।  
पलालमिव धान्यार्थी त्यजेदन्यमशेषतः ॥ ५ ॥  
आमथ्य वेददुग्धाब्धिं प्राप्तं रत्नं मया नृप ।  
पराशक्तिपदाम्भोजं कृतकृत्योऽस्म्यहं ततः ॥ ६ ॥  
पञ्चब्रह्मासनारूढा नास्त्यन्या कापि देवता ।  
तत एव महादेव्या पञ्चब्रह्मासनं कृतम् ॥ ७ ॥  
पञ्चभ्यस्त्वधिकं वस्तु वेदेऽव्यक्तमितीर्यते ।  
यस्मिन्नोतं च प्रोतं च सैव श्रीभुवनेश्वरी ॥ ८ ॥  
तामविज्ञाय राजेन्द्र नैव मुक्तो भवेन्नरः ।  
यदा चर्मवदाकाशं वेष्टयिष्यन्ति मानवाः ॥ ९ ॥  
तदा शिवामविज्ञाय दुःखस्यान्तो भविष्यति ।  
अत एव श्रुतौ प्राहुः श्वेताश्वतरशाखिनः ॥ १० ॥  
ते ध्यानयोगानुगता अपश्य-  
न्देवात्मशक्तिं स्वगुणैर्निगूढाम् ॥ ११ ॥  
तस्मात् सर्वप्रयत्नेन जन्मसाफल्यहेतवे ।  
लज्जया वा भयेनापि भक्त्या वा प्रेमयुक्तया ।  
सर्वसङ्गं परित्यज्य मनो हृदि निरुध्य च ॥ १२ ॥  
तन्निष्ठस्तत्परो भूयादिति वेदान्तडिण्डिमः ।  
येन केन मिषेणापि स्वपंस्तिष्ठन्व्रजन्नपि ॥ १३ ॥  
कीर्तयेत्सततं देवीं स वै मुच्येत बन्धनात् ।  
तस्मात्सर्वप्रयत्नेन भज राजन् महेश्वरीम् ॥ १४ ॥  
विराड्‌रूपां सूत्ररूपां तथान्तर्यामिरूपिणीम् ।  
सोपानक्रमतः पूर्वं ततः शुद्धे तु चेतसि ॥ १५ ॥  
सच्चिदानन्दलक्ष्यार्थरूपां तां ब्रह्मरूपिणीम् ।  
आराधय परां शक्तिं प्रपञ्चोल्लासवर्जिताम् ॥ १६ ॥  
तस्यां चित्तलयो यः स तस्या आराधनं स्मृतम् ।  
राजन् राज्ञां पराशक्तिभक्तानां चरितं मया ॥ १७ ॥  
धार्मिकाणां सूर्यसोमवंशजानां मनस्विनाम् ।  
पावनं कीर्तिदं धर्मबुद्धिदं सद्‌गतिप्रदम् ॥ १८ ॥  
कथितं पुण्यदं पश्चात्किमन्यच्छ्रोतुमिच्छसि ।  
जनमेजय उवाच -  
गौरीलक्ष्मीसरस्वत्यो दत्ताः पूर्वं पराम्बया ॥ १९ ॥  
हराय हरये तद्वन्नाभिपद्मोद्‌भवाय च ।  
तुषाराद्रेश्च दक्षस्य गौरी कन्येति विश्रुतम् ॥ २० ॥  
क्षीरोदधेश्च कन्येति महालक्ष्मीरिति स्मृतम् ।  
मूलदेव्युद्‌भवानां च कथं कन्यात्वमन्ययोः ॥ २१ ॥  
असम्भाव्यमिदं भाति संशयोऽत्र महामुने ।  
छिन्धि ज्ञानासिना तं त्वं संशयच्छेदतत्परः ॥ २२ ॥
व्यास उवाच -  
शृणु राजन् प्रवक्ष्यामि रहस्यं परमाद्‌भुतम् ।  
देवीभक्तस्य ते किञ्चिदवाच्यं न हि विद्यते ॥ २३ ॥  
देवीत्रयं यदा देवत्रयायादात्पराम्बिका ।  
तदाप्रभृति ते देवाः सृष्टिकार्याणि चक्रिरे ॥ २४ ॥  
कस्मिंश्चित्समये राजन् दैत्या हालाहलाभिधाः ।  
महापराक्रमा जातास्त्रैलोक्यं तैर्जितं क्षणात् ॥ २५ ॥  
ब्रह्मणो वरदानेन दर्पिता रजताचलम् ।  
रुरुधुर्निजसेनाभिस्तथा वैकुण्ठमेव च ॥ २६ ॥  
कामारिः कैटभारिश्च युद्धोद्योगं च चक्रतुः ।  
षष्टिवर्षसहस्राणामभूद्युद्धं महोत्कटम् ॥ २७ ॥  
हाहाकारो महानासीद्देवदानवसेनयोः ।  
महताथ प्रयत्नेन ताभ्यां ते दानवा हताः ॥ २८ ॥  
स्वस्वस्थानेषु गत्वा तावभिमानं च चक्रतुः ।  
स्वशक्त्योर्निकटे राजन् यद्वशादेव ते हताः ॥ २९ ॥  
अभिमानं तयोर्ज्ञात्वा छलहास्यं च चक्रतुः ।  
महालक्ष्मीश्च गौरी च हास्यं दृष्ट्वा तयोस्तु तौ ॥ ३० ॥  
देवावतीव सङ्कृद्धौ मोहितावादिमायया ।  
दुरुत्तरं च ददतुरवमानपुरःसरम् ॥ ३१ ॥  
ततस्ते देवते तस्मिन्क्षणे त्यक्त्वा तु तौ पुनः ।  
अन्तर्हिते चाभवतां हाहाकारस्तदा ह्यभूत् ॥ ३२ ॥  
निस्तेजस्कौ च निःशक्ती विक्षिप्तौ च विचेतनौ ।  
अवमानात्तयोः शक्त्योर्जातौ हरिहरौ तदा ॥ ३३ ॥  
ब्रह्मा चिन्तातुरो जातः किमेतत्समुपस्थितम् ।  
प्रधानौ देवतामध्ये कथं कार्याक्षमावमू ॥ ३४ ॥  
अकाण्डे किं निमित्तेन सङ्कटं समुपस्थितम् ।  
प्रलयो भविता किं वा जगतोऽस्य निरागसः ॥ ३५ ॥  
निमित्तं नैव जानेऽहं कथं कार्या प्रतिक्रिया ।  
इति चिन्तातुरोऽत्यर्थं दध्यौ मीलितलोचनः ॥ ३६ ॥  
पराशक्तिप्रकोपात्तु जातमेतदिति स्म ह ।  
जानंस्तदा सावधानः पद्मजोऽभून्नृपोत्तम ॥ ३७ ॥  
ततस्तयोश्च यत्कार्यं स्वयमेवाऽकरोत्तदा ।  
स्वशक्तेश्च प्रभावेण कियत्कालं तपोनिधिः ॥ ३८ ॥  
ततस्तयोस्तु स्वस्त्यर्थं मन्वादीन्स्वसुतानथ ।  
आह्वयामास धर्मात्मा सनकादींश्च सत्वरः ॥ ३९ ॥  
उवाच वचनं तेभ्यः सन्नतेभ्यस्तपोनिधिः ।  
कार्यासक्तोऽहमधुना तपः कर्तुं न च क्षमः ॥ ४० ॥  
पराशक्तेस्तु तोषार्थं जगद्‌भारयुतोऽस्म्यहम् ।  
शिवविष्णू च विक्षिप्तौ पराशक्तिप्रकोपतः ॥ ४१ ॥  
तस्मात्तां परमां शक्तिं यूयं सन्तोषयन्त्वथ ।  
अत्यद्‌भुतं तपः कृत्वा भक्त्या परमया युताः ॥ ४२ ॥  
यथा तौ पूर्ववृत्तौ च स्यात शक्तियुतावपि ां।  
तथा कुरुत मत्पुत्रा यशोवृद्धिर्भवेद्धि वः ॥ ४३ ॥  
कुले यस्य भवेज्जन्म तयोः शक्त्योस्तु तत्कुलम् ।  
पावयेज्जगतीं सर्वां कृतकृत्यं स्वयं भवेत् ॥ ४४ ॥  
व्यास उवाच -  
पितामहवचः श्रुत्वा गताः सर्वे वनान्तरे ।  
रिराधयिषवः सर्वे दक्षाद्या विमलान्तराः ॥ ४५ ॥  
इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे  
भगवतीं समाराधयिषूणां देवानां तपःकरणवर्णनं नामैकोनत्रिंशोऽध्यायः ॥ २९ ॥
