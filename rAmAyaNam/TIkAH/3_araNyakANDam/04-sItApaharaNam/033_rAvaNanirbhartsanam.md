+++
title = "०३३ रावणनिर्भर्त्सनम्"
title_english = "033 Shurpanakha accuses Ravana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-033-Ravana_Nirbhartha_Sanaa.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/033_rAvaNanirbhartsanam.md">
<details><summary><h3>IITK ...{Loading}...</h3></summary>

Surpanakha points out the flaws in Ravana's rule-- praises Rama's
abilities-- describes the qualities of a good king.



#### श्लोकः
##### मूलम्
ततः शूर्पणखा दीना रावणं लोकरावणम्।  
अमात्यमध्ये सङ्क्रुद्धा परुषं वाक्यमब्रवीत्॥3.33.1॥

##### शब्दार्थः
ततः then, दीना distressed , शूर्पणखा Surpanakha, सङ्क्रुद्धा  anguished , अमात्यमध्ये in the midst of ministers, लोकरावणम्  who makes the world cry, रावणम् Ravana, परुषम् harsh, वाक्यम् these words, अब्रवीत् spoke.

##### आङ्ग्लानुवादः
When the distressed, anguished Surpanakha met Ravana who makes the world weep, he was seated in the midst of his ministers. She addressed him these harsh wordsः



#### श्लोकः
##### मूलम्
प्रमत्तः कामभोगेषु स्वैरवृत्तो निरङ्कुशः।  
समुत्पन्नं भयं घोरं बोद्धव्यं नावबुध्यसे॥3.33.2॥

##### शब्दार्थः
प्रमत्तः intoxicated, कामभोगेषु  with the pleasures of passion, स्वैरवृत्तः  acting impulsively, निरङ्कुशः ungoaded, बोद्धव्यम्  which ought to be understood, समुत्पन्नम्  arising, घोरम् dreadful, भयम् fear, नावबुध्यसे do not understand.

##### आङ्ग्लानुवादः
Intoxicated with the pleasures of passion, acting on your own, ungoaded and unguided, you do not understand the problems arising out of great fear, problems you ought to know.



#### श्लोकः
##### मूलम्
सक्तं ग्राम्येषु भोगेषु कामवृत्तं महीपतिम्।  
लुब्धं न बहुमन्यन्ते श्मशानाग्निमिव प्रजाः॥3.33.3॥

##### शब्दार्थः
ग्राम्येषु vulgar, भोगेषु pleasures, सक्तम् addicted to, कामवृत्तम् who acts as he wishes, लुब्धम् greedy, महीपतिम् king, प्रजाः people, श्मशानाग्निमिव like the fire in the crematorium, न  
बहुमन्यन्ते will not respect.

##### आङ्ग्लानुवादः
Lustful and greedy, you are addicted to vulgar pleasures. People will not respect you like the fire on the crematorium.



#### श्लोकः
##### मूलम्
स्वयं कार्याणि यः काले नानुतिष्ठति पार्थिवः।  
स तु वै सह राज्येन तैश्च कार्यैर्विनश्यति॥3.33.4॥

##### शब्दार्थः
पार्थिवः king, काले at the right time, कार्याणि actions, नानुतिष्ठति does not execute, राज्येन सह along with kingdom, तैः with them, कार्यैश्च सह along with works, विनश्यति  is destroyed.

##### आङ्ग्लानुवादः
A king who does not act at the right time will be ruined along with the kingdom and its works.



#### श्लोकः
##### मूलम्
अयुक्तचारं दुर्दर्शमस्वाधीनं नराधिपम्।  
वर्जयन्ति नरा दूरान्नदीपङ्कामिव द्विपाः॥3.33.5॥

##### शब्दार्थः
अयुक्तचारम् without employment of spies, दुर्दर्शम्  not giving audience (to  people), अस्वाधीनम् not independent, नराधिपम् king, नराः people, द्विपाः elephants, नदीपङ्कामिव like a muddy river, दूरात् from a distance, वर्जयन्ति keep away.

##### आङ्ग्लानुवादः
Just as elephants keep away from a muddy river, people will keep distance from the king who does not employ spies, does not give audience to his people and is not independent.



#### श्लोकः
##### मूलम्
ये न रक्षन्ति विषयमस्वाधीना नराधिपाः।  
ते न वृद्ध्या प्रकाशन्ते गिरयस्सागरे यथा॥3.33.6॥

##### शब्दार्थः
अस्वाधीनाः not independent, ये those, नराधिपाः kings, विषयम् their country, न रक्षन्ति do not protect, ते they, वृद्ध्या by intellect, सागरे in the sea, गिरयः यथा like the mountains, न प्रकाशन्ते do not shine.

##### आङ्ग्लानुवादः
Kings who are not under their own control and cannot protect the country, do not attract the minds of the people like mountains inside sea water.



#### श्लोकः
##### मूलम्
आत्मवद्भिर्विगृह्य त्वं देवगन्धर्वदानवैः।  
अयुक्तचारश्चपलः कथं राजा भविष्यसि॥3.33.7॥

##### शब्दार्थः
त्वम् you, आत्मवद्भिः by the selfrespecting, देवगन्धर्वदानवैः by gods, gandharvas and demons, विगृह्य having made enmity, अयुक्तचारः  not appointed spies, चपलः fickleminded, कथम् how, राजा king, भविष्यसि will you be?

##### आङ्ग्लानुवादः
Having created enmity with selfrespecting persons like gods, gandharvas and demons, with a fickle mind and without spies how long can you continue as king ?



#### श्लोकः
##### मूलम्
त्वन्तु बालस्वभावश्च बुद्धिहीनश्च राक्षस।  
ज्ञातव्यन्तु न जानीषे कथं राजा भविष्यसि॥3.33.8॥

##### शब्दार्थः
राक्षस O demon, त्वं तु you are, बालस्वभावश्च childish in nature, बुद्धिहीनश्च devoid of any intellect, ज्ञातव्यम् what ought to be known, न जानीषे you do not know, कथं how, राज king, भविष्यसि will you be?

##### आङ्ग्लानुवादः
O demon  you are childish and foolish. You do not even know what ought to be known. How can you rule as a king?



#### श्लोकः
##### मूलम्
येषां चारश्च कोशश्च नयश्च जयतां वर।  
अस्वाधीना नरेन्द्राणां प्राकृतैस्ते जनैस्समाः॥3.33.9॥

##### शब्दार्थः
जयताम् of the victorious, वर best, येषाम् of those, नरेन्द्राणाम् of kings, चारश्च spy, कोशश्च treasury, नयश्च judiciary, अस्वाधीनाः not under control, ते those, प्राकृतैः with commoners, जनैः with people, समाः are equals.

##### आङ्ग्लानुवादः
The best among the victorious kings, who are not masters of their espionage, judicial system and their exchequer are equal to the laity.



#### श्लोकः
##### मूलम्
यस्मात्पश्यन्ति दूरस्थान् सर्वानर्थान्नराधिपाः।  
चारेण तस्मादुच्यन्ते राजानो दीर्घचक्षुषः॥3.33.10॥

##### शब्दार्थः
नराधिपाः kings, यस्मात् since, दूरस्थान् things at distant places, सर्वान् all, अर्थान् issues, चारेण by spies, पश्यन्ति see, तस्मात् for that, राजानः kings, दीर्घचक्षुषः farsighted, उच्यन्ते are called.

##### आङ्ग्लानुवादः
Since kings can see things from a faroff place with the help of the spies they are called farsighted.



#### श्लोकः
##### मूलम्
अयुक्तचारं मन्ये त्वां प्राकृतैस्सचिवैर्वृतम्।  
स्वजनं तु जनस्थाने हतं यो नावबुद्ध्यसे॥3.33.11॥

##### शब्दार्थः
अयुक्तचारम् without employing spies, त्वाम् you, प्राकृतैः ignoramus, सचिवैः ministers, वृतम् surrounding, मन्ये consider, यः who, जनस्थाने at Janasthana, स्वजनम् your relations, हतम् killed, नावबुद्ध्यसे you do not know.

##### आङ्ग्लानुवादः
Since you have not engaged any spy you do not know when your own relatives were killed in Janasthana. I take you to be a fool surrounded by ordinary ministers.



#### श्लोकः
##### मूलम्
चतुर्दश सहस्राणि रक्षसां क्रूरकर्मणाम्।  
हतान्येकेन रामेण खरश्च सहदूषणः॥3.33.12॥

##### शब्दार्थः
एकेन by one alone, रामेण by Rama, क्रूरकर्मणाम् perpetrators of cruel acts, रक्षसाम् demons, चतुर्दश fourteen, सहस्राणि thousand, हतानि are killed, सहदूषणः and Dusana too, खरश्च Khara also.

##### आङ्ग्लानुवादः
One Rama alone killed all the fourteen thousand demons including Dusana and Khara, demons  capable of fierce exploits.



#### श्लोकः
##### मूलम्
ऋषीणामभयं दत्तं कृतक्षेमाश्च दण्डकाः।  
धर्षितं च जनस्थानं रामेणाक्लिष्टकर्मणा॥3.33.13॥

##### शब्दार्थः
अक्लिष्टकर्मणा by effortless performer of formidable tasks, रामेण by Rama, ऋषीणाम् of the ascetics, अभयम् safety, दत्तम् is given, दण्डकाः Dandaka's, कृतक्षेमाश्च peace restored, जनस्थानम् Janasthanam, धर्षितं च is attacked.

##### आङ्ग्लानुवादः
Rama, the effortless performer of formindable tasks, has assured safety to the sages. Peace and happiness was restored to Dandaka forest but Janasthana has been ravaged.



#### श्लोकः
##### मूलम्
त्वन्तु लुब्दः प्रमत्तश्च पराधीनश्च रावण।  
विषये स्वे समुत्पन्नं भयं यो नावबुध्यसे॥3.33.14॥

##### शब्दार्थः
रावण O Ravana, त्वं तु you are, लुब्धः  avaricious, प्रमत्तः intoxicated, पराधीनश्च under others control, यः who, स्वे his own, विषये kingdom, (सम्) उत्पन्नम् generated, भयम् fear, नावबुध्यसे not aware of.

##### आङ्ग्लानुवादः
O Ravana, you are not aware of what  has happened to your own kingdom. You are avaricious, intoxicated, and under others' control. A great fear has been generated in your own kingdom.



#### श्लोकः
##### मूलम्
तीक्ष्णमल्पप्रदातारं प्रमत्तं गर्वितं शठम्।  
व्यसने सर्वभूतानि नाभिधावन्ति पार्थिवम्॥3.33.15॥

##### शब्दार्थः
तीक्ष्णम् sharp one, अल्पप्रदातारम् not a generous giver, प्रमत्तम् intoxicated, गर्वितम् proud, शठम् fraudulent, पार्थिवम् to the king, व्यसने in calamity, सर्वभूतानि all beings, नाभिधावन्ति not run for protection.

##### आङ्ग्लानुवादः
All living beings stop seeking refuge under a king who is, not a generous giver, but intoxicated, harsh, arrogant and fraudulent. They do not run to him for protection in times of calamity.



#### श्लोकः
##### मूलम्
अतिमानिनमग्राह्यमात्मसम्भावितं नरम्।  
क्रोधिनं व्यसने हन्ति स्वजनोऽपि महीपतिम्॥3.33.16॥

##### शब्दार्थः
अतिमानिनम् extremely arrogant, अग्राह्यम् one who is not acceptable (to good people), आत्मसम्भावितं नरम् selfconceited, क्रोधिनम् cholorictempered, महीपतिम् king, स्वजनोऽपि his own people also, व्यसने in adversity, हन्ति will murder.

##### आङ्ग्लानुवादः
A king who is extremely arrogant, who is not acceptable to good people, who is selfconceited and cholerictempered will be murdered even by his own people at the time of adversity.



#### श्लोकः
##### मूलम्
नानुतिष्ठति कार्याणि भयेषु न बिभेति च।  
क्षिप्रं राज्याच्युतो दीनस्तृणैस्तुल्यो भविष्यति॥3.33.17॥

##### शब्दार्थः
कार्याणि works, नानुतिष्ठति he does not do, भयेषु fear, न बिभेति च not afraid of, क्षिप्रम् surely, राज्यात् from the kingdom, च्युतः toppled down, दीनः wretched, तृणैः with a blade of grass, तुल्यः equal, भविष्यति will be.

##### आङ्ग्लानुवादः
A king who does not do what ought to be done, does not fear what ought to be feared, will surely be dislodged from the kingdom and live a wretched life like a blade of grass.



#### श्लोकः
##### मूलम्
शुष्कैः काष्ठैर्भवेत्कार्यं लोष्टैरपि च पांसुभिः।  
न तु स्थानात्परिभ्रष्टैः कार्यं स्याद्वसुधाधिपैः॥3.33.18॥

##### शब्दार्थः
शुष्कैः dried up, काष्ठैः logs of wood, लोष्टैरपि even clods of earth, पांसुभिरपि च even with the dust, कार्यम् may have some value, भवेत् will be, तु but, स्थानात् from the throne, परिभ्रष्टैः thrown out, वसुधाधिपै by the kings, कार्यम् work, न स्यात् will not be.

##### आङ्ग्लानुवादः
Even dried up logs, or clods of earth, or a handful of dust may have some value but not a king who is dethroned.



#### श्लोकः
##### मूलम्
अपभुक्तं यथा वासस्स्रजो वा मृदिता यथा।  
एवं राज्यात्परिभ्रष्टस्समर्थोऽपि निरर्थकः॥3.33.19॥

##### शब्दार्थः
उपभुक्तम् worn and discarded, वासः cloth, यथा as, मृदिताः crushed, स्रजो वा even garlands, यथा as, एवम् in that way, राज्यात् from the kingdom, परिभ्रष्टः fallen, समर्थोऽपि even if he be capable, निरर्थकः worthless.

##### आङ्ग्लानुवादः
Like a piece of cloth that is worn and discarded, like garlands put on  and crushed, a king dislodged from the kingdom is worthless even if he is capable.



#### श्लोकः
##### मूलम्
अप्रमत्तश्च यो राजा सर्वज्ञो विजितेन्द्रियः।  
कृतज्ञो धर्मशीलश्च स राजा तिष्ठते चिरम्॥3.33.20॥

##### शब्दार्थः
यः राजा such king, अप्रमत्तः alert, सर्वज्ञः omniscient, विजितेन्द्रियः has control over his senses, कृतज्ञः grateful, धर्मशीलश्च one with moral conduct, सः राजा that king, चिरम् for a long time, तिष्ठते continues to rule.

##### आङ्ग्लानुवादः
A king who is alert, omniscient, has control over his senses, has a sense of gratitude and one of righteous conduct continues to rule for a long time.



#### श्लोकः
##### मूलम्
नयनाभ्यां प्रसुप्तोऽपि जागर्ति नयचक्षुषा।  
त्यक्तक्रोधप्रमादश्च स राजा पूज्यते जनैः॥3.33.21॥

##### शब्दार्थः
नयनाभ्याम् with both the eyes, प्रसुप्तोऽपि even when asleep, नयचक्षुषा eye of justice, जागर्ति  who is awake, त्यक्तक्रोधः devoid of anger, अप्रमादश्च attentive man, सः राजा such a king, जनैः by people, पूज्यते is worshipped.

##### आङ्ग्लानुवादः
The king who keeps both his eyes shut but keeps the eye of justice open, one who is free from anger and remains ever alert, is worshipped by the people.



#### श्लोकः
##### मूलम्
त्वं तु रावण दुर्बुद्धिर्गुणैरेतैर्विवर्जितः।  
यस्य तेऽविदितश्चारै रक्षसां सुमहान्वधः॥3.33.22॥

##### शब्दार्थः
रावण Ravana, दुर्बुद्धिः evilminded, त्वं तु you are, एतैः by these, गुणैः qualities, विवर्जितः you are devoid of, यस्य whose, ते your, रक्षसाम् of demons, सुमहान् very great, वधः destruction, चारैः by spies, अविदितः was not known.

##### आङ्ग्लानुवादः
O Ravana you are evilminded. You  are devoid of all these good qualities. Your spies could not know that there had been a great massacre of your fellowdemons.



#### श्लोकः
##### मूलम्
परावमन्ता विषयेषु सङ्गतो न देशकालप्रविभागतत्ववित्।  
अयुक्तबुद्धिर्गुणदोषनिश्चये विपन्नराज्यो नचिराद्विपत्स्यसे॥3.33.23॥

##### शब्दार्थः
परावमन्ता accusing others, विषयेषु in pleasures, सङ्गतः addicted, देशकालप्रविभागतत्ववित्  sense of judgement of place and time, गुणदोषनिश्चये discrimination of vice and virtue, अयुक्तबुद्धिः lacks wisdom, विपन्नराज्यः with loss of kingdom, नचिरात् in no time, विपत्स्यसे will destroy yourself.

##### आङ्ग्लानुवादः
A king who accuses others, who is addicted to sensual pleasures, who lacks a sense of judgement of  place and time, a sense of discrimination between virtue and vice and the right wisdom will destroy himself and the kingdom in no time.



#### श्लोकः
##### मूलम्
इति स्वदोषान् परिकीर्तितांस्तया समीक्ष्य बुद्ध्या क्षणदाचरेश्वरः।  
धनेन दर्पेण बलेन चान्वितो विचिन्तयामास चिरं स रावणः॥3.33.24॥

##### शब्दार्थः
क्षणदाचरेश्वरः lord of nightwalkers, धनेन by wealth, दर्पेण by arrogance, बलेन च and by strength, अन्वितः heeding, सः रावणः that Ravana, इति thus, तया by her, परिकीर्तितान् mentioned, स्वदोषान् his mistakes, बुद्ध्या by his intellect, समीक्ष्य after reviewing, चिरम् for a long time, विचिन्तयामास started thinking over.

##### आङ्ग्लानुवादः
Ravana, king of demons, wealthy, arrogant and mighty, listened to Surpanakha and pondered over the mistakes she mentioned.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे त्रयस्त्रिंशस्सर्गः॥  
Thus ends the thirtythird sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/033_rAvaNanirbhartsanam.md">
<details><summary><h3>भूषणम् ...{Loading}...</h3></summary>



ततः शूर्पणखा दीना रावणं लोकरावणम् ।  

आमात्यमध्ये सङ्क्रुद्धा परुषं वाक्यमब्रवीत्  ॥  ३।३३।१  ॥   

अमर्यादो भृशं मूर्खो वध्यो यस्य निशाचरः । तमहं नीतिसम्पन्नं रघुनाथं
समाश्रये  ॥  तत इति । दीना रामपरिभूतत्वात् । स्वपरिभवदर्शने ऽपि
भ्रातुर्निश्चलतया सङ्क्रुद्धा  ॥  ३।३३।१  ॥   

  

प्रमत्तः कामभोगेषु स्वैरवृतो निरङ्कुशः ।  

समुत्पन्नं भयं घोरं बोद्धव्यं नावबुद्ध्यसे  ॥  ३।३३।२  ॥   

कामभोगेषु स्वैरवृत्तः स्वतन्त्रः, सदा कामपरवश इत्यर्थः । निरङ्कुशः
कामभोग एव निष्प्रतिबन्धः । घोरं भयं शृण्वतामपि भयङ्करमित्यर्थः ।
बोद्धव्यं चारमुखेनेति शेषः  ॥  ३।३३।२  ॥   

  

सक्तं ग्राम्येषु भोगेषु कामवृत्तं महीपतिम् ।  

लुब्धं न बहुमन्यन्ते श्मशानाग्निमिव प्रजाः  ॥  ३।३३।३  ॥   

एवं कामवृत्तस्य सम्भावितां हानिं लोकरीत्या दर्शयति सक्तमित्यादिना ।
ग्राम्येषु मैथुनादिषु । कामवृत्तं यथेच्छव्यापारम्  ॥  ३।३३।३  ॥   

  

स्वयं कार्याणि यः काले नानुतिष्ठति पार्थिवः ।  

स तु वै सह राज्येन तैश्च कार्यैर्विनश्यति  ॥  ३।३३।४  ॥   

कार्याणि पालनादीनि  ॥  ३।३३।४  ॥   

  

अयुक्तचारं दुर्दर्शमस्वाधीनं नराधिपम् ।  

वर्जयन्ति नरा दूरान्नदीपङ्कमिव द्विपाः  ॥  ३।३३।५  ॥   

अयुक्तचारम् अनियोजितचारम् । दुर्दर्शम् उचितकाले सभायां
प्रजादर्शनप्रदानरहितम् । अस्वाधीनं पत्न्यादिपरतन्त्रं
परप्रत्ययनेयबुद्धिं वा । पङ्के ऽपि विशेषणद्वयं योज्यम् । अयुक्तश्चारो
यस्मिन् स्वस्य सञ्चारकर्तुरधीनो न भवतीत्यर्थः  ॥  ३।३३।५  ॥   

  

ये न रक्षन्ति विषयमस्वाधीना नराधिपाः ।  

ते न वृद्ध्या प्रकाशन्ते गिरयः सागरे यथा  ॥  ३।३३।६  ॥   

विषयं स्वराज्यम् । वृद्ध्या वर्तमानयापीति शेषः  ॥  ३।३३।६  ॥   

  

आत्मवद्भिर्विगृह्य त्वं देवगन्धर्वदानवैः ।  

अयुक्तचारश्चपलः कथं राजा भविष्यसि  ॥  ३।३३।७  ॥   

आत्मवद्भिः यत्नवद्भिः, त्वत्प्रतीकारदत्तावधानैरित्यर्थः । चपलः विषयचपलः
 ॥  ३।३३।७  ॥   

  

त्वं तु बालस्वभावश्च बुद्धिहीनश्च राक्षस ।  

ज्ञातव्यं तु न जानीषे कथं रजा भविष्यसि  ॥  ३।३३।८  ॥   

उक्तमेवार्थं पुनरपि प्रलपति रावणस्याग्रहोत्पादनाय त्वमित्यादिना ।
बालस्येव स्वभावो विवेकशून्यत्वं यस्य स तथा । बुद्धिहीनः
विवेकहेतुर्बुद्धिः तया हीनः  ॥  ३।३३।८  ॥   

  

येषां चारश्च कोशश्च नयश्च जयतां वर ।  

अस्वाधीना नरेन्द्राणां प्राकृतैस्ते जनैः समाः  ॥  ३।३३।९  ॥   

स्वपरराष्ट्रकार्याकार्यज्ञापकश्चारः । कोशो धनसमृद्धिः । नयो नीतिः ।
प्राकृतैर्जनैः साधारणैर्जनैः  ॥  ३।३३।९  ॥   

  

यस्मात् पश्यन्ति दूरस्थान् सर्वानर्थान्नराधिपाः ।  

चारेण तस्मादुच्यन्ते राजानो दीर्घचक्षुषः  ॥  ३।३३।१०  ॥   

चारप्रयोजनमाह यस्मादिति  ॥  ३।३३।१०  ॥   

  

अयुक्तचारं मन्ये त्वां प्राकृतैः सचिवैर्वृतम् ।  

स्वजनं तु जनस्थानं हतं यो नावबिद्ध्यसे  ॥  ३।३३।११  ॥   

चतुर्दश सहस्राणि रक्षसां क्रूरकर्मणाम् ।  

हतान्येकेन रामेण खरश्च सहदूषणः  ॥  ३।३३।१२  ॥   

एवं लोकरीत्योक्तं रावणे उपसंहरति अयुक्तेत्यादिना । जनस्थानं जनस्थानस्थम्
 ॥   

३।३३।११,१२  ॥   

  

ऋषीणामभयं दत्तं कृतक्षेमाश्च दण्डकाः ।  

धर्षितं च जनस्थानं रामेणाक्लिष्टकर्मणा  ॥  ३।३३।१३  ॥   

स्वजनवधादपि दुःसहं कार्यान्तरमाह ऋषीणामिति  ॥  ३।३३।१३  ॥   

  

त्वं तु लुब्धः प्रमत्तश्च पराधीनश्च रावण ।  

विषये स्वे समुत्पन्नं भयं यो नावबुद्ध्यसे  ॥  ३।३३।१४  ॥   

लुब्धः चारादीनामभिमताप्रदाता  ॥  ३।३३।१४  ॥   

  

तीक्ष्णमल्पप्रदातारं प्रमत्तं गर्वितं शठम् ।  

व्यसने सर्वभूतानि नाभिधावन्ति पार्थिवम्  ॥  ३।३३।१५  ॥   

तीक्ष्णं क्रूरम् । शठं गूढविप्रियकारिणम् । व्यसने व्यसनकाले । सर्वभूतानि
भृत्यामात्यादीनि । नाभिधावन्ति तद्रक्षणाय न प्रवर्तन्ते  ॥  ३।३३।१५  ॥   

  

अतिमानिनमग्राह्यमात्मसम्भावितं नरम् ।  

क्रोधिनं व्यसने हन्ति स्वजनो ऽपि महीपतिम्  ॥  ३।३३।१६  ॥   

अग्राह्यं सद्भिरिति शेषः । आत्मना स्वेनैव बहुमानं प्राप्तः
सोयमात्मसम्भावितः तम् । क्रोधिनम् अस्थाने क्रोधवन्तम् । व्यसने व्यसनकाले
। स्वजनो ऽपि अमात्यादिरपि  ॥  ३।३३।१६  ॥   

  

नानुतिष्ठति कार्याणि भयेषु न बिभेति च ।  

क्षिप्रं राज्याच्च्युतो दीनस्तृणैस्तुल्यो भविष्यति  ॥  ३।३३।१७  ॥   

शुष्कैः काष्ठैर्भवेत् कार्यं लोष्ठैरपि च पांसुभिः ।  

न तु स्थानात् परिभ्रष्टैः कार्यं स्याद्वसुधाधिपैः  ॥  ३।३३।१८  ॥   

भयेषु भयहेतुषु । न बिभेति साशङ्को न वर्तत इत्यर्थः  ॥  ३।३३।१७,१८  ॥   

  

उपभुक्तं यथा वासस्स्रजो वा मृदिता यथा ।  

एवं राज्यात् परिभ्रष्टः समर्थो ऽपि निरर्थकः  ॥  ३।३३।१९  ॥   

उपभुक्तवस्त्रादिदृष्टान्तः परेषामयोग्यत्वप्रदर्शनाय  ॥  ३।३३।१९  ॥   

  

अप्रमत्तश्च यो राजा सर्वज्ञो विजितेन्द्रियः ।  

कृतज्ञो धर्मशीलश्च स राजा तिष्ठते चिरम्  ॥  ३।३३।२०  ॥   

चिरं तिष्ठत इत्यत्र आर्षमात्मनेपदम्  ॥  ३।३३।२०  ॥   

  

नयनाभ्यां प्रसुप्तोपि जागर्ति नयचक्षुषा ।  

व्यक्तक्रोधप्रसादश्च स राजा पूज्यते जनैः  ॥  ३।३३।२१  ॥   

जागार्ति अप्रमत्तो भवतीत्यर्थः  ॥  ३।३३।२१  ॥   

  

त्वं तु रावण दुर्बुद्धिर्गुणैरेतैर्विवर्जितः ।  

यस्य ते ऽविदितश्चारै रक्षसां समुहान् वधः  ॥  ३।३३।२२  ॥   

यस्य ते येन त्वया । अविदित इति छेदः  ॥  ३।३३।२२  ॥   

  

परावमन्ता विषयेषु सङ्गतो नदेशकालप्रविभागतत्त्ववित् ।  

अयुक्तबुद्धिर्गुणदोषनिश्चये विपन्नराज्यो न चिराद्विपत्स्यसे  ॥  ३।३३।२३
 ॥   

इति स्वदोषान् परिकीर्तितांस्तया समीक्ष्य बुद्ध्या क्षणदाचरेश्वरः ।  

धनेन दर्पेण बलेन चान्वितो विचिन्तयामास चिरं स रावणः  ॥  ३।३३।२४  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
त्रयस्त्रिंशः सर्गः  ॥  ३३  ॥   

सर्गार्थमेकेन सङ्गृह्णाति परेति । परावमन्ता शत्रुषु उपेक्षावान् ।
विषयेषु शब्दादिषु । सङ्गतः सङ्गवान् । नदेशकालप्रविभागतत्त्वविदित्येकं
पदम् । नगनैकादिवन्न समासः । देशकालभेदातत्त्वज्ञ इत्यर्थः । गुणदोषनिश्चये
विषये अयुक्तबुद्धिः अनियोजितबुद्धिः, अप्रवृत्तबुद्धिरित्यर्थः । न चिरात्
क्षिप्रम् । विपत्स्यसे आपदं प्राप्स्यसीत्यर्थः । त्वमिति शेषः  ॥ 
३।३३।२३,२४  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रयस्त्रिंशः सर्गः  ॥  ३३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/033_rAvaNanirbhartsanam.md">
<details><summary><h3>शिरोमणी ...{Loading}...</h3></summary>



संदर्भशुद्धये पुनस्तदेवाह--तत इति । दीना शूर्पणखा अमात्यमध्ये परुषं
वाक्यमब्रवीत्  ॥  ३।३३।१  ॥   

  

तद्वचनाकारमाह--प्रमत्त इति । कामभोगेषु प्रमत्तः प्रसक्तः अत एव निरङ्कुशः
नीतिमर्यादारहितः अत एव स्वैरवृत्तः यथेष्टाचरणस्त्वं बोद्धव्यं ज्ञातव्यं
समुत्पन्नं घोरं भयं नावबुध्यसे  ॥  ३।३३।२  ॥   

  

सक्तमिति । ग्राम्येषु अनभिज्ञजनसंबन्धिषु भोगेषु स्त्र्यादिप्रसङ्गेषु
सक्तम् अत एव कामवृत्तं यथेष्टाचरणं लुब्धं महीपतिं श्मशानाग्निमिव प्रजाः
न बहुमन्यन्ते  ॥  ३।३३।३  ॥   

  

स्वयमिति । काले साधनसमये यः पार्थिवः कार्याणि स्वयं न अनुतिष्ठति साधयति
स पार्थिवः राज्येन तैः कार्यैश्च सह विनश्यति नाशं प्राप्नोति  ॥  ३।३३।४
 ॥   

  

अयुक्तेति । अयुक्तचारं न युक्ताः कार्येषु नियोजिताः चाराः येन तम् अत एव
दुर्दर्शं दूरवृत्तदर्शनानर्हम् अस्वाधीनं भोगवशमित्यर्थः, नराधिपं नराः
नदीपङ्कं द्विपा इव दूरात् वर्जयन्ति  ॥  ३।३३।५  ॥   

  

ये इति । ये नराधिपाः अस्वाधीनं स्वानवधानतया स्वाधीनरहितं विषयं देशं न
रक्षन्ति ते सागरे निमग्ना इति शेषः, गिरय इव वृद्ध्या स्वसंपत्त्याधिक्येन
न प्रकाशन्ते  ॥  ३।३३।६  ॥   

  

आत्मेति । आत्मवद्भिः प्रशस्तयत्नविशिष्टैः देवादिभिः सह विगृह्य विग्रहं
कृत्वा अयुक्तचारः चपलस्त्वं राजा कथं भविष्यसि  ॥  ३।३३।७  ॥   

  

त्वमिति । हे राक्षस यतस्त्वं हीनबुद्धिः अत एव बालस्वभावः अत एव ज्ञातव्यं
न जानीषे अतः राजा कथं भविष्यसि  ॥  ३।३३।८  ॥   

  

येषामिति । येषां नरेन्द्राणां चारादयः अस्वाधीनाः ते प्राकृतैर्जनैः
साधारणप्रजाभिः समास्तुल्याः  ॥  ३।३३।९  ॥   

  

यस्मादिति । नराधिपाः चारेण दूरस्थानर्थान् यस्माद्धेतोः पश्यन्ति तस्मात्
राजानो दीर्घचक्षुषः उच्यन्ते  ॥  ३।३३।१०  ॥   

  

चारायुक्तत्वे हेतुं वदन्ती आह--अयुक्तेति । प्राकृतैः प्रकृतिः स्वभाव एव
येषां तैः शास्त्रसंस्काररहितैरित्यर्थः, सचिवैर्युतं त्वां मन्ये अत एव
अयुक्तचारं मन्ये अत एव निहतं स्वजनं जनस्थानं च त्वं नावबुध्यसे  ॥ 
३।३३।११  ॥   

  

चतुर्दशेति । रक्षसां चतुर्दश सहस्राणि एकेन रामेण हतानि  ॥  ३।३३।१२  ॥   

  

ननु किमर्थं राक्षसा निहता इत्यत आह--ऋषीणामिति । ऋषीणामभयं भयाभावः दत्तं
प्रतिज्ञातमत एव दण्डकाः कृतक्षेमा आसन्निति शेषः, अत एव रामेण जनस्थानं
धर्षितं विध्वंसितम्  ॥  ३।३३।१३  ॥   

  

त्वमिति । हे रावण प्रमत्तः अत एव लुब्धः अविवेकं प्राप्तं पराधीनः
विषयभोगतन्त्रस्त्वं स्वे विषये देशे समुत्पन्नं यद्भयं तन्नावबुध्यसे  ॥ 
३।३३।१४  ॥   

  

तीक्ष्णमिति । तीक्ष्णत्वादिघर्मविशिष्टं पार्थिवं राजानं व्यसने दुःखे ऽपि
सर्वभूतानि नाभिधावन्ति तद्रक्षणोद्योगं न कुर्वन्तीत्यर्थः  ॥  ३।३३।१५
 ॥   

  

अतीति । अतिमानिनं बहुगर्ववन्तमत एव अग्राह्यं सर्वैर्महद्भिरस्वीकरणीयमत
एव आत्मसंभावितं स्वेनैव स्वमहत्त्वादिना चिन्तितं क्रोधनं क्रोधयुक्तं
नराधिपं व्यसने दुःखप्राप्तिसमये स्वजनो ऽपि हन्ति  ॥  ३।३३।१६  ॥   

  

नेति । कार्याणि कर्तव्यस्वजनरक्षणानि यो नानुतिष्ठति न करोति अत एव भयेषु
प्राप्तस्वजनभीतिषु न बिभेति स पुरुषः क्षिप्रं राज्याच्च्युतः अत एव तृणैः
तुल्यो भवेत् सर्वानादरणीयः स्यादित्यर्थः  ॥  ३।३३।१७  ॥   

  

शुष्केति । शुष्ककाष्ठैः लोष्ठैश्च पांशुभिर्धूलीभिश्च कार्यं
किंचित्प्रयोजनं भवेत् स्थानात्परिभ्रष्टैर्वसुधाधिपैस्तु कार्यं
किंचित्प्रयोजनं न स्यात्  ॥  ३।३३।१८  ॥   

  

उपभुक्तमिति । उपभुक्तं परिधृतं वासो वस्त्रं यथा
निरर्थकमन्यप्रयोजनासाधकं, मृदिताः परिमर्दिताः स्रजो माला यथा निरर्थिकाः
एवं समर्थो ऽपि राज्यात्परिभ्रष्टो राजा निरर्थकः । निरर्थक इति
लिङ्गवचनविपरिणामेनान्यत्राप्यन्वेति एकत्र शाब्दो ऽपरत्रार्थो वा  ॥ 
३।३३।१९  ॥   

  

अप्रमत्त इति । अप्रमत्तः अनवधानतारहितः विजितेन्द्रियश्च यो राजा स चिरं
तिष्ठते तिष्ठति  ॥  ३।३३।२०  ॥   

  

नयनाभ्यामिति । यो राजा नयनाभ्यां प्रसुप्तः नयचक्षुषा जागर्ति स
व्यक्तक्रोधप्रसादः व्यक्तौ दण्डदानाभ्यां प्रकटितौ क्रोधप्रसादौ यस्य सः
जनैः चिरं पूज्यते  ॥  ३।३३।२१  ॥   

  

त्वमिति । हे रावण रक्षसां सुमहान्वधः यस्य ते चारैरविदितः स त्वम् एतैः
राजोचितैर्गुणैर्विवर्जितः अत एव दुर्बुद्धिरसीति शेषः  ॥  ३।३३।२२  ॥   

  

परेति । यो विषयेषु सङ्गवान् अत्यासक्तिविशिष्टः अत एव परावमन्ता
सर्वानादरकारी अत एव देशकालप्रविभागतत्त्वविन्न अत एव गुणदोषनिश्चये
अयुक्तबुद्धिः न युक्ता बुद्धिर्यस्य सः राजा त्वं न चिराद्विपन्नराज्यः
सन् विपत्स्यसे  ॥  ३।३३।२३  ॥   

  

इतीति । तया शूर्पणखया इत्यनेन प्रकारेण परिकीर्तितान् बुद्ध्या समीक्ष्य
विचार्य धनादिना अन्वितः क्षणदाचरेश्वरः रावणः चिरेण विचिन्तयामास  ॥ 
३।३३।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
त्रयस्त्रिंशः सर्गः  ॥  ३।३३  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/033_rAvaNanirbhartsanam.md">
<details><summary><h3>तिलकम् ...{Loading}...</h3></summary>



तत इति  ॥  ३।३३।१  ॥   

  

कामभोगेषु प्रमत्तो ऽतिशयप्रसक्तः । निरङ्कुशः सन्बोद्धव्यं नावबुध्यस
इत्यन्वयः  ॥  ३।३३।२  ॥   

  

हेयोपादेयराजगुणानाह रावणस्य गुणहीनत्वं वक्तुम् सक्तमिति । ग्राम्यभोगः
स्त्र्यादिभोगः । तदेवाह कामवृत्तमिति । कामचेष्टापरम् लुब्धं भोगलोलुपम् ।
श्मशानाग्निमिव अस्पृश्यत्वेन सादृश्यम्  ॥  ३।३३।३  ॥   

  

तैः कार्यैरननुष्ठितैः  ॥  ३।३३।४  ॥   

  

अयुक्तचारमनियोजितचारम् । दुर्दर्शमुचिते काले प्रजाभ्यो दर्शनदानरहितम् ।
अस्वाधीनं स्त्रयादिपरतन्त्रम्  ॥  ३।३३।५  ॥   

  

विषयं देशम् । अस्वाधीनं स्वभिन्नाधीनम् । पूर्वं स्वाधीनं देशं
पश्चात्परायत्तं ये न रक्षन्ति स्वाधीनीकारणेनेति शेषः, ते न प्रकाशन्ते
सागरे मग्ना गिरय इव  ॥  ३।३३।६  ॥   

  

आत्मवद्भिर्वशीकृतान्तर्बहिरिन्द्रियैः विगृह्य विरुध्य  ॥  ३।३३।७,८  ॥   

  

प्राकृतै राजव्यवहारानर्हदासीदासजनैः  ॥  ३।३३।९,१०  ॥   

  

स्वजनं स्वस्य जना यस्मिंतत्  ॥  ३।३३।११,१२  ॥   

  

कृतं क्षेमं येषु ते कृतक्षेमाः  ॥  ३।३३।१३,१४  ॥   

  

तीक्ष्णं स्वामात्यादिविषये तैक्ष्ण्यादिगुणविशिष्टम् । शठो गूढविप्रियकारी
तादृशं राजानं सर्वभूतानि भृत्यामात्यादिसर्वप्रजा नाभिधावन्ति तद्रक्षणाय
न प्रवर्तते  ॥  ३।३३।१५  ॥   

  

अग्राह्यं स्वीयैरनुपसर्प्यम् । आत्मसंभावितमात्मना स्वेनैव सभावितं
बहुमानं प्राप्तम् । अक्रोधनमस्थाने क्रोधवन्तम्  ॥  ३।३३।१६  ॥   

  

नानुतिष्ठति यस्यामात्यादिस्वजनो ऽपीत्याकर्षः, स राज्याच्च्युतो
भवेदित्यन्वयः  ॥  ३।३३।१७१९  ॥   

  

सर्वज्ञः स्वपरसर्ववृतान्तज्ञः  ॥  ३।३३।२०  ॥   

  

प्रसुप्तो वा प्रसुप्तो ऽपि । व्यक्तक्रोधप्रसादः फलदानेन  ॥  ३।३३।२१  ॥   

  

अविदितः येन त्वया न ज्ञात इत्यर्थः  ॥  ३।३३।२२  ॥   

  

परेषामवमन्ता केवलमवमन्तैव न तु तन्नाशविषयबुद्धिः, न चिरात्क्षिप्रं
विपत्स्यसे आपदं प्राप्स्यसीत्यर्थः  ॥  ३।३३।२३  ॥   

  

धनेनाक्षयकोशेन, दर्पेण राजत्वाहङ्कारेण, बलेन प्राणबलेन चतुरङ्गबलेन च
चिन्तयामास । मारीचः कलहं निवारयति, एषा कलहार्थं प्रोत्साहयति, किमत्र
कर्तव्यमिति विचारयामासेत्यर्थः  ॥  ३।३३।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे त्रयस्त्रिंशः सर्गः  ॥  ३।३३  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/033_rAvaNanirbhartsanam.md">
<details><summary><h3>द्राविडपाठः ...{Loading}...</h3></summary>


ततः शूर्पणखा दीना रावणं लोकरावणम्।  
आमात्यमध्ये सङ्क्रुद्धा परुषं वाक्यमब्रवीत् ॥ 3.33.1 ॥   
प्रमत्तः कामभोगेषु स्वैरवृतो निरङ्कुशः।  
समुत्पन्नं भयं घोरं बोद्धव्यं नावबुद्ध्यसे ॥ 3.33.2 ॥   
सक्तं ग्राम्येषु भोगेषु कामवृत्तं महीपतिम्।  
लुब्धं न बहुमन्यन्ते श्मशानाग्निमिव प्रजाः ॥ 3.33.3 ॥   
स्वयं कार्याणि यः काले नानुतिष्ठति पार्थिवः।  
स तु वै सह राज्येन तैश्च कार्यैर्विनश्यति ॥ 3.33.4 ॥   
अयुक्तचारं दुर्दर्शमस्वाधीनं नराधिपम्।  
वर्जयन्ति नरा दूरान्नदीपङ्कमिव द्विपाः ॥ 3.33.5 ॥   
ये न रक्षन्ति विषयमस्वाधीना नराधिपाः।  
ते न वृद्ध्या प्रकाशन्ते गिरयः सागरे यथा ॥ 3.33.6 ॥   
आत्मवद्भिर्विगृह्य त्वं देवगन्धर्वदानवैः।  
अयुक्तचारश्चपलः कथं राजा भविष्यसि ॥ 3.33.7 ॥   
त्वं तु बालस्वभावश्च बुद्धिहीनश्च राक्षस।  
ज्ञातव्यं तु न जानीषे कथं रजा भविष्यसि ॥ 3.33.8 ॥   
येषां चारश्च कोशश्च नयश्च जयतां वर।  
अस्वाधीना नरेन्द्राणां प्राकृतैस्ते जनैः समाः ॥ 3.33.9 ॥   
यस्मात् पश्यन्ति दूरस्थान् सर्वानर्थान्नराधिपाः।  
चारेण तस्मादुच्यन्ते राजानो दीर्घचक्षुषः ॥ 3.33.10 ॥   
अयुक्तचारं मन्ये त्वां प्राकृतैः सचिवैर्वृतम्।  
स्वजनं तु जनस्थानं हतं यो नावबिद्ध्यसे ॥ 3.33.11 ॥   
चतुर्दश सहस्राणि रक्षसां क्रूरकर्मणाम्।  
हतान्येकेन रामेण खरश्च सहदूषणः ॥ 3.33.12 ॥   
ऋषीणामभयं दत्तं कृतक्षेमाश्च दण्डकाः।  
धर्षितं च जनस्थानं रामेणाक्लिष्टकर्मणा ॥ 3.33.13 ॥   
त्वं तु लुब्धः प्रमत्तश्च पराधीनश्च रावण।  
विषये स्वे समुत्पन्नं भयं यो नावबुद्ध्यसे ॥ 3.33.14 ॥   
तीक्ष्णमल्पप्रदातारं प्रमत्तं गर्वितं शठम्।  
व्यसने सर्वभूतानि नाभिधावन्ति पार्थिवम् ॥ 3.33.15 ॥   
अतिमानिनमग्राह्यमात्मसम्भावितं नरम्।  
क्रोधिनं व्यसने हन्ति स्वजनोऽपि महीपतिम् ॥ 3.33.16 ॥   
नानुतिष्ठति कार्याणि भयेषु न बिभेति च।  
क्षिप्रं राज्याच्च्युतो दीनस्तृणैस्तुल्यो भविष्यति ॥ 3.33.17 ॥   
शुष्कैः काष्ठैर्भवेत् कार्यं लोष्ठैरपि च पांसुभिः।  
न तु स्थानात् परिभ्रष्टैः कार्यं स्याद्वसुधाधिपैः ॥ 3.33.18 ॥   
उपभुक्तं यथा वासस्स्रजो वा मृदिता यथा।  
एवं राज्यात् परिभ्रष्टः समर्थोऽपि निरर्थकः ॥ 3.33.19 ॥   
अप्रमत्तश्च यो राजा सर्वज्ञो विजितेन्द्रियः।  
कृतज्ञो धर्मशीलश्च स राजा तिष्ठते चिरम् ॥ 3.33.20 ॥   
नयनाभ्यां प्रसुप्तोपि जागर्ति नयचक्षुषा।  
व्यक्तक्रोधप्रसादश्च स राजा पूज्यते जनैः ॥ 3.33.21 ॥   
त्वं तु रावण दुर्बुद्धिर्गुणैरेतैर्विवर्जितः।  
यस्य तेऽविदितश्चारै रक्षसां समुहान् वधः ॥ 3.33.22 ॥   
परावमन्ता विषयेषु सङ्गतो नदेशकालप्रविभागतत्त्ववित्।  
अयुक्तबुद्धिर्गुणदोषनिश्चये विपन्नराज्यो न चिराद्विपत्स्यसे ॥ 3.33.23 ॥   
इति स्वदोषान् परिकीर्तितांस्तया समीक्ष्य बुद्ध्या क्षणदाचरेश्वरः।  
धनेन दर्पेण बलेन चान्वितो विचिन्तयामास चिरं स रावणः ॥ 3.33.24 ॥   

</details>
</div>
