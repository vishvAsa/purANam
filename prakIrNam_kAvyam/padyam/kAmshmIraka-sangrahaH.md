+++
title = "काश्मीरक-सङ्ग्रहः"
+++

लौगाक्षि-नित्य-कर्म-विधेः

## गुरुस्तुतिः
अथ गुरुस्तुतिः  
  
ॐ ब्रह्माऽनन्दं परमसुखदं केवलं ज्ञानमूर्तिं  
द्वन्द्वातीतं गगनसदृशं तत्त्वमऽस्याऽदिलक्ष्यम् ।  
एकं नित्यं विमलमऽचलं सर्वधीसाक्षिभूतं  
भावाऽतीतं त्रिगुणरहितं सद्गुरुं तं नमामि ॥ १ ॥  
  
स्मारं स्मारं जनिमृतिभयं जातनिर्वेदवृत्ति-  
र्ध्यायं ध्यायं पशुपतिमुमाकान्तमऽन्तर्निषण्णम् ।  
पायं पायं सपदि परमानन्दपीयूषधारा  
भूयो भूयो निजगुरुपदाऽम्भोजयुग्मं नमामि ॥ २ ॥  
  
प्। ३०)  
  
यस्य देवे परा भक्तिर्यथा देवे तथा गुरौ ।  
तस्यैते कथिता ह्यर्थाः प्रकाश्यन्ते महात्मनः ॥ ३ ॥  
  
नमामि सद्गुरुं शान्तं प्रत्यक्षं शिवरूपिणम् ।  
शिरसा योगपीठस्थं धर्मकामार्थसिद्धये ॥ ४ ॥  
  
श्रीगुरुं परमानन्दं वन्दे आनन्दविग्रहम् ।  
यस्य सान्निध्यमात्रेण चिदाऽनन्दायते परम् ॥ ५ ॥  
  
अखण्डमण्डलाकारं व्याप्तं येन चराचरम् ।  
तत्पदं दर्शितं येन तस्मै श्रीगुरवे नमः ॥ ६ ॥  
  
अज्ञानतिमिरान्धस्य ज्ञानाऽञ्जनशलाकया ।  
चक्षुरुन्मूलितं येन तस्मै श्रीगुरवे नमः ॥ ७ ॥  
  
हरौ रुष्टे गुरुस्त्राता गुरौ रुष्टे न कश्चन ।  
सर्वदेवस्वरूपाय तस्मै श्रीगुरवे नमः ॥ ८ ॥  
  
गुरुर्ब्रह्मा गुरुर्विष्णुर्गुरुः साक्षान्महेश्वरः ।  
गुरुरेव जगत्सर्वं तस्मै श्रीगुरवे नमः ॥ ९ ॥  
  
ध्यानमूलं गुरोर्मूर्तिः पूजामूलं गुरोः पदम् ।  
ज्ञानमूलं गुरोर्वाक्यं मोक्षमूलं गुरोः कृपा ॥ १० ॥  
  
नमस्ते नाथ भगवन् शिवाय गुरुरूपिणे ।  
विद्यावतारसंसिद्ध्यै स्वीकृताऽनेकविग्रह ॥ ११ ॥  
  
नवाय नवरूपाय परमार्थैकरूपिणे ।  
सर्वाऽज्ञानतमोभेदभानवे चिद्घनाय ते ॥ १२ ॥  
  
स्वतन्त्राय दयाकॢप्तविग्रहाय परात्मने ।  
परतन्त्राय भक्तानां भव्यानां भव्यहेतवे ॥ १३ ॥  
  
ज्ञानिनां ज्ञानरूपाय प्रकाशाय प्रकाशिनाम् ।  
विवेकिनां विवेकाय विमर्शाय विमर्शिनाम् ॥ १४ ॥  
  
पुरस्तात्पार्श्वयोः पृष्ठे नमस्कुर्यामुपर्यऽधः ।  
सदा मच्चित्तरूपेण विधेहि भवदाऽसनम् ॥ १५ ॥  
  
इति श्रीगुरुस्तुतिः ।  
  

## महागायत्रीस्तुतिः
अथ महागायत्रीस्तुतिः ।  
  
सदा गवेषयन् जगत्त्रयेषु वेदमातरं  
चिदाऽत्मना कृतस्थितिं समत्र चाऽद्य लब्धवान् ।  
उदऽस्रु गद्गदं महोदयात्प्रणौमि भक्तिनौ-  
कया सुदुस्तरं द्रुतं तितीर्षुराऽपदऽर्णवम् ॥ १ ॥  
  
सुदीनलोकपातिनी सतां कृपाऽतिशोभते  
ह्यऽतः सुधांशुचक्षुषेक्षयाऽम्ब ! मादृशं जनम् ।  
नवाऽपि हीयते तवेषदीशि ! पालनेन नो  
भवात् यतः कुपुत्रता न भासते प्रसूहृदि ॥ २ ॥  
  
नमामि मुक्तविद्रुमप्रतप्तहाटकाऽसिताऽ-  
वदातवर्णसुन्दरैः षडऽर्धलोललोचनैः ।  
सरोजषण्डबान्धवप्रतप्तहाटकप्रभैः  
किरीटरत्नरञ्जितैः सुधांशुखण्डमण्डितैः ॥ ३ ॥  
  
मुखैर्दशार्धसम्मितैर्विराजमानविग्रहां  
सुरेशचापसप्रभां समस्तदेववन्दिताम् ।  
वराऽभयाऽङ्कुशाऽन्वितैः कपालशूलशङ्खच-  
क्रसारसद्वयीगुणाऽङ्कितैः करैर्विराजिताम् ॥ ४ ॥  
  
भवद्रुमस्य मूलतां गतां मुनीन्द्रवन्दिता-  
मऽखण्डभावमण्डलप्रकाशकारिणीं शिवाम् ।  
समस्तदेवतामयीं समस्तसिद्धिदायिनी-  
मऽपूर्वरूपविग्रहां सरस्वतीं भवार्तिहाम् ॥ ५ ॥  
  
शुचीन्दुसूर्यलोचनां शुचीन्दुसूर्यविग्रहां  
शुचीन्दुसूर्यसङ्गमस्वभावशालिनीं शुभाम् ।  
पदद्वयाऽनुकम्पितस्वशक्तिचक्रसेवितां  
परेशशक्तिमुत्तमां भजे त्रिलोकसुन्दरीम् ॥ ६ ॥  
  
महामहेश्वरीजगद्विसर्गसुस्थितिक्षय-  
स्वतन्त्रता शरीरिणी बभूव या महेशितुः ।  
  
प्। ३२)  
  
द्विपत्रिताऽदिभेदतो लतायमानविग्रहा  
त्रयीश्वरी सदा तु सा जगज्जयाय जायताम् ॥ ७ ॥  
  
नमामि तन्मुखाऽरविन्दपञ्चकं मलाऽपहं  
गलैकनालकं सदाविकासि भक्तिसम्भवम् ।  
स्वभक्तहंससेवितं शुचीन्दुपद्मबन्धवः  
प्रतीकभूतविग्रहा गता हि यत्र पञ्चताम् ॥ ८ ॥  
  
भवाऽर्णवेऽतिदुःसहस्मराऽधिदिग्धमानसं  
षड्-ऊर्मिनित्यपीडितं जनं दिधीर्षुमानसा ।  
श्रुतिध्वनिस्फुरन्मुखाऽरविन्दभूसुरैः सदा  
त्रिसन्ध्यमीश्वरी नुताऽस्तु सा सुखप्रदा हि नः ॥ ९ ॥  
  
त्रयिप्रसूः स्वदृष्टिपातधूतभक्तिकल्मषा  
समैर्जनैर्नुता मुदा स्ववर्णधर्मभेदतः ।  
निलिम्पनिम्नगामिषेण पादधौतजं जलं  
यदीयमाऽगतं क्षितिं तनोनु नः शिवं तु सा ॥ १० ॥  
  
स्वदम्भवञ्चिताऽखिलं कुभोगसक्तमानसं  
सदाशुचिं कुमार्गगं शठं च शङ्कसे यदि ।  
कथं स्वपादचिन्तनोत्थवैभवं नहीश्वरि !  
यतोऽङ्घ्रिचिन्तकं दयादृशेक्षसे न मादृशम् ॥ ११ ॥  
  
अनेकदोषदूषितेष्वऽनिर्विवेचना सती   
स्वतन्त्रशक्तिरीश्वरी भवाघनाशकारिणी ।  
कृपामयीं दृशं विधाय सा स्वभक्तिपात्रितं  
स्वपत्कजे मधुव्रतं करोतु मामऽहर्निशम् ॥ १२ ॥  
  
त्रिसन्ध्यमिष्टदैवतं सुकेशवास्यजं स्तवं  
स्मरन् हृदीद्धभावनो विधाय वेदमातरम् ।  
विधूय पापसञ्चयं वितीर्य कीर्तिमुत्तमा-  
मिहत्वऽमुत्र कैवलं पदं स याति निर्भयम् ॥ १३ ॥  
  
इति श्रीमहागायत्रीलीलास्तुतिः ।  
  
प्। ३३)  
  

## प्रार्थनास्तुतिः
प्रार्थनास्तुतिः ॥  
  
ॐ दुर्निवारभवध्वान्त ध्वंसनैककृतेक्षणाम्  
नौमि मोहविनाशाय भीतो ब्रह्मादिदैवताम् ॥ १ ॥  
  
दुर्गतिं हर मे देवि बहुजन्मशतार्जिताम् ।  
प्राप्य कल्पतरुच्छायां कथं सन्तप्यते जनैः ॥ २ ॥  
  
पश्य मामाऽशु गायत्रि बिभ्यतं स्निग्धचक्षुषा ।  
न बालमऽबलं पुत्रं मुञ्चत्यऽग्रगमम्बिका ॥ ३ ॥  
  
एहि मां पाणिपद्मेन देहि तूर्णं वरं शुभम् ।  
महामोहाऽकुलं दीनमेहि मां स्पृश नित्यशः ॥ ४ ॥  
  
मातः प्रतीक्षते नाऽर्तो यत्तदाऽशु प्रसीद मे ।  
हित्वाऽक्षसूत्त्रं सावित्रि निर्विघ्नं पश्य मामिह ॥ ५ ॥  
  
शृण्वतो नाऽन्यकृत्यं स्यात्तत्त्वं परहितं कुरु ।  
ब्रह्मविष्णुहराद्यास्त्वामाऽश्रयन्ति सुरेश्वरि ॥ ६ ॥ इति प्रार्थनास्तुतिः  
  
## सरस्वतीस्तुतिः
अथ सरस्वतीस्तुतिः ॥  
  
ॐ सितवर्णाऽलङ्कारे ! सरस्वति ! समस्तवाङ्मयाऽधारे !  
कमलजमानसवरले ! मृगाङ्कधवले ! नमस्तुभ्यम् ॥ १ ॥  
  
धन्यः स एव लोके स एव पूज्यः स एव सर्वगुरुः ।  
यस्य मुखकमलकोशे वाङ्मयि कुलदेवते ! वससि ॥ २ ॥  
  
कस्त्वां विना विवेकी विवेकविकलस्य निष्फलं जन्म ।  
तस्माद्भारति भविनां त्वमेव हेतुर्विवेकेऽपि ॥ ३ ॥  
  
लक्ष्मीवानऽपि पुरुषः शूरः सुभगोऽपि कामसमरूपः ।  
वृष इव विबुधसभायां प्रतिभात्यऽमले ! त्वया रहितः ॥ ४ ॥  
  
मुनिमनुजमाननीयो मात ! र्मूर्खोऽपि मानवो दक्षः ।  
निश्शेषशास्त्रवक्ता त्वन्मन्त्रध्यानतो भवति ॥ ५ ॥  
  
कुवलयदृशः क्व तावद्वेश्मनि विलसन्ति कुचभराऽनम्राः ।  
यावदऽसिताऽब्जनयने ! न त्वं तुष्टासि देवि भुवि भविनाम् ॥ ६ ॥  
  
प्। ३४)  
  
जित्वा नरोऽरिराजकमऽगगुरुगजवाजिपुरुषबलसहितः ।  
यदुपैति तत्समग्रं त्वच्चरणनुतेः फलं तस्य ॥ ७ ॥  
  
आवर्जिताऽपि कष्टैरिह जन्मनि मुञ्चति नरं श्रीः ।  
न त्वं सत्प्रभवेष्विति मत्वा को नौति नो भवतीम् ॥ ८ ॥  
  
कविवरवदनसरोरुह विहरणविस्रम्भविभ्रमद्भ्रमरि !  
भगवति ! पञ्चमुखीश्वरि ! वागीश्वरि ! नमस्तेऽस्तु ॥ ९ ॥  
  
शम्भुप्रणतां वाणीं भक्त्या यःस्तौति सोऽचिरेणैव ।  
अवहितबुद्धिप्रसरो कविराजो जायते मनुजः ॥ १० ॥  
  
इति कालिदासकृता सरस्वतीस्तुतिः ।  
  
## गौरीस्तुतिः
अथ गौरीस्तुतिः ॥  
  
ॐ लीलाऽरब्धस्थापितलुप्ताऽखिललोकां लोकाऽतीतैर्योगिभिरन्तर्हृदिमृग्याम् ।  
बालाऽदित्यश्रेणिसमानद्युतिपुञ्जां   
गौरीमऽम्बामऽम्बुरुहाक्षीमऽहमीडे ॥ १ ॥  
  
आशापाशक्लेशविनाशं विदधानां पादाऽम्भोजध्यानपराणां   
पुरुषाणाम् ।  
ईशीमीशाङ्गाऽर्धहरां तां तनुमध्यां   
गौरीमऽम्बामऽम्बुरुहाक्षी० ॥ २ ॥  
  
प्रत्याहारध्यानसमाधिस्थितिभाजां नित्यं चित्ते निर्वृतिकाष्ठां   
कलयन्तीम् ।  
सत्यज्ञानाऽनन्दमयीं तां तडिदाऽभां   
गौरीमऽम्बामऽम्बुरुहाक्षी० ॥ ३ ॥  
  
चन्द्राऽपीडाऽनन्दितमन्दस्मितवक्त्रां   
चन्द्राऽपीडाऽलङ्कृतलोलाऽलकभाराम् ।  
इन्द्रोपेन्द्राद्यऽर्चितपादाऽम्बुजयुग्मां गौरीमऽम्बामऽम्बुरुहाक्षी० ॥ ४   
॥  
  
नानाकारैः शक्तिकदम्बैर्भुवनानि व्याप्य स्वैरं क्रीडति याऽसौ   
स्वयमेका ।  
कल्याणीं तां कल्पलतामाऽनतिभाजां गौरीमऽम्बामऽम्बुरुहाक्षी० ॥ ५   
॥  
  
मूलाधारादुत्थितवन्तीं विधिरन्ध्रं सौरं चान्द्रं धाम विहाय   
ज्वलिताङ्गीम् ।  
स्थूलां सूक्ष्मां सूक्ष्मतरां तामऽभिवन्द्यां   
गौरीमऽम्बामम्बुरुहाक्षी० ॥ ६ ॥  
  
आदिक्षान्तामऽक्षरमूर्त्या विलसन्तीं भूते भूते भूतकदम्बं   
प्रसवित्रीम् ।  
शब्दब्रह्माऽनन्दमयीं तामऽभिरामां गौरीमऽम्बामम्बुरुहाक्षी० ॥   
७ ॥  
  
यस्याः कक्षौ लीनमऽखण्डं जगदऽण्डं भूयो भूयः   
प्रादुरभूदऽक्षतमेव ।  
भर्त्रा सार्धं तां स्फटिकाद्रौ विहरन्तीं गौरिमऽम्बामम्बुरुहाक्षी० ॥   
८ ॥  
  
प्। ३५)  
  
यस्यामेतत्प्रोतमऽशेषं मणिमाला सूत्रे यद्वत्क्वाऽपि चरं   
चाऽप्यऽचरं च ।  
तामऽध्यात्मज्ञानपदव्या गमनीयां गौरीमऽम्बामऽम्बुरुहाक्षी० ॥ ९   
॥  
  
नित्यः सत्यो निष्कल एको जगदीशः साक्षी यस्याः सर्गविधौ संहरणे च ।  
विश्वत्राणक्रीडनशीलां शिवपत्नीं गौरीमऽम्बामऽम्बुरुहाक्षी० ॥ १० ॥  
  
प्रातःकाले भावविशुद्धिं विदधानो भक्त्या नित्यं जल्पति गौरीदशकं   
यः ।  
वाचां सिद्धिं सम्पदमुच्चैः शिवभक्तिं तस्याऽवश्यं पर्वतपुत्री   
विदधाति ॥ ११ ॥  
  
इति श्रीगौरीस्तुतिः सम्पूर्णा ॥  
  
## मुकुन्दमालास्तुतिः
अथ मुकुन्दमालास्तुतिः ॥  
  
ॐ वन्दे मुकुन्दमऽरविन्ददलाऽयताऽक्षं कुन्देन्दुशङ्खदशनं   
शिशुगोपवेशम् ।  
इन्द्रादिदेवगणवन्दितपादपीठं वृन्दावनाऽलयमऽहं वसुदेवसूनुम् ॥   
१ ॥  
  
श्रीवल्लभेति वरदेति दयापरेति भक्तप्रियेति भवलुण्ठनकोविदेति ।  
नाथेति नागशयनेति जगन्निवासे त्याऽलापिनं प्रतिदिनं कुरु मां मुकुन्द ॥   
२ ॥  
  
जयतु जयतु देवो देवकीनन्दनोऽयं जयतु जयतु कृष्णो वृष्णिवऽंसप्रदीपः ।  
जयतु जयतु मेघश्यामलः कोमलाङ्गो जयतु जयतु पृथ्वीभारनाशो   
मुकुन्दः ॥ ३ ॥  
  
मुकुन्द मूर्ध्ना प्रणिपत्य याचे भवन्तमेकान्तमियन्तमऽर्थम् ।  
अविस्मृतिस्त्वच्चरणाऽरविन्दे भवे भवे मेऽस्तु भवत्प्रसादात् ॥ ४ ॥  
  
श्रीमुकुन्दपदाम्भोजमधुनः परमाऽद्भुतम् ।  
यत्पायिनो न मुह्यन्ति मुह्यन्ति यदऽपायिनः ॥ ५ ॥  
  
नाऽहं वन्दे तव चरणयोर्द्वन्द्वमऽद्वन्द्वहेतोः  
कुम्भीपाकं गुरुमऽपि हरे ! नारकं नाऽपनेतुम् ।  
रम्यारामामृदुतनुलता नन्दने नाऽपि रन्तुं  
भावे भावे हृदयभवने भावयेयं भवन्तम् ॥ ६ ॥  
  
नाऽस्था धर्मे न वसुनिचये नैव कामोपभोगे  
यद्यद्भव्यं भवतु भगवन् ! पूर्वकर्माऽनुरूपम् ।  
एतत्प्रार्थ्यं मम बहुमतं जन्मजन्मान्तरेऽपि  
त्वत्पादाऽम्भोरुहयुगगता निश्चला भक्तिरऽस्तु ॥ ७ ॥  
  
प्। ३६)  
  
दिवि वा भुवि वा ममाऽस्तु वासो नरके वा नरकान्तक प्रकामम् ।  
आधीरितशारदाऽरविन्दौ चरणौ ते मरणेऽपि चिन्तयामि ॥ ८ ॥  
  
सरसिजनयने सशङ्खचक्रे मुरभिदि मा विरमेह चित्त रन्तुम् ।  
सुखतरमऽपरं न जातु जाने हरिचरणस्मरणाऽमृतेन तुल्यम् ॥ ९ ॥  
  
मा भैर्मन्दमनो ! विचिन्त्य बहुधा यामीश्चिरं यातना  
नाऽमी नः प्रभवन्ति पापरिपवः स्वामी ननु श्रीधरः ।  
आलस्यं व्यपनीय भक्तिसुलभं ध्यायस्व नारायणं  
लोकस्य व्यसनाऽपनोदनकरो दासस्य किं न क्षमः ॥ १० ॥  
  
भवजलधिमऽगाधं दुस्तरं निस्तरेयं कथमऽहमिति चेतो मा स्म गाः   
कातरत्वम् ।  
सरसिजदृशि देवे तावकी भक्तिरेका नरकभिदि निषण्णा तारयिष्यत्यऽवश्यम् ॥   
११ ॥  
  
तृष्णातोये मदनपवनोद्धूतमोहोर्मिमाले  
दाराऽवर्ते तनयसहजग्राहसङ्घाऽकुले च ।  
संसाराऽख्ये महति जलधौ मज्जतां नस्त्रिधामन् !  
पादाऽम्भोजे वरद ! भवतो भक्तिनावे प्रसीद ॥ १२ ॥  
  
पृथ्वी रेणुरऽणुः पयांसि कणिका फल्गुः स्फुलिङ्गो लघु-  
स्तेजो निःश्वसनं मरुत्तनुतरं रन्ध्रं सुसूक्ष्मं नभः ।  
क्षुद्रा रुद्रपितामहप्रभृतयः कीटाः समस्ताः सुरा  
दृष्टे यत्र स तावको विजयते भूमाऽवधूताऽवधि ॥ १३ ॥  
  
आम्नायाऽभ्यसितान्यऽरण्यरुदितं कृच्छ्रव्रतान्यऽन्वहं  
भेदच्छेदफलानि पूर्तविधयः सर्वं हुतं भस्मनि ।  
तीर्थानामऽवगाहनानि च गजस्नानं विना यत्पद-  
द्वन्द्वाऽम्भोरुहसंस्तुतिं विजयते देवः स नारायणः ॥ १४ ॥  
  
भवजलधिगतानां द्वन्द्ववाताहतानां   
सुतदुहितृकलत्रत्राणभारावृतानाम् ।  
विषमविषयतोये मज्जतामऽप्लवानां भवति शरणमेको विष्णुपोतो   
नराणाम् ॥ १५ ॥  
  
रजसि निपतितानां मोहजालावृतानां जननमरणधूलिदुर्गतिं   
सङ्गतानाम् ।  
शरणमऽशरणानामेक एवाऽतुराणां कुशलपथि नियोक्ता   
चक्रपाणिर्नराणाम् ॥ १६ ॥  
  
अपराधसहस्रसङ्कुलं पतितं भीमभवार्णवोदरे ।  
अगतिं शरणागतं हरे ! कृपया केवलमाऽत्मसात्कुरु ॥ १७ ॥  
  
प्। ३७)  
  
यच्चिन्तितं च मनसा वचसा यदुक्तं चक्षुःकरश्रवणपादविचेष्टितं च ।  
यद्यन्निशासु दिवसेषु कृतं मयैव तत्तज्जनार्दन ! तवाऽर्चनमेव भूयात्   
॥ १८ ॥  
  
मा मे स्त्रीत्वं मा च मे दासभावो मा मूर्खत्वं मा कुदेशेषु जन्म ।  
मिथ्या दृष्टिर्मा च मे स्यात्कदाचिज्जातौ जातौ विष्णुभक्तो भवामि ॥ १९ ॥  
  
आनन्द ! गोविन्द ! मुकुन्द ! राम ! नारायणाऽनन्त ! निरामयेति ।  
वक्तुं समर्थोऽपि न वक्ति कश्चिदऽहो जनानां वयसनानि मोक्षे ॥ २० ॥  
  
क्षीरसागरतरङ्गशीकराऽसारतारकितचारुमूर्तये ।  
भोगिभोगशयनीयशायिने माधवाय मधुविद्विषे नमः ॥ २१ ॥  
  
क्षीरसारमऽपनीयशङ्कया स्वीकृतं यदि पलायनं त्वया ।  
मानसे मम नितान्ततामसे नन्दनन्दन कुतो न लीयसे ॥ २२ ॥  
  
वात्सल्यादऽभयप्रदानसमयादाऽर्तार्तिनिर्वापणात्   
औदार्यादऽघशोषणादऽगणितश्रेयःपदप्रापणात् ।  
सेव्यः श्रीपतिरेव सर्वजगतामेकान्ततः साक्षिणः  
प्रह्लादश्च विभीषणश्च करिराट् पाञ्चाल्यऽहल्या ध्रुवः ॥ २३ ॥  
  
नाथे श्रीपुरुषोत्तमे त्रिजगतामेकाधिपे चेतसा   
सेव्ये स्वस्य पदस्य दातरि परे नारायणे तिष्ठति ।  
यं कञ्चित्पुरुषाधमं कतिपयग्रामेशमल्पाऽर्थदं  
सेवायै मृगयामहे नरमऽहो मूढा वराका वयम् ॥ २४ ॥  
  
हे लोकाः ! शृणुत प्रसूतिमरणव्याधेश्चिकित्सामिमां  
योगज्ञाः समुदाहरन्ति मुनयो यां याज्ञवल्क्यादयः ।  
अन्तर्ज्योतिरऽमेयमेकमऽमृतं कृष्णाख्यमाऽपीयतां  
तत्पीतं परमौषधं वितनुते निर्वाणमाऽत्यन्तिकम् ॥ २५ ॥  
  
बद्धेनाऽञ्जलिना नतेन शिरसा गात्रैः सरोमोद्गमैः  
कण्ठेन स्वरगद्गदेन नयनोद्गीर्णेन बाष्पाऽम्बुना ।  
नित्यं त्वच्चरणाऽरविन्दयुगलध्यानामृताऽस्वादिना-  
मऽस्माकं सरसीरुहाक्ष ! सततं सम्पद्यतां जीवितम् ॥ २६ ॥  
  
तत्वं ब्रुवाणानि परं परस्मादऽहो क्षरन्तीव सुधां पदानि ।  
आवर्तय प्राञ्जलिरऽस्मि जिह्वे नामानि नारायणगोचराणि ॥ २७ ॥  
  
प्। ३८)  
  
इदं शरीरं परिणामपेशलं पतत्यऽवश्यं श्लर्थसन्धिजर्जरम् ।  
किमौषधैः क्लिश्यसि मूढ दुर्मते ! निरामयं कृष्णरसयनं पिब ॥ २८ ॥  
  
श्रीमन्नाम प्रोच्य नारायणाऽख्यं के न प्राप्ता वाञ्छितं पापिनोऽपि ।  
हा नः पूर्वं वाक्प्रवृत्ता न तस्मिंस्तेन प्राप्तं गर्भवासादिदुःखम् ॥   
२९ ॥  
  
माद्राक्षं क्षीणपुण्यान् क्षणमऽपि भवतो भक्तिहीनान् पदाब्जे   
माश्रौषं श्राव्यबद्धं तव चरितमऽपास्याऽन्यदाऽख्यानजातम् ।  
मास्प्राक्षं माधव ! त्वामपि भुवनपतिं चेतसाऽपह्नवानं  
माभूवं त्वत्सपर्या व्यतिकररहितो जन्मजन्मान्तरेऽपि ॥ ३० ॥  
  
मदन ! परिहर स्थितिं मदीये मनसि मुकुन्दपदारविन्दधाम्नि ।  
हरनयनकृशानुना कृशोऽसि स्मरसि न चक्रपराक्रमं मुरारेः ॥ ३१ ॥  
  
दारा वाराकरवरसुता तेऽङ्गजोयं विरिञ्चिः   
स्तोता वेदास्तव सुरगणो भृत्यवर्गः प्रसादः ।  
मुक्तिर्मध्ये जगदऽविकलं तावकी देवकीयं   
माता मित्रं बलरिपुसुतस्तत्वतोऽन्यन्न जाने ॥ ३२ ॥  
  
जिह्वे ! कीर्तय केशवं मुररिपुं चेतो ! भज श्रीधरं  
पाणिद्वन्द्व ! समर्चयाऽच्युतकथाः श्रोत्रद्वय ! त्वं शृणु ।  
कृष्णं लोकय लोचनद्वय ! हरेर्गच्छाङ्घ्रियुग्माऽलयं  
जिघ्र घ्राण ! मुकुन्दपादतुलसीं मूर्धन् ! नमाऽधोक्षजम् ॥ ३३ ॥  
  
यत्क्र्ष्णप्रणिपातधूलिधवलं तद्वै शिरः स्याच्छुभं  
ते नेत्रे तमसोज्झिते सुरुचिरे याभ्यां हरिर्दृश्यते ।  
सा बुद्धिर्नियमैर्यमैश्च विमला या माधवध्यायिनी   
सा जिह्वाऽमृतवर्षिणी प्रतिपदं या स्तौति नारायणम् ॥ ३४ ॥  
  
भक्तद्वेषभुजङ्गगारुडमणिस्त्रैलोक्यरक्षामणि-  
र्गोपीलोचनचातकाऽम्बुदमणिः सौन्दर्यमुद्रामणिः ।  
श्रीकान्तामणिरुक्मिणीघनकुच द्वन्द्वैकभूषामणिः  
श्रेयो ध्येयशिखामणिर्दिशतु नो गोपालचूडामणिः ॥ ३५ ॥  
  
शत्रुच्छेदैकमन्त्रं सकलमुपनिषद्वाक्यसम्पूज्यमन्त्रं  
संसारोत्तारमन्त्रं समुदिततमसां सङ्गनिर्याणमन्त्रम्  
  
प्। ३९)  
  
सर्वैश्वर्यैकमन्त्रं व्यसनभुजगसन्दष्टसन्त्राणमन्त्रं  
जिह्वे! श्रीकृष्णमन्त्रं जप जप सततं जन्मसाफल्यमन्त्रम् ॥ ३६ ॥  
  
व्यामोहोद्दलनौषधं मुनिमनो वृत्तिप्रवृत्यौषधः   
दैत्याऽनर्थकरौषधं त्रिभुवने सञ्जीवनैकौषधम् ।  
भक्ताऽर्तिप्रशमौषधं भवभयप्रध्वंसि दिव्यौषधं  
श्रेयःप्राप्तिकरौषधं पिब मनः ! श्रीकृष्णनामौषधम् ॥ ३७ ॥  
  
आश्चर्यमेतद्धि मनुष्यलोके सुधां परित्यज्य विषं पिबन्ति ।  
नामानि नारायणगोचराणि त्यक्त्वाऽन्यवाचः कुहकाः पठन्ति ॥ ३८ ॥  
  
लाटी नेत्रपुटी पयोधरघटी क्रीडाकुटी दोस्तटी  
पाटीरद्रुमवर्णनेन कविभिर्मूढैर्दिनं नीयते ।  
गोविन्देति जनार्दनेति जगतां नाथेति कृष्णेति च   
व्याहारैः समयस्तदेकमनसां पुंसां परिक्रामति ॥ ३९ ॥  
  
अयाच्यमऽक्रेयमऽयातयाममऽपाच्यमऽक्षय्यमऽदुर्भरं मे ।  
अस्त्येव पाथेयमऽतिप्रयाणे श्रीकृष्णनामाऽमृतभागधेयम् ॥ ४० ॥  
  
यस्य प्रियौ श्रुतिधरौ रविलोकगीतौ मित्रे द्विजन्मपरिवारशिवावभूताम् ।  
तेनाऽम्बुजाक्षचरणाम्बुजषट्पदेन राज्ञां कृता स्तुतिरियं कुलशेखरेण   
॥ ४१ ॥  
  
इति श्रीकुलशेखरराज्ञाकृता मुकुन्दमालास्तुतिः   
  
## श्रीकृष्णलीला
अथ श्रीकृष्णलीला ॥  
  
ॐ निगमतरोः प्रतिशाखं मृगितं च मया परब्रह्म ।  
मिलितमिदानीमऽङ्के गोकुलपङ्केरुहाक्षीणाम् ॥ १ ॥  
  
तप्तं तपोभिरऽन्यैः फलितं च तद्गोपबालानाम् ।  
आसां यत्कुचकुम्भे नीलनिचोलायते परं ब्रह्म ॥ २ ॥  
  
श्रुतिमऽपरे स्मृतिमऽपरे भारतमऽन्ये भजन्तु भवभीताः ।  
अहमऽपि नन्दं वन्दे यस्याऽलिन्दे परं ब्रह्म ॥ ३ ॥  
  
किं कथयामः कस्मै कस्य मनः प्रत्ययमाऽदत्ते ।  
रमयति गोपवधूटीकुञ्जकुटीरे परं ब्रह्म ॥ ४ ॥  
  
नीतं नवनवनीतं केन च पीतं पयः क्व मे मुरली ।  
इति समुदीर्य लुठन्तं भुमौ बालं नमामि गोपालम् ॥ ५ ॥  
  
प्। ४०)  
  
पश्यत बलमऽबलानामऽनाविले हृद्बिले बबन्धुर्याः ।  
तनु दृष्टिपातरश्म्याऽकृष्टमऽमूर्तं परं ब्रह्म ॥ ६ ॥  
  
एतत्त्वामऽहमऽर्थयामि सततं रे चित्त ! चिन्तातुर !  
मा चिन्तां कुरु चञ्चलेषु विषयेष्वाऽगारदाराऽदिषु ।  
गायन्तं यमुनातटद्रुमतले नीलाम्बुदश्यामलं  
गोपालं वनमालिनं कमलिनं नन्दात्मजं चिन्तय ॥ ७ ॥  
  
ध्यानाऽभ्यासवशीकृतेन मनसा तन्निर्गुणं निष्क्रियं  
ज्योतिः किञ्चन योगिनो यदि परं पश्यन्ति पश्यन्तु ते ।  
अस्माकं तु तदेव लोचनचमत्काराय भूयाच्चिरं  
कालिन्दीपुलिनेषु तत्किमपि यन्नीलं तमो धावति ॥ ८ ॥ इति कृष्णलीला०  
  
  
## जयस्तुतिर्विष्णोः
अथ जयस्तुतिर्विष्णोः ॥  
  
ॐ जय नारायण ! जय पुरुषोत्तम ! जय वामन ! कंसारे !  
उद्धर मामऽसुरेशविनाशिन् ! पतितोऽहं संसारे ।  
घोरं हर मम नरकरिपो ! केशव ! कल्मषभारं  
मामऽनुकम्पय दीनमऽनाथं कुरु भवसागरपारम् ॥ १ ॥  
  
जय जय देव ! जयाऽसुरसूदन ! जय केशव ! जय विष्णो !  
जय लक्ष्मीमुखकमलमधुव्रत ! जय दशकन्दरजिष्णो ! ॥ घोरं० ॥ २ ॥  
  
त्वं जननी जनकः प्रभुरऽच्युत ! त्वं पुत्रसुहृद्धनमित्रम् ।  
त्वं शरणं शरणाऽगतवत्सल ! त्वं भवजलधिवहित्रम् ॥ घोरम् ॥ ३ ॥  
  
पुनरऽपि जननं पुनरपि मरणं पुनरऽपि गर्भनिवासम् ।  
सोढुमऽलं पुनरऽस्मिन्माधव ! मामुद्धर निजदासम् ॥ घोरं० ॥ ४ ॥  
  
जनकसुतापतिचरणपरायणशङ्करमुनिवरगीतं  
धारय मनसि कृष्ण ! पुरुषोत्तम ! वारय संसृतिभीतिम् ॥ घोरं० ॥ ५ ॥  
  
यद्यपि सकलमऽहं कलयामि हरे ! नहि किमऽपि ससत्वम् ।  
तदऽपि न मुञ्चति मामिदमऽच्युत ! पुत्रकलत्रममत्त्वम् ॥ ६ ॥ इति विष्णुस्तुतिः   
  
प्। ४१)  
  
## गोविन्दाष्टकम्
गोविन्दाष्टकम् ॥  
  
ॐ सत्यञ्ज्ञानमऽनन्तं नित्यमऽनाकाशं परमाऽकाशं  
गोष्ठप्राङ्गणरिङ्खणलोलःमऽनायासं परमायासम् ।  
मायाकल्पितनानाकारमऽनाकारं भुवनाकारं  
क्ष्मामानाथमऽनाथं प्रणमत गोविन्दं परमानन्दम् ॥ १ ॥  
  
मृत्स्नामऽत्सीहेति यशोदा ताडनशैशवसन्त्रासं  
व्यादितवक्त्राऽलोकित लोकाऽलोकचतुर्दशलोकाऽलिम् ।  
लोकत्रयपुरमूलस्तम्भं लोकालोकमऽनालोकं लोकेशं परमेशं प्र० ॥ २   
॥  
  
त्रैविष्टपरिपुवीरघ्नं क्स्।इतिभारघ्नं भवरोगघ्नं  
कैवल्यं नवनीताऽहारमऽनाहारं भुवनाहारम् ।  
वैमल्यस्फुटचेतोवृत्तिविशेषाऽभासमऽनाभासं शैवं केवलशान्तं   
प्र० ॥ ३ ॥  
  
गोपालं प्रभुलीलाविग्रह गोपालं कुलगोपालं  
गोपीखेलनगोवर्धनधृतिलीलालालितगोपालम् ।  
गोभिर्निगदितगोविन्द स्फुटनामानं बहुनामानं गोधीगोचरदूरं प्र० ॥   
४ ॥  
  
गोपीमण्डलगोष्ठीभेदं भेदाऽवस्थमभेदाऽभं  
शशद्गोखुरनिर्धूतोद्धत धूलिधूसरसौभाग्यम् ।  
श्रद्धाभक्तिगृहीताऽनन्दमऽचिन्त्यं चिन्तितसद्भावं   
चिन्तामणिमऽनिमानम् ॥ ५ ॥  
  
स्नानव्याकुलयोषिद्वस्त्राण्याऽदायाऽगमुपारूढं  
व्यादित्सन्तीरऽथ दिग्वस्त्रा वस्त्रं दातुमुपाकर्षतं ताः ।  
निर्धूतद्वयशोकविमोहं बुद्धं बुद्धेरन्तःस्थं सत्तामात्रशरीरं   
प्र० ॥ ६ ॥  
  
कान्तं कारणकारणमाऽदिमऽनादिं कालघनाऽभासं  
कालिन्दीगतकालिय शिरसि नृत्यन्तं मुहुर्नृत्यन्तम् ।  
कालं कालकलाऽतीतं कलिताऽशेषं कलिदोषज्ञं कालत्रयगतिहेतुं प्र० ॥   
७ ॥  
  
वृन्दावनभुवि वृन्दारकगणः वृन्दाऽराधितवन्द्येहं  
कुन्दाऽभाऽमलमन्दस्मेर स्वधानन्दं सुहृदाऽनन्दम् ।  
वन्द्याऽशेषमहामुनि मानसवन्द्याऽनन्दपदद्वन्द्वं   
वन्द्याऽशेषगुणाब्धिं प्र० ॥ ८ ॥  
  
गोविन्दाऽष्टकमेतदऽधीते गोविन्दार्पितचेता यो  
गोविन्दाऽच्युत ! माधव ! विष्णो ! गोकुलनायक ! कृष्णेति ।  
  
प्। ४२)  
  
गोविन्दाङ्घ्रिसरोजध्यानजलधौतसमस्ताऽघो  
गोविन्दं परमानन्दाऽमृतमऽन्तस्थं समभ्येति ॥ ९ ॥  
  
इति श्रीशङ्कराचार्यकृतं गोविन्दाष्टकं सम्पूर्णम्   
  

## शिवस्तुतिः
अथ शिवस्तुतिः ॥  
  
ॐ व्याप्तचराऽचरभावविशेषं चिन्मयमेकमऽनन्तमनादिम् ।  
भैरवनाथमऽनाथशरण्यं त्वन्मयचित्ततया हृदि वन्दे ॥ १ ॥  
  
त्वन्मयमेतदऽशेस्ऽमिदानीं भाति मम त्वदऽनुग्रहशक्त्या ।  
त्वं च महेश ! सदैव ममाऽत्मा स्वाऽत्ममयं मम तेन समस्तम् ॥ २ ॥  
  
स्वात्मऽनि विश्वगते त्वयि नाथे तेन न संसृतिभीतेः कथाऽस्ति ।  
सत्स्वपि दुर्धरदुःखविमोह त्रासविधायिषु कर्मगणेषु ॥ ३ ॥  
  
अन्तक ! मां प्रति मा दृशमेनां क्रोधकरालतमां विदधीहि ।  
शङ्करसेवनचिन्तनधीरो भीषणभैरवशक्तिमयोऽस्मि ॥ ४ ॥  
  
इत्थमुपोढभवन्मयसंविद्दिधितिदारितभूरितमिस्रः ।  
मृत्युयमान्तककर्मपिशाचैर्नाथ ! नमोऽस्तु न जातु बिभेमि ॥ ५ ॥  
  
प्रोदितसत्यविबोधमरीचि प्रोक्षितविश्वपदार्थसतत्त्वः ।  
भावपरामृतनिर्भरपूर्णे त्वय्यऽहमाऽत्मनि निर्वृतिमेमि ॥ ६ ॥  
  
मानसगोचरमेति यदैव क्लेशदशाऽतनुतापविधात्री ।  
नाथ ! तदैव ममत्वदऽभेदस्तोत्रपराऽमृतवृष्टिरुदेति ॥ ७ ॥  
  
शङ्कर ! सत्यमिदं व्रतदान स्नानतपो भवतापविनाशि ।  
तावकशास्त्रपराऽमृतचिन्ता सिन्धति चेतसि निर्वृतिधाराः ॥ ८ ॥  
  
नृत्यति गायति हृष्यति गाढं संविदियं मम भैरवनाथ ।  
त्वां प्रियमाऽप्य सुदर्शनमेकं दुर्लभमऽन्यजनैः समयज्ञम् ॥ ९ ॥  
  
वसुरसपौषे कृष्णदशम्यामऽभिनवगुप्तः स्तवैदमकरोत् ।  
येन विभुर्भवमरुसन्तापं शमयति झटिति जनस्य दयालुः ॥ १० ॥  
  
इति अभिनवगुप्ताऽचार्यकृता शिवस्तुतिः   
  
समाप्तम् ॥  
