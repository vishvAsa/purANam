---
title: ०१६ साम्बादियुद्धम्

---
अध्यायः 016

कृष्णेन युधिष्ठिरम्प्रति साल्वयादवयुद्धवर्णनम् ॥ 1 ॥

वासुदेव उवाच 	001  
तां तूपयातो राजेन्द्र साल्वः सौभपतिस्तदा ।	001a  
प्रभूतनरनागेन बलेनोपविवेश ह ॥	001c  
समे निविष्टा सा सेना प्रभूतसलिलाशये ।	002a  
चतुरङ्गबलोपेता साल्वराजाभिपालिता ॥	002c  
वर्जयित्वा श्मशानानि देवतायतनानि च ।	003a  
वल्मीकांश्चैव चैत्यांश्च सन्निविष्टमभूद्बलम् ॥	003c  
अनीकानां विभागेन पन्थानः सुकृतास्तथा ।	004a  
प्रथमा नवमाश्चैव साल्वस्य शिबिरे नृप ॥	004c  
सर्वायुधसमोपेतं सर्वशस्त्रविशारदम् ।	005a  
रथनागाश्वकलिलं पदातिजनसङ्कुलम् ॥	005c  
तुष्टपुष्टबलोपेतं वीरलक्षणलक्षितम् ।	006a  
विचित्रध्वजसन्नाहं विचित्ररथकार्मुकम् ॥	006c  
सन्निवेश्य च कौरव्य द्वारकायां नरर्षभ ।	007a  
अभिसारयामास तदा वेगेन पतगेन्द्रवत् ॥	007c  
तदापतन्तं सन्दृश्य बलं साल्वपतेस्तदा ।	008a  
निर्याय योधयामासुः कुमारा वृष्णिनन्दनाः ॥	008c  
असहन्तोऽभियानं तत्साल्वराजस्य कौरव ।	009a  
चारुदेष्णश्च साम्बश्च प्रद्युम्नश्च महारथः ॥	009c  
ते रथैर्दंशिताः सर्वे विचित्राभरणध्वजाः ।	010a  
संसक्ताः साल्वराजस्य बहुभिर्योधपुङ्गवैः ॥	010c  
गृहीत्वा कार्मुकं साम्बः साल्वस्य सचिवं रणे ।	011a  
योधयामास संहृष्टः क्षेमधूर्तिं चमूपतिम् ॥	011c  
तस्य बाणमयं वर्षं जाम्बवत्याः सुतो महत् ।	012a  
मुमोच भरतश्रेष्ठ यथावर्षं सहस्रदृक् ॥	012c  
तद्बाणवर्षं तुमुलं विषेहे स चमूपतिः ।	013a  
क्षेमधूर्तिर्महाराज हिमवानिव निश्चलः ॥	013c  
ततः साम्बाय राजेन्द्र क्षेमधूर्तिरपि स्वयम् ।	014a  
मुमोच मायाविहितं शरजालं महत्तरम् ॥	014c  
ततो मायामयं जालं माययैव विदार्य सः ।	015a  
साम्बः शरसहस्रेण रथमस्याभ्यवर्षत ॥	015c  
ततः स विद्धः साम्बेन क्षेमधूर्तिश्चमूपतिः ।	016a  
अपायाज्जवनैरश्वैः साम्बबाणप्रपीडितः ॥	016c  
तस्मिन्विप्रद्रुते शरे साल्वस्याथ चमूपतौ ।	017a  
वेगवान्नाम दैतेयः सुतं मेऽभ्यद्रवद्बली ॥	017c  
अभिपन्नस्तु राजेन्द्र साम्बो वृष्णिकुलोद्वहः ।	018a  
वेगं वेगवतो राजंस्तस्थौ वीरो विधारयन् ॥	018c  
स वेगवति कौन्तेय साम्बो वेगवतीं गदाम् ।	019a  
चिक्षेप तरसा वीरो व्याविद्ध्यन्सत्यविक्रमः ॥	019c  
तया त्वभिहतो राजन्वेगवान्न्यपतद्भुवि ।	020a  
वातरुग्ण इव क्षुण्णो जीर्णमूलो वनस्पतिः ॥	020c  
तस्मिन्निपतिते वीरे गदारुग्णे महासुरे ।	021a  
प्रविश्य महतीं सेनां योधयामास मे सुतः ॥	021c  
चारुदेष्णेन संसक्तो विविन्ध्यो नाम दानवः ।	022a  
महारथः समाज्ञातो महाराज महाधनुः ॥	022c  
ततः सुतुमुलं युद्धं चारुदेष्णविविन्ध्ययोः ।	023a  
वृत्रवासवयो राजन्यथापूर्वं तथाऽभवत् ॥	023c  
अन्योन्यस्याभिसङ्क्रुद्धावन्योन्यं जघ्नतुः शरैः ।	024a  
विनदन्तौ महाराज सिंहाविव महाबलौ ॥	024c  
रौक्मिणेयस्ततो बाणमग्न्यर्कोपमवर्चसम् ।	025a  
अभिमन्त्र्य महास्त्रेण सन्दधे शत्रुनाशनम् ॥	025c  
स विविन्ध्याय सक्रोधः समाहूय महारथः ।	026a  
चिक्षेप मे सुतो राजन्स गतासुरथापतत् ॥	026c  
विविन्ध्यं निहतं दृष्ट्वा तां च विक्षोभितां चमूम् ।	027a  
कामगेन स सौभेन साल्वः पुनरुपागमत् ॥	027c  
ततो व्याकुलितं सर्वं द्वारकावासि तद्बलम् ।	028a  
दृष्ट्वा साल्वं महाबाहो सौभस्थं पृथिवीगतम् ॥	028c  
ततो निर्याय कौरव्य अवस्थाप्य च तद्बलम् ।	029a  
आनर्तानां महाराज प्रद्युम्नो वाक्यमब्रवीत् ॥	029c  
सर्वे भवन्तस्तिष्ठन्तु सर्वे पश्यन्तु मां युधि ।	030a  
निवारयन्तं सङ्ग्रामे बलात्सौभं सराजकम् ॥	030c  
अयं सौभपतेः सेनामायसैर्भुजगैरिव ।	031a  
धनुर्भुजविनिर्मुक्तैर्नाशयम्यद्य यादवाः ॥	031c  
आश्वसध्वं न भीः कार्या सौभराडद्य नश्यति ।	032a  
मयाऽभिपन्नो दुष्टात्मा ससौभो विनशिष्यति ॥	032c  
एवं ब्रुवति संहृष्टे प्रद्युम्ने पाण्डुनन्दन ।	033a  
धिष्ठितं तद्बलं द्वारि युयुधे च यथासुखम् ॥	033c  

इति श्रीमन्महाभारते अरण्यपर्वणि अर्जुनाभिगमनपर्वणि षोडशोऽध्यायः ॥ 16 ॥

3-16-2 समे देशे ॥ 3-16-4 प्रवणाय च नैवासन्निति झ. पाठः ॥ 3-16-5 कलिलं सङ्कटम् । पदातिध्वजसङ्कुलमिति झ. पाठः ॥ 3-16-7 अभिसारयामास नगरसमीपं गमयामास । सैन्यं पतगेन्द्रवत्सौभञ्चोपरितः अभिसारयामास ॥ 3-16-8 आपतन्समापतत् ॥ 3-16-16 क्षेमधूर्तिः स्मयन्निवेति क. ट. पाठः । अपायात्पलायितः ॥ 3-16-18 अभिपन्नः आभिमुख्येनासादितः ॥ 3-16-19 व्याविध्य सत्यविक्रमः इति झ. पाठः । तत्र व्याविध्य भ्रामयित्वेत्यर्थः ॥ 3-16-20 रुग्णः क्षुण्णश्च गजादिपदाघातैः ॥ 3-16-27 सौभेन खेचरेण पुरेण ॥ 3-16-29 निर्याय निर्गत्य । अवस्थाप्य आश्वास्य । आनर्तानां द्वारकावासिनाम् ॥ 3-16-31 धनुर्भुजविनिर्मुक्तैः धनुषः भुजेन कौटिल्येन अत्याकर्षणजेन निर्मुक्तैः. भुज कौटिल्ये तुदादिः ॥ 3-16-33 धिष्ठितम् अधिष्ठितम् ॥