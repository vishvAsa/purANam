+++
title = "०९४"

+++
Skandapurāṇa Adhyāya 94

E-text generated on February 12, 2019 from the original TeX files of: Peter C. Bisschop and Yuko Yokochi, eds. The Skandapurāṇa. Vol. IV. Start of the Skanda and Andhaka Cycles. Critical Edition with an Introduction & Annotated English Synopsis, in cooperation with Diwakar Acharya and Judit Törzsök. Leiden/Boston: Brill, 2018.

SP0940010: सनत्कुमार उवाच।  
SP0940011: तमापतन्तं वेगेन गरुत्मन्तमिवाहवे।  
SP0940012: दृष्ट्वा वरुणपुत्रास्ते पित्रा सह विदुद्रुवुः॥ १॥  
SP0940021: दानवापि हि ते सर्वे प्राप्य तद्वरुणालयम्।  
SP0940022: व्यूढस्कन्धा व्यतिष्ठन्त व्यसृजंस्तत्पुरं प्रति।  
SP0940023: दूतं वातापिनं चैव राजाप्रेषयदूर्जितः॥ २॥  
SP0940031: स गत्वा तां पुरीं रम्यां प्रविश्य च महासुरः।  
SP0940032: पौरैः सुपूजितो व्यास प्राहेदं तान्सगर्वितः॥ ३॥  
SP0940041: राजा सर्वस्य लोकस्य दैत्यदानवनन्दनः।  
SP0940042: कश्यपस्य सुतः श्रीमान्हिरण्याक्षः प्रतापवान्।  
SP0940043: जित्वा सर्वान्सुरान्संख्ये आज्ञापयति वः सदा॥ ४॥  
SP0940051: यूयं शृणुत सर्वे मे आज्ञां कुरुत चैव हि।  
SP0940052: आनयध्वं च रत्नानि परित्यजत देवताः॥ ५॥  
SP0940061: देवपक्षो ऽत्र यः कश्चित्पुरे प्रतिवसत्युत।  
SP0940062: अभयं तस्य यच्छामि यातु देवानभीतवत्॥ ६॥  
SP0940070: सनत्कुमार उवाच।  
SP0940071: त एवमुक्ता विप्रेन्द्र तथा चक्रुः पुरे जनाः।  
SP0940072: अर्घं रत्नानि चादाय ददृशुर्दानवेश्वरम्॥ ७॥  
SP0940081: तेषां यथार्हतः पूजां चकार दितिनन्दनः।  
SP0940082: स्थानस्याधिपतिं चान्यमदात्स वरुणालये॥ ८॥  
SP0940091: ततो ययौ पुनर्व्यास दैत्यः संयमनं पुरम्।  
SP0940092: तत्र धर्मश्च कालश्च कृतान्तः कलहस्तथा।  
SP0940093: नियतिर्निग्रहश्चैव नरकाश्च सकिंकराः॥ ९॥  
SP0940101: धर्मकारास्तथा सर्वे तथा सप्तर्षयश्च ये।  
SP0940102: मन्त्रकारास्तथा ये च व्यास शाखाकृतश्च ये॥ १०॥  
SP0940111: शास्त्राणां च प्रणेतारो राजानश्चैव सर्वशः।  
SP0940112: मन्त्राश्च मानवाश्चैव पितरो ऋषयस्तथा॥ ११॥  
SP0940121: अर्घं दत्त्वाथ रत्नानि प्रयच्छन्त महात्मने।  
SP0940122: ऊचुश्च वशगास्ते ऽद्य वयं त्वत्पुरवासिनः॥ १२॥  
SP0940131: तानुवाच न भेतव्यं युष्माभिर्मम कर्हिचित्।  
SP0940132: यत्तु वक्ष्यामि तत्सर्वं कुरुध्वमविशङ्किताः॥ १३॥  
SP0940141: नारका विप्रमुच्यन्तां भज्यन्तां नरकास्तथा।  
SP0940142: वध्यन्तां व्याधयः सर्वे यमदूताश्च सर्वशः।  
SP0940143: नश्यतां चाप्ययं मृत्युः कृतान्तः कलहैः सह॥ १४॥  
SP0940151: एते ह्यशिवकर्तारो लोकानां दुष्टचेतसः।  
SP0940152: तस्मादेतान्वधिष्यामि नैभिः कृत्यं ममाद्य वै॥ १५॥  
SP0940161: त्रैलोक्यमखिलं सर्वं मृत्युरोगविवर्जितम्।  
SP0940162: यथा स्यात्सुखसंसक्तं तथा कर्तास्मि सर्वशः॥ १६॥  
SP0940171: अहं च राजा सर्वेषां दुःखितश्च कथं हि मे।  
SP0940172: राज्ये कश्चिद्भवेद्विप्रा एतन्मे ऽभीष्टिकी मतिः॥ १७॥  
SP0940180: सनत्कुमार उवाच।  
SP0940181: तस्य तद्वचनं श्रुत्वा धर्मकाराः सहैव तु।  
SP0940182: राजभिः पितृभिश्चैव शास्त्रशाखाप्रणेतृभिः।  
SP0940183: ऊचुस्तं मधुरं व्यास सान्त्वयुक्तमिदं तदा॥ १८॥  
SP0940191: राजा भोजो विराट्सम्राड्भूपतिः क्षत्रियो नृपः।  
SP0940192: य एभिः स्तूयते शब्दैः कस्तं नार्चयते बुधः॥ १९॥  
SP0940201: स त्वं राजा च भोजश्च विराट्सम्राट्तथैव च।  
SP0940202: भूपतिः क्षत्रियश्चैव नृपः सर्वंसहस्तथा॥ २०॥  
SP0940211: निर्जिताः सुमहावीर्यास्त्वया देवाः सवासवाः।  
SP0940212: कस्त्वया सदृशो लोके वर्ज्यैकं रुद्रमीश्वरम्॥ २१॥  
SP0940221: त्वं धाता सर्वलोकानां कर्ता स्रष्टा तथैव च।  
SP0940222: कस्तवाज्ञां महाराज प्रतिहन्याद्दुरात्मवान्॥ २२॥  
SP0940231: वयं तु सर्वे दैत्येन्द्र वरमिच्छाम दानव।  
SP0940232: वरदस्त्वं हि भूतानामस्माकं वरदो भव॥ २३॥  
SP0940240: सनत्कुमार उवाच।  
SP0940241: तेषां तद्वचनं श्रुत्वा वरदो ऽस्मीति सो ऽब्रवीत्।  
SP0940242: अथैवमुक्ता दैत्येन ऋषयस्ते तपोधनाः।  
SP0940243: ऊचुस्ते दैत्यराजं वै तदा वचनकोविदाः॥ २४॥  
SP0940250: ऋषय ऊचुः।  
SP0940251: यदेतदुक्तं भवता नरकव्याधिमृत्युषु।  
SP0940252: न तथा तद्भवेद्दैत्य एष नो दीयतां वरः॥ २५॥  
SP0940260: दैत्य उवाच।  
SP0940261: मम प्रतिज्ञा विप्रेन्द्राः पूर्वमेव तपोधनाः।  
SP0940262: लोकानां सुखमेधेयं राजा लोकस्य यद्यहम्॥ २६॥  
SP0940271: न तथा तत्करिष्यामि यद्यहं ऋषिसत्तमाः।  
SP0940272: मिथ्याप्रतिज्ञः स्यां चाहमसत्यश्च दुरात्मवान्॥ २७॥  
SP0940281: तस्मादन्यद्भवन्तो मां वरं याचन्तु सुप्रियम्।  
SP0940282: कर्तास्मि तं तथा सर्वं याचेयं शिरसा हि वः॥ २८॥  
SP0940290: सनत्कुमार उवाच।  
SP0940291: तस्य तद्वचनं श्रुत्वा ऋषयः सर्व एव ते।  
SP0940292: हिरण्याक्षमिदं व्यास पुनरेवाब्रुवन्विभुम्॥ २९॥  
SP0940300: ऋषय ऊचुः।  
SP0940301: लोकधर्मप्रवृत्त्यर्थं ब्रह्मणा दैत्यपुंगव।  
SP0940302: कृतमेतत्पुरा सर्वं धर्मश्चाभिप्रवर्तितः॥ ३०॥  
SP0940311: समीक्ष्य चैतल्लोकस्य धर्मो ऽस्माभिः प्रवर्तितः।  
SP0940312: नानृतं तद्भवेद्दैत्य इति नो वरदो भव॥ ३१॥  
SP0940321: प्रतिज्ञा भवतश्चैव लोकानां दुःखवर्जनम्।  
SP0940322: तत्त्वं स्यान्न च नश्येत ब्रह्मणः कृतिरव्यया॥ ३२॥  
SP0940331: यावत्त्वं दैत्य लोकस्य राजा स्वामी प्रभुश्च ह।  
SP0940332: तावन्न मृत्युर्लोकानां व्याधयो वा भवन्त्युत॥ ३३॥  
SP0940341: मा चैव नरकान्सर्वान्गच्छन्तु मनुजास्तव।  
SP0940342: एवं तवानृणत्वं च ब्रह्मणश्च कृतिर्भवेत्॥ ३४॥  
SP0940350: सनत्कुमार उवाच।  
SP0940351: तेषां स वचनं श्रुत्वा धिया निश्चित्य चैव ह।  
SP0940352: एवमस्त्विति तांश्चोक्त्वा यातनामोक्षमादिशत्॥ ३५॥  
SP0940361: स मुक्त्वा नारकान्सर्वान्ददौ स्थानस्य रक्षणम्।  
SP0940362: पितृराजत्वमनघं विप्रचित्तिं महाबलम्॥ ३६॥  
SP0940371: ततो ऽवघुष्य स जयं पूजयित्वा च तान्द्विजान्।  
SP0940372: जगाम धनदावासं हिरण्याक्षो महाबलः॥ ३७॥  
SP0940381: ते तां धनेशस्य पुरीं महाबला विनादयन्तो ऽन्धकबाहुपालिताः।  
SP0940382: हिरण्यनेत्रं परिवार्य दानवास्तदाभिजग्मुर्जलदा इवाचलम्॥ ३८॥  
SP0949999: इति स्कन्दपुराणे चतुर्णवतितमो ऽध्यायः॥  
