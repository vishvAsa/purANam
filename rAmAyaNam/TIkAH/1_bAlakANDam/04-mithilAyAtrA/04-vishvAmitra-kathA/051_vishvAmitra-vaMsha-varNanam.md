+++
title = "०५१ विश्वामित्र-वंश-वर्णनम्"
title_english = "051 The legend of vishvamitra"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-051-Vishvamitra_Vamsha_Varnanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/051_vishvAmitra-vaMsha-varNanam.md">
<details><summary><h2>IITK ...{Loading}...</h2></summary>

Satananda describes the efforts and achievements of Viswamitra to Rama.



### श्लोकः
#### मूलम्
तस्य तद्वचनं श्रुत्वा विश्वामित्रस्य धीमतः।  
हृष्टरोमा महातेजाश्शतानन्दो महातपाः॥1.51.1॥  
गौतमस्य सुतो ज्येष्ठस्तपसा द्योतितप्रभः।  
रामसन्दर्शनादेव परं विस्मयमागतः॥1.51.2॥

#### शब्दार्थः
धीमतः intellectual, तस्य विश्वामित्रस्य this Visvamitra's, तत् वचनम् that word, श्रुत्वा having heard, महातेजाः possessing great splendour, महातपाः great austerities, गौतमस्य Gautama's, ज्येष्ठः eldest, सुतः son, तपसा with ascetism, द्योतितप्रभः effulgent, शतानन्दः Satananda, हृष्टरोमाः thrilled, रामसन्दर्शनादेव on beholding Rama, परम् great, विस्मयम् astonishment, आगतः obtained.

#### आङ्ग्लानुवादः
Satananda the eldest son of Gautama, a great sage who looked brilliant with the power of austerities was thrilled to hear the words of Viswamitra the intellectual and experienced great astonishment on beholding Rama.



### श्लोकः
#### मूलम्
स तौ निषण्णौ सम्प्रेक्ष्य सुखासीनौ नृपात्मजौ।  
शतानन्दो मुनिश्रेष्ठं विश्वामित्रमथामब्रवीत्॥1.51.3॥

#### शब्दार्थः
अथ afterwards, सः शतानन्दः Satananda, निषण्णौ sitting nearby, सुखासीनौ comfortably seated, तौ नृपात्मजौ the two princes, सम्प्रेक्ष्य having seen, मुनिश्रेष्ठम् foremost of ascetics, विश्वामित्रम् addressing Visvamitra, अब्रवीत् said.

#### आङ्ग्लानुवादः
Satananda saw the two princes comfortably seated nearby and said to Viswamitra, the foremost of the asceticsः



### श्लोकः
#### मूलम्
अपि ते मुनिशार्दूल मम माता यशस्विनी।  
दर्शिता राजपुत्राय तपो दीर्घमुपागता॥1.51.4॥

#### शब्दार्थः
मुनिशार्दूल O Tiger (great) among ascetics, दीर्घम् for long period, तपः austerities, उपागता having acquired, यशस्विनी renowned, मम my, माता mother, ते by you, राजपुत्राय to the prince, अपि दर्शिता has been show?

#### आङ्ग्लानुवादः
"O Tiger among ascetics, was my renowned mother who had been practising intense austerities for long shown to the prince (Rama)?



### श्लोकः
#### मूलम्
अपि रामे महातेजा मम माता यशस्विनी।  
वन्यैरुपाहरत्पूजां पूजार्हे सर्वदेहिनाम्॥1.51.5॥

#### शब्दार्थः
महातेजाः highly lustrous, यशस्विनी celebrated, मम माता my mother, सर्वदेहिनाम् for all living beings, पूजार्हे worthy of reverence, रामे to Rama, वन्यैः with things available in forest, पूजाम् homage, अपि उपाहरत् did she offer?

#### आङ्ग्लानुवादः
Did my highly lustrous and celebrated mother offer homage to Rama, worthy of reverence by all living beings, with things available in the forest?



### श्लोकः
#### मूलम्
अपि रामाय कथितं यथावृत्तं पुरातनम्।  
मम मातुर्महातेजो दैवेन दुरनुष्ठितम्॥1.51.6॥

#### शब्दार्थः
महातेजः O Highly powerful one, मम to my, मातुः mother, दैवेन by god, दुरनुष्ठितम् badly  done, पुरातनम् formerly, यथावृत्तम् as happened, रामाय to Rama, अपि कथितम् was told?

#### आङ्ग्लानुवादः
O highly powerful sage, was Rama told the old story about the misdeed of god (Indra) to my mother?



### श्लोकः
#### मूलम्
अपि कौशिक भद्रं ते गुरुणा मम सङ्गता।  
मम माता मुनिश्रेष्ठ रामसन्दर्शनादितः॥1.51.7॥

#### शब्दार्थः
कौशिक O Visvamitra, ते भद्रम् prosperity to you, मुनिश्रेष्ठ O best among ascetics, मम माता my mother, रामसन्दर्शनात् इतः in consequence of beholding Rama here, मम my, गुरुणा   with father, अपि सङ्गता has been united?

#### आङ्ग्लानुवादः
O Son of Kushika (Viswamitra) be blessed. O the best among the ascetics, as a result of beholding Rama, was my mother united with my father?



### श्लोकः
#### मूलम्
अपि मे गुरुणा रामः पूजितः कुशिकात्मज।  
इहागतो महातेजाः पूजां प्राप्तो महात्मनः॥1.51.8॥

#### शब्दार्थः
कुशिकात्मज O Son of Kusika, रामः Rama, गुरुणा by my father, अपि पूजितः was honoured, इह here, आगतः having arrived, महातेजाः most brilliant, महात्मनः of the illustrious (Rama), पूजाम् honours, अपि प्राप्तः has obtained.

#### आङ्ग्लानुवादः
O Son of Kushika was Rama honoured by my father? Was my most brilliant father  honoured by illustrious Rama when he arrived?



### श्लोकः
#### मूलम्
अपि शान्तेन मनसा गुरुर्मे कुशिकात्मज ।  
इहाऽगतेन रामेण प्रयतेनाभिवादितः॥1.51.9॥

#### शब्दार्थः
कुशिकात्मज O Kusika's son, इह here, आगतेन came, प्रयतेन piously disposed, रामेण by Rama, मे गुरुः my father, शान्तेन with tranquil, मनसा mind, अपि अभिवादितः saluted respectfully?

#### आङ्ग्लानुवादः
O Kushika's son did pious Rama welcome my father with a tranquil mind when he arrived?"



### श्लोकः
#### मूलम्
तच्छ्रुत्वा वचनं तस्य विश्वामित्रो महामुनिः।  
प्रत्युवाच शतानन्दं वाक्यज्ञो वाक्यकोविदम्॥1.51.10॥

#### शब्दार्थः
महामुनिः great sage, विश्वामित्रः Viswamitra, तत् वचनम् that word, श्रुत्वा having heard, वाक्यज्ञः knowledgeable in words, वाक्यकोविदम् proficient in words, शतानन्दम् addressing Satananda, प्रत्युवाच replied.

#### आङ्ग्लानुवादः
Great sage Viswamitra equipped with the knowledge of words heard Satananda who was proficient in speech. And repliedः



### श्लोकः
#### मूलम्
नातिक्रान्तं मुनिश्रेष्ठ यत्कर्तव्यं कृतं मया।  
सङ्गता मुनिना पत्नी भार्गवेणेव रेणुका॥1.51.11॥

#### शब्दार्थः
मुनिश्रेष्ठ O Best of ascetics, न अतिक्रान्तम् (nothing) was omitted, मया by me, यत् which, कर्तव्यम् required to be done, कृतम् has been done, रेणुका Renuka, भार्गवेण इव like with Bhrugu's son, Jamadagni, पत्नी wife Ahalya, मुनिना with the sage, Gautama, सङ्गता was united.

#### आङ्ग्लानुवादः
O Best of ascetics (Satananda) All that is required to be done has been done and nothing was omitted. Ahalya was united with sage Gautama like Renuka with Jamadagni.



### श्लोकः
#### मूलम्
तच्छ्रुत्वा वचनं तस्य विश्वामित्रस्य भाषितम् ।  
शतानन्दो महातेजा रामं वचनमब्रवीत्॥1.51.12॥

#### शब्दार्थः
तस्य विश्वामित्रस्य Visvamitra's, भाषितम् having been spoken, तत् वचनम् that word, श्रुत्वा having listened, महातेजाः highly splendrous, शतानन्दः Satananda, रामम् addressing Rama, वचनम् these words, अब्रवीत् said.

#### आङ्ग्लानुवादः
Having heard Viswamitra the highly brilliant Satananda said to Ramaः



### श्लोकः
#### मूलम्
स्वागतं ते नरश्रेष्ठ दिष्ट्या प्राप्तोऽसि राघव।  
विश्वामित्रं पुरस्कृत्य महर्षिमपराजितम्॥1.51.13॥

#### शब्दार्थः
नरश्रेष्ठ O Chief of men, राघव Rama, अपराजितम् invincible, महर्षिम् maharshi, विश्वामित्रम् Viswamitra, पुरस्कृत्य keeping him in front, दिष्ट्या fortunately, प्राप्तः असि you have come, ते स्वागतम् welcome to you.

#### आङ्ग्लानुवादः
"O Best of men O Son of the Raghus you are fortunate to have come here following  
the invincible maharshi Viswamitra. Welcome to you.



### श्लोकः
#### मूलम्
अचिन्त्यकर्मा तपसा ब्रह्मर्षिरतुलप्रभः।  
विश्वामित्रो महातेजा वेत्स्येनं परमां गतिम्॥1.51.14॥

#### शब्दार्थः
महातेजाः possessing high lustre, विश्वामित्रः Viswamitra, अचिन्त्यकर्मा performed deeds defying imagination, तपसा by his austerities, ब्रह्मर्षिः Brahmarshi, अतुलप्रभः possessing unsurpassed radiance, एनम् him, परमाम् supreme, गतिम् resort, वेत्सि you knew.

#### आङ्ग्लानुवादः
Highly lustrous Viswamitra has performed deeds which defy all imagination. By his austerities, he became Brahmarshi and possesses unparalleled radiance. Know him to be the supreme resort.



### श्लोकः
#### मूलम्
नास्ति धन्यतरो राम त्वत्तोऽन्यो भुवि कश्चन।  
गोप्ता कुशिकपुत्रस्ते येन तप्तं महत्तपः॥1.51.15॥

#### शब्दार्थः
राम Rama, भुवि on this earth, त्वत्तः more than you, धन्यतरः more fortunate, अन्यः other, कश्चन none, नास्ति does not exist, येन by whom, महत् great, तपः austerities, तप्तम् having been performed, कुशिक पुत्रः son of Kusika, ते to you, गोप्ता protector.

#### आङ्ग्लानुवादः
Rama Son of Kushika (Viswamitra) who has performed great austerities is your protector. Therefore, there is none on this earth more fortunate than you.



### श्लोकः
#### मूलम्
श्रूयतां चाभिधास्यामि कौशिकस्य महात्मनः।  
यथा बलं यथा वृत्तं तन्मे निगदतः श्रुणु॥1.51.16॥

#### शब्दार्थः
महात्मनः magnanimous, कौशिकस्य Visvamitra's, बलम् power, यथा as to how, वृत्तम् history, यथा as to how, अभिधास्यामि I shall tell, तत् that, निगदतः being described, मे from me, शृणु listen.

#### आङ्ग्लानुवादः
I shall tell you about the power and achievement of the magnanimous son of Kushika Viswamitra. Listen



### श्लोकः
#### मूलम्
राजाऽभूदेष धर्मात्मा दीर्घकालमरिन्दमः।  
धर्मज्ञः कृतविद्यश्च प्रजानां च हिते रतः॥1.51.17॥

#### शब्दार्थः
एषः this Viswamitra, धर्मात्मा righteous minded, अरिन्दमः subduer of enemies, धर्मज्ञः knower of righteousness, कृतविद्यः acquired knowledge in all branches of learning, प्रजानां  of the subjects, हिते welfare, रतः delighted, राजा as king, दीर्घकालम् अभूत् ruled for long time.

#### आङ्ग्लानुवादः
This righteousminded sage, subduer of enemies, knower of dharma knowledgeable in  
all branches of learning, devoted to the welfare of his subjects ruled as a king for long.



### श्लोकः
#### मूलम्
प्रजापतिसुतश्चासीत्कुशो नाम महीपतिः।  
कुशस्य पुत्रो बलवान् कुशनाभस्सुधार्मिकः॥1.51.18॥

#### शब्दार्थः
प्रजापतिसुतः son of Prajapati, कुशो नाम named Kusa, महीपतिः आसीत् there was a king, बलवान् strong, सुधार्मिकः supremely righteous, कुशनाभः Kusanabha, कुशस्य पुत्रः son of Kusa.

#### आङ्ग्लानुवादः
There was a king named Kusa who was the son of Brahma. His son was Kusanabha who was supremely righteous and strong.



### श्लोकः
#### मूलम्
कुशनाभसुतस्त्वासीद्गाधिरित्येव विश्रृतः।  
गाधेः पुत्रो महातेजा विश्वामित्रो महामुनिः॥1.51.19॥

#### शब्दार्थः
गाधिः इत्येव known as Gadhi, विश्रृतः wellknown, कुशनाभसुतः आसीत् was the son of Kusnabha, महातेजाः highly lustrous, महामुनिः mighty ascetic, विश्वामित्रः Visvamitra, गाधेः Gadhi's, पुत्रः son.

#### आङ्ग्लानुवादः
Wellknown Gadhi was the son of Kusanabha. Highly lustrous and mighty ascetic Viswamitra is the son of Gadhi.



### श्लोकः
#### मूलम्
विश्वामित्रो महातेजाः पालयामास मेदिनीम्।  
बहुवर्षसहस्राणि राजा राज्यमकारयत्॥1.51.20॥

#### शब्दार्थः
महातेजाः highly lustrous, विश्वामित्रः Visvamitra, मेदिनीम् the earth, पालयामास ruled, राजा  this king, बहुवर्षसहस्राणि for many thousands of years, राज्यम् kingdom, अकारयत् ruled.

#### आङ्ग्लानुवादः
Highly lustrous Viswamitra ruled the earth. As a king he ruled over his kingdom for  thousands of years.



### श्लोकः
#### मूलम्
कदाचित्तु महातेजा योजयित्वा वरूथिनीम्।  
अक्षौहीणीपरिवृतः परिचक्राम मेदिनीम्॥1.51.21॥

#### शब्दार्थः
महातेजाः highly lustrous that Visvamitra, कदाचित् once, वरूथिनीम् his army, योजयित्वा having assembled, अक्षौहीणीपरिवृतः surrounded by army of the magnitude of Akshauhini, मेदिनीम् the earth, परिचक्राम gone round.

#### आङ्ग्लानुवादः
Once that highly lustrous Viswamitra having assembled his army of the magnitude of akshauhini went round the earth.



### श्लोकः
#### मूलम्
नगराणि सराष्ट्राणि सरितश्च तथा गिरीन्।  
आश्रमान्क्रमशो राम  विचरन्नाजगाम ह॥1.51.22॥  
वसिष्ठस्याश्रमपदं नानावृक्षसमाकुलम्।  
नानामृगगणाकीर्णं सिद्धचारणसेवितम्॥1.51.23॥  
देवदानवगन्धर्वैः किन्नरैरुपशोभितम्।  
प्रशान्तहरिणाकीर्णं द्विजसङ्घनिषेवितम्॥1.51.24॥  
ब्रह्मर्षिगणसङ्कीर्णं देवर्षिगणसेवितम्।  
तपश्चरणसंसिद्धैरग्निकल्पैर्महात्मभिः॥1.51.25॥  
अब्भक्षैर्वायुभक्षैश्च शीर्णपर्णाशनैस्तथा।  
फलमूलाशनैर्दान्तैर्जितरोषैर्जितेन्द्रियैः॥1.51.26॥  
ऋषिभिर्वालखिल्यैश्च जपहोमपरायणैः।  
अन्यैर्वैखानसैश्चैव समन्तादुपशोभितम्॥1.51.27॥

#### शब्दार्थः
राम Rama, सराष्ट्राणि together with kingdoms, नगराणि cities, सरितः rivers, तथा and, गिरीन्  mountains, आश्रमान् hermitages, क्रमशः regularly,  विचरन् while wandering, नानावृक्षसमाकुलम्  crowded with various kinds of trees, नानामृगगणाकीर्णम् filled with various species of animals, सिद्धचारणसेवितम् attended by siddhas and charanas, देवदानवगन्धर्वैः devatas, danavas, gandharvas, किन्नरैः kinnaras, उपशोभितम् shining, प्रशान्तहरिणाकीर्णम् scattered with serene deers, द्विजसङ्घनिषेवितम् inhabited by multitude of birds,  ब्रह्मर्षिगणसङ्कीर्णम्  intermingled with hosts of brahmarshis, देवर्षिगणसेवितम् attended by hosts of devarishis, तपश्चरणसंसिद्धैः by those who attained perfection through their austerities, अग्निकल्पैः by those resembling fire in brightness, महात्मभिः by the magananimous, अब्भक्षैः by those  subsisting on water only, वायुभक्षैश्च by those subsisting on air, तथा and, शीर्णपर्णाशनैः by those living on fallen leaves as their food, फलमूलाशनैः by those living on fruits and roots as their food, दान्तैः by the selfrestrained, जितरोषैः by those who have conquered anger, जितेन्द्रियैः by those who controlled senses, ऋषिभिः by sages, जपहोमपरायणैः by those who were devoted to prayers and offerings of libations, वालखिल्यैः with Valakhilyas (sages born from Brahma and have the size of thumb), अन्यैः by others, वैखानसैश्चैव by Vaikhanasa (born from the nails of Brahma), समन्तात् every where, उपशोभितम् shining with brightness, वसिष्ठस्य Vasishta's, आश्रमपदम् hermitage,  अजगाम reached.

#### आङ्ग्लानुवादः
Rama while Viswamitra was wandering about kingdoms, cities, rivers, mountains and  hermitages, he gradually reached the ashram of Vasishta. That hermitage afounded in a variety of trees, species of animals, siddhas, charanas, devatas, danavas, gandharvas and kinnaras, multitudes of birds and resting deer. It was inhabited by brahmarshis and devarishis, by sages who had attained perfection through austerities, by those resembling fire in brightness, by the magnanimous and the selfrestrained, by those who had conquered anger and controlled their senses, who was devoted to prayers and offerings of libations. Some of them subsisted on water, some on air. Some lived on fallen leaves, some on fruits and roots. The hermitage looked bedecked with valakhilyas (born from Vala of Brahma ) and vaikhanasas (born from the nails of Brahma).



### श्लोकः
#### मूलम्
वसिष्ठस्याश्रमपदं ब्रह्मलोकमिवापरम्।  
ददर्श जयतां श्रेष्ठो विश्वामित्रो महाबलः॥1.51.28॥

#### शब्दार्थः
जयताम् of the conquerors, श्रेष्ठः foremost, महाबलः highly powerful, विश्वामित्रः Visvamitra, अपरम् a second, ब्रह्मलोकमिव like Brahmaloka, वसिष्ठस्य sage Vasishta's, आश्रमपदम् hermitage, ददर्श saw.

#### आङ्ग्लानुवादः
Highly powerful Viswamitra, foremost among the conquerors, (thus) saw the hermitage of Vasishta which looked like another Brahmaloka.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे एकपञ्चाशस्सर्गः।  
Thus ends the fiftyfirst sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/051_vishvAmitra-vaMsha-varNanam.md">
<details><summary><h2>भूषणम् ...{Loading}...</h2></summary>



(विश्वामित्रवृन्तातः)  

तस्य तद्वचनं श्रुत्वा विश्वामित्रस्य धीमतः ।  

हृष्टरोमा महातेजाः शतानन्दो महातपाः  ॥  १।५१।१  ॥   

गौतमस्य सुतो ज्येष्ठस्तपसा द्योतितप्रभः ।  

रामसन्दर्शनादेव परं विस्मयमागतः  ॥  १।५१।२  ॥   

अथाचार्यवैभवस्य ज्ञेयत्वाभिप्रायेण विश्वामित्रचरित्रं प्रस्तौति तस्य
तद्वचनमित्यादिभिः पञ्चदशभिः सर्गैः । तस्येत्यादिद्वौ । हृष्टरोमा
सञ्जातरोमाञ्चः । विस्मयमागतः, अहो महिमा रामस्य यन्मे माता कृतार्थीकृतेति
विस्मयं प्राप्तो ऽभूदित्यर्थः  ॥  १।५१।१,२  ॥   

  

स तौ निषण्णौ सम्प्रेक्ष्य सुखासीनौ नृपात्मजौ ।  

शतानन्दो मुनिश्रेष्ठं विश्वामित्रमथाब्रवीत्  ॥  १।५१।३  ॥   

स इति । निषण्णावित्यस्य विवरणं सुखासीनाविति  ॥  १।५१।३  ॥   

  

अपि ते मुनिशार्दूल मम माता यशस्विनी ।  

दर्शिता राजपुत्राय तपोदीर्घमुपागता  ॥  १।५१।४  ॥   

स्वमातरि रामकृतानुग्रहस्य श्रुतस्य विस्मयावहतया पुनः पृच्छति--अपीत्यादि
। अपिः प्रश्ने । ते त्वया । दीर्घं तप उपागता
पूर्वोक्तभस्मशायित्वादिलक्षणं तपः प्राप्ता । अनेन पाषाणीभूयस्थितेति
पक्षो न वाल्मीकेः  ॥  १।५१।४  ॥   

  

अपि रामे महातेजा मम माता यशस्विनी ।  

वन्यैरुपाहरत्पूजां पूजार्हे सर्वदेहिनाम्  ॥  १।५१।५  ॥   

अपीति । रामे रामविषये । वन्यैः कन्दमूलफलादिभिः । अनेन पूर्वमपि
वन्यैरेतस्य जीवनमिति गम्यते । सर्वदेहिनां पूजार्ह इत्यनेन परत्वं
व्यञ्जितम्  ॥  १।५१।५  ॥   

  

अपि रामाय कथितं यथावृत्तं पुरातनम् ।  

मम मातुर्महातेजो दैवेन दुरनुष्ठितम्  ॥  १।५१।६  ॥   

अपीति । हे महातेजः विश्वामित्र मम मातुर्विषये दैवेन इन्द्रेण विधिना वा ।
दुरनुष्ठितं दुरनुष्ठानरूपम् । पुरातनं वृत्तं चरितम् । यथा यथावत् । कथितं
चापि कथितं किम्  ॥  १।५१।६  ॥   

  

अपि कौशिक भद्रं ते गुरुणा मम सङ्गता ।  

माता मम मुनिश्रेष्ठ रामसन्दर्शनादितः  ॥  १।५१।७  ॥   

अपीति । गुरुणा पित्रा । इतः अस्मादुपस्थिताद्रामसन्दर्शनात् । यद्वा
रामसन्दर्शनादितः रामसन्दर्शनादिना । तृतीयार्थे तसिः । पूजा अपिशब्दार्थः
 ॥  १।५१।७  ॥   

  

अपि मे गुरुणा रामः पूजितः कुशिकात्मज ।  

इहागतो महातेजाः पूजां प्राप्तो महात्मनः  ॥  १।५१।८  ॥   

अपीति । इह अस्मदाश्रमे । आगतः महातेजा गुरुः । महात्मनः रामात् पूजां
अहल्यालाभरूपाम् ।  

अपिप्राप्तः  ॥  १।५१।८  ॥   

  

अपि शान्तेन मनसा गुरुर्मे कुशिकात्मज ।  

इहागतेन रामेण प्रयतेनाभिवादितः  ॥  १।५१।९  ॥   

अपीति । शान्तेन कोपरहितेन मनसोपलक्षितो गुरुः । इह अस्मदाश्रमे । आगतेन
प्रयतेन मनःसक्तिरूपयत्नवता । रामेण अभिवादितः किम्  ॥  १।५१।९  ॥   

  

तच्छ्रुत्वा वचनं तस्य विश्वामित्रो महामुनिः ।  

प्रत्युवाच शतानन्दं वाक्यज्ञो वाक्यकोविदम्  ॥  १।५१।१०  ॥   

तच्छ्रुत्वेति  ॥  १।५१।१०  ॥   

  

नातिक्रान्तं मुनिश्रेष्ठ यत्कर्तव्यं कृतं मया ।  

सङ्गता मुनिना पत्नी भार्गवेणेव रेणुका  ॥  १।५१।११  ॥   

नेति । नातिक्रान्तं मया समयातिक्रमो न कृतः । समये यत्कर्तव्यं तत्कृतम् ।
तदेवाह सङ्गतेति । नातिक्रान्तमित्यस्य विवरणं यत्कर्तव्यमिति । तस्य
विवरणं सङ्गतेति । भार्गवेण जमदग्निना । रेणुका परशुराममातेवेति भावः  ॥ 
१।५१।११  ॥   

  

तच्छ्रुत्वा वचनं तस्य विश्वामित्रस्य धीमतः ।  

शतानन्दो महातेजा रामं वचनमब्रवीत्  ॥  १।५१।१२  ॥   

तदिति  ॥  १।५१।१२  ॥   

  

स्वागतं ते नरश्रेष्ठ दिष्ट्या प्राप्तो ऽसि राघव ।  

विश्वामित्रं पुरस्कृत्य महर्षिमपराजितम्  ॥  १।५१।१३  ॥   

स्वागतमिति । दिष्ट्या दैवयोगेन  ॥  १।५१।१३  ॥   

  

अचिन्त्यकर्मा तपसा ब्रह्मर्षिरतुलप्रभः ।  

विश्वामित्रो महातेजा वेत्स्येनं परमां गतिम्  ॥  १।५१।१४  ॥   

विश्वामित्रं स्तौति--अचिन्त्येत्यादि । तपसा ब्रह्मर्षिः तपसा
प्राप्तब्रह्मर्षिभावः । परमां गतिं तव परमहितप्रदम् । वेत्सीत्यत्र
काकुरनुसन्धेया  ॥  १।५१।१४  ॥   

  

नास्ति धन्यतरो राम त्वत्तो ऽन्यो भुवि कश्चन ।  

गोप्ता कुशिकपुत्रस्ते येन तप्तं महत्तपः  ॥  १।५१।१५  ॥   

एतदेवाह--नास्तीति । धन्यत्वे हेतुः गोप्तेति । येन कुशिकपुत्रेण  ॥ 
१।५१।१५  ॥   

  

श्रूयतामभिधास्यामि कौशिकस्य महात्मनः ।  

यथा बलं यथा वृत्तं तन्मे निगदतः शृणु  ॥  १।५१।१६  ॥   

श्रूयतामिति । बलं तपोबलम् । यथा यादृश्ाम्, वृत्तं चरित्रं च । यथा यादृशं
तथा तत्सर्वं मे मत्तः  

शृणु  ॥  १।५१।१६  ॥   

  

राजाभूदेष धर्मात्मा दीर्घकालमरिन्दमः ।  

धर्मज्ञः कृतविद्यश्च प्रजानां च हिते रतः  ॥  १।५१।१७  ॥   

राजेति  ॥  १।५१।१७  ॥   

  

प्रजापतिसुतस्त्वासीत् कुशो नाम महीपतिः ।  

कुशस्य पुत्रो बलवान् कुशनाभः सुधार्मिकः  ॥  १।५१।१८  ॥   

कुशनाभसुतस्त्वासीद्गाधिरित्येव विश्रुतः ।  

गाधेः पुत्रो महातेजा विश्वामित्रो महामुनिः  ॥  १।५१।१९  ॥   

विश्वामित्रो महातेजाः पालयामास मेदिनीम् ।  

बहुवर्षसहस्राणि राजा राज्यमकारयत्  ॥  १।५१।२०  ॥   

कस्य राज्ञः पुत्र इत्यत्राह--प्रजापतीत्यादिश्लोकत्रयम् । पालयामासेत्यस्य
विवरणं बह्विति  ॥  १।५१।१८२०  ॥   

  

कदाचित्तु महातेजा योजयित्वा वरूथिनीम् ।  

अक्षौहिणीपरिवृतः परिचक्राम मेदिनीम्  ॥  १।५१।२१  ॥   

नगराणि च राष्ट्राणि सरितश्च तथा गिरीन् ।  

आश्रमान् क्रमशो राम विचरन्नाजगाम ह  ॥  १।५१।२२  ॥   

वसिष्ठस्याश्रमपदं नानावृक्षसुमाकुलम् ।  

नानामृगगणाकीर्णं सिद्धचारणसेवितम्  ॥  १।५१।२३  ॥   

देवदानवगन्धर्वैः किन्नरैरुपशोभितम् ।  

प्रशान्तहरिणाकीर्णं द्विजसङ्घनिषेवितम्  ॥  १।५१।२४  ॥   

ब्रह्मर्षिगणसङ्कीर्णं देवर्षिगणसेवितम् ।  

तपश्चरणसंसिद्धैरग्निकल्पैर्महात्मभिः  ॥  १।५१।२५  ॥   

अब्भक्षैर्वायुभक्षैश्च शीर्णपर्णाशनैस्तथा ।  

फलमूलाशनैर्दान्तैर्जितरोषैर्जितेन्द्रियैः  ॥  १।५१।२६  ॥   

ऋषिभिर्वालखिल्यैश्च जपहोमपरायणैः ।  

अन्यैर्वैखानसैश्चैव समन्तादुपशोभितम्  ॥  १।५१।२७  ॥   

वसिष्ठस्याश्रमपदं ब्रह्मलोकमिवापरम् ।  

ददर्श जयतां श्रेष्ठो विश्वामित्रो महाबलः  ॥  १।५१।२८  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकपञ्चाशः सर्गः  ॥ 
५१  ॥   

कदाचिदित्याद्यष्टौ श्लोकाः । वरूथिनीं चतुरङ्गबलम् । योजयित्वा उपस्थाप्य
। प्रशान्तत्वविशेषणाय पुनर्हरिणोपादानम् । अब्भक्षैः अम्मात्रभक्षैः ।
दान्तैर्नियतमनस्कैः । वालखिल्याः ब्रह्मणो वालजा ऋषयः ।
वैखानसास्तन्नखजाः, "ये नखास्ते वैखानसाः ये वालास्ते वालखिल्याः" इति
श्रुतेः । वसिष्ठाश्रमवैभववर्णनम् एवम्भूतेनापि सम्मानितो विश्वामित्र इति
तस्य वैभवकथनार्थम्  ॥  १।५१।२१२८  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकपञ्चाशः सर्गः  ॥  ५१  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/051_vishvAmitra-vaMsha-varNanam.md">
<details><summary><h2>शिरोमणी ...{Loading}...</h2></summary>



विश्वामित्रवचनश्रवणानन्तरकालिकं वृत्तमाह तस्येति । धीमतस्तस्य
प्रसिद्धस्य विश्वामित्रस्य तन्मातृशापोद्धारविषयकं वचनं श्रुत्वा
हृष्टरोमा पुलकिताङ्गः महातेजाः अतिप्रतापः महातपाः अत एव तपसा
द्योतितप्रभः तपःकरणकोद्भूतप्रभाविशिष्टः गौतमस्य ज्येष्ठः सुतः
रामसन्दर्शनादेव परं विस्मयमागतः प्राप्तः आसीदिति शेषः । एतेन
रघुनाथशरीरशोभादेः लौकिकविलक्षणत्वं ध्वनितम् । द्वयोरेकत्रान्वयः  ॥ 
१।५१।१,२  ॥   

  

स इति । अथ विस्मयप्राप्त्यनन्तरं स शतानन्दः निषण्णौ आसने उपविष्टौ अत एव
सुखासीनौ  

सुखं स्थितौ नृपात्मजौ तौ रामलक्ष्मणौ सम्प्रेक्ष्य मुनिश्रेष्ठं विश्वाः
मित्रमब्रवीत्  ॥  १।५१।३  ॥   

  

तद्वचनमेवाह अपीति । हे मुनिशार्दूल दीर्घं तपः उपागता यशस्विनी
प्रशस्तयशोविशिष्टा मम माता ते तव राजपुत्राय दर्शिता । अपि ते इति
सम्बन्धसामान्ये षष्ठी । अपिः प्रश्ने । यशस्विनी इत्यनेन पतिवेषो ऽपि
नानादरणीयः इति बुद्ध्यैव इन्द्रस्वीकारः कृतः इति ध्वनितं तेन तस्याः
पतिव्रताग्रणीत्वं व्यक्तम्  ॥  १।५१।४  ॥   

  

अपीति । हे महातेजः । यशस्विनी मम माता सर्वदेहिनां पूजार्हे रामे वन्यैः
वनोद्भवैः पुष्पफलाद्यैः पूजामुपाहरदपि  ॥  १।५१।५  ॥   

  

अपि रामायेति । हे महातेजः देवेन इन्द्रेण मम मातुः यद्वञ्चनाद्यनुष्ठितं
कृतं तत्पुरातनं वृत्तं रामाय यथावत्कथितमपि  ॥  १।५१।६  ॥   

  

अपि कौशिकेति । हे कौशिक हे मुनिश्रेष्ठ इतः अस्मात् रामसन्दर्शनात् मम
माता मम गुरुणा पित्रा सह सङ्गता अपि ते भद्रं वृत्तं त्वं शीघ्रमेव
ब्रूहीति भावः  ॥  १।५१।७  ॥   

  

अपि मे इति । हे कुशिकात्मज विश्वामित्र महात्मनः रामस्य पूजां
रामकर्तृकाहल्यालाभरूपसत्कृतिं प्राप्य मे गुरुणा पित्रा इह मिथिलोपवने
आगतो महातेजाः रामः पूजितो ऽपि  ॥  १।५१।८  ॥   

  

अपि शान्तेनेति । हे कुशिकात्मज इह मिथिलोपवने आगतेन प्रयतेन यतचित्तेन
रामेण शान्तेन मनसा उपलक्षितो मे गुरुः पिता अभिवादितो ऽपि ।
ऽपूजितेनाभिवादितम्ऽ इति भाट्टपाठः  ॥  १।५१।९  ॥   

  

तदिति । तस्य शतानन्दस्य तत् प्रश्नरूपं वचनं श्रुत्वा वाक्यज्ञः महामुनिः
विश्वामित्रः वाक्यकोविदं शतानन्द प्रत्युवाच  ॥  १।५१।१०  ॥   

  

विश्वामित्रप्रतिवचनमेवाह नेति । हे मुनिश्रेष्ठ शतानन्द यत् कर्तव्यं
भवन्मातृविषयकशापनिवारणादौ यत् करणीयं तत् मया कृतं अतिक्रान्तं विस्मृतं न
एतेन सर्वस्य शतानन्दपृष्टस्योत्तरं दत्तमिति ध्वनितम् । तत्र किञ्चित्
स्पष्टत आह भार्गवेण जमदग्निना रेणुका परशुराममातेव मुनिना गौतमेन पत्नी
तद्भर्या त्वन्माता सङ्गता मिलिता  ॥  १।५१।११  ॥   

  

विश्वामित्रवचःश्रवणानन्तरकालिकं वृत्तमाह तदिति । धीमतस्तस्य प्रसिद्धस्य
विश्वामित्रस्य तत् मातृवृत्तसम्बन्धि वचनं श्रुत्वा महातेजाः शतानन्दः
रामं वचनमब्रवीत्  ॥  १।५१।१२  ॥   

  

शतानन्दवचनमेवाह स्वागतणिति । हे नरश्रेष्ठ हे राघव अपराजितं पराजेतुमशक्यं
महर्षि विश्वामित्रं पुरस्कृत्य त्वं प्राप्तो ऽसि तत् ते तव
स्वागतमतिशोभनमागमनं तदित्यध्याहृतम्  ॥  १।५१।१३  ॥   

  

विश्वामित्रं प्रशंसन् आह अचिन्त्येत्यादिभिः । अचिन्त्यकर्मा
अतर्क्यकर्मकारी तपसा ब्रह्मर्षिस्तपःप्राप्तब्रह्मर्षित्वविशिष्टः अत एव
अतुलप्रभः तुलारहितप्रभाविशिष्टः महातेजाः अतिप्रतापः यः अयं विश्वामित्रः
तमेनं परमामतिशोभनां गतिं भवदागमनहेतुमहं वेद्मि  ॥  १।५१।१४  ॥   

  

नेति । हे राम येन महत्तपस्तप्तं स कुशिकपुत्रः यस्य ते तव गोप्ता रक्षकः
तस्मात्त्वत्तः अन्यो धन्यतरः भुवि त्रिलोक्यां कश्चन नास्तीति
श्रूयतामित्युत्तरेणान्वयः  ॥  १।५१।१५  ॥   

  

ननु कुतः एवं महत्त्वं विश्वामित्रस्येत्यत आह महात्मनः कौशिकस्य बलं
तपोबलं यथावृत्तं प्रवृत्तं तथा अहमभिधास्यामि त्वं निगदतः मे यथावच्छृणु
 ॥  १।५१।१६  ॥   

  

तदुक्तिमेवाह राजेति । धर्मात्मा विहितधर्मा चरणशीलः अरिन्दमः शत्रुसूदनः
धर्मज्ञः निखिलधर्मविज्ञाता तत्र हेतुः कृतविद्यः कृता उपार्जिता विद्या
येन अत एव प्रजानां हिते एव रतः एष  

विश्वामित्रः दीर्घकालं राजाभूत् । चशब्द एवार्थे द्वितीयश्चशब्दः
हेत्वर्थे  ॥  १।५१।१७  ॥   

  

तत्प्राशस्त्यं बोधयितुं तत्पूर्वजान् क्रमशो निर्दिशन्नाह प्रजेति । कुशो
नाम महीपतिः प्रजापतिसुत आसीत् अनन्तरं बलवान् सुधार्मिकः कुशस्य पुत्रः
कुशनाभ आसीत् । तुशब्दो ऽनन्तरार्थकः  ॥  १।५१।१८  ॥   

  

कुशेति । गाधिरित्येव नाम्ना विश्रुतः प्रख्यातः कुशनाभसुत आसीत् अनन्तरं
महातेजा महामुनिर्गाधिपुत्रः विश्वामित्र आसीत् तुशब्दो ऽनन्तरार्थकः  ॥ 
१।५१।१९  ॥   

  

विश्वामित्र इति । महातेजाः विश्वामित्रः मेदिनीं पालयामास
युवराजावस्थायामेवेत्यर्थः । युवराजावस्थानन्तरकालिकवृत्तमाह राजा सन्
बहुवर्षसहस्राणि राज्यमकारयत् । स्वार्थे णिच् प्रयोजकाविवक्षा वा  ॥ 
१।५१।२०  ॥   

  

कदाचिदिति । महातेजाः अक्षौहिणीपरिवृतः विश्वामित्रः
वरूथिनीमक्षौहिण्यतिरिक्तसेनां योजयित्वा पुररक्षायां नियुज्यैव
कदाचित्कस्मिंश्चित्काले मेदिनीं पृथिवीं परिचक्राम । तुशब्द एवार्थे  ॥ 
१।५१।२१  ॥   

  

मेदिनीपरिक्रमणमेवाह नगराणीति । राजा विश्वामित्रः नगरादीनि क्रमशो विचरन्
वसिष्ठस्य अश्रमपदं श्रमनिवर्तकस्थानमाजगाम । स्थानमेव वर्णयन्नाह
नानापुष्पलताद्रुमं नानापुष्पलतायुता द्रुमाः यस्मिन् नानामृगगणाकीर्णं
नानामृगगणैराकीर्णं व्याप्तं सिद्धचारणसेवितम्  ॥  १।५१।२२,२३  ॥   

  

देवादिभिः । किन्नरैश्चोपशोभितं विनापि चं समुच्चयः । प्रशान्तहरिणाकीर्णं
प्रशान्तहरिणैराकीर्णं व्याप्तं द्विजसङ्घनिषेवितं द्विजसङ्घैः पक्षिसमूहैः
निषेवितम्  ॥  १।५१।२४  ॥   

  

ब्रह्मर्षिगणसङ्कीर्णं ब्रह्मर्षिगणैः सङ्कीर्णं व्याप्तं देवर्षिगणसेवितं
तपश्चरणसंसिद्धैः महात्मभिः अग्निकल्पैः अग्निं कल्पयन्ति प्रदिदिनं विधिना
स्थापयन्ति ते अग्निहोत्रिण इति व्याप्तं श्रीमद्ब्रह्मकल्पैः श्रीमन्तो ये
ब्रह्म वेदं कल्पयन्ति वेदशाखाविभागकर्तार इति यावत् तैः महात्मभिः सततं
सङ्कुलं अब्भक्षैः जलमात्रभक्षणकर्तृभिः वायुभक्षैः
वायुमात्रभक्षणकर्तृभिश्च शीर्णपर्णाशनैः पतितपत्रमात्रभोजनकर्तृभिश्च ।
तथाशब्दश्चार्थे  ॥  १।५१।२५,२६  ॥   

  

फलेति । फलमूलाशनैः दान्तैः नियमितबहिरिन्द्रियैः जितरोषैः जितक्रोधैः
जितेन्द्रियैः नियमितान्तःकरणैः ऋषिभिरुपशोभितं जपहोमपरायणैः वालखिल्यैः
ब्रह्मरोमजातैरन्यैवालखिल्यविलक्षणैः वैखानसैः ब्रह्मनखजातैश्च
समन्तादुषशोभितम् अपरं ब्रह्मलोकमिव वशिष्ठस्य अश्रमपदं श्रमनिवर्तकं
स्थानं जयतां शत्रुपराभवं कुर्वतां श्रेष्ठः महाबलो विश्वामित्रददर्श च
षण्णामकत्रान्वयः । वैखानसवालखिल्यनिर्वचनकर्त्री श्रुतिः "ये नखास्ते
वैखानसा ये वालास्ते वालखिल्याः" इति  ॥  १।५१।२७,२८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे एकपञ्चाशः
सर्गः  ॥  १।५१  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/051_vishvAmitra-vaMsha-varNanam.md">
<details><summary><h2>तिलकम् ...{Loading}...</h2></summary>



तस्येति । हृष्टरोमा स्वमातुः शापोद्धारश्रवणजसन्तोषेण जातरोमाञ्चः  ॥ 
१।५१।१  ॥   

  

परं विस्मयमिति । भगवद्दर्शनस्यान्यासुलभत्वात्  ॥  १।५१।२  ॥   

  

निषण्णावासने  ॥  १।५१।३  ॥   

  

उक्तमप्यर्थमुत्कण्ठातिशयेन पुनः पृच्छति दार्ढ्याय अपि ते इति । अपिः
प्रश्ने । ते त्वया  ॥  १।५१।४  ॥   

  

रामे रामविषये । पूजार्हे इति रामविशेषणम्  ॥  १।५१।५  ॥   

  

देवेनेन्द्रेण दुरनुष्ठितं गौतमवेषधारणपूर्वकं तत्कर्तृकदुरनुष्ठानरूपं
मातुर्यद्वृत्तं चरितं पुरातनं तद्रामाय कथितमित्यन्वयः । महातेज इति
विश्वामित्रसम्बोधनम्  ॥  १।५१।६  ॥   

  

मम गुरुणा मम मातेत्यन्वयः । अत्र वारद्वयं ममेति प्रयोगो हर्षातिशयात् ।
रामसन्दर्शनादित इतस्य गतशापेति शेषः । आदिना पूजापादस्पर्शौ  ॥  १।५१।७
 ॥   

  

महातेजा रामो मद्गुरोः सकाशात्पूजां प्राप्येह यज्ञभूमावागत इति
पृष्टस्यैवार्थस्य भङ्ग्यन्तरेण प्रश्नः  ॥  १।५१।८  ॥   

  

शान्तेन मनसोपलक्षितो मे गुरुरिहागतेन गौतमाश्रम आगतेन गौतमपूजितेन
रामेणाभिवादितः । न तु मन्मातृदोषात्तिरस्कृत इति प्रश्नान्तरम् ।
पूजाङ्गीकारवन्दने अतिरस्कारचिह्नमिति भावः  ॥  १।५१।९,१०  ॥   

  

यत्कर्तव्यं तन्नातिक्रान्तम् न विस्मृतम् । किन्तु मया कृतमेवेत्यर्थः ।
भार्गवो जमदग्निस्तत्कोपहता रेणुका परशुराममाता यथा जमदग्निना सङ्गता
तद्वदित्यर्थः  ॥  १।५१।११,१२  ॥   

  

दिष्ट्या भाग्येन  ॥  १।५१।१३  ॥   

  

विश्वामित्रयत्नत एव तेन सह प्राप्तिस्तत एव च मातुः शापोद्धार इति तं
स्तौति अचिन्त्येत्यादिना ।
मनसाप्यन्येनाशक्यचिन्तनम(प्र)तिसृष्ट्यादिकर्ता । परमां गतिम् जगतः
परमहितप्रदम् । अन्ये तव मम चेत्याहुः  ॥  १।५१।१४  ॥   

  

गोप्तास्त्रदानादिना  ॥  १।५१।१५  ॥   

  

बलम् तपोबलम् । यथा यादृशम् । तत्त्वं ब्रह्मर्षित्वं च यथा
तच्छृण्वित्यर्थः । "वृत्तम्" इति क्वचित्पाठः । वृत्तम् चरितम्  ॥ 
१।५१।१६,१७  ॥   

  

स राजा कस्य पुत्रस्तत्राह प्रजापतीत्यादि  ॥  १।५१।१८,१९  ॥   

  

अकारयत् स्वार्थे णिः  ॥  १।५१।२०  ॥   

  

वरूथिनीम् चतुरङ्गबलम् । योजयित्वा समुपस्थाय
तद्रूपाक्षौहिणीसङ्ख्यसेनापरिवृतो भूत्वा  ॥  १।५१।२१२३  ॥   

  

तपोतिशयात्प्रशान्तहरिणत्वम्  ॥  १।५१।२४  ॥   

  

ज्ञानमात्राधिकृता नारदाद्या देवलोकसञ्चारिणो देवर्षयः ।
ज्ञानकर्मोभयाधिकृता ब्रह्मर्षयो भूप्रतिष्ठाः । अग्नितुल्यैर्ऋषिभिः
सङ्कुलं व्याप्तमित्यन्वयः  ॥  १।५१।२५  ॥   

  

तथा ब्रह्मकल्पैश्चतुर्मुखतुल्यैः । तस्यैव सहजतपोवैभवात् ।
अब्भक्षैस्तन्मात्रभक्षैः सङ्कुलम्  ॥  १।५१।२६  ॥   

  

ब्रह्मरोमनखजा वालखिल्या वैखानसाश्च । "ये नखास्ते वैखानसाः ये वालस्ते
वालखिल्याः" इति श्रुतेरिति कतकः  ॥  १।५१।२७  ॥   

  

परमकल्याणस्वभावाद्ब्रह्मलोकोपमाश्रमस्य । जयताम् शूराणाम्  ॥  १।५१।२८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
एकपञ्चाशः सर्गः  ॥  ५१  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/051_vishvAmitra-vaMsha-varNanam.md">
<details><summary><h2>द्राविडपाठः ...{Loading}...</h2></summary>


तस्य तद्वचनं श्रुत्वा विश्वामित्रस्य धीमतः।  
हृष्टरोमा महातेजाः शतानन्दो महातपाः ॥ 1.51.1 ॥   
गौतमस्य सुतो ज्येष्ठस्तपसा द्योतितप्रभः।  
रामसन्दर्शनादेव परं विस्मयमागतः ॥ 1.51.2 ॥   
स तौ निषण्णौ सम्प्रेक्ष्य सुखासीनौ नृपात्मजौ।  
शतानन्दो मुनिश्रेष्ठं विश्वामित्रमथाब्रवीत् ॥ 1.51.3 ॥   
अपि ते मुनिशार्दूल मम माता यशस्विनी।  
दर्शिता राजपुत्राय तपोदीर्घमुपागता ॥ 1.51.4 ॥   
अपि रामे महातेजा मम माता यशस्विनी।  
वन्यैरुपाहरत्पूजां पूजार्हे सर्वदेहिनाम् ॥ 1.51.5 ॥   
अपि रामाय कथितं यथावृत्तं पुरातनम्।  
मम मातुर्महातेजो दैवेन दुरनुष्ठितम् ॥ 1.51.6 ॥   
अपि कौशिक भद्रं ते गुरुणा मम सङ्गता।  
माता मम मुनिश्रेष्ठ रामसन्दर्शनादितः ॥ 1.51.7 ॥   
अपि मे गुरुणा रामः पूजितः कुशिकात्मज।  
इहागतो महातेजाः पूजां प्राप्तो महात्मनः ॥ 1.51.8 ॥   
अपि शान्तेन मनसा गुरुर्मे कुशिकात्मज।  
इहागतेन रामेण प्रयतेनाभिवादितः ॥ 1.51.9 ॥   
तच्छ्रुत्वा वचनं तस्य विश्वामित्रो महामुनिः।  
प्रत्युवाच शतानन्दं वाक्यज्ञो वाक्यकोविदम् ॥ 1.51.10 ॥   
नातिक्रान्तं मुनिश्रेष्ठ यत्कर्तव्यं कृतं मया।  
सङ्गता मुनिना पत्नी भार्गवेणेव रेणुका ॥ 1.51.11 ॥   
तच्छ्रुत्वा वचनं तस्य विश्वामित्रस्य धीमतः।  
शतानन्दो महातेजा रामं वचनमब्रवीत् ॥ 1.51.12 ॥   
स्वागतं ते नरश्रेष्ठ दिष्ट्या प्राप्तोऽसि राघव।  
विश्वामित्रं पुरस्कृत्य महर्षिमपराजितम् ॥ 1.51.13 ॥   
अचिन्त्यकर्मा तपसा ब्रह्मर्षिरतुलप्रभः।  
विश्वामित्रो महातेजा वेत्स्येनं परमां गतिम् ॥ 1.51.14 ॥   
नास्ति धन्यतरो राम त्वत्तोऽन्यो भुवि कश्चन।  
गोप्ता कुशिकपुत्रस्ते येन तप्तं महत्तपः ॥ 1.51.15 ॥   
श्रूयतामभिधास्यामि कौशिकस्य महात्मनः।  
यथा बलं यथा वृत्तं तन्मे निगदतः शृणु ॥ 1.51.16 ॥   
राजाभूदेष धर्मात्मा दीर्घकालमरिन्दमः।  
धर्मज्ञः कृतविद्यश्च प्रजानां च हिते रतः ॥ 1.51.17 ॥   
प्रजापतिसुतस्त्वासीत् कुशो नाम महीपतिः।  
कुशस्य पुत्रो बलवान् कुशनाभः सुधार्मिकः ॥ 1.51.18 ॥   
कुशनाभसुतस्त्वासीद्गाधिरित्येव विश्रुतः।  
गाधेः पुत्रो महातेजा विश्वामित्रो महामुनिः ॥ 1.51.19 ॥   
विश्वामित्रो महातेजाः पालयामास मेदिनीम्।  
बहुवर्षसहस्राणि राजा राज्यमकारयत् ॥ 1.51.20 ॥   
कदाचित्तु महातेजा योजयित्वा वरूथिनीम्।  
अक्षौहिणीपरिवृतः परिचक्राम मेदिनीम् ॥ 1.51.21 ॥   
नगराणि च राष्ट्राणि सरितश्च तथा गिरीन्।  
आश्रमान् क्रमशो राम विचरन्नाजगाम ह ॥ 1.51.22 ॥   
वसिष्ठस्याश्रमपदं नानावृक्षसुमाकुलम्।  
नानामृगगणाकीर्णं सिद्धचारणसेवितम् ॥ 1.51.23 ॥   
देवदानवगन्धर्वैः किन्नरैरुपशोभितम्।  
प्रशान्तहरिणाकीर्णं द्विजसङ्घनिषेवितम् ॥ 1.51.24 ॥   
ब्रह्मर्षिगणसङ्कीर्णं देवर्षिगणसेवितम्।  
तपश्चरणसंसिद्धैरग्निकल्पैर्महात्मभिः ॥ 1.51.25 ॥   
अब्भक्षैर्वायुभक्षैश्च शीर्णपर्णाशनैस्तथा।  
फलमूलाशनैर्दान्तैर्जितरोषैर्जितेन्द्रियैः ॥ 1.51.26 ॥   
ऋषिभिर्वालखिल्यैश्च जपहोमपरायणैः।  
अन्यैर्वैखानसैश्चैव समन्तादुपशोभितम् ॥ 1.51.27 ॥   
वसिष्ठस्याश्रमपदं ब्रह्मलोकमिवापरम्।  
ददर्श जयतां श्रेष्ठो विश्वामित्रो महाबलः ॥ 1.51.28 ॥   

</details>
</div>
