---
title: ०३० यज्ञरक्षणम्
title_english: 030 rAma safeguards vishvAmitra s vedic ritual

---


अथ तौ देशकालज्ञौ राजपुत्रावरिन्दमौ।  
देशे काले च वाक्यज्ञावब्रूतां कौशिकं वचः ॥ 1.30.1 ॥   
भगवन् श्रोतुमिच्छावो यस्मिन् काले निशाचरौ।  
संरक्षणीयौ तौ ब्रह्मन्नातिवर्तेत तत्क्षणम् ॥ 1.30.2 ॥   

एवं ब्रुवाणौ काकुत्स्थौ त्वरमाणौ युयुत्सया।  
सर्वे ते मुनयः प्रीताः प्रशशंसुर्नृपात्मजौ ॥ 1.30.3 ॥   
अद्यप्रभृति षड्रात्रं रक्षतं राघवौ युवाम्।  
दीक्षां गतो ह्येष मुनिर्मौनित्वं च गमिष्यति ॥ 1.30.4 ॥   

तौ च तद्वचनं श्रुत्वा राजपुत्रौ यशस्विनौ।  
अनिद्रौ षडहोरात्रं तपोवनमरक्षताम् ॥ 1.30.5 ॥   
उपासाञ्चक्रतुर्वीरौ यत्तौ परमधन्विनौ।  
ररक्षतुर्मुनिवरं विश्वामित्रमरिन्दमौ ॥ 1.30.6 ॥   

अथ काले गते तस्मिन् षष्ठेऽहनि समागते।  
सौमित्रिमब्रवीद्रामो यत्तो भव समाहितः ॥ 1.30.7 ॥   
रामस्यैवं ब्रुवाणस्य त्वरितस्य युयुत्सया।  
प्रजज्वाल ततो वेदिस्सोपाध्यायपुरोहिता ॥ 1.30.8 ॥   
सदर्भचमसस्रुक्का ससमित्कुसुमोच्चया।  
विश्वामित्रेण सहिता वेदिर्जज्वाल सर्त्विजा ॥ 1.30.9 ॥   
मन्त्रवच्च यथान्यायं यज्ञोऽसौ सम्प्रवर्तते।  

आकाशे च महान् शब्दः प्रादुरासीद्भयानकः ॥ 1.30.10 ॥   
आवार्य गगनं मेघो यथा प्रावृषि निर्गतः।  
तथा मायां विकुर्वाणौ राक्षसावभ्यधावताम् ॥ 1.30.11 ॥   
मारीचश्च सुबाहुश्च तयोरनुचराश्च ये।  
आगम्य भीमसङ्काशा रुधिरौघमवासृजन् ॥ 1.30.12 ॥   
सा तेन रुधिरौघेण वेदिर्जज्वाल मण्डिता।  
सहसाऽभिद्रुतो रामस्तानपश्यत्ततो दिवि ॥ 1.30.13 ॥   
तावापतन्तौ सहसा दृष्ट्वा राजीवलोचनः।  
लक्ष्मणं त्वभिसम्प्रेक्ष्य रामो वचनमब्रवीत् ॥ 1.30.14 ॥   

पश्य लक्ष्मण दुर्वृत्तान् राक्षसान् पिशिताशनान्।  
मानवास्त्रसमाधूताननिलेन यथा घनान् ॥ 1.30.15 ॥   
(करिष्यामि न सन्देहो नोत्सहे हन्तुम् ईदृशान् ।  
इत्य् उक्त्वा वचनं रामश् चापे सन्धाय वेगवान् ॥ १-३०-१६)  
मानवं परमोदारमस्त्रं परमभास्वरम्।  
चिक्षेप परमक्रुद्धो मारीचोरसि राघवः ॥ 1.30.16 ॥   

स तेन परमास्त्रेण मानवेन समाहतः।  
सम्पूर्णं योजनशतं क्षिप्तः सागरसम्प्लवे ॥ 1.30.17 ॥   
विचेतनं विघूर्णन्तं शीतेषु बलताडितम्।  
निरस्तं दृश्य मारीचं रामो लक्ष्मणमब्रवीत् ॥ 1.30.18 ॥   

(पश्य लक्ष्मण शीतेषुम् मानवं मनुसंहितम् ।  
मोहयित्वा नयत्येनन् न च प्राणैर् व्ययुज्यत ॥ १-३०-२०)  
इमानपि वधिष्यामि निर्घृणान् दुष्टचारिणः।  
राक्षसान् पापकर्मस्थान् यज्ञघ्नान् रुधिराशनान् ॥ 1.30.19 ॥   

(इत्य् उक्त्वा लक्ष्मणञ्चाशु लाघवं दर्शयन् इव ।)  
सङ्गृह्यास्त्रं ततो रामो दिव्यमाग्नेयमद्भुतम्।  
सुबाहूरसि चिक्षेप स विद्धः प्रापतद्भुवि ॥ 1.30.20 ॥   

शेषान् वायव्यमादाय निजघान महायशाः।  
राघवः परमोदारो मुनीनां मुदमावहन् ॥ 1.30.21 ॥   
स हत्वा राक्षसान् सर्वान् यज्ञघ्नान् रघुनन्दनः।  
ऋषिभिः पूजितस्तत्र यथेन्द्रो विजये पुरा ॥ 1.30.22 ॥   

अथ यज्ञे समाप्ते तु विश्वामित्रो महामुनिः।  
निरीतिका दिशो दृष्ट्वा काकुत्स्थमिदमब्रवीत् ॥ 1.30.23 ॥   
कृतार्थोऽस्मि महाबाहो कृतं गुरुवचस्त्वया।  
सिद्धाश्रममिदं सत्यं कृतं राम महायशः ॥ 1.30.24 ॥   
स हि रामम् प्रशस्यैवन् ताभ्यां सन्ध्याम् उपागमत् ॥ १-३०-२६  