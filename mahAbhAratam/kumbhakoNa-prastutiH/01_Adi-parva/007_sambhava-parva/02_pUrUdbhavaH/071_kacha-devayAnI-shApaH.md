---
title: ०७१ कच-देवयानी-शापः
unicode_script: devanagari

---


अध्यायः 071

स्वपाणिग्रहणार्थं प्रार्थितवत्या देवयान्या कचस्य विवादः ॥ 1 ॥ कचदेवयान्योः परस्परशापदानम् ॥ 2 ॥
वैशंपायन उवाच ।	001  
समावृतव्रतं तं तु विसृष्टं गुरुणा कचम् ।	001a  
प्रस्थितं त्रिदशावासं देवयान्यब्रवीदिदम् ॥	001c  
ऋषेरङ्गिरसः पौत्र वृत्तेनाभिजनेन च ।	002a  
भ्राजसे विद्यया चैव तपसा च दमेन च ॥	002c  
ऋषिर्यथाङ्गिरा मान्यः पितुर्मम महायशाः ।	003a  
तथा मान्यश्च पूज्यश्च मम भूयो बृहस्पतिः ॥	003c  
एवं ज्ञात्वा विजानीहि यद्ब्रवीमि तपोधन ।	004a  
व्रतस्थे नियमोपेते यथा वर्ताम्यहं त्वयि ॥	004c  
स समावृतविद्यो मां भक्तां भजितुमर्हसि ।	005a  
गृहाण पाणिं विधिवन्मम मन्त्रपुरस्कृतम् ॥	005c  
कच उवाच ।	006  
पूज्यो मान्यश्च भगवान्यथा तव पिता मम ।	006a  
तथा त्वमनवद्याङ्गि पूजनीयतरा मम ॥	006c  
प्राणेभ्योऽपि प्रियतरा भार्गवस्य महात्मनः ।	007a  
त्वं भत्रे धर्मतः पूज्या गुरुपुत्री सदा मम ॥	007c  
यथा मम गुरुर्नित्यं मान्यः शुक्रः पिता तव ।	008a  
देवयानि तथैव त्वं नैवं मां वक्तुमर्हसि ॥	008c  
देवयान्युवाच ।	009  
गुरुपुत्रस्य पुत्रो वै न त्वं पुत्रश्च मे पितुः ।	009a  
तस्मात्पूज्यश्च मान्यश्च ममापि त्वं द्विजोत्तम ॥	009c  
असुरैर्हन्यमाने च कच त्वयि पुनःपुनः ।	010a  
तदाप्रभृति या प्रीतिस्तां त्वमद्य स्मरस्व मे ॥	010c  
सौहार्दे चानुरागे च वेत्थ मे भक्तिमुत्तमाम् ।	011a  
न मामर्हसि धर्मज्ञ त्यक्तुं भक्तामनागसम् ॥	011c  
कच उवाच ।	012  
अनियोज्ये नियोक्तुं मां देवयानि न चार्हसि ।	012a  
प्रसीद सुभ्रु त्वं मह्यं गुरोर्गुरुतरा शुभे ॥	012c  
यत्रोषितं विशालाक्षि त्वया चन्द्रनिभानने ।	013a  
तत्राहमुषितो भद्रे कुक्षौ काव्यस्य भामिनि ॥	013c  
भगिनी धर्मतो मे त्वं मैवं वोचः सुमध्यमे ।	014a  
सुखमस्म्युषितो भद्रे न मन्युर्विद्यते मम ॥	014c  
आपृच्छे त्वां गमिष्यामि शिवमाशंस मे पथि ।	015a  
अविरोधेन धर्मस्य स्मर्तव्योऽस्मि कथान्तरे ।	015c  
अप्रमत्तोत्थिता नित्यमाराधय गुरुं मम ॥	015e  
देवयान्युवाच ।	016  
यदि मां धर्मकामार्थे प्रत्याख्यास्यसि याचितः ।	016a  
ततः कच न ते विद्या सिद्धिमेषा गमिष्यति ॥	016c  
कच उवाच ।	017  
गुरुपुत्रीति कृत्वाऽहं प्रत्याचक्षे न दोषतः ।	017a  
गुरुणा चाननुज्ञातः काममेवं शपस्व माम् ॥	017c  
आर्षं धर्मं ब्रुवाणोऽहं देवयानि यथा त्वया ।	018a  
शप्तो ह्यनर्हः शापस्य कामतोऽद्य न धर्मतः ॥	018c  
तस्माद्भवत्या यः कामो न तथा स भविष्यति ।	019a  
ऋषिपुत्रो न ते कश्चिज्जातु पाणिं ग्रहीष्यति ॥	019c  
फलिष्यति न ते विद्या यत्त्वं मामात्थ तत्तथा ।	020a  
अध्यापयिष्यामि तु यं तस्य विद्या फलिष्यति ॥	020c  
वैशंपायन उवाच ।	021  
एवमुक्त्वा द्विजश्रेष्ठो देवयानीं कचस्तदा ।	021a  
त्रिदशेशालयं शीघ्रं जगाम द्विजसत्तमः ॥	021c  
तमागतमभिप्रेक्ष्य देवा इन्द्रपुरोगमाः ।	022a  
बृहस्पतिं सभाज्येदं कचं वचनमब्रुवन् ॥	022c  
देवा ऊचुः ।	023  
यत्त्वयास्मद्धितं कर्म कृतं वै परमाद्भुतम् ।	023a  
न ते यशः प्रणशिता भागभाक्व भविष्यसि ॥ ॥	023c  

इति श्रीमन्महाभारते आदिपर्वणि संभवपर्वणि एकसप्ततितमोऽध्यायः ॥ 71 ॥

1-71-1 समावृतव्रतं समाप्तव्रतम् ॥ 1-71-9 गुरुः पुत्रो यस्य अङ्गिरसः पुत्रः पौत्रः ॥ 1-71-15 उत्थिता अनलसा ॥ 1-71-17 अननुज्ञातस्त्वदुक्तकार्ये ॥ 1-71-23 प्रणशिता प्रणङ्क्ष्यति ॥ एकसप्ततितमोऽध्यायः ॥ 71 ॥