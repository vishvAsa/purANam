+++
title = "०२९ हनुमत्-सुग्रीवसंवादः"
title_english = "029 Hanuma s advise to Sugreeva"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-029-Hanumath_Sugreeva_Samvadaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/03-sugrIva-bodhanam/029_hanumat-sugrIvasaMvAdaH.md">
<details><summary><h3>IITK ...{Loading}...</h3></summary>

Hanuman awakens Sugriva from slumber -- advises to initiate the search
Vaidehi.



#### श्लोकः
##### मूलम्
समीक्ष्य विमलं व्योम गतविद्युद्वलाहकम्।  
सारसाकुलसङ्घुष्टं रम्यज्योत्स्नानुलेपनम्4.29.1॥  
समृद्धार्थं च सुग्रीवं मन्दधर्मार्थसङ्ग्रहम्।  
अत्यर्थमसतां मार्गमेकान्तगतमानसम्4.29.2॥  
निर्वृत्तकार्यं सिद्धार्थं प्रमदाभिरतं सदा।  
प्राप्तवन्तमभिप्रेतान्सर्वानेव मनोरथान्4.29.3॥  
स्वां च पत्नीमभिप्रेतां तारां चापि समीप्सिताम्।  
विहरन्तमहोरात्रं कृतार्थं विगतज्वरम्4.29.4॥  
क्रीडन्तमिव देवेशं नन्दनेऽप्सरसां गणैः।  
मन्त्रिषु न्यस्तकार्यं च मन्त्रिणामनवेक्षकम्4.29.5॥  
उत्सन्नराज्यसन्देशं कामवृत्तमवस्थितम्।  
निश्चितार्थोऽर्थतत्त्वज्ञः कालधर्मविशेषवित्4.29.6॥  
प्रसाद्य वाक्यैर्मधुरैर्हेतुमद्भिर्मनोरमैः।  
वाक्यविद्वाक्य तत्त्वज्ञं हरीशं मारुतात्मजः4.29.7॥  
हितं तत्त्वं च पथ्यं च सामधर्मार्थनीतिमत्।  
प्रणयप्रीतिसंयुक्तं विश्वासकृतनिश्चयम्।  
हरीश्वरमुपागम्य हनूमान्वाक्यमब्रवीत्4.29.8॥

##### शब्दार्थः
विमलं clear, गतविद्युद्वलाहकम् free from clouds and lightning, सारसाकुलसङ्घुष्टम् cackling of herons, रम्यज्योत्स्नानुलेपनम् lovely moonlight, व्योम sky, समृद्धार्थम् rich, मन्दधर्मार्थसङ्ग्रहम्  slow in attaining dharma and artha, अत्यर्थम् excessively, असताम् bad persons, मार्गम् path, एकान्तगतमानसम् engaged in fulfilling desires only, निर्वृत्तकार्यम् satisfied with his work, सिद्धार्थम्  accomplished, सदा all the time, प्रमदाभिरतम् engrossed in enjoyment of women, अभिप्रेताम् coveted, स्वां पत्नीम् his own wife, सर्वान् एव all, मनोरथान् desires, समीप्सिताम्  desired, तारां चापि Tara also, प्राप्तवन्तम् having obtained, अहोरात्रम् day and night, विहरन्तम्  strolling, कृतार्थम् accomplished, विगतज्वरम् without worry, नन्दने अप्सरसाम् with Apsaras in Nandana garden, गणैः groups, क्रीडन्तम्  sporting, देवेशम् इव like god Indra, मन्त्रिषु to the ministers, न्यस्तकार्यं च entrusting duty, मन्त्रिणाम् of the ministers, अनवेक्षकम् not watchful, उत्सन्नराज्यसन्देशम् without minding the duties of the kingdom, कामवृत्तम् इव as if engrossed in sensual pleasures, (अव) स्थितम् remaining, हरीशम् monkey king, सुग्रीवं च Sugriva, समीक्ष्य seen, निश्चितार्थः knower of responsibilities, अर्थतत्त्वज्ञः knower of principles, कालधर्मविशेषवित्  aware of duties to be performed at right time, वाक्यवित् skilful in expression, मधुरः sweet, मारुतात्मजः son of the windgod, हनुमान् Hanuman, वाक्यतत्त्वज्ञम्  good at speech, हरीश्वरम् Sugriva, उपागम्य went to, मधुरैः with sweet, हेतुमद्भिः reasonable, मनोरमैः pleasing, वाक्यैः words, प्रसाद्य making happy, हितम् wellmeaning, तत्त्वम् truth, पथ्यम् च helpful, सामधर्मार्थनीतिमत् conciliatory, righteous, just and truthful words, प्रणयप्रीतिसंयुक्तम्  full of affection, विश्वासकृतनिश्चयम् having decided to take him into confidence, वाक्यम् words, अब्रवीत् spoke.

##### आङ्ग्लानुवादः
Hanuman, son of the Windgod, saw the clear sky flooded with lovely moonlight, free from clouds and lightning and cackling of herons. He noticed that because Sugriva had attained abundant wealth and merit, he was not taking care of the kingdom. He was engrossed in sensual pleasures. Having accomplished the desired object, he was engaged in enjoyment of the company of women, his own wives and Tara, whom he coveted. He was strolling (in the pleasant garden) night and day without caring for the kingdom, entrusting it to the ministers whose movements he did not watch. He was sporting with women like Indra sports with apsaras in the Nandana garden.Hanuman, who was conscious of his duties and responsibilities, who was aware of the importance of action in time and who was skilful in speech approached Sugriva, king of the monkeys. Having decided to take him into confidence, Hanuman spoke in a convincing, wellmeaning, sweet, pleasing manner words truthful and helpful, conciliatory and just, full of love and affectionः



#### श्लोकः
##### मूलम्
राज्यं प्राप्तं यशश्चैव कौली श्रीरभिवर्धिता।  
मित्राणां सङ्ग्रहश्शेषस्तं भवान्कर्तुमर्हति4.29.9॥

##### शब्दार्थः
राज्यम् kingdom, यशश्चैव and fame, प्राप्तम् attained, कौली of the family, श्रीः prosperity, अभिवर्धिता heightened, मित्राणाम् of friends, सङ्ग्रहः earning good will, शेषः remains, तम् that( duty), भवान् by you, कर्तुम् to do, अर्हति  is proper

##### आङ्ग्लानुवादः
'You have attained the kingdom. You have earned fame. The prosperity of your family has gone up. All that remains is to earn the goodwill of friends. Attend to that  now.



#### श्लोकः
##### मूलम्
यो हि मित्रेषु कालज्ञस्सततं साधु वर्तते4.29.10॥  
तस्य राज्यं च कीर्तिश्च प्रतापश्चाभि वर्धते।

##### शब्दार्थः
यो हि he who, कालज्ञः knows the value of time, सततम् always, मित्रेषु towards friends, साधु  well, वर्तते conducts, तस्य his, राज्यं च kingdom and, कीर्तिश्च fame, प्रतापश्च glory, वर्धते will increase.

##### आङ्ग्लानुवादः
'The kingdom, glory and fame of a king who knows the value of time and conducts himself well towards his allies always grows.



#### श्लोकः
##### मूलम्
यस्य कोशश्च दण्डश्च मित्राण्यात्मा च भूमिप4.29.11॥  
समवेतानि सर्वाणि स राज्यं महदश्नुते।

##### शब्दार्थः
भूमिप O king, यस्य he who, कोशश्च treasury, दण्डश्च and sceptre, मित्राणि allies, आत्मा च and his own self, समवेतानि are equally dear सर्वाणि all, सः he, महत् great, राज्यम् kingdom, अश्नुते will get.

##### आङ्ग्लानुवादः
'He to whom the treasury, sceptre, allies and his own self all these are equally dear,  enjoys a large kingdom.



#### श्लोकः
##### मूलम्
तद्भवान्वृत्तसम्पन्नः स्थितः पथि निरत्यये4.29.12॥  
मित्रार्थमभिनीतार्थं यथावत्कर्तुमर्हति।

##### शब्दार्थः
तत् therefore, वृत्तसम्पन्नः endowed with right conduct, भवान् you, निरत्यये devoted, स्थितः  conforming to, अभिनीतार्थम् a proper course of action, मित्रार्थम् for the cause of ally यथावत् duly, कर्तुम् doing, अर्हति it is proper.

##### आङ्ग्लानुवादः
'Endowed with right conduct, you ought to duly answer the cause of your ally conforming to proper course of action.



#### श्लोकः
##### मूलम्
सन्त्यज्य सर्वकर्माणि मित्रार्थे योऽनुवर्तते4.29.13॥  
सम्भ्रमाद्धि कृतोत्साहस्सोऽनर्थैर्नावरुध्यते।

##### शब्दार्थः
यः whoever, सर्वकर्माणि all his deeds, सन्त्यज्य by giving up, सम्भ्रमात् with excitement, कृतोत्साहः with enthusiasm, मित्रार्थे for the sake of ally, अनुवर्तते does follow, सः to him, अनर्थैः harms, न अवरुध्यते not obstructed.

##### आङ्ग्लानुवादः
'Whoever sets aside his personal interest and works for the welfare of his ally with due enthusiasm and excitement  will not be harmed.



#### श्लोकः
##### मूलम्
यस्तु कालव्यतीतेषु मित्रकार्येषु वर्तते4.29.14॥  
स कृत्वा महतोऽप्यर्थान्न मित्रार्थेन युज्यते।

##### शब्दार्थः
यः he who, कालव्यतीतेषु exceedng the time limit, मित्रकार्येषु in his friend's task, वर्तते acts, सः he, महतः great, अर्थान् effort, कृत्वा does, मित्रार्थेन for the cause of  friend, न युज्यते not  succeed.

##### आङ्ग्लानुवादः
'He who exceeds the time limit in accomplishing a friend's task, and puts forth great effort later succeeds not.



#### श्लोकः
##### मूलम्
यदिदं मित्रकार्यं वीर नोमित्रकार्यमरिन्दम 4.29.15॥  
क्रियतां राघवस्यैतद्वैदेह्याः परिमार्गणम्।  
तदिदं वीर कार्यं ते कालातीतमरिन्दम 4.29.16॥

##### शब्दार्थः
अरिन्दम O subduer of enemies, नः for us, तत् that, इदम् this, वीरकार्यम् heroic deed, मित्रकार्यम् for the sake of friend, वैदेह्यः Vaidehi's, परिमार्गणम् search, राघवस्य Rama's, एतत् this, क्रियताम् may be done, अरिन्दम O crusher of enemies, वीर hero, तत् that, इदम् this, कार्यम् task, ते to you, कालातीतम् already delayed.

##### आङ्ग्लानुवादः
'O subduer of enemies we should do the brave deed of finding Vaidehi for the sake of your friend. O crusher of enemies this is your duty at present and it is already delayed.



#### श्लोकः
##### मूलम्
न च कालमतीतं ते निवेदयति कालवित्।  
त्वरमाणोऽपि सन्प्राज्ञस्तव राजन्वशानुगः4.29.17॥

##### शब्दार्थः
राजन् O king, प्राज्ञः a wise person, कालवित् one who is aware of the importance of timely action, सः he, त्वरमाणोऽपि even if he is in a hurry, तव your, वशानुगः staying( in your kingdom), अतीतम् exceeding, कालम् time, ते to you, न निवेदयति will not report.

##### आङ्ग्लानुवादः
'O king a wise man (like Rama) who is aware of timely action would not tell you even if it is unduly delayed, even when he is in a hurry to get the work done, since he is staying in your kingdom (since he is dependant on you).



#### श्लोकः
##### मूलम्
कुलस्य हेतुः स्फीतस्य दीर्घबन्धुश्च राघवः।  
अप्रमेयप्रभावश्च स्वयं चाप्रतिमो गुणैः4.29.18॥

##### शब्दार्थः
राघवः Rama, स्फीतस्य prosperity, कुलस्य of your family, हेतुः responsible, दीर्घबन्धुश्च a long time ally, स्वयम् yourself, अप्रमेयप्रभावश्च a man of immeasurable power, गुणैः in virtues, अप्रतिमः peerless.

##### आङ्ग्लानुवादः
'Rama is  responsible in lending stability to you and to your wellknown family. He will continue to be your ally for a long time. Let it be known that his power is boundless and his virtues peerless.



#### श्लोकः
##### मूलम्
तस्य त्वं कुरु वै कार्यं पूर्वं तेन कृतं तव।  
हरीश्वर कपिश्रेष्ठानाज्ञापयितुमर्हसि4.29.19॥

##### शब्दार्थः
हरीश्वर O king of monkeys, पूर्वम् earlier, तेन by him, तव to you, कृतम् done, त्वम् you, तस्य his, कार्यम् task, कुरु वै you may do, कपिश्रेष्ठान् आज्ञापयितुम् to order the best of monkeys, अर्हसि it will be proper for you.

##### आङ्ग्लानुवादः
'O king pray accomplish his object the same way he has accomplished your own. You ought to issue orders to the foremost of the monkeys.



#### श्लोकः
##### मूलम्
न हि तावद्भवेत्कालो व्यतीतश्चोदनादृते।  
चोदितस्य हि कार्यस्य भवेत्कालव्यतिक्रमः4.29.20॥

##### शब्दार्थः
चोदनादृते before prompting, कालः time, व्यतीतः elapsed न तावत् भवेत् cannot be used, चोदितस्य if he directs, कार्यस्य the task, कालव्यतिक्रमः time limit has elapsed, भवेत् will happen.

##### आङ्ग्लानुवादः
'Time will not be deemed lapsed in vain if the work is sincerely taken up without delay and without pressure from your ally, Rama. If it is undertaken under pressure, it will be considered transgression of time.



#### श्लोकः
##### मूलम्
अकर्तुरपि कार्यस्य भवान्कर्ता हरीश्वर  
किं पुनः प्रतिकर्तुस्ते राज्येन च धनेन च4.29.21॥

##### शब्दार्थः
हरीश्वर O lord of monkeys, कार्यस्य of the task, अकर्तुरपि even if one has not done the task, भवान् you, कर्ता doer, धनेन च  wealth and, राज्येन च also kingdom, ते to you, प्रतिकर्तुः who performs the task in return, किं पुनः what to say again?

##### आङ्ग्लानुवादः
'O lord of monkeys help even a person who has not helped you. As such, do you need to be told that you should help one, with whose help you have earned wealth and kingdom?



#### श्लोकः
##### मूलम्
शक्तिमानपिविक्रान्तो वानरर्क्षगणेश्वर।  
कर्तुं दाशरथेः प्रीतिमाज्ञायां किन्न सज्जसे4.29.22॥

##### शब्दार्थः
वानरर्क्षगणेश्वर O protector of the monkey force, शक्तिमान् powerful, विक्रान्तः advancing forward, दाशरथेः Dasaratha's Rama, प्रीतिम् pleasure, कर्तुम् to do, अज्ञायाम् in issuing orders, किं न सज्जसे why do you not get ready?

##### आङ्ग्लानुवादः
'O protector of the monkeys, you are powerful and you are prompt. Why don't you issue orders which will please Rama?



#### श्लोकः
##### मूलम्
कामं खलु शरैश्शक्तस्सुरासुरमहोरगान्।  
वशे दाशरथिः कर्तुं त्वत्प्रतिज्ञां हि काङ्क्षते4.29.23॥

##### शब्दार्थः
दाशरथिः Rama, शरैः with arrows, सुरासुरमहोरगान् gods or demons and nagas, वशे under control, कर्तुम् to do, कामम् indeed, शक्तः खलु he has the capacity, त्वत् प्रतिज्ञाम् your swearing, हि indeed, काङ्क्षते he is looking for.

##### आङ्ग्लानुवादः
'Indeed, Rama is fully capable of subduing gods, demons as well as nagas with his arrows. He is looking for your help in view of your promise.



#### श्लोकः
##### मूलम्
प्राणत्यागाविशङ्केन कृतं तेन तवप्रियम्।  
तस्य मार्गाम वैदेहीं पृथिव्यामपि चाम्बरे4.29.24॥

##### शब्दार्थः
प्राणत्यागाविशङ्केन risking his life without hesitation, तेन by him, तव your, प्रियम् dear, कृतम् work, तस्य his, वैदेहीम् Vaidehi, पृथिव्याम् on  earth, अम्बरेऽपि च or in heaven, मार्गाम let us search.

##### आङ्ग्लानुवादः
'He has done you a deed dear to you without hesitation, risking his own life.Let us help him in search of his Vaidehi whether she is on earth or in heaven.



#### श्लोकः
##### मूलम्
देवदानव गन्धर्वा नसुरास्समरुद्गणाः।  
न च यक्षा भयं तस्य कुर्युः किमुत राक्षसाः4.29.25॥

##### शब्दार्थः
देवदानव गन्धर्वा gods, demons or gandharvas, न मरुद्गणाः or marutas, असुराः deities, यक्षाः च and yakshas, तस्य for him, भयम् fright, न कुर्युः not cause, राक्षसाः demons, किमुत what to say of.

##### आङ्ग्लानुवादः
'Not gods, demons, gandharvas or even marutas, suras or yakshas can cause fright in him much less the rakshasas.



#### श्लोकः
##### मूलम्
तदेवं शक्तियुक्तस्य पूर्वं प्रियकृतस्तव।  
रामस्यार्हसि पिङ्गेश कर्तुं सर्वात्मना प्रियम्4.29.26॥

##### शब्दार्थः
पिङ्गेश O king of monekys तत् that, एवं शक्तियुक्तस्य exerting all your strength, पूर्वम्  earlier, तव your, प्रियकृतः done the work desired by you, रामस्य Rama's, सर्वात्मना  wholeheartedly, प्रियम् dear, कर्तुम् to do, अर्हसि will be proper.

##### आङ्ग्लानुवादः
'Therefore, O king of monkeys you ought to oblige Rama wholeheartedly exerting all your strength, as he has done your work.



#### श्लोकः
##### मूलम्
नाधस्तादवनौ नाप्सु गतिर्नोपरि चाम्बरे।  
कस्यचित्सज्जतेऽस्माकं कपीश्वर तवाज्ञया4.29.27॥

##### शब्दार्थः
कपीश्वर O lord of monkeys, तव your, आज्ञया by orders, अस्माकम् for us, कस्यचित् of any place, अधस्तात् underground, सज्जते made possible, अवनौ on the earth, अप्सु in water, न or, उपरि up , अम्बरे च and in the sky, न or else.

##### आङ्ग्लानुवादः
'O lord of monkeys commanded by you, each one of us or all of us together can ransack the underworld, the earth, or water or heaven.



#### श्लोकः
##### मूलम्
तदाज्ञापय कः किं ते कुतो वापि व्यवस्यतु।  
हरयोऽह्यप्रधृष्यास्ते सन्ति कोट्यग्रतोऽनघ4.29.28॥

##### शब्दार्थः
अनघ sinless hero, तत् therefore, आज्ञापय you order, कः who, किं what, कुतःfrom where,  व्यवस्यतु determine to act, ते your, कोट्यग्रतः more than a crore, अप्रधृष्याः invincible, हरयः vanaras, सन्ति हि at your service.

##### आङ्ग्लानुवादः
O sinless hero therefore issue your command. There are more than a crore of invincible monkeys. Determine  now who should  do and what and in which place. We are at your service'.



#### श्लोकः
##### मूलम्
तस्य तद्वचनं श्रुत्वा काले साधु निवेदनम्।  
सुग्रीवस्सत्त्वसम्पन्नश्चकार मतिमुत्तमाम्4.29.29॥

##### शब्दार्थः
तस्य his, काले at proper time, साधु honest, निवेदनम्  advice, तत् वचनम् those words, श्रुत्वा on hearing, सत्त्वसम्पन्नः one who has great sense of duty, सुग्रीवः Sugriva, उत्तमाम् best, मतिम् mind, चकार set on.

##### आङ्ग्लानुवादः
Sugriva who had a great sense of duty, started applying  his mind, when he heard the honest advice of Hanuman.



#### श्लोकः
##### मूलम्
स सन्दिदेशाभिमतं नीलं नित्यकृतोद्यमम्।  
दिक्षु सर्वासु सर्वेषां सैन्यानामुपसङ्ग्रहे4.29.30॥

##### शब्दार्थः
अभिमतम् his favourite one, सर्वासु in all, दिक्षु in directions, सर्वेषाम् of all vanaras, सैन्यानाम् army cadres, उपसङ्ग्रहे to gether, नित्यकृतोद्यमम्  ever diligent, नीलम् Nila, सन्दिदेश sent

##### आङ्ग्लानुवादः
He sent word to the ever diligent Nila, his favourite, to collect all cadres of army of the monkeys from all directions.



#### श्लोकः
##### मूलम्
यथा सेना समग्रा मे यूथपालाश्च सर्वशः।  
समागच्छन्त्यसङ्गेन सेनाग्राणि तथा कुरु4.29.31॥

##### शब्दार्थः
मे my, समग्रा all, सेना army, यूथपालाश्च group leaders, सर्वशः all over, असङ्गेन independently, यथा as, सेनाग्राणि O hero of the army, समागच्छन्ति will be assemble, तथा like  
that, कुरु you may act.

##### आङ्ग्लानुवादः
'Let the entire army with leaders of different groups assemble here seperately. O chief of army act accordingly.



#### श्लोकः
##### मूलम्
ये त्वन्तपालाः प्लवगाश्शीघ्रगा व्यवसायिनः।  
समानयन्तु ते सैन्यं त्वरिताश्शासनान्मम4.29.32॥  
स्वयं चानन्तरं सैन्यं भवानेवानुपश्यतु।

##### शब्दार्थः
अन्तपालाः chiefs, सैन्यं army, शीघ्रगाः swiftfooted, व्यवसायिनः  guardians of frontiers, ये प्लवगाः monkeys, ते they, मम my, शासनान् orders, त्वरिताः quickly, सैन्यं army, समानयन्तु may get here, अनन्तरं कार्यम् the task to be done later, भवान् you, एव only, स्वयम् personally, अनुपश्यतु  supervise.

##### आङ्ग्लानुवादः
'Let the swiftfooted monkeys, guardians of frontiers, army chiefs muster soon in obedience to my command. You (Nila) alone should personally  supervise the work to be done next.



#### श्लोकः
##### मूलम्
त्रिपञ्चरात्रादूर्ध्वं यः प्राप्नुयान्नेह वानरः।  
तस्य प्राणान्तिको दण्डो नात्र कार्या विचारणा4.29.33॥

##### शब्दार्थः
यः वानरः such vanara, त्रिपञ्चरात्रात् after three or five nights, ऊर्ध्वम् over and above, इह here, प्राप्नुयात् may reach, तस्य his, प्राणान्तिकः  death sentence, दण्डः punishment, अत्र here, विचारणाः thought, न कार्या  no doubt

##### आङ्ग्लानुवादः




#### श्लोकः
##### मूलम्
हरींश्च वृद्धानुपयातु साङ्गदो  
भवान्ममाज्ञामधिकृत्य निश्चिताम्।  
इति व्यवस्थां हरिपुङ्गवेश्वरो  
विधाय वेश्म प्रविवेश वीर्यवान्4.29.34॥

##### शब्दार्थः
साङ्गदः along with Angada, भवान् you, मम my, आज्ञाम्र orders, अधिकृत्य concerning, निश्चिताम् decidedly, वृद्धान् elderly, हरीन् monkeys, उपयातु approach, वीर्यवान् valiant, हरिपुङ्गवेश्वरः lord of monkeys, इति thus, व्यवस्थाम् arrangement, विधाय by making, वेश्म his residence, प्रविवेश entered.

##### आङ्ग्लानुवादः
'In strict obedience to my orders, go with Angada to the elderly monkeys and inform them about my decision and order'. After making this arrangement valiant Sugriva entered his residence.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे एकोनत्रिंशस्सर्गः॥  
Thus ends the twentyninth sarga of Kishkindakanda of the Holy Ramayana, the first epic, composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/03-sugrIva-bodhanam/029_hanumat-sugrIvasaMvAdaH.md">
<details><summary><h3>भूषणम् ...{Loading}...</h3></summary>



समीक्ष्य विमलं व्योम गतविद्युद्बलाहकम् । त्ित्र त्त्र त्र  

सारसारवसङ्घुष्टं रम्यज्योत्स्नानुलेपनम्  ॥  ४।२९।१  ॥   

समृद्धार्थं च सुग्रीवं मन्दधर्मार्थसङ्ग्रहम् ।  

अत्यर्थमसतां मार्गमेकान्तगतमानसम्  ॥  ४।२९।२  ॥   

निर्वृत्तकार्यं सिद्धार्थं प्रमदाभिरतं सदा ।  

प्राप्तवन्तमभिप्रेतान् सर्वानेव मनोरथान्  ॥  ४।२९।३  ॥   

स्वां च पत्नीमभिप्रेतां तारां चापि समीप्सिताम् ।  

विहरन्तमहोरात्रं कृतार्थं विगतज्वरम्  ॥  ४।२९।४  ॥   

क्रीडन्तमिव देवेशं नन्दने ऽप्सरसां गणैः ।  

मन्त्रिषु न्यस्तकार्यं च मन्त्रिणामनवेक्षकम्  ॥  ४।२९।५  ॥   

उत्सन्नराज्यसन्देशं कामवृत्तमवस्थितम् ।  

निश्चितार्थो ऽर्थतत्त्वज्ञः कालधर्मविशेषवित्  ॥  ४।२९।६  ॥   

प्रसाद्य वाक्यैर्मधुरैर्हेतुमद्भिर्मनोरमैः ।  

वाक्यविद्वाक्यतत्त्वज्ञं हरीशं मारुतात्मजः  ॥  ४।२९।७  ॥   

हितं तत्त्वं च पथ्यं च सामधर्मार्थनीतिमत् ।  

प्रणयप्रीतिसंयुक्तं विश्वासकृतनिश्चयम् ।  

हरीश्वरमुपागम्य हनुमान् वाक्यमब्रवीत्  ॥  ४।२९।८  ॥   

अत हनुमान् रामभक्तो ऽपि स्वस्वाम्यनुज्ञाभावेन तं ध्यायन् सुग्रीवसमीप एव
स्थितः स्वस्वामिना सर्वस्वामिहितानुगुणं कार्यमारब्धवानित्याहैकोनत्रिंशे
समीक्ष्येत्यादि हनुमान्वाक्यमब्रवीदित्यन्तमेकं वाक्यम् । हनुमान्
उक्तगुणविशिष्टं व्योम उक्तगुणविशिष्टं सुग्रीवं च समीक्ष्य । हरीशं
प्रसाद्य हरीश्वरमुपागम्य प्रणयाद्वाक्यमब्रवीदिति सम्बन्धः ।
विमलमित्यादिना सेनासन्नाहस्य प्राप्तकालत्वमुक्तम् । समृद्धार्थमित्यादिना
समयातिक्रमहेतवः प्रदर्श्यन्ते । समृद्धार्थं सम्पूर्णरत्नवस्त्राभरणादिकम्
। मन्दः अल्पः धर्मार्थयोः सङ्ग्रहः सम्पादनं यस्य तम् । एकान्तगतमानसम्
एकस्मिन् कामपुरुषार्थे अन्तं निश्चयं गतं मानसं यस्य तथोक्तम् । यद्वा
असतां कामुकानां मार्गम् एकान्तगतम् अत्यन्तगतं मानसं यस्य स तथा ।
"तीव्रैकान्तनितान्तानि" इत्यमरः । निर्वृत्तकार्यं
निष्पन्नवालिवधरूपकार्यम् । सिद्धार्थं प्राप्तराज्यम् ।
अभिप्रेतानीप्सितान् मनोरथान् राज्यप्राप्त्यनन्तरमेवं करिष्यामीति
सङ्कल्पविषयीभूतानर्थान् तारां च प्राप्तवन्तमिति सम्बन्धः । कृतार्थं
निष्पन्नधनम् ।  

मन्त्रिणामनवेक्षकं मन्त्रिकृतकार्यापरामर्शकम् । उत्सन्नराज्यसन्देशं
नष्टराज्यनियमनम् । कामवृत्तं कामव्यापारम् । अवस्थितं
कामव्यापारपरतन्त्रतया ऽवस्थितमित्यर्थः । निश्चितार्थः निश्चितकर्तव्यः ।
अत्र हेतुः अर्थतत्त्वज्ञ इति । कालोचितो धर्मः कालधर्मः तद्विशेषवित् ।
वाक्यवित् तदुचितव्यवहारवित् । हितम् उदर्कसुखकरम् । तत्त्वं यथार्थम् ।
पथ्यं नीतिमार्गादनपेतम् । सामधर्मार्थनीतिमत् साम च धर्मश्च अर्थश्च
नीतिश्च सामधर्मार्थनीति तदस्यास्तीति सामधर्मार्थनीतिमत् ।
प्रणयप्रीतिसंयुक्तम् प्रणयः समानविषयस्नेहः, प्रीतिः न्यूनविषयः ।
विश्वासकृतनिश्चयम् आप्तवाक्यत्वविश्वासे विषये कृतनिश्चयम्  ॥  ४।२९।१८
 ॥   

  

राज्यं प्राप्तं यशश्चैव कौली श्रीरभिवर्धिता ।  

मित्राणां सङ्ग्रहः शेषस्तं भवान् कर्तुमर्हति  ॥  ४।२९।९  ॥   

राज्यमिति । कौली कुलक्रमागता श्रीः सम्पत् अभिवर्धिता,
अप्रतिद्वन्दत्वादिति भावः । मित्राणां सङ्ग्रहः तत्कार्यकरणम् । शेषः
अवशिष्टो भवति । इदमेव वचनं प्रसाद्य वाक्यैरित्यादिना पूर्वं प्रशंसितम्
 ॥  ४।२९।९  ॥   

  

यो हि मित्रेषु कालज्ञः सततं साधु वर्तते ।  

तस्य राज्यं च कीर्तिश्च प्रतापश्चाभिवर्धते  ॥  ४।२९।१०  ॥   

मित्रकार्यस्यावश्यकर्तव्यत्वमाह यो हीति । कालज्ञः मित्रसङ्ग्रहकालज्ञः ।
तत्कालातिक्रमे विपरीतं भवतीत्यर्थः । मित्रेषु वर्तते, मित्राधीनो
भवतीत्यर्थः  ॥  ४।२९।१०  ॥   

  

यस्य कोशश्च दण्डश्च मित्राण्यात्मा च भूमिप ।  

समवेतानि सर्वाणि स राज्यं महदश्नुते  ॥  ४।२९।११  ॥   

यस्येति । दण्ड्यते ऽनेनेति दण्डः सेनाविशेषः । आत्मा प्रभुरित्यर्थः ।
समवेतानि समुदितानि । एकन्यूनत्वे महाराज्यहानिरिति भावः  ॥  ४।२९।११  ॥   

  

तद्भावन् वृत्तसम्पन्नः स्थितः पथि निरत्यये ।  

मित्रार्थमभिनीतार्थं यथावत्कर्तुमर्हति  ॥  ४।२९।१२  ॥   

तदिति । निरत्यये अविनाशिनि । पथि सन्मार्ग इत्यर्थः । मित्रार्थं
मित्रकार्यम् । अभिनीतार्थं प्रापितप्रयोजनं यथा भवति तथा । यथावत्
यथाप्रतिज्ञमिति यावत्  ॥  ४।२९।१२  ॥   

  

सन्त्यज्य सर्वकर्माणि मित्रार्थे यो ऽनुवर्तते ।  

सम्भ्रमाद्धि कृतोत्साहः सो ऽनर्थैर्नावरुध्यते  ॥  ४।२९।१३  ॥   

सन्त्यज्येति । सर्वकार्माणि स्वभोगसाधनानि सन्त्यज्य । कृतोत्साहः सन्
सम्भ्रमात् आदरात् मित्रार्थे विषये यः अनुवर्तते अनुस्यूततया तिष्ठति, सो
ऽनर्थैर्नावरुध्यते न सम्बध्यते  ॥  ४।२९।१३  ॥   

  

यस्तु कालव्यतीतेषु मित्रकार्येषु वर्तते ।  

स कृत्वा महतोप्यर्थान्न मित्रार्थेन युज्यते  ॥  ४।२९।१४  ॥   

एवं कर्तव्यं मित्रकार्यमुचितकाले कर्तव्यमित्याह यस्त्विति । कालव्यतीतेषु
अतिक्रान्तकालेषु  ॥  ४।२९।१४  ॥   

  

यदिदं वीर कार्यं नो मित्रकार्यमरिन्दम ।  

क्रियतां राघवस्यैतद्वैदेह्याः परिमार्गणम्  ॥  ४।२९।१५  ॥   

यदिदमिति । हेवीर नः अस्माभिः । यदिदं मित्रकार्यं कर्तव्यम् एतत्
वैदेह्याः परिमार्गणं क्रियतामिति सम्बन्धः  ॥  ४।२९।१५  ॥   

  

तदिदं वीरकार्यं ते कालतीतमरिन्दम  ॥  ४।२९।१६  ॥   

तदिदमिति । ते कार्यं त्वया कर्तव्यम् । इदं मित्रकार्यम्  ॥  ४।२९।१६  ॥   

  

न च कालमतीतं ते निवेदयति कालवित् ।  

त्वरमाणो ऽपि सन् प्राज्ञस्तव राजन् वशानुगः  ॥  ४।२९।१७  ॥   

न चेति । कालवित्, राम इति शेषः । त्वरमाण इत्यर्धं पूर्वेणान्वेति ।
कालवित् प्राज्ञो रामः त्वरमाणो ऽपि सन् वैदेहीसमानयनाय त्वरमाणो ऽपि सन् न
निवेदयतीति सम्बन्धः  ॥  ४।२९।१७  ॥   

  

कुलस्य हेतुः स्फीतस्य दीर्घबन्धुश्च राघवः ।  

अप्रमेयप्रभावश्च स्वयं चाप्रतिमो गुणैः  ॥  ४।२९।१८  ॥   

कुलस्येति । स्वयं चेति, त्वमपि गुणैरप्रतिम इत्यर्थः  ॥  ४।२९।१८  ॥   

  

तस्य त्वं कुरु वै कार्यं पूर्वं तेन कृतं तव ।  

हरीश्वर हरिश्रोष्ठानाज्ञापयितुमर्हसि  ॥  ४।२९।१९  ॥   

तस्येति । अज्ञापयितुम्, वानरसोनामानेतुमिति शेषः  ॥  ४।२९।१९  ॥   

  

न हि तावद्भवेत्कालो व्यतीतश्चेदनादृते ।  

चोदितस्य हि कार्यस्य भवेत्कालव्यतिक्रमः  ॥  ४।२९।२०  ॥   

इदानीं वानरानयने ऽपि कालव्यतिक्रमस्तुल्य इत्याशङ्क्याह नहीति । चोदनादृते
रामप्रेरणं विना । कालो न व्यतीतो भवेत्, रामचोदनानन्तरं कार्यं क्रियते
चेत्तदा कालातिक्रमः, तच्चोदनात्पूर्वमस्माभिः कार्यप्रवर्तने न
कालातिक्रमदोष इति भावः  ॥  ४।२९।२०  ॥   

  

अकर्तुरपि कार्यस्य भवान् कर्ता हरीश्वर ।  

किं पुनः प्रतिकर्तुस्ते राज्येन च धनेन च  ॥  ४।२९।२१  ॥   

अकर्तुः अनुपकर्तुः  ॥  ४।२९।२१  ॥   

  

शक्तिमानपि विक्रान्तो वानरर्क्षगणेश्वर ।  

कर्तुं दाशरथेः प्रीतिमाज्ञायां किं न सज्जसे  ॥  ४।२९।२२  ॥   

कामं खलु शरैः शक्तः सुरासुरमहोरगान् ।  

वशे दाशरथिः कर्तुं त्वत्प्रतिज्ञां तु काङ्क्षते  ॥  ४।२९।२३  ॥   

शक्तिमानपीति । प्रीतिं कर्तुम् । आज्ञायाम् आज्ञापने । न सज्जसे नोद्योगं
करोषि  ॥  ४।२९।२२,२३  ॥   

  

प्राणत्यागाविशङ्केन कृतं तेन तव प्रियम् ।  

तस्य मार्गाम वैदेहीं पृथिव्यामपि चाम्बरे  ॥  ४।२९।२४  ॥   

न देवा न च गन्धर्वा नासुरा न मरुद्गणाः ।  

न च यक्षा भयं तस्य कुर्युः किमुत राक्षसाः  ॥  ४।२९।२५  ॥   

तदेवं शक्तियुक्तस्य पूर्वं प्रियकृतस्तव ।  

रामस्यार्हसि पिङ्गेश कर्तुं सर्वात्मना प्रियम्  ॥  ४।२९।२६  ॥   

प्राणत्यागेति । प्राणत्यागाविशङ्केनेत्यनेन उपकारमहत्त्वं द्योतितम्  ॥ 
४।२९।२४२६  ॥   

  

नाधस्तादवनौ नाप्सु गतिर्नोपरि चाम्बरे ।  

कस्यचित्सज्जते ऽस्माकं कपीश्वर तवाज्ञया  ॥  ४।२९।२७  ॥   

नाधस्तादिति । कस्यचिदिति अस्माकं मध्ये कस्यचिद्गनिर्न सज्जते न मन्दीभवति
 ॥  ४।२९।२७  ॥   

  

तदाज्ञापय कः किं ते कृते कुत्र व्यवस्यतु ।  

हरयो ह्यप्रधृष्यास्ते सन्ति कोट्यग्रतो ऽनघाः  ॥  ४।२९।२८  ॥   

तस्य तद्वचनं श्रुत्वा काले साधु निवेदितम् ।  

सुग्रीवः सत्त्वसम्पन्नश्चकार मतिमुत्तमाम्  ॥  ४।२९।२९  ॥   

स सन्दिदेशाभिमतं नीलं नित्यकृतोद्यमम् ।  

दिक्षु सर्वासु सर्वेषां सैन्यानामुपसङ्ग्रहे  ॥  ४।२९।३०  ॥   

तदिति । अप्रधृप्याः कोट्यग्रतः कोट्यधिकाः । हरयः ते सन्ति तेषां मध्ये कः
। ते कृते त्वदर्थम् । किं, करोत्विति शेषः । कुत्र कुत्र कार्ये ।
व्यवस्यतु व्यवसायं करोतु । तदाज्ञापय  ॥  ४।२९।२८३०  ॥   

  

यथा सेना समग्रा मे यूथपालाश्च सर्वशः ।  

समागच्छन्त्यसङ्गेन सेनाग्राणि तथा कुरु  ॥  ४।२९।३१  ॥   

यथेति । सेनाग्राणि सेनाग्रेसरान्, सेनानेतृ़नित्यर्थः । तथा कुरु तथा
आज्ञापय  ॥  ४।२९।३१  ॥   

  

ये त्वन्तपालाः प्लवगाः शीघ्रगा व्यवसायिनः ।  

समानयन्तु ते सैन्यं त्वरिताः शासनान्म ।  

स्वयं चानन्तरं सैन्यं भवानेवानुपश्यतु  ॥  ४।२९।३२  ॥   

ये त्विति । अन्तपालाः सेनापर्यन्तपालकाः  ॥  ४।२९।३२  ॥   

  

त्रिपञ्चरात्रादूर्ध्वं यः प्राप्नुयान्नेह वानरः ।  

तस्य प्राणान्तिको दण्डो नात्र कार्या विचारणा  ॥  ४।२९।३३  ॥   

त्रिपञ्चेति । त्रिपञ्चरात्रादूर्ध्वं पञ्चदशरात्रादनन्तरदिवसे  ॥  ४।२९।३३
 ॥   

  

हरींश्च वृद्धानुपयातु साङ्गदो भवान्ममाज्ञामधिकृत्य निश्चिताम् ।  

इति व्यवस्थां हरिपुङ्गवेश्वरो विधाय वेश्म प्रविवेश वीर्यवान्  ॥  ४।२९।३४
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकोनत्रिंशः सर्गः  ॥  २९  ॥   

वृद्धान् जाम्बवत्प्रभृतीन्  ॥  ४।२९।३४  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकोनत्रिंशः सर्गः  ॥  २९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/03-sugrIva-bodhanam/029_hanumat-sugrIvasaMvAdaH.md">
<details><summary><h3>शिरोमणी ...{Loading}...</h3></summary>



सुग्रीवं प्रति हनुमदुक्तिमाह समीक्ष्येत्यादिभिः । गतविद्युद्बलाहकं गता
निवृत्ता विद्युतो बलाहकाश्च यस्मात् तत् अत एव विमलं सारसैराकुलं
व्याप्तम् अत एव संघुष्टं तदेव तदिति कर्मधारयः रम्यज्योत्स्नाया अनुलेपनं
व्याप्तिर्यस्मिन् तत् व्योम समीक्ष्य समृद्धः संपन्नः अर्थो यस्य
तमत्यर्थमत्यन्तमसतां मार्गं कामित्वं प्राप्तमिति शेषः, अत एव एकान्ते
स्त्रीमात्रसेवितस्थले गतं संलग्नं मानसं यस्य तम् अत एव निवृत्तं कार्यं
कृत्यान्तरं यस्य अत एव सदा प्रमदाभिरभिरतम् अत एव मन्दः शिथिलीभूतः
धर्मार्थयोः संग्रहो यस्य तम् अभिप्रेतान् इच्छाविषयीभूतान् सर्वान्
मनोरथान् उत्तमपदार्थान् अभिप्रेतां स्वां पत्नीं रुमां च समीप्सितां तारां
च प्राप्तवन्तम् अत एव गन्धर्वाप्सरसां गणैः क्रीजन्तं कृतार्थं विगतज्वरं
देवेशमिव अहोरात्रं विहरन्तम् अत एव सिद्धार्थं मन्त्रिषु न्यस्तानि
अधीनीकृतानि कार्याणि येन तं मन्त्रिणामनवेक्षकम् उच्छिन्नः राज्यसंदेहो
यस्य तं कामैः कामिभिः वृत्तं वर्तनं यस्य तं वाक्यतत्त्वज्ञम् अवस्थितं
हरीशं हरयः ईशाः समर्थाः यस्य तं हरीश्वरं सुग्रीवमुपागम्य प्राप्य
अर्थतत्त्वज्ञः अर्थयाथार्थ्यज्ञाता अत एव निश्चितः अर्थः कर्तव्यं वस्तु
येन कालधर्मविशेषवित् वाक्यवित् मारुतात्मजो हनूमान् हेतुमद्भिः सयुक्तिकैः
वाक्यैः हितं तत्कालोचितं पथ्यमुपकारकं तथ्यं सत्यं सामधर्मार्थनीतिमत्
सामादियुक्तं प्रणयप्रीतिभ्यां संयुक्तं प्रणयो नम्रता विश्वासकूतानां
शास्त्रोक्तौ विश्वासयुक्तानां निश्चयो यस्मिन् तत् वाक्यमब्रवीत् ।
सार्धश्लोकाष्टमेकान्वयि  ॥  ४।२९।१८  ॥   

  

तद्वाक्याकारमाह राज्यमिति । राज्यं यशश्च प्राप्तं त्वयेति शेषः, अत एव
कौली स्वकुलसंबन्धिनी श्रीः अभिवर्धिता वृद्धिं प्रापिता । मित्राणां
संग्रहः तत्कार्यसाधनं तु शेषः अवशिष्टः तत्साधनं कर्तुमर्हति  ॥  ४।२९।९
 ॥   

  

तत्र हेतुमाह य इति । यो जनः मित्रेषु साधु वर्तते तस्य राज्यादि वर्धते  ॥ 
४।२९।१०  ॥   

  

तदेव भङ्ग्यन्तरेणाह यस्येति । कोशः धनागारं दण्ड्यते अनेन दण्डः सेना
मित्राणि च आत्मा स्वदेहश्च एतानि सर्वाणि यस्य समानि स्वदेहवत् कोशादयो
ऽपि परिपाल्यन्ते इत्यर्थः, स पुरुषः महत् राज्यमश्नुते प्राप्नोति  ॥ 
४।२९।११  ॥   

  

तदिति । निरत्यये ध्वंसरहिते पथि रामाश्रयणरूपमार्गे स्थितः अत एव वृत्तं
प्राप्तं संपन्नं संपत्तिर्यं सः भवान् अभिनीतार्थं
प्रतिज्ञाविषयीभूतवस्तुसिद्ध्यर्थं मित्रार्थं यथावत्कर्तुमर्हति  ॥ 
४।२९।१२  ॥   

  

विपक्षे दोषमाह समिति । यो जनः सर्वकर्माणि संत्यज्य मित्रार्थे
मित्रप्रयोजनसिद्धये संभ्रमात् उद्वेगात् न वर्तते स जनः कृतः छिन्नः
उत्साहो यस्य स सन् अनर्थेन अवरुध्यते प्राप्यत इत्यर्थः । कृतोत्साहः
जातोत्साहविशिष्टः सन् न वर्तते इति वा योजना  ॥  ४।२९।१३  ॥   

  

कालात्यये दोषमाह य इति । कालः कर्तव्यसमयो व्यतीतो येषां तेषु
मित्रकार्येषु यो वर्तते सः महतो ऽर्थान् कृत्वा ऽपि मित्रार्थे न युज्यते
मित्रार्थकारी न भवतीत्यर्थः  ॥  ४।२९।१४  ॥   

  

यदिति । एतत्प्राप्तकालं राघवस्य वैदेह्याः परिमार्गणं यत् यतः कालातीतं नो
भवेदिति शेषः, तस्मात् इदं मित्रकार्यं मित्रीभूतवानरनियोगो वैदेह्याः
परिमार्गणं वा क्रियताम्  ॥  ४।२९।१५  ॥   

  

ननु अन्वेषणसमये राम एव आज्ञापयितेत्यत आह नेति । कालवित् तव वशानुगः
त्वद्वशं प्राप्तः प्राज्ञः स रामः त्वरमाणो ऽपि अतीतं कालं न निवेदयति
स्वयं न निवेदयिष्यति । एतेन रामस्य सौशील्यगुणो व्यञ्जितः  ॥  ४।२९।१६  ॥   

  

कुलस्येति । कुलस्य वंशस्य स्फीतस्य प्रशस्तत्वस्य हेतुः यस्मिन्कुले तस्य
प्रसादो भवति तदेव प्रशस्तं भवतीत्यर्थः, दीर्घबन्धुः गुणैः अप्रतिमः अत एव
अप्रमेयप्रभावः यस्त्वयं राघवः तस्य कार्यं त्वं कुरु । तत्र हेतुः तेन
रामेण तव कार्यं कृतम् अतः कपिश्रेष्ठान् आज्ञापयितुमर्हसि ।
अर्धचतुष्टयमेकान्वयि  ॥  ४।२९।१७,१८ ॥   

  

ननु कालो ऽतीतो जात एवेत्यत आह नहीति । चोदनात् रामप्रेरणायाः ऋते विना
व्यतीतो ऽपि कालः व्यतीतो नैव भवेत् हि यतः चोदितस्य प्रेरितस्य कार्यस्य
व्यतीतः कालः कालव्यतिक्रमो भवेत् । कालो व्यतीत इति त्र्यन्वयि  ॥  ४।२९।१९
 ॥   

  

अकर्तुरिति । हे हरीश्वर अकर्तुः अकृतोपकारस्यापि जनस्य कार्यस्य भवान्
राज्येन धनेन च कर्ता करणशीलः ते प्रतिकर्तुः कार्यस्य कर्ता भवान् चेत्किं
पुनर्वक्तव्यम्  ॥  ४।२९।२०  ॥   

  

शक्तिमानिति । शक्तमानतिसामर्थ्यविशिष्टः अतिविक्रान्तः महाबलस्त्वं
दाशरथेः प्रीतिं कर्तुम् आज्ञायां वानराज्ञापने किंनु किमर्थं सज्जसे
विलम्बसे  ॥  ४।२९।२१  ॥   

  

काममिति । सुरासुरमहोरगान् शरैर्वशे कर्तुं यो दाशरथिः शक्तः समर्थः स
त्वत्प्रतिज्ञामवेक्षते । एतेन त्वदनुग्रहार्थमेव रामस्त्वामाश्रित इति
सूचितम्  ॥  ४।२९।२२ ॥   

  

प्राणेति । प्राणत्यागाविशङ्केन
साक्षात्स्वानपराधिवालिप्राणत्याजनानौचित्यशङ्कारहितेन तेन रामेण महत्
प्रियं ते महाप्रमोदः कृतम् अतस्तस्य रामस्य वैदेहीं पृथिव्यामम्बरे च
मार्गाम् अन्वेषयाम  ॥  ४।२९।२३  ॥   

  

देवेति । तस्य रामस्य भयं देवादयो नैव कुर्युः राक्षसाः किं कथं कुर्युः ।
एतेन राक्षसा अतिप्रबला इति कथं जेतव्या इति संशयो न कार्य इति ध्वनितम्  ॥ 
४।२९।२४  ॥   

तदिति । पिङ्गेश हे वानरेश तत् उक्तहेतोः एवं शक्तियुक्तस्य पूर्वं तव
प्रतिकृतः कृतोपकारस्य रामस्य सर्वात्मना निखिलयत्नेन प्रियं कर्तुमर्हसि
 ॥  ४।२९।२५ ॥   

  

नेति । हे कपीश्वर तवाज्ञया अस्मासु मध्ये कस्यचिद्वानरादेर्गतिर्गमनम्
अधस्तादादौ न सज्जते शिथिलीभवति तत् उपरि अन्तरिक्षे अम्बरे ततो
ऽप्यूर्ध्वदेशे । एतेन दुर्गमदेशे स्थापिता चेत्सीता कथमन्वेषणीयेति संशो न
कार्य इति ध्वनितम्  ॥  ४।२९।२६ ॥   

  

तदिति । अप्रधृष्याः धर्षयितुमशक्याः ये हरयो वानराः कोट्यग्रशः कोटितो
ऽप्यधिकास्ते सन्ति तेषां मध्ये कः वानरः कुतः कस्मिन्प्रदेशे किं
त्वदाज्ञापनं व्यवस्यतु निश्चिनोतु तदाज्ञापय  ॥  ४।२९।२७  ॥   

  

तस्येति । तस्य हनुमतः काले यथोचितसमये साधुनिरूपितं वचनं श्रुत्वा
सत्त्वसंपन्नः सुग्रीवः उत्तमां रामकार्यसाधनविषयिकात्वेनोत्कृष्टां मतिं
निश्चयं चकार  ॥  ४।२९।२८  ॥   

  

समिति । अतिमतिमान् सुग्रीवः सर्वासु दिक्षु विद्यमानानां सर्वेषां
सैन्यानामुपसंग्रहे स्वसमीपानयनार्थं नित्यकृतोद्यमं नीलं संदिदेश  ॥ 
४।२९।२९  ॥   

  

आज्ञाप्रकारमाह यथेति । सेनाग्र्येण सेनाग्रेसरैः सह मे समग्राः सेनाः
सर्वशो यूथपालाश्च असङ्गेन अविलम्बेन यथा समागच्छन्ति तथा कुरु  ॥  ४।२९।३०
 ॥   

  

समागमनप्रकारमाह ये इति । ये अन्तपालाः अतिदूरदेशवर्तिसेनाधीशाः शीघ्रगा
व्यवसायिनः प्लवगास्ते ऽपि त्वरिताः सन्तः समानयन्तु आगच्छन्तु  ॥  ४।२९।३१
 ॥   

  

स्वयमिति । अनन्तरं सेनासमागमनोत्तरकाले कार्यं सेनागणनादि स्वयं भवानेव
अनुपश्यतु विचारयतु करोत्वित्यर्थः । अर्धं पृथक्  ॥  ४।२९।३२  ॥   

  

त्रिपञ्चेति । सीतावृत्तान्तज्ञानार्थं गतो यो वानरः त्रिपञ्चरात्रात्
त्रिगुणितपञ्चरात्रात् पञ्चदशाहादित्यर्थ, ऊर्ध्वमिह प्राप्नुयात् तस्य
प्राणान्तिकः प्राणविघातको दण्डो भवेत् अत्र अस्मिन् विषये विचारणा न
कार्या  ॥  ४।२९।३३  ॥   

  

हरीनिति । साङ्गदो भवान् निश्चितां ममाज्ञामधिकृत्य वृद्धान् हरीन् वानरान्
उपयातु तेषां सत्कृत्यर्थं तत्समीपं गच्छतु । हरिपुङ्गवेश्वरः सुग्रीवः इति
व्यवस्थां नियोगं विधाय कृत्वा वेश्म स्वशिबिरं प्रविवेश  ॥  ४।२९।३४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
एकोनत्रिंशः सर्गः  ॥  ४।२९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/03-sugrIva-bodhanam/029_hanumat-sugrIvasaMvAdaH.md">
<details><summary><h3>तिलकम् ...{Loading}...</h3></summary>



ईदृशं व्योम समीक्ष्य हरीश्वरमुपागम्य हनूमानब्रवीदित्युत्तरेण
नवमश्लोकस्थेनान्वयः  ॥  ४।२९।१  ॥   

  

मन्दो धर्मार्थयोः सङ्ग्रहो यस्य तम् । असतां मार्गं कामप्रवृत्तिलक्षणम्
अत्यर्थमाश्रयन्तमिति शेषः । एकान्तगतमानसं कामभोगार्हैकान्तदेशगतचित्तम्
 ॥  ४।२९।२  ॥   

  

निवृत्तकार्यं निष्पन्नवालिवधरूपस्वकार्यम् । सिद्धार्थं प्राप्तराज्यम् ।
अभिप्रेतानीप्सितानर्थान्प्राप्तवन्तम्  ॥  ४।२९।३  ॥   

  

स्वां पत्नीं रुमाम्  ॥  ४।२९।४,५  ॥   

  

उच्छिन्नराज्यसन्देहं मन्त्रिसौष्ठवेन नष्टराज्यपालनसन्देहम् ।
निश्चितार्थो निश्चितसर्वं शास्त्रार्थः, अत एवार्थतत्त्वज्ञः
कर्तव्याकर्तव्यसकलार्थतत्त्वज्ञः । कालेति कालोचितं धर्मविशेषमनुष्ठेयं
वेत्ति तादृशः  ॥  ४।२९।६  ॥   

  

वाक्यैः प्रसादप्रयोजनैः  ॥  ४।२९।७  ॥   

  

हितं तत्कालहितम् । पथ्यं कालान्तरहितम् । तथ्यं सत्यम् ।
सामादिचतुष्कवदेतच्चतुष्टयं वाक्यविशेषणम् । प्रणयत्वं प्राप्तया प्रीत्या
संयुक्तम् । विश्वासे स्ववचनप्रामाण्ये कृतनिश्चयमीदृशं हरीश्वरमित्यन्वयः
 ॥  ४।२९।८  ॥   

  

तत्र प्रसादप्रयोजनवाक्यान्याह राज्यं प्राप्तमित्यादि । कौली कुलक्रमागता
 ॥  ४।२९।९  ॥   

  

शेषः कर्तव्यशेषः । कालज्ञः प्रत्युपकारकालज्ञः साधु वर्तते
साध्वनुष्ठानवान्वर्तते  ॥  ४।२९।१०  ॥   

  

दण्ड्यते ऽनेन दण्डः सैन्यम् । आत्मा सकरणग्रामः समानि स्ववशत्वेन समत्वम्
। "समवेतानि" इति पाठे मिलितानीत्यर्थः । न त्वेकमपि पृथग्भूतमिति भावः  ॥ 
४।२९।११  ॥   

  

निरत्यये निरपाये । अभिनीतार्थं प्रतिज्ञातार्थम्  ॥  ४।२९।१२  ॥   

  

संभ्रमात्त्वरया । विशेषेण कृतोत्साहः अन्यत्र कर्मणीति शेषः  ॥  ४।२९।१३
 ॥   

  

कालव्यतितेषु करणोचितकालमतिक्रान्तेषु पश्चात्तेषु वर्तते तत्सिद्ध्यर्थं
यतते स मित्रस्य महतो ऽर्थान्कृत्वा ऽपि मित्रार्थेन
मित्रत्वप्रयोजनकार्थेन न युज्यते । उचितकाले ऽकृतम् । कृतमप्यकृतप्रायमिति
भावः  ॥  ४।२९।१४  ॥   

  

तत्कालातीतम् । भविष्यतीति शेषः । तस्मात्क्रियतामित्यादि  ॥  ४।२९।१५  ॥   

  

ननु तत्कार्यकालात्ययश्चेत्स तं ज्ञापयिष्यत्येवेत्याह न चेति ।
कालवित्कालज्ञो ऽपि स प्राज्ञत्वात्त्वदभिप्रायमेव केवलमनुगच्छेत् ।
तूष्णीं तिष्ठतीति भावः  ॥  ४।२९।१६  ॥   

  

त्वदीयस्य स्फीतस्य महतः कुलस्य हेतुर्वृद्धिहेतुः । दीर्घबन्धुरिदानीं
कालान्तरे च बन्धुः । स्वयं च चाल्लक्ष्मणः  ॥  ४।२९।१७  ॥   

  

कृतम् तव कार्यमिति शेषः । आज्ञापयितुमर्हसि । रामनियोगात्पूर्वमिति शेषः
 ॥  ४।२९।१८  ॥   

  

नन्वेवमपि कालव्यतिक्रमस्तुल्यो ऽत आह नहीति । चोदनादृते रामप्रेरणां विना
जातो ऽपि कालातिक्रमो न दोषायेति भावः । तत्प्रेरणया यदि कार्यकरणं तदा
कालव्यतिक्रमो भवेदेवेत्यर्थः  ॥  ४।२९।१९  ॥   

  

अकर्तुरप्यनुपकर्तुरपि कार्यस्य कर्ता अर्हे तृच् । प्रतिकर्तुरुपकर्तुः  ॥ 
४।२९।२०  ॥   

  

आज्ञायां किं नु सज्जसे किमर्थं तदाज्ञाप्रतीक्षया विलम्बसे  ॥  ४।२९।२१
 ॥   

  

यद्यपि रामस्य न सहायापेक्षा, तथापि सपरिवारो ऽहं सीतामन्वेषयिष्यामीति
त्वत्प्रतिज्ञामवेक्षते, सत्या ऽसत्या वेति परीक्षत इत्यर्थः  ॥  ४।२९।२२
 ॥   

  

प्राणत्यागाविशङ्केनानपकारिवालिप्राणत्याजने तदनौचित्यशङ्कारहितेन
मित्रकृत्यं स्वकृत्यमेवेति बुद्ध्या तव प्रियं कृतम् । मार्गामान्वेषयाम
 ॥  ४।२९।२३  ॥   

  

भयमिति रणे इति शेषः  ॥  ४।२९।२४  ॥   

  

प्रतिकृतः कृतोपकारस्य । पिङ्गेश कपिराज  ॥  ४।२९।२५  ॥   

  

इदानीं सुग्रीवस्याज्ञावैभवं दर्शयति-- नाधस्तादिति । तवाज्ञयाह्वाने
सत्यस्माकं हरीणां मध्ये यः कश्चिदपि सज्जते विलम्बते तस्य कस्यचित्कस्यापि
बलिनो दुर्बलस्य वा ऽधस्तात्पाताले ऽन्यत्र वा गतिर्जीवनं नास्ति  ॥ 
४।२९।२६  ॥   

  

यदेवं तदाज्ञापय । आज्ञाप्रकारं पृच्छति-- कः कपिस्ते किं कं नियोगं कुतो
वापि । सार्वविभक्तिकस्तसिः । कुत्रापि स्थितो व्यवस्यत्वनुतिष्ठतु ।
आज्ञापनीया सेना कियत्यस्ति तत्राह-- हरय इति । कोट्यग्रतः
कोटिघटितसङ्ख्याया न्यर्बुदस्याग्र उपरि या सङ्ख्या समुद्राख्या तया
सङ्ख्ययेत्यर्थः  ॥  ४।२९।२७  ॥   

  

मतिं तदनुष्ठानविषयाम्  ॥  ४।२९।२८,२९  ॥   

  

असङ्गेनाविलम्बेन । सेनाग्र्येण सेनानाथेन सहेति शेषः  ॥  ४।२९।३०  ॥   

  

अन्तपाला दिगन्तवर्तिसेनापतयः समानयन्तु समागच्छन्तु । अनन्तरमानयनानन्तरम्
। कार्यं सेनादर्शनगणनादि अनुपश्यतु संपादयत्विति यावत्  ॥  ४।२९।३१  ॥   

  

त्रिपञ्चरात्रात्पञ्चदशदिनादूर्ध्वं य आगच्छेत्तस्य दण्डस्तेन पक्षमध्ये
सर्वैरागन्तव्यमिति भावः । कार्तिकशुक्लादावियमाज्ञेति बोध्यम्  ॥  ४।२९।३२
 ॥   

  

वृद्धान्हरीन्साङ्गदो भवानुपयातु । संमाननार्थमिति शेषः  ॥  ४।२९।३३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे एकोनत्रिंशः सर्गः  ॥  ४।२९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/03-sugrIva-bodhanam/029_hanumat-sugrIvasaMvAdaH.md">
<details><summary><h3>द्राविडपाठः ...{Loading}...</h3></summary>



  
समीक्ष्य विमलं व्योम गतविद्युद्बलाहकम्।  
सारसारवसङ्घुष्टं रम्यज्योत्स्नानुलेपनम् ॥ 4.29.1 ॥   
समृद्धार्थं च सुग्रीवं मन्दधर्मार्थसङ्ग्रहम्।  
अत्यर्थमसतां मार्गमेकान्तगतमानसम् ॥ 4.29.2 ॥   
निर्वृत्तकार्यं सिद्धार्थं प्रमदाभिरतं सदा।  
प्राप्तवन्तमभिप्रेतान् सर्वानेव मनोरथान् ॥ 4.29.3 ॥   
स्वां च पत्नीमभिप्रेतां तारां चापि समीप्सिताम्।  
विहरन्तमहोरात्रं कृतार्थं विगतज्वरम् ॥ 4.29.4 ॥   
क्रीडन्तमिव देवेशं नन्दनेऽप्सरसां गणैः।  
मन्त्रिषु न्यस्तकार्यं च मन्त्रिणामनवेक्षकम् ॥ 4.29.5 ॥   
उत्सन्नराज्यसन्देशं कामवृत्तमवस्थितम्।  
निश्चितार्थोऽर्थतत्त्वज्ञः कालधर्मविशेषवित् ॥ 4.29.6 ॥   
प्रसाद्य वाक्यैर्मधुरैर्हेतुमद्भिर्मनोरमैः।  
वाक्यविद्वाक्यतत्त्वज्ञं हरीशं मारुतात्मजः ॥ 4.29.7 ॥   
प्रणयप्रीतिसंयुक्तं विश्वासकृतनिश्चयम्।  
हरीश्वरमुपागम्य हनुमान् वाक्यमब्रवीत् ॥ 4.29.8 ॥   
राज्यं प्राप्तं यशश्चैव कौली श्रीरभिवर्धिता।  
मित्राणां सङ्ग्रहः शेषस्तं भवान् कर्तुमर्हति ॥ 4.29.9 ॥   
यो हि मित्रेषु कालज्ञः सततं साधु वर्तते।  
तस्य राज्यं च कीर्तिश्च प्रतापश्चाभिवर्धते ॥ 4.29.10 ॥   
यस्य कोशश्च दण्डश्च मित्राण्यात्मा च भूमिप।  
समवेतानि सर्वाणि स राज्यं महदश्नुते ॥ 4.29.11 ॥   
तद्भावन् वृत्तसम्पन्नः स्थितः पथि निरत्यये।  
मित्रार्थमभिनीतार्थं यथावत्कर्तुमर्हति ॥ 4.29.12 ॥   
सन्त्यज्य सर्वकर्माणि मित्रार्थे योऽनुवर्तते।  
सम्भ्रमाद्धि कृतोत्साहः सोऽनर्थैर्नावरुध्यते ॥ 4.29.13 ॥   
यस्तु कालव्यतीतेषु मित्रकार्येषु वर्तते।  
स कृत्वा महतोप्यर्थान्न मित्रार्थेन युज्यते ॥ 4.29.14 ॥   
यदिदं वीर कार्यं नो मित्रकार्यमरिन्दम।  
क्रियतां राघवस्यैतद्वैदेह्याः परिमार्गणम् ॥ 4.29.15 ॥   
तदिदं वीरकार्यं ते कालतीतमरिन्दम ॥ 4.29.16 ॥   
न च कालमतीतं ते निवेदयति कालवित्।  
त्वरमाणोऽपि सन् प्राज्ञस्तव राजन् वशानुगः ॥ 4.29.17 ॥   
कुलस्य हेतुः स्फीतस्य दीर्घबन्धुश्च राघवः।  
अप्रमेयप्रभावश्च स्वयं चाप्रतिमो गुणैः ॥ 4.29.18 ॥   
तस्य त्वं कुरु वै कार्यं पूर्वं तेन कृतं तव।  
हरीश्वर हरिश्रोष्ठानाज्ञापयितुमर्हसि ॥ 4.29.19 ॥   
न हि तावद्भवेत्कालो व्यतीतश्चेदनादृते।  
चोदितस्य हि कार्यस्य भवेत्कालव्यतिक्रमः ॥ 4.29.20 ॥   
अकर्तुरपि कार्यस्य भवान् कर्ता हरीश्वर।  
किं पुनः प्रतिकर्तुस्ते राज्येन च धनेन च ॥ 4.29.21 ॥   
शक्तिमानपि विक्रान्तो वानरर्क्षगणेश्वर।  
कर्तुं दाशरथेः प्रीतिमाज्ञायां किं न सज्जसे ॥ 4.29.22 ॥   
कामं खलु शरैः शक्तः सुरासुरमहोरगान्।  
वशे दाशरथिः कर्तुं त्वत्प्रतिज्ञां तु काङ्क्षते ॥ 4.29.23 ॥   
प्राणत्यागाविशङ्केन कृतं तेन तव प्रियम्।  
तस्य मार्गाम वैदेहीं पृथिव्यामपि चाम्बरे ॥ 4.29.24 ॥   
न देवा न च गन्धर्वा नासुरा न मरुद्गणाः।  
न च यक्षा भयं तस्य कुर्युः किमुत राक्षसाः ॥ 4.29.25 ॥   
तदेवं शक्तियुक्तस्य पूर्वं प्रियकृतस्तव।  
रामस्यार्हसि पिङ्गेश कर्तुं सर्वात्मना प्रियम् ॥ 4.29.26 ॥   
नाधस्तादवनौ नाप्सु गतिर्नोपरि चाम्बरे।  
कस्यचित्सज्जतेऽस्माकं कपीश्वर तवाज्ञया ॥ 4.29.27 ॥   
तदाज्ञापय कः किं ते कृते कुत्र व्यवस्यतु।  
हरयो ह्यप्रधृष्यास्ते सन्ति कोट्यग्रतोऽनघाः ॥ 4.29.28 ॥   
तस्य तद्वचनं श्रुत्वा काले साधु निवेदितम्।  
सुग्रीवः सत्त्वसम्पन्नश्चकार मतिमुत्तमाम् ॥ 4.29.29 ॥   
स सन्दिदेशाभिमतं नीलं नित्यकृतोद्यमम्।  
दिक्षु सर्वासु सर्वेषां सैन्यानामुपसङ्ग्रहे ॥ 4.29.30 ॥   
यथा सेना समग्रा मे यूथपालाश्च सर्वशः।  
समागच्छन्त्यसङ्गेन सेनाग्राणि तथा कुरु ॥ 4.29.31 ॥   
समानयन्तु ते सैन्यं त्वरिताः शासनान्म।  
स्वयं चानन्तरं सैन्यं भवानेवानुपश्यतु ॥ 4.29.32 ॥   
त्रिपञ्चरात्रादूर्ध्वं यः प्राप्नुयान्नेह वानरः।  
तस्य प्राणान्तिको दण्डो नात्र कार्या विचारणा ॥ 4.29.33 ॥   
हरींश्च वृद्धानुपयातु साङ्गदो भवान्ममाज्ञामधिकृत्य निश्चिताम्।  
इति व्यवस्थां हरिपुङ्गवेश्वरो विधाय वेश्म प्रविवेश वीर्यवान् ॥ 4.29.34 ॥   

</details>
</div>
