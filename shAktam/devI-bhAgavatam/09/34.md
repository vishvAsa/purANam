+++
title = "३४"

+++
यम उवाच  
छिनत्ति जीवं खड्गेन दयाहीनः सुदारुणः ।  
नरघाती हन्ति नरमर्थलोभेन भारते ॥ १ ॥  
असिपत्रे वसेत्सोऽपि यावदिन्द्राश्चतुर्दश ।  
तेषु यो ब्राह्मणान् हन्ति शतमन्वन्तरं वसेत् ॥ २ ॥  
छिन्नाङ्‌गः संवसेत् सोऽपि खड्गधारेण सन्ततम् ।  
अनाहारः शब्दमुच्चैर्यमदूतेन ताडितः ॥ ३ ॥  
मन्थानः शतजन्मानि शतजन्मानि सूकरः ।  
कुक्कुटः सप्त जन्मानि शृगालः सप्तजन्मसु ॥ ४ ॥  
व्याघ्रश्च सप्त जन्मानि वृकश्चैव त्रिजन्मसु ।  
सप्तजन्मसु मण्डूको यमदूतेन ताडितः ॥ ५ ॥  
स भवेद्भारते वर्षे महिषश्च ततः शुचिः ।  
ग्रामाणां नगराणां वा दहनं यः करोति च ॥ ६ ॥  
क्षुरधारे वसेत्सोऽपि छिन्नाङ्‌गस्त्रियुगं सति ।  
ततः प्रेतो भवेत्सद्यो वह्निवक्त्रो भ्रमन्महीम् ॥ ७ ॥  
सप्तजन्मामेध्यभोजी कपोतः सप्तजन्मसु ।  
ततो भवेन्महाशूली मानवः सप्तजन्मनि ॥ ८ ॥  
सप्तजन्म गलत्कुष्ठी ततः शुद्धो भवेन्नरः ।  
परकर्णे मुखं दत्त्वा परनिन्दां करोति यः ॥ ९ ॥  
परदोषे महाश्लाघी देवब्राह्मणनिन्दकः ।  
सूचीमुखे वसेत्सोऽपि सूचीविद्धो युगत्रयम् ॥ १० ॥  
ततो भवेद्‌ वृश्चिकश्च सर्पश्च सप्तजन्मसु ।  
वज्रकीटः सप्तजन्म भस्मकीटस्ततः परम् ॥ ११ ॥  
ततो भवेन्मानवश्च महाव्याधिस्ततः शुचिः ।  
गृहिणां हि गृहं भित्त्वा वस्तुस्तेयं करोति यः ॥ १२ ॥  
गाश्च छागांश्च मेषांश्च याति गोकामुखे च सः ।  
ताडितो यमदूतेन वसेत्तत्र युगत्रयम् ॥ १३ ॥  
ततो भवेत्सप्तजन्म गोजातिर्व्याधिसंयुतः ।  
त्रिजन्मनि मेषजातिश्छागजातिस्त्रिजन्मनि ॥ १४ ॥  
ततो भवेन्मानवश्च नित्यरोगी दरिद्रकः ।  
भार्याहीनो बन्धुहीनः सन्तापी च ततः शुचिः ॥ १५ ॥  
सामान्यद्रव्यचौरश्च याति नक्रमुखं च सः ।  
ताडितो यमदूतेन वसेत्तत्राब्दकत्रयम् ॥ १६ ॥  
ततो भवेत्सप्तजन्म गोपतिर्व्याधिसंयुतः ।  
ततो भवेन्मानवश्च महारोगी ततः शुचिः ॥ १७ ॥  
हन्ति गाश्च गजांश्चैव तुरगांश्च नगांस्तथा ।  
स याति गजदंशं च महापापी युगत्रयम् ॥ १८ ॥  
ताडितो यमदूतेन नागदन्तेन सन्ततम् ।  
स भवेद्‌गजजातिश्च तुरगश्च त्रिजन्मनि ॥ १९ ॥  
गोजातिर्म्लेच्छजातिश्च ततः शुद्धो भवेन्नरः ।  
जलं पिबन्तीं तृषितां गां वारयति यः पुमान् ॥ २० ॥  
नरकं गोमुखाकारं कृमितप्तोदकान्वितम् ।  
तत्र तिष्ठति सन्तप्तो यावन्मन्वन्तरावधि ॥ २१ ॥  
ततो नरोऽपि गोहीनो महारोगी दरिद्रकः ।  
सप्तजन्मान्त्यजातिश्च ततः शुद्धो भवेन्नरः ॥ २२ ॥  
गोहत्यां ब्रह्महत्यां च करोति ह्यतिदेशिकीम् ।  
यो हि गच्छत्यगम्यां च यः स्त्रीहत्यां करोति च ॥ २३ ॥  
भिक्षुहत्यां महापापी भ्रूणहत्यां च भारते ।  
कुम्भीपाके वसेत्सोऽपि यावदिन्द्राश्चतुर्दश ॥ २४ ॥  
ताडितो यमदूतेन चूर्ण्यमानश्च सन्ततम् ।  
क्षणं पतति वह्नौ च क्षणं पतति कण्टके ॥ २५ ॥  
क्षणं पतेत्तप्ततैले तप्तो येन क्षणं क्षणम् ।  
क्षणं च तप्तलोहे च क्षणं च तप्तताम्रके ॥ २६ ॥  
गृध्रो जन्मसहस्राणि शतजन्मानि सूकरः ।  
काकश्च सप्त जन्मानि सर्पश्च सप्तजन्मसु ॥ २७ ॥  
षष्टिवर्षसहस्राणि विष्ठायां जायते कृमिः ।  
नानाजन्मसु स वृषस्ततः कुष्ठी दरिद्रकः ॥ २८ ॥  
सावित्र्युवाच  
विप्रहत्या च गोहत्या किंविधा चातिदैशिकी ।  
का वा नृणामगम्या च को वा सन्ध्याविहीनकः ॥ २९ ॥  
अदीक्षितः पुमान्को वा को वा तीर्थप्रतिग्रही ।  
द्विजः को वा ग्रामयाजी को वा विप्रोऽथ देवलः ॥ ३० ॥  
शूद्राणां सूपकारश्च प्रमत्तो वृषलीपतिः ।  
एतेषां लक्षणं सर्वं वद वेदविदां वर ॥ ३१ ॥  
धर्मराज उवाच  
श्रीकृष्णे च तदर्चायामन्येषां प्रकृतौ सति ।  
शिवे च शिवलिङ्‌गे च सूर्ये सूर्यमणौ तथा ॥ ३२ ॥  
गणेशे वाथ दुर्गायामेवं सर्वत्र सुन्दरि ।  
यः करोति भेदबुद्धिं ब्रह्महत्यां लभेत्तु सः ॥ ३३ ॥  
स्वगुरौ स्वेष्टदेवे च जन्मदातरि मातरि ।  
करोति भेदबुद्धिं यो ब्रह्महत्यां लभेत्तु सः ॥ ३४ ॥  
वैष्णवेषु च भक्तेषु ब्राह्मणेष्वितरेषु च ।  
करोति भेदबुद्धिं यो ब्रह्महत्यां लभेत्तु सः ॥ ३५ ॥  
विप्रपादोदके चैव शालग्रामोदके तथा ।  
करोति भेदबुद्धिं यो ब्रह्महत्यां लभेत्तु सः ॥ ३६ ॥  
शिवनैवेद्यके चैव हरिनैवेद्यके तथा ।  
करोति भेदबुद्धिं यो ब्रह्महत्यां लभेत्तु सः ॥ ३७ ॥  
सर्वेश्वरेश्वरे कृष्णे सर्वकारणकारणे ।  
सर्वाद्ये सर्वदेवानां सेव्ये सर्वान्तरात्मनि ॥ ३८ ॥  
माययानेकरूपे वाप्येक एव हि निर्गुणे ।  
करोतीशेन भेदं यो ब्रह्महत्यां लभेत्तु सः ॥ ३९ ॥  
शक्तिभक्ते द्वेषबुद्धिं शक्तिशास्त्रे तथैव च ।  
द्वेषं यः कुरुते मर्त्यो ब्रह्महत्यां लभेत्तु सः ॥ ४० ॥  
पितृदेवार्चनं यो वा त्यजेद्वेदनिरूपितम् ।  
यः करोति निषिद्धं च ब्रह्महत्यां लभेत्तु सः ॥ ४१ ॥  
यो निन्दति हृषीकेशं तन्मन्त्रोपासकं तथा ।  
पवित्राणां पवित्रं च ज्ञानानन्दं सनातनम् ॥ ४२ ॥  
प्रधानं वैष्णवानां च देवानां सेव्यमीश्वरम् ।  
ये नार्चयन्ति निन्दन्ति ब्रह्महत्यां लभन्ति ते ॥ ४३ ॥  
ये निन्दन्ति महादेवीं कारणब्रह्मरूपिणीम् ।  
सर्वशक्तिस्वरूपां च प्रकृतिं सर्वमातरम् ॥ ४४ ॥  
सर्वदेवस्वरूपां च सर्वेषां वन्दितां सदा ।  
सर्वकारणरूपां च ब्रह्महत्यां लभन्ति ते ॥ ४५ ॥
कृष्णजन्माष्टमीं रामनवमीं च सुपुण्यदाम् ।  
शिवरात्रिं तथा चैकादशीं वारे रवेस्तथा ॥ ४६ ॥  
पञ्च पर्वाणि पुण्यानि ये न कुर्वन्ति मानवाः ।  
लभन्ति ब्रह्महत्यां ते चाण्डालाधिकपापिनः ॥ ४७ ॥  
अम्बुवाच्यां भूखननं जलशौचादिकं च ये ।  
कुर्वन्ति भारते वर्षे ब्रह्महत्यां लभन्ति ते ॥ ४८ ॥  
गुरुञ्च मातरं तातं साध्वीं भार्यां सुतं सुताम् ।  
अनिन्द्यां यो न पुष्णाति ब्रह्महत्यां लभेत्तु सः ॥ ४९ ॥  
विवाहो यस्य न भवेन्न पश्यति सुतं तु यः ।  
हरिभक्तिविहीनो यो ब्रह्महत्यां लभेत्तु सः ॥ ५० ॥  
हरेरनैवेद्यभोजी नित्यं विष्णुं न पूजयेत् ।  
पुण्यं पार्थिवलिङ्‌गं च ब्रह्महासौ प्रकीर्तितः ॥ ५१ ॥  
गोप्रहारं प्रकुर्वन्तं दृष्ट्वा यो न निवारयेत् ।  
याति गोविप्रयोर्मध्ये गोहत्या तु लभेत्तु सः ॥ ५२ ॥  
दण्डैर्गोस्ताडयेन्मूढो यो विप्रो वृषवाहनः ।  
दिने दिने गोवधं च लभते नात्र संशयः ॥ ५३ ॥  
ददाति गोभ्य उच्छिष्टं भोजयेद्‌ वृषवाहकम् ।  
भुनक्ति वृषवाहान्नं स गोहत्यां लभेद्‌ ध्रुवम् ॥ ५४ ॥  
वृषलीपतिं याजयेद्यो भुङ्‌क्तेऽन्नं तस्य यो नरः ।  
गोहत्याशतकं सोऽपि लभते नात्र संशयः ॥ ५५ ॥  
पादं ददाति वह्नौ यो गाश्च पादेन ताडयेत् ।  
गेहं विशेदधौताङ्‌घ्रिः स्नात्वा गोवधमाप्नुयात् ॥ ५६ ॥  
यो भुङ्‌क्ते स्निग्धपादेन शेते स्निग्धाङ्‌घ्रिरेव च ।  
सूर्योदये च यो भुङ्‌क्ते स गोहत्यां लभेद्‌ ध्रुवम् ॥ ५७ ॥  
अवीरान्नं च यो भुङ्‌क्ते योनिजीव्यस्य च द्विजः ।  
यस्त्रिसन्ध्याविहीनश्च गोहत्या लभते च सः ॥ ५८ ॥  
स्वभर्तरि च देवे वा भेदबुद्धिं करोति या ।  
कटूक्त्या ताडयेत् कान्तं सा गोहत्यां लभेद्‌ ध्रुवम् ॥ ५९ ॥  
गोमार्गवर्जनं कृत्वा ददाति सस्यमेव वा ।  
तडागे वा तु दुर्गे वा स गोहत्यां लभेद्‌ ध्रुवम् ॥ ६० ॥  
प्रायश्चित्ते गोवधस्य यः करोति व्यतिक्रमम् ।  
पुत्रलोभादथाज्ञानात्स गोहत्या लभेद्‌ ध्रुवम् ॥ ६१ ॥  
राजके दैवके यत्नाद्‌ गोस्वामी गां न रक्षति ।  
दुःखं ददाति यो मूढो गोहत्यां स लभेद्‌ ध्रुवम् ॥ ६२ ॥  
प्राणिनो लङ्घयेद्यो हि देवार्चामनलं जलम् ।  
नैवेद्यं पुष्पमन्नं च स गोहत्यां लभेद्‌ ध्रुवम् ॥ ६३ ॥  
शश्वन्नास्तीति यो वादी मिथ्यावादी प्रतारकः ।  
देवद्वेषी गुरुद्वेषी स गोहत्यां लभेद्‌ ध्रुवम् ॥ ६४ ॥  
देवताप्रतिमां दृष्ट्वा गुरुं वा ब्राह्मणं सति ।  
सम्भ्रमान्न नमेद्यो हि स गोहत्या लभेद्‌ ध्रुवम् ॥ ६५ ॥  
न ददात्याशिषं कोपात्प्रणताय च यो द्विजः ।  
विद्यार्थिने च विद्यां च स गोहत्यां लभेद्‌ ध्रुवम् ॥ ६६ ॥  
गोहत्या विप्रहत्या च कथिता चातिदेशिकी ।  
गम्यां स्त्रियं नृणामेव निबोध कथयामि ते ॥ ६७ ॥  
स्वस्त्री गम्या च सर्वेषामिति वेदानुशासनम् ।  
अगम्या च तदन्या या चेति वेदविदो विदुः ॥ ६८ ॥  
सामान्यं कथितं सर्वं विशेषं शृणु सुन्दरि ।  
अत्यगम्या हि या याश्च निबोध कथयामि ताः ॥ ६९ ॥  
शूद्राणां विप्रपत्नी च विप्राणां शूद्रकामिनी ।  
अत्यगम्या च निन्द्या च लोके वेदे पतिव्रते ॥ ७० ॥  
शूद्रश्च ब्राह्मणीं गत्वा ब्रह्महत्याशतं लभेत् ।  
तत्समं ब्राह्मणी चापि कुम्भीपाकं लभेद्‌ ध्रुवम् ॥ ७१ ॥  
शूद्राणां विप्रपत्नी च विप्राणां शूद्रकामिनी ।  
यदि शूद्रा व्रजेद्विप्रो वृषलीपतिरेव सः ॥ ७२ ॥  
स भ्रष्टो विप्रजातेश्च चाण्डालात्सोऽधमः स्मृतः ।  
विष्ठासमश्च तत्पिण्डो मूत्रं तस्य च तर्पणम् ॥ ७३ ॥  
न पितॄणां सुराणां च तद्दत्तमुपतिष्ठति ।  
कोटिजन्मार्जितं पुण्यं तस्यार्चात्तपसार्जितम् ॥ ७४ ॥  
द्विजस्य वृषलीलोभान्नश्यत्येव न संशयः ।  
ब्राह्मणश्च सुरापीतिर्विड्भोजी वृषलीपतिः ॥ ७५ ॥  
तप्तमुद्रादग्धदेहस्तप्तशूलाङ्‌कितस्तथा ।  
हरिवासरभोजी च कुम्भीपाकं व्रजेद्‌ द्विजः ॥ ७६ ॥  
गुरुपत्नीं राजपत्नीं सपत्नीं मातरं ध्रुवम् ।  
सुतां पुत्रवधूं श्वश्रूं सगर्भां भगिनीं सतीम् ॥ ७७ ॥  
सहोदरभ्रातृजायां मातुलानीं पितुः प्रसूम् ।  
मातुः प्रसूं तत्स्वसारं भगिनीं भ्रातृकन्यकाम् ॥ ७८ ॥  
शिष्यां शिष्यस्य पत्नीं च भागिनेयस्य कामिनीम् ।  
भ्रातुः पुत्रप्रियां चैवात्यगम्या आह पद्मजः ॥ ७९ ॥  
एताः कामेन कान्ता यो व्रजेद्वै मानवाधमः ।  
स मातृगामी वेदेषु ब्रह्महत्याशतं व्रजेत् ॥ ८० ॥  
अकर्मार्होऽप्यसंस्पृश्यो लोके वेदे च निन्दितः ।  
स याति कुम्भीपाके च महापापी सुदुष्करे ॥ ८१ ॥  
करोत्यशुद्धां सन्ध्यां वा न सन्ध्यां वा करोति च ।  
त्रिसन्ध्यं वर्जयेद्यो वा सन्ध्याहीनश्च स द्विजः ॥ ८२ ॥  
वैष्णवं च तथा शैवं शाक्तं सौरं च गाणपम् ।  
योऽहङ्‌कारान्न गृह्णाति मन्त्रं सोऽदीक्षितः स्मृतः ॥ ८३ ॥  
प्रवाहमवधिं कृत्वा यावद्धस्तचतुष्टयम् ।  
तत्र नारायणः स्वामी गङ्‌गागर्भान्तरे वसेत् ॥ ८४ ॥  
तत्र नारायणक्षेत्रे मृतो याति हरेः पदम् ।  
वाराणस्यां बदर्यां च गङ्‌गासागरसङ्‌गमे ॥ ८५ ॥  
पुष्करे हरिहरक्षेत्रे प्रभासे कामरूस्थले ।  
हरिद्वारे च केदारे तथा मातृपुरेऽपि च ॥ ८६ ॥  
सरस्वतीनदीतीरे पुण्ये वृन्दावने वने ।  
गोदावर्यां च कौशिक्यां त्रिवेण्यां च हिमाचले ॥ ८७ ॥  
एषु तीर्थेषु यो दानं प्रतिगृह्णाति कामतः ।  
स च तीर्थप्रतिग्राही कुम्भीपाके प्रयाति सः ॥ ८८ ॥  
शूद्रसेवी शूद्रयाजी ग्रामयाजीति कीर्तितः ।  
तथा देवोपजीवी च देवलः परिकीर्तितः ॥ ८९ ॥  
शूद्रपाकोपजीवी यः सूपकार इति स्मृतः ।  
सन्ध्यापूजनहीनश्च प्रमत्तः पतितः स्मृतः ॥ ९० ॥  
उक्तं सर्वं मया भद्रे लक्षणं वृषलीपतेः ।  
एते महापातकिनः कुम्भीपाकं प्रयान्ति ते ।  
कुण्डान्यन्यानि ये यान्ति निबोध कथयामि ते ॥ ९१ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे नारायणनारदसंवादे सावित्र्युपाख्याने  
नानाकर्मविपाकफलवर्णनं नाम चतुस्त्रिंशोऽध्यायः ॥ ३४ ॥
