---
title: ०१३ राजसूयसङ्कल्पः

---
अध्यायः 013

मन्त्रिभिः सह सम्मन्त्र्य कृतराजसूयकरणनिश्चयस्य युधिष्ठिरस्य श्रीकृष्णम्प्रति दूतप्रेषणम् ॥ 1 ॥ दूतेन सह इन्द्रप्रस्थमागतं श्रीकृष्णम्प्रति युधिष्ठिरोक्तिः ॥ 2 ॥
	
वैशम्पायन उवाच 	001  
ऋषेस्तद्वचनं श्रुत्वा निशश्वास युधिष्ठिरः ।	001a  
चिन्तयन्राजसूयेष्टिं न लेभे शर्म भारत ॥	001c  
राजर्षीणां च तं श्रुत्वा महिमानं महात्मनाम् ।	002a  
यज्वनां कर्मभिः पुण्यैर्लोकप्राप्तिं समीक्ष्य च ॥	002c  
हरिश्चन्द्रं च राजर्षि रोचमानं विशेषतः ।	003a  
यज्वानं यज्ञमाहर्तुं राजसूयमियेष सः ॥	003c  
युधिष्ठिरस्ततः सर्वानर्चयित्वा सभासदः ।	004a  
प्रत्यर्चितश्च तैः सर्वैर्यज्ञायैव मनो दधे ॥	004c  
स राजसूयं राजेन्द्र कुरूणामृषभस्तदा ।	005a  
आहर्तुं प्रवणं चक्रे मनः सञ्चिन्त्य चासकृत् ॥	005c  
भूयश्चाद्भुतवीर्यौजा धर्ममेवानुचिन्तयन् ।	006a  
किं हितं सर्वलोकानां भवेदिति मनो दधे ॥	006c  
अनुगृह्णन्प्रजाः सर्वाः सर्वधर्मभृतां वरः ।	007a  
अविशेषेण सर्वेषां हितं चक्रे युधिष्ठिरः ॥	007c  
सर्वेषां दीयतां देयं मुष्णन्कोपमदावुभौ ।	008a  
साधु धर्मेति धर्मेति नान्यच्छ्रूयेत भाषितम् ॥	008c  
एवं गते ततस्तस्मिन्पितरीवाश्वसञ्जनाः ।	009a  
न तस्य विद्यते द्वेष्टा ततोऽस्याजातशत्रुता ॥	009c  
परिग्रहान्नरेन्द्रस्य भीमस्य परिपालनात् ।	010a  
शत्रूणां क्षपणाच्चैव बीभत्सोः सव्यसाचिनः ॥	010c  
\'बलीनां सम्यगुत्थानान्नकुलस्य यशस्विनः\' ।	011a  
धीमतः सहदेवस्य धर्माणामनुशासनात् ॥	011c  
वैनत्यात्सर्वतश्चैव नकुलस्य स्वभावतः ।	012a  
अविग्रहा वीतभयाः स्वकर्मनिरताः सदा ॥	012c  
निकामवर्षाः स्फीताश्च आसञ्जनपदास्तथा ।	013a  
वार्धुषी यज्ञसत्वानि गोरक्षं कर्षणं वणिक् ॥	013c  
विशेषात्सर्वमेवैतत्सञ्जज्ञे राजकर्मणा ।	014a  
अनुकर्षं च निष्कर्षं व्याधिपावकमूर्च्छनम् ॥	014c  
सर्वमेव न तत्रासीद्धर्मनित्ये युधिष्ठिरे ।	015a  
दस्युभ्यो वञ्चकेभ्यश्च राज्ञः प्रति परस्परम् ॥	015c  
राजवल्लभतश्चैव नाश्रूयत मृषाकृतम् ।	016a  
प्रियं कर्तुमुपस्थातुं बलिकर्म स्वकर्मजम् ॥	016c  
अभिहर्तुं नृपाः षट्सु पृथक्जात्यैश्च नैगमैः ।	017a  
ववृधे विषयस्तत्र धर्मनित्ये युधिष्ठिरे ॥	017c  
कामतोऽप्युपयुञ्जानै राजसैर्लोभजैर्जनैः ।	018a  
सर्वव्यापी सर्वगुणी सर्वसाहः स सर्वराट् ॥	018c  
यस्मिन्नधिकृतः सम्राड् भ्राजमानो महायशाः ।	019a  
यत्र राजन्दश दिशः पितृतो मातृतस्तथा ।	019c  
अनुरक्ताः प्रजा आसन्नागोपाला द्विजातयः ॥	019e  
स मन्त्रिणः समानाय्य भ्रातृंश्च वदतां वरः ।	020a  
राजसूयं प्रति तदा पुनः पुनरपृच्छत ॥	020c  
ते पृच्छ्यमानाः सहिता वचोऽर्थ्यं मन्त्रिणस्तदा ।	021a  
युधिष्ठिरं महाप्राज्ञं यियक्षुमिदमब्रुवन् ॥	021c  
येनाभिषिक्तो नृपतिर्वारुणं गुणमृच्छति ।	022a  
तेन राजाऽपि तं कृत्स्नं सम्राड्गुणमभीप्सति ॥	022c  
तस्य सम्राड्गुणार्हस्य भवतः कुरुनन्दन ।	023a  
राजसूयस्य समयं मन्यन्ते सुहृदस्तव ॥	023c  
तस्य यज्ञस्य समयः स्वाधीनः क्षत्रसम्पदा ।	024a  
साम्ना षडग्नयो यस्मिंश्चीयन्ते शंसितव्रतैः ॥	024c  
दर्वीहोमानुपादाय सर्वान्यः प्राप्नुते क्रतून् ।	025a  
अभिषेकं च यज्ञान्ते सर्वजित्तेन चोच्यते ॥	025c  
समर्थोऽसि महाबाहो सर्वे ते वशगा वयम् ।	026a  
अचिरात्त्वं महाराज राजसूयमवाप्स्यसि ॥	026c  
अविचार्य महाराज राजसूये मनः कुरु ।	027a  
इत्येवं सुहृदः सर्वे पृथक्च सह चाब्रुवन् ॥	027c  
स धर्म्यं पाण्डवस्तेषां वचः श्रुत्वा विशाम्पते ।	028a  
धृष्टमिष्टं वरिष्टं च जग्राह मनसाऽरिहा ॥	028c  
श्रुत्वा सुहृद्वचस्तच्च जानंश्चाप्यात्मनः क्षमम् ।	029a  
\'स प्रशस्तक्रियारम्भः परीक्षामुपचक्रमे ॥	029c  
वैशम्पायन उवाच 	030  
चतुर्भिर्भीमसेनाद्यैर्भ्रातृभिः सहितो हितम् ।	030a  
एवमुक्तस्तथा पार्थो धर्म एव मनो दधे ॥	030c  
स राजसूयं राजेन्द्रः कुरूणामृषभः क्रतुम् ।	031a  
जगाम मनसा सद्य आहरिष्यन्युधिष्ठिरः ॥	031c  
भूयस्त्वद्भुतवीर्योपि धर्ममेवानुपालयन् \' ।	032a  
पुनः पुनर्मनो दध्रे राजसूयाय भारत ॥	032c  
स भ्रातृभिः पुनर्धीमानृत्विग्भिश्च महात्मभिः ।	033a  
मन्त्रिभिश्चापि सहितो धर्मराजो युधिष्ठिरः ॥	033c  
धौम्यद्वैपायनाद्यैश्च मन्त्रयामास मन्त्रवित् ।	034a  
\'विराटद्रुपदाभ्यां च सात्यकेन च धीमता ॥	034c  
युधामन्यूत्तमौजोभ्यां सौभद्रेण च धीमता ।	035a  
द्रौपदेयैः परं शूरैर्मन्त्रयामास संवृतः ॥	035c  
युधिष्ठिर उवाच\' 	036  
भवन्तो राजसूयस्य सम्राडर्हस्य सुक्रतोः ।	036a  
श्रद्दधानस्य वदत ममावाप्तिः कथं भवेत् ॥	036c  
वैशम्पायन उवाच 	037  
एवमुक्तास्तु ते तेन राज्ञा राजीवलोचन ।	037a  
इदमूचुर्वचः काले धर्मराजं युधिष्ठिरम् ॥	037c  
अर्हस्त्वमसि धर्मज्ञ राजसूयं महाक्रतुम् ।	038a  
अथैवमुक्ते नृपतावृत्विग्भिर्ऋषिभिस्तथा ॥	038c  
मन्त्रिणो भ्रातरश्चास्य तद्वचः प्रत्यपूजयन् ।	039a  
स तु राजा महाप्राज्ञः पुनरेवात्मनाऽऽत्मवान् ॥	039c  
भूयो विममृशे पार्थो लोकानां हितकाम्यया ।	040a  
सामर्थ्ययोगं सम्प्रेक्ष्य देशकालौ व्ययागमौ ॥	040c  
विमृश्य सम्यक् च धिया कुर्वन्प्राज्ञो न सीदति ।	041a  
नहि यज्ञसमारम्भः केवलात्मविनिश्चयात् ॥	041c  
भवतीति समाज्ञाय यत्नतः कार्यमुद्वहन् ।	042a  
स निश्चयार्थं कार्यस्य कृष्णमेव जनार्दनम् ॥	042c  
सर्वलोकात्परं मत्वा जगाम मनसा हरिम् ।	043a  
अप्रमेयं महाबाहुं कामाज्जातमजं नृषु ॥	043c  
पाण्डवस्तर्कयामास कर्मभिर्देवसम्मतैः ।	044a  
नास्य किञ्चिदविज्ञातं नास्य किञ्चिदकर्मजम् ॥	044c  
न स किञ्चिन्न विषहेदिति कृष्णममन्यत ।	045a  
स तु तां नैष्ठिकीं बुद्धिं कृत्वा पार्थो युधिष्ठिरः ॥	045c  
गुरुवद्भूतगुरवे प्राहिणोद्दूतमञ्जसा ।	046a  
शीघ्रगेन रथेनाशु स दूतः प्राप्य यादवान् ॥	046c  
द्वारकावासिनं कृष्णं द्वारवत्यां समासदत् ।	047a  
\'स प्रभुं प्राञ्जलिर्भूत्वा व्यज्ञापयत माधवम् ॥	047c  
दूत उवाच 	048  
धर्मराजो हृषीकेश धौम्यव्यासादिभिः सह ।	048a  
पाञ्चालमात्स्यसहितैर्भ्रातृभिश्चैव सर्वशः ॥	048c  
त्वद्दर्शनं महाबाहो काङ्क्षते स युधिष्ठिरः ॥	049ac  
वैशम्पायन उवाच 	050  
इन्द्रसेनवचः श्रुत्वा यादवप्रवरो बली\' ।	050a  
दर्शनाकाङ्क्षिणं पार्थं दर्शनाकाङ्क्षयाच्युतः ॥	050c  
\'आमन्त्र्य राजन्सुहृदो वसुदेवं च माधवः\' ।	051a  
इन्द्रसेनेन सहित इन्द्रप्रस्थमगात्तदा ।	051c  
व्यतीत्य विविधान्देशांस्त्वरावान्क्षिप्रवाहनः ॥	051e  
इन्द्रप्रस्थगतं पार्थमभ्यगच्छज्जनार्दनः ।	052a  
स गृहे पितृवद्भ्रात्रा धर्मराजेन पूजितः ॥	052c  
भीमेन च ततोऽपश्यत्स्वसारं प्रीतिमान्पितुः ।	053a  
प्रीतः प्रीतेन सुहृदा रेमे स सहितस्तदा ॥	053c  
अर्जुनेन यमाभ्यां च गुरुवत्पर्युपासितः ।	054a  
तं विश्रान्तं शुभे देशे क्षणिनं कल्पमच्युतम् ।	054c  
धर्मराजः समागम्य ज्ञापयत्स्वप्रयोजनम् ॥	054e  
युधिष्ठिर उवाच 	055  
प्रार्थितो राजसूयो मे न चासौ केवलेप्सया ।	055a  
प्राप्यते येन तत्ते हि विदितं कृष्ण सर्वशः ॥	055c  
यस्मिन्सर्वं सम्भवति यश्च सर्वत्र पूज्यते ।	056a  
यश्च सर्वेश्वरो राजा राजसूयं स विन्दति ॥	056c  
तं राजसूयं सुहृदः कार्यमाहुः समेत्य मे ।	057a  
तत्र मे निश्चिततमं तव कृष्ण गिरा भवेत् ॥	057c  
केचिद्धि सौहृदा देवे न दोषं परिचक्षते ।	058a  
स्वार्थहेतोस्तथैवान्ये प्रियमेव वदन्त्युत ॥	058c  
प्रियमेव परीप्सन्ते केचिदात्मनि यद्धितम् ।	059a  
एवम्प्रायाश्च दृश्यन्ते जनवादाः प्रयोजने ॥	059c  
त्वं तु हेतूनतीत्यैतान्कामक्रोधौ व्युदस्य च ।	060a  
परमं यत्क्षमं लोके यथावद्वक्तुमर्हसि ॥ 	060c  

इति श्रीमन्महाभारते सभापर्वणि मन्त्रपर्वणि त्रयोदशोऽध्यायः ॥ 13 ॥
2-13-13 वार्धुषी वृद्ध्युपजीविका । यज्ञसत्वानि क्रतूनां सामर्थ्यानि सद्यः पुष्कलफलप्रदत्वादिविषयाणि ॥ 
अनुकर्षं दारिद्र्याद्राजकीयद्रव्यस्यातीतवर्षस्य ऋणत्वेन धारणम् । निष्कर्षं करार्थं प्रजापीडनम् । अवर्षणं चातिवर्षम् इति क. पाठः । मूर्च्छनं वृद्धिः ॥
2-13-17 नैगमैर्वणिग्भिः सह आसन्निति शेषः । इतरे नृपा वणिग्वद्येन करदीकृता इत्यर्थः । तत्र तस्मिन् विषयो देशः ॥
2-13-18 लोभजैर्विमोहोत्थैराजसैर्वृत्तिविशेषैस्तृष्णादिभिस्तादृशैरपि ववृधे वृद्धिमानभूत् ॥
2-13-22 येन कारेण वारुणं गुणं वृद्धिम् । तेन कारणेना ॥ 
2-13-52 भ्रात्रा पितृष्वसृजेन ॥
 2-13-54 क्षणिनं सावसरम् । कल्पं समर्थम् ॥