+++
title = "२३"

+++

.

**हरविजयम्।**

***त्रयोविंशः सर्गः।***

इत्यम्बुधौ शशधरोदयलब्धतोष-  
मुल्लासिवीचिभुजसंभृतनृत्तशोभे।  
आसन्नवल्लभदजनागमनः पुरंध्रि-  
लोकः प्रसाधनविधाववधानमाधात् ॥ 23.1  
प्रेङ्खन्नखस्खलितचन्द्रमरीचयोऽथ  
लक्ष्मीं पुरंध्रिचरणा बिभरांभभूवुः।  
प्रेयःसु भावि(?)विनतेष्वपराधवत्सु  
मूर्तं प्रसादमिव संभृतमुद्वहन्तः ॥ 23.2  
आविष्कृतातिशयनिर्भररागसंप-  
दासादितातिनिबिरीसनितम्बबिम्बः।  
स्थाने बभार सुरकामवतीजनस्य  
चण्डातकः पुलकबन्धमनोहरत्वम् ॥ 23.3  
विन्यस्तयावकरसारुणसान्द्रराग-  
भास्चन्नखैकचरणाङ्गुलिपङ्क्तिराभात्।  
भीरोरशोकविटपिप्रसवप्रक्लृप्त-  
शल्योरुमन्मथशिलीमुखपञ्चकश्रीः ॥ 23.4  
रामाजनेन निबिडं कलधौतकाञ्ची  
बद्धा शिलातलविशालनितम्बबिम्बे।  
उद्भिन्नकोमलमनोरमरोमवल्ली-  
रत्नालवालवलयस्य विलासमापत् ॥ 23.5  
वद्धास्तु नाम भवती वनिता नितम्ब-  
बिम्बे पुरा भवति ते रत एव मोक्षः।  
मा भून्मधैव मुखरा विरुतैरितीव  
काञ्चीमुवाच चरणाभरणं रणन्तीम् ॥ 23.6  
मध्ये स्थिता शिथिलबन्धनभागपाद-  
पद्माग्रपातिकलधौतकरालकाञ्च्याः।  
शोभां बचार रचिताञ्चितहेमवप्र-  
चक्रा क्षणां कुसुमकेतुपुरीव काचित् ॥ 23.7  
काञ्चीगुणौर्विचिता जघनेषु लक्ष्मी-  
र्लब्धा स्थितिः स्तनतटेषु च रत्नहारैः।  
नो भूषिता वयमितीव नितम्बिनीनां  
कार्श्यं निरर्गलमधार्यत मध्यभागैः ॥ 23.8  
लावण्यकान्तिजलशैवलवल्लरीभि-  
रक्षुण्णपुष्पशरकाननपद्मिनीभिः।  
शोभां पुरंध्रिजनता बिभरांचकार  
हाराश्मर्भकशिखाकिरणच्छटाभिः ॥ 23.9  
तारावलीद्युतिरनम्रकुचद्वयान्त-  
रालम्बिनी भृशमशोभत हारयष्टिः।  
अभ्युन्मिषन्नवकुशेशयकोशयुग्म-  
भिन्नानना बिसलतेव विलासवत्याः ॥ 23.10  
हारस्य मध्यगत इन्दुमणिर्मृगाङ्क-  
पादावमर्शगलितैः सुदृशो जलौघैः।  
मूकीचकार रशनागुणमार्द्रतन्तुं  
मध्यस्थतामपि दधत्तरलो न भूत्यै ॥ 23.11  
चेतोऽहरत्कुचयुगं मणिहारयष्टि-  
मध्यस्फुरन्मरकतांशुविलङ्घिताग्रम्।  
लीलागृहीतनवशेवलवल्लरीक-  
चञ्च्वग्रकोकयुगविभ्रममऋञ्चितोर्वाः ॥ 23.12  
कृच्छ्रेण यन्निबॢडसंवलिताङ्गुलीक-  
हस्ताम्बुजेतरकरेरितमप्यनह्यत्।  
प्रेयस्यनीयुषि शुचा गलति स्म तत्र  
सून्ये क्षणेन वलयं तदरालकेश्याः ॥ 23.13  
प्रत्येकमेव विनिवेशितदृश्यपुङ्ख-  
भागाभिरामनखकोटिशिलीमुखाभिः।  
तूणीरयष्टिभिरिवाभिबभे स्मरस्य  
लीलाप्रसारितपुरंध्रिकराङ्गुलीभिः ॥ 23.14  
प्राप्तस्य सामिकृतमण्डनदेहयाष्टि-  
रर्चालताकिसलये ललना सलीलम्।  
रागं निजोष्ठरुचके विनिवेशयन्ती  
काचिद्व्यधत्त हृदये हृदयेश्वरस्य ॥ 23.15  
श्लाध्यात्मना दशनकोटिकृतक्षतेन  
संप्राप्य चुम्बनसुखानुभवं तदानीम्।  
रागः कुशेशयदृशामधरेषु नाग-  
वल्लीदलेन यदभारि किमद्भुतं तत् ॥ 23.16  
ताम्बूलरागरुचिराधरमध्यभाग-  
रेखा जरहार हृदयं हरिणेक्षणायाः।  
उत्कृष्टचापझषकेतुकृपाणयष्टि-  
धारानिपातकृतसक्षतजव्रणश्रीः ॥ 23.17  
भाति स्म काचन तिरस्कृताबिम्बकान्ति-  
दन्तच्छदोन्मिषितदीधितिमण्डलश्रीः।  
अन्तःप्रविष्टभरसंभृतपुष्पबाण-  
नाराचगर्भमकरन्दमिवोद्गिरन्ती ॥ 23.18  
लावण्यकान्तिरमला मलिनात्र मा भू-  
द्भीत्या सखीति विलिलेख न पत्त्रलेखाम्।  
अक्लेशयत्पुनरमूं प्रतिमागतेन्दु-  
बिम्बप्रभाधिकतरं तरुणीकपोले ॥ 23.19  
गण्डस्थलं लकुचकुड्भलपाण्डुशोभा-  
मभ्युच्छ्वसात्तिलकपत्त्रलताभिरामम्।  
छायानिषण्णहरिणाङ्कमधत्त पुष्प-  
कोदण्डकाननमिवोन्नतमङ्गनायाः ॥ 23.20  
सावर्ण्यनिह्नुतविपाण्डुरमण्डलस्य  
गण्डस्थलीभुवि तुषाररुचोऽपरस्याः।  
स्पष्टाभिलक्ष्यवपुषा मृगनाभिपत्त्र-  
पत्त्रावलीरुचिरतन्यत लक्ष्मणैव ॥ 23.21  
बिभ्रत्यराजदसितागुरुपङ्कदिग्ध-  
पत्त्रावलीविरचनाशबलं कपोलम्।  
आलोलकुण्डलशिखरुणरत्नदीप-  
निष्ठ्यूतकज्जलविप्तमिवाञ्चितभ्रूः ॥ 23.22  
भाति स्म पर्युषितकेसरपुष्पपाण्डु-  
गण्डस्थलीविरचितागुरुपत्त्रलेखा।  
वामभ्रुवो रजतभित्तिविलग्नकाल-  
वल्लीविलासमसमानगुणं वहन्ती ॥ 23.23  
तिर्यक्कृताननहिमांशुकरालहस्त-  
शाखानखांशुभरसान्द्रतरप्रकाशम् ।  
सुभ्रूरराजत विलम्बिनि कर्णपाशे  
माणिक्यकुण्डलमुदंशु निवेशयन्ती ॥ 23.24  
लावण्यकान्तिविसरामृतवाञ्छयेव  
बिभ्रत्सुधानिकरनिर्भरतामपीन्दुः।  
छायाछलेन निपपात वधूकपोले  
संतोषवान्भवति को गुणवान्गुणेषु ॥ 23.25  
संशिक्षतां ललितविभ्रमयचेष्टितानि  
पारिप्लवक्षणगतानि मृगोऽङ्गनायाः।  
इत्यादरादिव शशी प्रतिमाछलेन  
स्वच्छे कपोलफलके वसतिं चकार ॥ 23.26  
लावण्यकान्तिसलिलस्रुतिधौतलक्ष्म-  
लेखः कपोलफलके प्रतिमानिषण्णः।  
अक्षुण्णमेव विबभौ हरिणेन मुक्त-  
मध्यस्तनोः श्रवणपाशभयादिवेन्दुः ॥ 23.27  
श्यामीकृते निपतता नवलोध्ररेणु-  
भस्मोत्करेण परिमार्जनवाच्छयारात्।  
कंदर्पदर्पण इवेन्दुकराः पुरंध्रि-  
गण्डस्थले कमलकान्तिमुषो निपेतुः ॥ 23.28  
आलोक्यतोन्नतपयोधरप्टष्टभाग-  
बिम्बागतश्रवणकाञ्चनकुण्डलैका।  
सज्जीकृतप्रकटचक्रचतुष्टयाङ्क-  
संचारिपुष्पशरकम्बलिवाह्यकश्रीः ॥ 23.29  
एकां पिनद्धनिरुपप्लवचन्द्रबिम्ब-  
विस्तारसालिशुचिदीधितिशङ्कपत्राम्  
बिभ्रत्यराजदपरा तरुणी विटङ्क-  
ताटङ्कमङ्किततलां श्रवणाग्रपालीम् ॥ 23.30  
स्थूलेन्द्रनीलदरदन्तुरमध्यभाग-  
मुक्ताफलग्रथितविभ्रमकर्णपूरा।  
शोभां बभार रमणी निभृतद्विरेफ-  
कल्माषितस्तबककोमलकल्पवल्ल्याः ॥ 23.31  
कान्तिप्रकर्षमनपेक्ष्य परात्मतत्त्वं  
हर्तुं प्रगल्भत इदं जलसंगमेषु।  
इत्थं रुषेव रुरुधे निजसंनिवेश-  
भूमिर्दृशायतदृशः श्रवणोत्पलस्य ॥ 23.32  
पारिप्लवस्फुरिततारकचक्रवाल-  
नीलोत्पलस्फुटतरत्विषि दीर्घिकायाम्।  
विस्पष्टमञ्जनरजश्छटया द्विरेफ-  
पङ्क्त्येव पक्ष्मलदृशो दृशि संनिपेते ॥ 23.33  
भ्रुलेखया कुटिलपक्ष्मदृशः शलाका-  
न्यस्ताञ्जनाधिकविलीनरुचा व्यरोचि।  
कर्णाश्रितोत्पलगलन्मकरन्दपान-  
लोभादिवोपगतया मधुपायिपङ्क्त्या ॥ 23.34  
चक्रे ललाटभुवमिन्दुमुखीजनस्य  
कस्तूरिकातिलकबिन्दुरमन्दशोभाम्।  
संचारिपुष्पशरकुञ्जरपादचक्र-  
मुद्रानिवेश इव कर्दमधूसरश्रीः ॥ 23.35  
दोलायमानचटुलातिलकं ललाट-  
पट्टं ललामललितश्रियमुद्वहन्ती।  
एकीभवत्सुरशरासनशीतरश्मि-  
खण्डाङ्कितामनुचकार दिवं नतभ्रूः ॥ 23.36  
नैशान्धकारनिकरेण सहाविरुद्ध-  
मेकत्र साधु यदि संनिविशेत तेजः।  
बद्धास्पदा मृगदृशः शशिलेखया त-  
दासादयेत्सदृशतां कचहस्तभूमिः ॥ 23.37  
उद्धूतधूलिमकरन्दकणार्द्रमुक्त-  
निद्रस्फुरद्वलनपुञ्चितचारुपुष्पाः।  
उत्सृष्टदैर्ध्यघटनाः कबरीषु गाढ-  
बन्धाः पुरंध्रिभिरवत्सत चारु शेषाः ॥ 23.38  
गन्तुं प्रियान्तिकमथो रभसेन केश-  
संस्कारधूमनिकरं करबोरवस्ताः।  
शीतांशुदीधितिशिखादलितं विरेजु-  
रुत्पादयन्त्य इव शार्वरमन्दकारम् ॥ 23.39  
लावण्यकान्तिकलुषीकरणाय तासा-  
मालीजनेन रचितः परमङ्गरागः।  
स्थैर्य जगाम दयितागमभावनोत्थ-  
घर्माचितेषु न चिरादपि विग्रहेषु ॥ 23.40  
लक्ष्यीकृतं स्मृतिभुवा बिभरांचकार  
शोभां वपुः सरसकुङ्कुमकर्दमाङ्कम्।  
निर्मुक्तपुष्पशरकेशरसान्द्रधूलि-  
संपातपिङ्गितमिवाधिकमङ्गनायाः ॥ 23.41  
विन्यस्य भूषणशतानि मुधैव देह-  
कान्तिः कुशेशयदृशा कलुषीकृतेयम्।  
चारुभ्रुवः प्रतिमितिऽच्छकपोलभित्ति-  
भागे गभस्तिभिरितीव जहास चन्द्रः ॥ 23.42  
व्यक्ताङ्गरागघनसौरभबद्धवाञ्छ-  
व्यावर्तनाकुलशिलीमुखचक्रवाला।  
दुर्वारमार\*\*\*\*तभयेन लोह-  
वर्मान्तरालघटितेव रराज काचित् ॥ 23.43  
जह्रुर्मनांसि सरलोन्नतचारुनासा  
वंशाः पयोधरमृदङ्गभृतस्तरुण्यः।  
दोलायमानमणिकुण्डलकांस्यतालाः  
संगीतभूमय इव स्मरलासकस्य ॥ 23.44  
शृङ्गरिणी धृतमदोज्ज्वलकालधौत-  
कक्ष्या कलापकरपुष्करचारुशोभा।  
भाति स्म कामकरिणीव पिनद्धहार-  
नक्षत्रमालकुचकुम्भतटा वरोरूः ॥ 23.45  
आह्लादहेतुनिरवद्यशरीरयष्टि-  
लावण्यकान्तिकलुषीकरणेन तासाम्।  
आसीत्कुशेशयदृशामयथार्थतैव  
पर्यस्तभास्वररुचामपि भूषणानाम् ॥ 23.46  
प्रेयोगृहागमनभावनयान्यचेताः  
स्वच्छे धृते सवयसा गृहचन्द्रबिम्बे।  
भूषाविशेषरचनासदसद्विवेक-  
शून्यैव काचिदवलोकयति स्म वक्त्रम् ॥ 23.47  
चित्रप्रसाधनपरिग्रहशोभिवक्त्र-  
मालोक्य दर्पणतले मुहुरुच्छ्वसन्त्याः।  
मत्वाभिसंदिमभिवल्लभधाम बद्ध-  
राग ययावनुदितापि विदग्धदूती ॥ 23.48  
एषा गतैव निबिरीसनितम्बबिम्ब-  
भारेण पक्ष्मलदृशः क्रियते तु विघ्रः।  
यान्त्या इतीव दयितान्तकमेणदृष्टे-  
रग्ने जगाम गदितुं लघु चित्तवृत्तिः ॥ 23.49  
श्रोत्राभिराममुपकल्प्य रसार्द्रवृत्ते-  
रभ्येयुषो दयितवारिधरस्य शब्दम्।  
रम्याभ्यचपद्यत विदूरभुवेव नार्या  
पर्युच्छ्वसत्पुलकरत्नशलाकया श्रीः ॥ 23.50  
प्रेयांशमीक्षितुमथेक्षणतारकस्य  
दूरादपाङ्गपदवीमभिदावतोऽस्याः।  
आनन्दबाष्पजलबिन्दुनिभेन सान्द्राः  
स्वेदाम्बुशीकरकणा इव संनिपेतुः ॥ 23.51  
काचिद्विकल्परचिताकृतिचित्तनाथ-  
गाढोपगूहनरसस्रुतघर्मलेशैः।  
लावण्यकान्तिजलमज्जनलग्नाबिन्दु-  
वृन्दामिवाभृत तनुं स्फुटरोमहर्षाम् ॥ 23.52  
भीता वधूरभिमुखं न शशाक भर्तु-  
रुद्वीक्षितुं यदचिरोढतया कथंचित्।  
प्टष्टागतस्य वदनं श्वसिताहतेऽथ  
पस्यन्त्यदूयत तदस्फुटमात्मदर्शे ॥ 23.53  
काचिद्विधूसरितकान्तिमधत्त दत्त-  
दुःखासिकाधरमणिं चिरयत्यभीष्टे।  
निःश्वासमारुतपरम्परयानुबन्धि-  
रोषान्धकारकलुषीकृतयेव भिन्नम् ॥ 23.54  
प्राप्तः सभीतिरसितागुरुपङ्कपत्त्र-  
भङ्गामवैक्षत पुरंध्रिजनस्य कान्तः।  
अन्तर्व्यलीकचकितः स्फुरणानुबन्धि-  
मानाग्निधूमकलुषामिव गण्डलेखाम् ॥ 23.55  
क्षी(ह्नी)णोऽपि मुग्धवदनेऽनुशयाप्तिहेतो-  
र्वाच्यस्त्वया न खलु विप्रियमेष किंचित्।  
स्पष्टागसि प्रियतमे सुदृशो न बाष्प-  
स्तम्भो विरूक्षमभिधातुमदादितीव ॥ 23.56  
कान्ते प्रणेमुषि कृतागसि तद्वतंस-  
पुष्पाधिवाससुरभौ विबभौ तरुण्याः।  
भ्राम्यन्मधुव्रतगणश्चरणारविन्द-  
पार्श्वे मुहूर्तमसितोपलनूपुरश्रीः ॥ 23.57  
संसक्तकज्जलकरेण विलोचनाम्बु-  
पूरप्लवं प्रसभमुन्मृजता सरागम्।  
हस्तीकृतः कृशतनोरभवत्प्रियेण  
मानान्धकार इव रत्युपबोगविघ्नः ॥ 23.58  
कृष्णायतानमितपार्श्वनितम्बचुम्बि-  
वेणीलताननगतत्रिपताकपाणिः।  
साचीकृतभ्रु विनिमीलितलोचनाथ  
काचित्पुरः स्मररसात्कमितुर्जजृम्भे ॥ 23.59  
अन्या पुनः सरभसोर्ध्वविविक्तभास्व-  
दुत्तानकर्कटकरस्थितिबाहुयष्टिः।  
उत्क्षिप्तमूलकुटिलीकृतकुञ्चितभ्रू-  
लेखातरङ्गितकरालललाटपट्टा ॥ 23.60  
प्रेङ्खन्नितम्बतटचुम्बिकरालकाल-  
वेणीलतदोन्नमितपीनपयोधरश्रीः।  
दीर्घीभवत्तमुतरोदरलुप्तपार्श्व-  
भागा विवर्तवलनं वपुषश्चकार ॥ 23.61 ॥ (युगलकम्)  
तासामपाङ्गपदवीव्यतिरिक्तनील-  
तारत्विषो ललितवीक्षितविभ्रमेषु।  
आवृत्तिपीतभरनिर्गतकज्जलौघ-  
धूलिच्छटा इव दृशो दधति स्म लक्ष्मीम् ॥ 23.62  
प्राप्ताः प्रदोषसमये स्फुरदिन्द्रनील-  
कोषाभिरमशितितारकमण्डलाभिः।  
दृग्भिः सविभ्रममपायिषतावधूत-  
मानान्धकारमरविन्ददृशां युवानः ॥ 23.63  
तासां दृशस्तरलतारकचक्रवाल-  
पक्ष्मच्छटांशुशबलीकृतगण्डभागाः।  
आचिक्षिपुः प्रियमनांसि झषावचूल-  
लीलावशीकरणविभ्रमवर्तयस्ताः ॥ 23.64  
प्रियतममवलोक्यापाश्रयादुत्पतन्त्याः  
सरभसमपरस्याः पादमूले सलीलम्।  
न्यपतदथ कराग्रादच्छरत्नात्मदर्शः  
शशधर इव वक्त्रच्चायया निर्जितश्रीः ॥ 23.65  
इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये प्रसाधनवर्णनो नाम त्रयोविंशः सर्गः ।
