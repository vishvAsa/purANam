+++
title = "३१"

+++

.

**हरविजयम्।**

***त्रिंशः सर्गः।***

इत्थं शरागशशभृत्परिभोदलीला-  
विच्छिन्नरात्रिरशनामणिकिङ्किणीभिः।  
नक्षत्रसंततिषु संदधतीषु साम्य-  
मस्ताद्रिसानुपदवीपरिपुञ्जितासु ॥ 30.1 ॥  
विष्यन्दमानमधुशीकरलोबलीन  
भृङ्गावलीचरणबन्धुरकेसरेषु।  
पद्माकरेषु विससत्सु शनैर्निदाघ-  
धामांशुभिन्नदलमण्डलसंधिबन्धम् ॥ 30.2 ॥  
प्रातस्तनानिलविकम्पितपुण्डरीक-  
पक्ष्माग्रकोटिघटिते सलिलाशयेषु।  
निद्राविमुक्तिवलितावयवापविद्ध-  
लक्ष्मीवधूपरिमलश्रियि धूलिचक्रे ॥ 30.3 ॥  
शैलालिवत्स्फुटयति स्फुटसर्वभाव-  
व्यक्तिक्रमेण दिवसे मुखरागशोभाम्।  
अभ्यर्च्य कालमुसलश्चरणौ मृगाङ्क-  
चूडामणेरुदपतद्ध्रुवधामवीथीम् ॥ 30.4 ॥ (चक्कलकम्)  
तेन व्यलोकि दिवमुत्पतताग्रवर्ति  
विस्पष्टलक्ष्म परिणाहि मृगाङ्कबिम्बम्।  
उन्निद्रकुन्ददलपाण्डुरमण्डपिण्ड-  
मध्यास्यमानमिव कालियपन्नगेन ॥ 30.5 ॥  
संपश्यति स्म स तडित्स्फुरणानुबन्ध-  
मादीर्घमभ्रशकलं स्थित्मन्तरिक्षे।  
उच्छ्वासलक्ष्यरुधिरारुणकान्तिकण्ठ-  
च्छेदं महाझषमिवाम्भसि पङ्कलीनम् ॥ 30.6 ॥  
अन्योन्यसंवलनवेल्लितपल्लवाग्र-  
विश्लेषनिर्दलितकेतुशिखांशुकौघाः।  
उन्मूल्यमानशिखरस्खलदर्धचन्द्र-  
रत्नप्रबाखचितकाञ्चनतोरणाग्नाः ॥ 30.7 ॥  
अभ्याहता विशशरुर्जवमारुतेन  
तस्याशु दिक्षु सुरसिद्धविमानसंघाः।  
बाणाग्निदीपितपुरत्रयतायमान-  
नानाविधावयवविभ्रममूहिवांसः ॥ 30. 8 ॥ (युगलकम्)  
केशेषु तस्य कृतसंनिधयो मुहूर्तं  
कंसाततायिन इवाञ्जननीलभासः।  
उष्णीपरत्नकिरणद्विगुणायमान-  
सौदामनीवलयिनो जलदा बभूवुः ॥ 30.9 ॥  
तस्योत्थितस्य सहसा घनवर्त्मसीम्नि  
धत्ते स्म कर्णशिखरं श्रियमव्यवस्थाम् ।  
उष्णीषभिन्नहृदयस्तनयित्नुलग्र-  
सौदामनीविकटहाटकमञ्जरीकम् ॥ 30.10 ॥  
पिङ्गोर्ध्वलोचनकृशानुशिखासहस्र-  
मस्यान्वकारि मुखमण्डलमन्तरिक्षे।  
साम्भोभरेण गमनोत्थमरुद्विवर्त-  
भाजाम्बुवाहशकलेन तडिद्वताग्रे ॥ 30.11 ॥  
तस्य प्रतीपमगमद्घमनानिलेन  
विक्षिप्यमाणसलिला क्षणमन्तरिक्षे।  
मन्दीकृतोष्णकरमण्डलभासुरोर्ध्व-  
नेत्राग्नितापकृतशोषभियेव गङ्गा ॥ 30.12 ॥  
विस्रंसितोडुरशनं गलदिन्दुगौर-  
गङ्गादुकूलमकरोत्स दिवस्तदानीम्।  
विस्तीर्णमम्बरनितम्बमनम्बुदेन्दु-  
बिम्बाननाम्बुरहचुम्बनबुदेन्दु-  
बिम्बाननाम्बुरुहचुम्बनबद्धतृष्णः ॥ 30.13 ॥  
जह्रे मनोऽस्य मृदुमारुतपूर्यमाण-  
रन्ध्रैर्हिमाद्रितटकीचकचक्रवालैः।  
गम्भीरतारमधुरक्वणितैर्नयद्भि-  
रुत्कर्णतां तरणिकूबरिवाजिपङ्क्तिम् ॥ 30.14 ॥  
ऐक्षिष्ट विस्फुरितकाञ्चनकल्पवल्ली-  
विस्तारिपक्ष्मशिखरच्छदचक्रवालम्।  
कैलासशैलमसकृत्स जगत्त्रयैक-  
लक्ष्म्याः स्थितं धवलविभ्रमपुण्डरीकम् ॥ 30.15 ॥  
फेनावलीधवलचामरचक्रवाल-  
भूषाभिरामजवनस्थिरसप्तवाहाम्।  
भागीरथीं रथधुरामिव घर्मरश्मे-  
र्वीक्ष्यैकपिङ्गलगिरौ स मुदा ववन्दे ॥ 30.16 ॥  
तेन स्खलत्खलकलामुखरा कराल-  
कैलासकूटविकटोर्मिघटासहस्रा।  
संक्रान्तकैटभनिसूदनपादपद्म-  
प्रेङ्खन्नखच्छविरिवैक्षत जह्नुकन्या ॥ 30.17 ॥  
मज्जत्कुबेरतरुणीगलितावतंस-  
हासाभिरामतटमार्गमसावपश्यत्।  
विस्तारिमानससरः सलिलिर्मिभङ्ग-  
पर्यस्तशीकरसकाञ्चनवालुकाम्भः ॥ 30.18 ॥  
वीचीसमीरधुतकाञ्चनपुण्डरीक-  
पर्यस्तकेसरपरागपिशङ्गिताम्भः।  
अच्छोदमैक्षत स देवपुरन्ध्रिपाद-  
लाक्षारुणीकृतशिलातलतीरलेखम् ॥ 30.19 ॥  
आराधनप्रवणकासरदैत्यवंश-  
कण्ठप्रसाधनधियेव विलभ्यमानाः।  
चण्ड्या यदीयमणिकंदरमन्दिराग्र-  
विस्तारितोरणगताः प्रविभान्ति घण्टाः ॥ 30.20 ॥  
स्थूलेनद्रनीलमणिशृङ्गरुचोऽथ तस्य  
कल्माषिताखिलदिगन्तरमुन्मिषन्ती।  
भूयस्तरां तरणिमार्गरुरुत्सयाशु  
मुक्ताः शिखा इव ददर्श स मेकलाद्रेः ॥ 30.21 ॥ (युगलकम्)  
लीलानिमग्नशबरीकुचकुम्भपीठ-  
संक्षोबजर्जरितवीचिघटासहस्राम्।  
रेवामसौ सरलवञ्जुलजालजम्बू-  
स्तम्बप्रसाधिततटामवलोक्य रेमे ॥ 30.22 ॥  
कण्ठग्रहप्रणयिना ददृशेऽथ तेन  
विन्ध्यश्रियो मणिशिखेज्ज्वलमेखलायाः।  
रेवापगाम्बुकपृथुपीननितम्बबिम्ब-  
विस्रस्तमम्बरमिवातनुपादलग्नम् ॥ 30.23 ॥  
संवीततीरवनरूढतमालखण्ड-  
लोलानिलाकुलितनीलजलांशुकश्रीः।  
तेन व्यलोकि वरुणालयवल्लभाग्र-  
लीलीभिसारणधियेव कलिन्दकन्या ॥ 30.24 ॥  
सेवाविचक्षणतयेव दवाग्निदग्ध-  
कालागुरुप्रचुरधूमशिखाकदम्बैः।  
कुर्वन्तमैक्षत महेन्द्रमसावनल्प-  
कल्पद्रुमांशुकततीः सुरभीः सुराणाम् ॥ 30.25 ॥  
विस्पष्टफेनधवला विरलोर्मिभङ्ग-  
निःसङ्गसंगतपयः प्लवरोधसं सः।  
लाङ्रूलिनीं सरितमाकलयांचकार  
तत्पादगोचरगतामिव सौरभेयीम् ॥ 30.26 ॥  
वीक्ष्यावतंसितविकासिलवङ्गपुष्प-  
मालाःस स सह्यगिरिकाननशाखिवीथीः।  
रेमेतरां सुरमतङ्गजगण्डकाष-  
लीलावरुग्णसरलोन्नततालखण्डाः ॥ 30.27 ॥  
उत्फुल्लतीरतरुखण्डलतासखीभिः।  
संग्रथ्यमाननिजपुष्पभरावतंसाः।  
आबिभ्रतीं भ्रमरनीलरुचः स वीचि-  
वेणीलतास्तदनु भीमरथीमपश्यत् ॥ 30.28 ॥  
आमग्रकुन्तलवधूकुचक्रम्भभार-  
हारप्रभाद्विगुणितच्छविफेनहासाम्।  
गोदावरीं चरणचुञ्चुचकोरचक्र-  
चञ्च्वग्रचुम्बितविलोलजलामपश्यत् ॥ 30.29 ॥  
उल्लासिशीकरकरालफणासहस्र-  
कल्लोलनागकुलसंकुलमध्यभागाम्।  
वेणां स्फुरत्तिमिरतातिगभीरतालु-  
मूलां रसातलभुवः सदृशीं ददर्श ॥ 30.30 ॥  
तदस्योपयुक्ततटकाननानारिकेल-  
वल्लीफलप्रकरशीतलगर्भतोयाः।  
अन्वायिनः कटकवर्त्मसु पारियात्र-  
शैलस्य चक्रुरुपभोगसुखान्निवासान् ॥ 30.31 ॥  
मीनावलीसरभसाप्लुतिघट्टिताम्बु-  
वीची विलोलविरुवत्कुररी करालम्।  
कावेर्यलक्ष्यत जलं दधती च तेन  
निःशङ्करङ्ककुलसंकुलकूलकच्छा ॥ 30.32 ॥  
आविर्भवत्स्मितमनोहरगण्डभित्ति-  
भागश्चमूचरपुरंध्रिगणः सलीलम्।  
चर्मण्वतीपुलिनवर्त्मनि तस्य हारि-  
हारीतकण्ठविरुतार्पितकर्ण आसीत् ॥ 30.33 ॥  
आवासितस्य तटवर्त्मनि तस्य ताल-  
खण्डप्रकाण्डदलताण्डवनप्रगल्भाः।  
सिप्रातरङ्गमरुतोऽनुचराङ्गनानां  
पीनस्तनक्षतरुजं सुरतेषु जहरुः ॥ 30.34 ॥  
संवादिकाननतलस्य निवेशलक्ष्मी-  
मद्रेरसावधिकमृक्षवतोऽभ्यनन्दत्।  
पादावनौ कतिचिदेव दिनानि बद्ध-  
संस्थो निशीव तमसाहृतदृष्टिरासीत् ॥ 30.35 ॥  
गच्छन्विशङ्कटमसौ कटकं सुवेल-  
शैलस्य काञ्चनशिलाशकलावकीर्णम्।  
वेलाविलोलवरुणालयवीचिभङ्ग-  
पर्यस्तवाडवकृशानुमिवैक्षतारात् ॥ 30.36 ॥  
तेन व्यलोक्यत कपोलतलायमान-  
विस्पष्टपाकलवलीफलकन्दलाढ्या।  
घ्राणानुलेपि नवचन्दनखण्डगन्ध-  
हृद्यामला मलयपर्वतकाननश्रीः ॥ 30.37 ॥  
लक्ष्मीभृतस्त्रिभुवनाक्रमणप्रगल्भ-  
सर्वोन्नतेर्मलयभूमिभृतोऽभ्रसिन्धुम्।  
पुण्यस्थितिं मुररिपोरिव पादमूल-  
भागोत्थितामभिननन्द स ताम्रपर्णीम् ॥ 30.38 ॥  
पर्यस्तरत्नकिरणाङ्कुरदन्तुरेषु  
वेलातटेषु कृतसैनिकसंनिवेशः।  
अम्भोनिधिं स निरवर्णयदुल्लसद्भि-  
रुत्तम्भितोडुपथमूर्मिघटासहस्रैः ॥ 30.39 ॥  
उन्नालनीलनवञ्जुलनालिकेर-  
ताम्बूलवल्लिवलयाकुलकूलकच्छम्।  
आश्चर्यधाम दधतं सततप्रसन्न-  
मप्यप्रसन्नमुपपादितशोभमम्भः ॥ 30.40 ॥  
विस्रंसमानसलिलामलनीविबन्ध-  
मास्फालयन्तमतिकाममिवोर्मिहस्तैः।  
आबद्धरत्नवलयोज्ज्वलकाञ्चिदाम-  
वेलाङ्गनापुलिनपीनतितम्बबिम्बम् ॥ 30.41 ॥  
ठउत्सङ्गसङ्गिविलसत्तटिनीपुरंध्रि-  
लीलार्परणारभसयेव निवेशयन्तम्।  
आवर्तचक्रचषकेषु तरङ्गहस्त-  
व्याकृष्टतीरतरुपुयष्पभरावतंसान् ॥ 30.42 ॥  
प्रेङ्खत्कपालशकलामलशङ्खशुक्ति-  
माच्छादिताम्बरघनामितवीचिबाहुम्।  
और्वाग्निपिङ्गलशिखाविकरालकेश-  
मुत्प्लुत्य भैरवमिवासकृदारसन्तम् ॥ 30.43 ॥  
लक्ष्मीसुराविमलकौस्तुभपारिजात-  
चन्द्रामृतापहरणोत्थितया शुचेव।  
हेमाद्रिकूटविकटार्चिषि निर्व्यपेक्ष-  
मात्मानमौर्वदहने विनिपातयन्तम् ॥ 30.44 ॥  
गम्भीरगर्भघटितास्पदकालकूट-  
शेषाग्निदाहशमनार्थमिव क्षपासु।  
ज्योत्स्नासुधां विकटमौक्तिकदन्तपङ्क्ति-  
शोभाधरैर्विवृतशुक्तिमुखैः पिबन्तम् ॥ 30.45 ॥  
प्रेङ्खत्प्रवालकिरणाच्छुरितं वहन्त-  
मावर्तचक्रपरिवर्तगभीरमम्भः।  
संवादिकौस्तुभमयुखशिखावकीर्ण-  
दैत्यायुघव्रणकरालमुरारिवक्षः ॥ 30.46 ॥  
शैलाभिघातशकलीकृतमप्यखण्ड-  
माकृष्टरत्नमपि रत्ननिधित्वमाप्तम्।  
लक्ष्मीमदग्धदशमप्यसमौर्ववह्नि-  
दाहाकुलं चिरगतामपि नोत्सृजन्तम् ॥ 30.47 ॥  
वज्राभिघातभयकातरतोयलीन-  
माहेन्द्रनीलमणिशैलशतप्रकाशम्।  
गर्भान्धकारमिव शेषफणासहस्र-  
माणिक्यरश्मिगलहस्तितमुद्गिरन्तम् ॥ 30.48 ॥  
प्रेङ्खत्करालमणिरश्मिशताभिनद्ध-  
कल्लोलकेतुपटलस्थगितान्तरिक्षम्।  
उद्दामवाजिगजसाधनमब्युपेत्य  
गृह्णन्तमाशु विजिगीषुमिवाखिलाशाः ॥ 30.49 ॥  
वेलाङ्गनाभिरभितो धुतवीचिताल-  
वृन्तानिलाकुलितफेनदुकूलपट्टम्।  
ताभ्यो दिशन्तमसकृज्जलवेगनुन्ना  
रत्नावलीरविरलाः स्फुरदिन्दुगौरीः ॥ 30.50 ॥  
उत्थाय दूरमसकृत्सुरनाथमुक्त-  
वज्राभिघातकलनाशरणागतानाम्।  
क्षोणीभृतमनिशमप्यकुतोभयानां  
सर्वासु दिक्षु भयहेतुमिवेक्षमाणम् ॥ 30.51 ॥  
दिग्भ्यः क्रमादविरलोत्कलिकानुबन्ध-  
मभ्येयुषीः सरभसं सरितः सरागाः।  
विस्पष्टदुग्धजलकप्रविजृम्भमाण-  
चेतोहरस्थिति परिष्वजमानमारात् ॥ 30.52 ॥  
ज्योत्स्नातपं सपदि दुग्धधिया विवेक्तुम्।  
आवाञ्छता सरभसं तटराजहंस-  
यूथेन बन्धुरगलेन निषेव्यमाणम् ॥ 30.53 ॥  
विस्फुर्जदौर्वाशिखिकालनिपीयमान-  
मालोक्य सङ्कसुकमायुरिवाभितोऽम्भः।  
प्राप्तं क्रमाद्विरसतां भजमानमाशु  
सत्कूर्चकेसरघनां कटकाननोर्वीम् ॥ 30.54 ॥  
और्वाग्रनिहेतिशतमप्यकृशानुताप-  
मुत्तानमप्यतिगभीरतयानुयातम्।  
सन्नागमप्यनवसन्नगिरिप्रकाण्ड-  
मिन्दुप्रभोज्झितमपि स्फुटचन्द्रिकाढ्यम् ॥ 30.55 ॥  
दिक्चक्रवालरभसोपगतप्रविष्ट-  
सुस्वादुनिर्झरवतीजलसंप्लवेऽपि।  
अम्भःश्रिया विरसया प्रकृतेरिवौर्व-  
वह्न्यारवैरभिदधानमसुत्यजत्वम् ॥ 30.56 ॥  
गाम्भीर्यशालि मणिरागपिशङ्गमम्भ-  
स्तत्राप्यनन्तभुजगधिपभोगशय्याम्।  
तामाश्रितं विकटकुक्षिपुटस्थलोक-  
मभ्युद्वहन्तमधिकं हरिमेव सारम् ॥ 30.57 ॥  
उत्क्षिप्तपञ्चफणमण्डलभोगीहस्त-  
मभ्रंकषोल्बणशिखं ग्रसमानमम्भः।  
कवेलानिलाहतिविघट्टितवीचिघोषैः  
संतर्जयन्तमिव संततमौर्ववह्निम् ॥ 30.58 ॥  
आवर्तमण्डलकुकुन्दरबद्धशोभ-  
कल्लोलपीवरनितम्बतटान्तरेषु।  
पर्यस्तशुक्तिनयनं गलदच्छहारि-  
रत्नप्रभानिवसनेषु सरिद्वधूनाम् ॥ 30.59 ॥  
सन्नागमक्षततिमिश्रितमुत्प्रवाल-  
मुद्रागमाकुलमलङ्घनतामवाप्तम्।  
सश्रीफलस्पृहतरत्प्लवगं वनौघ-  
मुत्तालमुच्चमरसत्वजुषं वहन्तम् ॥ 30.60 ॥  
उल्लासिभिः प्रतिदिशं विकटोर्मिभङ्गै-  
र्बालाष्टमीशशधरप्रतिबिम्बगर्भैः।  
उत्तप्तहेमघटितां परिकल्पयन्त-  
मायानपङ्क्तिमिव तोयतुरंगमाणाम् ॥ 30.61 ॥  
संसक्तबिन्दुपटलानविलुप्तशुक्ति-  
मत्स्यश्रियो मकरदन्तकबद्धशोभान्।  
वीचीन्क्रमेण दहता भिषजेव शश्व-  
दश्वानमुक्तमभितो वडवाग्निनारात् ॥ 30.62 ॥  
सिन्धूर्विपाण्डुररुचिस्फुटफेनहास-  
दूरावगाढरसनिर्भरमापतन्तीः।  
पश्यन्तमादरवशादिव निर्विशेष-  
मावर्तचक्रनयनैर्मधुरं वलद्भिः ॥ 30.63 ॥  
विच्छादकांशुमणिविच्छुरिताच्छवीचि  
विच्छेदशीकरसमीरतरङ्ग्यमाणाः।  
वल्लीर्द्रुमाभिमुखमुन्मदना इवात्त-  
कम्पाः करालिततटोपवना वहन्तम् ॥ 30.64 ॥  
उद्भिन्नरत्नकिरणारुणधातुवर्ति-  
प्रेङ्खत्फणाङ्गुलिभुजंगमबोगहस्तम्।  
रोषादिवानधिगतप्रसरं वलन्तीः  
सोत्कण्ठमूर्मिफलकेषु नदीर्लिखन्तम् ॥ 30.65 ॥  
उल्लासिभिर्दिशि दिशि स्फुरदुन्मरीचि-  
माणिक्यरश्मिशबलोर्मिघटासहस्रैः।  
विस्तारिभिर्भुवनमण्डलमण्डपस्य  
वैदूर्यकुड्यरचनामिव संदधानम् ॥ 30.66 ॥  
फुल्लज्जपाकुसुमपाटलरागरम्यैः  
कल्माषिताखिलदिशं मणिभिः स्फुराद्भिः।  
वेलानिलाहतिविलोलशिखाशतस्य  
स्थूलैः स्फुलिङ्गनिकरैरिव वाडवाग्नेः ॥ 30.67 ॥  
आवर्तचक्रमुदरास्पदरन्ध्रनाभि-  
पर्यन्तधूर्णितमणिप्रकरांशुशारम्।  
बिभ्राणमच्युतमिवाञ्चितशङ्खशोभ-  
मम्भोदमेचकरुचोन्नतवीचिदोष्णा ॥ 30.68 ॥  
वेलानिलोद्धतशिखस्य विटङ्कहेति-  
वर्तिच्छटाभिरनलस्य निपेतुषीभिः।  
आबिभ्रतं पिशुनिता इव कुक्षिभाग-  
बद्धप्रतिष्ठगिरिसानुनिधानभूमीः ॥ 30.69 ॥ (एकत्रिंशद्भिः कुलकम्)  
यस्याधिकं दधति निर्मलनीरमध्य-  
बिम्बागता जलभृतोऽभ्रकपङ्कनीलाः।  
कुक्षिप्रविष्टकमठश्वसितव्युदस्त-  
पातालरन्ध्रगतकर्दमराशिलीलाम् ॥ 30.70 ॥  
वेलाविलासविशरारुतरङ्गराशि-  
पारिप्लवीकृततिमिव्रजपृष्ठपक्षाः।  
यस्मिञ्जनेन निरचायिषतोदराद्रि-  
कूटभ्रमं विदधतो भ्रमता तटोर्व्याम् ॥ 30.71 ॥  
वेलापुरंध्रिरभियोगपटुप्रपञ्च-  
मुक्तेव चञ्चलतरैः श्रियमूर्मिहस्तैः।  
यस्य प्रवालमणिशोभिभिरेति दन्त-  
च्छेदप्रकारसदृशैः स्फुटबिन्दुमालैः ॥ 30.72 ॥  
देवासुरभ्रमितमन्दरशैलमूल-  
लीलावलोडनविलोलजलोत्थितस्य।  
मार्गं रसेन तुरगाधिपतेरिवारा-  
दाभाति यत्र वडवामुखमीक्षमाणम् ॥ 30.73 ॥  
श्लाघ्यो गवामधिपतिस्तिमिरक्षयार्घ्य-  
रूपस्थितिर्जलदमार्गतलावलम्बी।  
सच्चन्द्रिकं शिशिररश्मिरिवात्मबिम्ब-  
मम्बो बिभर्ति हरिणाध्युषितं य एकः ॥ 30.74 ॥  
यो ग्रावलग्रबहलोर्मिकया चिराय  
कुर्वाणया रुचिरसैकतया व्यवस्थाम्।  
लक्ष्मीं सभोगिवलयो जलसंपदैति  
शैलाधिराजसुतयेव शशाङ्कमौलिः ॥ 30.75 ॥  
छायागतर्क्षपतिबिम्बविधानपिण्ड-  
लीलाप्रसारितविसारितरङ्गहस्तः।  
धत्ते स्म यः स्फुरितविद्रुमताम्रराग-  
तालूरसत्स्थितिरिभाधिपतेरभिख्याम् ॥ 30.76 ॥  
प्रत्यग्रविद्रुमवितानमरीचिगाढ-  
रागोर्मिलाञ्छिततया रजनीष्वभीक्ष्णम्।  
यस्योन्नतानुगतलक्ष्मणचित्तवृत्ति-  
राभाति चन्द्रकिरणोल्लसितस्य वेला ॥ 30.77 ॥  
भिन्दंस्तमो भुवनवासगृहे कृतैक-  
देशस्थितिर्यमधितिष्ठति निष्ठुरार्चिः।  
विस्तारिपात्रमिव निर्मलतोयतैल-  
पूर्णोदरं विदधदौर्वशिखिप्रदीपः ॥ 30.78 ॥  
लक्ष्म्या कुलीरचितया श्रित एक एव  
प्राप्नोति यः स्म महिमानमलङ्घ्यधामा।  
योधैरिव क्षितिपतिः स्थितिमेत्यमन्द-  
पातालवासिभिरनेकविधैश्च सत्त्वैः ॥ 30.79 ॥  
धत्ते जलाशयपतिः स्थितिमम्भसां स्म  
साराधिकस्तिमिततामरसां य एकः।  
यस्याश्रितेन पुलिनाञ्चितया श्रिया च  
वीचिव्रजेन हरिणा च चिरं ववल्गे ॥ 30.80 ॥ (एकादशभिः कुलकम्)  
उल्लङ्घ्य वर्षगिरिवीचिमतीशतानि  
नानाविधान्यथ तदीक्षणबद्धतोषः।  
दूरादिलावृतमसावविपन्नमेरु-  
च्छायं विडम्बितहिमाद्रिमसावपश्यत् ॥ 30.81 ॥  
धत्ते समुद्रपरिखावलयावलीढ-  
पर्यन्तवर्त्मपरिमण्डलभूप्रतिष्ठः।  
यः कूर्मपृष्ठपृथुकर्परसंनिविष्ट-  
रुक्मांशुविच्छुरितमन्दरशैलशोभाम् ॥ 30.82 ॥  
विस्तारशालिकुरुविन्दशिलानितम्ब-  
बागोत्थितं वहति यः करचक्रवालम्।  
स्कन्धावघर्षणविलग्नमहावराह-  
विश्लिष्टकेसरसटानिकुरुम्बसोभम् ॥ 30.83 ॥  
येन प्रसाधितमिलावृतमाचकास्ति  
रत्नप्रभाशबलकाञ्चनसानुनोच्चैः।  
पद्मासनेन च विनिद्रपलाशचक्र-  
मुत्पत्तिपङ्कजमनुज्झितकर्णिकाङ्कम् ॥ 30.84 ॥  
यस्मिन्विभाति शिशिरांशुकलामृणाल-  
वल्लीसनाथपृथुपुष्करभूमिरर्वाक्।  
स्तम्भे हिरण्मय इव क्षणदान्धकार-  
च्छायाकरेणुरलिनीलरुचिर्निबद्धा ॥ 30.85 ॥  
विस्तारितार्कमणिपल्लवनिर्यदग्नि-  
धौताग्निशौचशुचिकल्पलतादुकूलैः।  
विष्यन्दिसान्द्रजलबिन्दुकणेन्दुकान्त-  
वल्लीविमर्दकृतर्दिनमूलभागैः ॥ 30.86 ॥  
बद्धास्पदक्षणविनिह्नुतवह्नितीव्र-  
तापानुमेयदिवसाधिपमण्डलाभिः।  
संदर्शितक्षयनिशामुखसांध्यरागैः ॥ 30.87 ॥  
वज्राङ्कुराहितशतक्रतुचापचक्र-  
मुक्ताफलस्तबकमञ्जुरमञ्जरीकैः।  
रत्नांशुपिञ्चरितखञ्जनखञ्जरीट-  
मञ्जीरमञ्जुतरशिञ्जलतानिकुञ्जैः ॥ 30.88 ॥  
स्थूलेन्द्रनीलशकलग्रथितालवाल-  
मध्यप्रबाजनितसेकजलौघशङ्कैः।  
अभ्रंकषाग्रविटपास्पदशातकौम्भ-  
कुम्भीफलानुमितशेवधिशंनिवेशैः ॥ 30.89 ॥  
तस्यानुवेलमलिवल्लभवेल्लिताग्र-  
वल्लीविलोलमणिपल्लववल्लरीकैः।  
ऐक्षिष्ट कल्पतरुभिः कलिलामनल्प-  
संकल्पसाधनफलैर्मणिमेखलां सः ॥ 30.90 ॥ (नवभिः कुलकम्)  
गच्छन्क्रमादथ विलम्बितरत्नदाम-  
दोलाधिरोहतरलीकृततारकौघम्।  
अभ्युन्मिषन्मरकतांशुशिखायमान-  
लग्नार्ककूबरितुरंगसटावलीकम् ॥ 30.91 ॥  
स्तम्भस्खलज्झणझणारणिताभिराम-  
घोषानुबन्धिसुरसिद्धविमानघण्टम्।  
आश्लिष्टतारकमृगोल्लिखितान्तरिक्ष-  
संदेहितेन्दुशकलस्फुरदर्धचन्द्रम् ॥ 30.92 ॥  
निर्धूतचामरशिखाशतवीजितार्क-  
मुच्छ्रायिनाकमणिगोपुरतोरणं सः।  
आनन्दितालिविगलन्मकरन्दबिन्दु-  
मन्दारदामकृतबन्दनमालमापत् ॥ 30.93 ॥ (तिलकम्)  
तस्य श्यामायमानस्थगितदिनकराकाशसंकाशकाय-  
च्छायापीतातपाशातटनिमितदृशो रत्नसानुस्तलीषु।  
प्रत्यासन्नित्रियामामुखसरलधियः सत्वरत्वं विभूषा-  
विन्यासं प्रत्यवापुः स्मररभसरसप्लाव्यमानास्तरुण्यः ॥ 30.94 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये मार्गविभागवर्णनो नाम त्रिंशः सर्गः।

.## 

.

**हरविजयम्**

***एकत्रिंशः सर्गः।***

तारापथात्स हृदयस्थगरिष्ठकार्यः  
पृष्ठे पुरंदरगिरे रचितप्रतिष्ठः।  
माणिक्यगोपुरमतीत्य समाससाद  
मार्गावसादरहितस्त्रिदिवोपकण्ठम् ॥ 31.1 ॥  
श्च्योतत्सुधाशिशिरशीकरशारिताभ्र-  
मग्नामरद्विरदशूत्कृतभिन्नवीचिम्।  
तत्पीवरायतकराहतिरुग्णहारि-  
हैमारविन्दमकरन्दविमिश्रतोयाम् ॥ 31.2 ॥  
लीलानिमग्नकमलासनवाहहंस-  
संदेहिताच्चजलशीकरफेनपिण्डाम्।  
उत्तारलग्नहरिदश्वरथाश्वबन्ध-  
भोगीन्द्रगाढपरिपीततरङ्गवाताम् ॥ 31.3 ॥  
विस्तारिणः परिसरान्स्फऱुटहाटकेश-  
मन्त्राभियोगकृतसिद्धिनरेन्द्रकल्पान्।  
आबिभ्रतीं सकलशैलबिलाभिराम-  
सीमन्तिनीजनमनोरमगाढशोभान् ॥ 31.4 ॥  
संवादिभारतकथं दधतीमलुप्त-  
मत्स्यावनातनुरसस्थविराटमम्भः।  
प्रेङ्खोलनेन हरताण्डवतोऽधिकं च  
धौताम्बरां क्षय इवोर्मिगणेन गङ्गाम् ॥ 31.5 ॥  
स्रानावतीर्णधवलग्रहचक्रवाल-  
संदेहितेन्दुरुचिबुद्बुदबिन्दुवृन्दाम्।  
उच्चैःश्रवःखुरपुटाहतरत्नपट्ट-  
सोपानपङ्क्तिमवलोक्य मुदा ववन्दे ॥ 31.6 ॥ (पञ्चभिः कुलकम्)  
अभ्युन्मिषत्कनकपट्टमरीचिपिङ्ग-  
मुत्खातरत्नबिसमुन्मदहसमालम्।  
मन्दाकिनीतटमवेयक्ष्य स नीलकण्ठ-  
मूर्ध्नोऽस्मरद्धृतपालशिखामणीन्दोः ॥ 31.7 ॥  
स प्रेङ्खितश्रवणतालसमीरवेग-  
पर्यस्तकाञ्चनलतास्पदरत्नपुष्पे।  
संदानितं महति कल्पतरावपश्य-  
दैरावणं सकलनागकुलावतंसम् ॥ 31.8 ॥  
गण्डस्थले नवमदानमुचि प्रकृष्ट-  
शोभे महाहवविमर्द इवासुराणाम्।  
बद्धास्पदां मधुलिहां पृथुकर्णताल-  
दोलानिलेन लुलितां पटलीं दधानम् ॥ 31.9 ॥  
दूरव्यपोढमलशीतमरीचिबिम्ब-  
गौरच्छविश्रवणचारमरचारुभूषम्।  
आलग्नभग्नविकचोज्ज्वलपारिजात-  
स्न्मञ्जरीकमिव वक्त्रतलं दधानम् ॥ 31.10 ॥  
आग्रातुमन्यकरिमण्डलदानगन्ध-  
मूर्ध्वीकृतप्रवरपीवरहस्तदण्डम्।  
आलीढविद्रुमवनप्रभयेव भिन्न-  
माताम्कान्ति पृथु तालुतलं दधानम् ॥ 31.11 ॥  
चन्द्रप्रभापटलगौरशरीरकान्ति-  
सावर्ण्यनिह्नुतमपि प्रकटं वहन्तम्।  
आमन्थरश्रवणतालवृताभिघट्ट-  
दोलानुबन्धतरलं शुचि कर्णशङ्खम् ॥ 31.12 ॥  
क्षीरोदसिन्धुजठरात्सममुत्थितेन  
शङ्खेन कर्णशिखराश्रयिणा सलीलम्।  
गण्डस्थलं दधतमुन्नतमिन्दुनेव  
सोदर्यताञ्चितरसेन विचुम्ब्यमानम् ॥ 31.13 ॥  
हेलाधुतिव्यतिकराहितगण्डदान-  
पङ्कच्चटाशबलितोदरकुन्दपाण्डू।  
विस्पष्टलाञ्छनकलङ्कशशाङ्कबिन्ब-  
खण्डद्वयप्रतिकृती श्रवणौ दधानम् ॥ 31.14 ॥  
संवर्तकाभ्ररसितानुविदायिकण्ठ-  
गर्जाच्छलेन चिरसंभृतभुद्गिरन्तम्।  
विस्तीर्णकर्णकुहरान्तरमार्गलब्द-  
कुक्षिप्रवेशमिव सागरमन्थघोषम् ॥ 31.15 ॥  
रीढावलीढजलमन्थरमेघखण्ड-  
मुत्क्षिप्तमम्बरतले सरलप्रकाण्डम्।  
हस्तार्गलं दधतमिन्दुकरावदात-  
मुत्तम्भितक्षितितलोरगभोगशोभम् ॥ 31.16 ॥  
गण्डस्थलीविगलितातनुदानपान-  
लोभागतैरविरलं भ्रमरैर्भ्रमद्भिः।  
पातलगर्भसहवासरसेन गाढ-  
मालिङ्ग्यमानमिव संतमसप्रबन्धैः ॥ 31.17 ॥  
आबद्धदेहभरकाञ्चनभूमिपीठ-  
शोणाश्मरश्मिकपिशं त्रिपदीविलासैः।  
संध्यांशुपाटलिततिग्ममरीचिबिम्ब-  
संवादि पादतलमण्डलमुद्वहन्तम् ॥ 31.18 ॥  
निर्वासितस्य रिपुणा सह देवसंघै-  
र्भर्तुः सविस्तरनिवासधियेव भूयः।  
कर्णप्रकीर्णकविपाण्डुरपक्ष्मपङ्क्ति-  
लक्षेण पङ्करुहनालगुणान्वहन्तम् ॥ 31.19 ॥  
बिभ्राणमङ्गुशमशङ्कितशातकुम्भ-  
पातं मरुत्तनृपराज्यमिवासनस्थम्।  
आबद्धशोभमभितः शुचिनारदेन  
तुङ्गं सुरर्षिसदसेव सुमेरुपृष्टम् ॥ 31.20 ॥  
तन्वन्नवलग्रहकृतं क्षणदावतार-  
तारापथोऽन्य इव योऽतिमनोहरत्वम्।  
साम्यं विबातसमयस्य बिभर्ति बाल-  
संध्याहितातनुरुचिः स्फुटपुष्करश्रीः ॥ 31.21 ॥  
शृङ्गारिणी कृतकटक्षतया च यस्य  
लक्ष्म्याश्रितातनुरनुज्झितरत्नकक्ष्या।  
आयोधनावनितलैरिव भात्यशून्य-  
रूपा सदानकवलस्थितिभिर्द्विरेफैः ॥ 31.22 ॥  
पर्यस्यतः सकलसच्चरितानुकारि  
विस्पष्टसज्जनवशीकरणं कराम्भः।  
यस्यासुरीमिव बिभर्ति कपोलभित्ति-  
रच्छिन्नदानवरतामभिरामरूपाम् ॥ 31.23 ॥  
यः कुञ्जराजितवपुः कटकानुसारि-  
रूपो रुचासमहिमाहितया कृतश्रीः।  
सच्छरिवंशरचितस्थितिनाकरोधि  
नीहारशैल इव चारु बिभर्ति पृष्ठम् ॥ 31.24 ॥  
कक्ष्यानुबन्धरचनारुचिरेण हस्ति-  
मल्लेन गौरवपुषा गमितेन शिक्षाम्।  
व्यापारितातनुकरेण रणाङ्गनेषु  
दर्पादघानिषत येन विपक्षनागाः ॥ 31.25 ॥  
विन्ध्याचलोन्नतिहृता परिपीतदान-  
सिन्धूर्मिणा श्रवणतालधुतेन गुर्वीम्।  
कुम्भोत्थितेन नवधातुरजश्चयेन  
लक्ष्मीमगस्त्यमुनिनेव च यः स्म धत्ते ॥ 31.26 ॥  
गीर्वाणवैरिपृतना समरेषु यश्च  
शौर्यातिरेकभृदनुत्तमदोर्जितश्रीः।  
धत्तेऽनपोढकरटस्थितिमन्यपुष्ट-  
नारीमिवाविलरुचिं म9दुपायिपङ्क्तिम् ॥ 31.27 ॥  
शैलाधिराज इव यः सविकासमर्द-  
नानाबलानुगतनागविदारिदन्तः।  
विष्पन्दिदानजलनिर्झरगण्डशैल-  
शोभी बिभर्त्यधिकमभ्रमकरीत्यभिख्याम् ॥ 31.28 ॥  
प्रेमास्पदाभ्रमुरजस्थितिरव्यपाय-  
लक्ष्मीपरिग्रहरुचिप्रचलाकिशोभः।  
योऽभ्यागमेषु हतदुन्दुभिरेति भद्र-  
कालीविलासमधरस्थितसैंहिकेयः ॥ 31.29 ॥  
नागाधिपोऽपि दधदस्खलितामशेष-  
भोगाशयां स्थितिमुदूढगुरुक्षमो यः।  
तन्वन्विनिद्रकुमुदश्रियमप्यभीक्ष्ण-  
मैरावतो युधि विराजति सुप्रतीकः ॥ 31.30 ॥  
देहत्विषाम्बररुचा भुवनानि यश्च  
व्यापारिपुच्छलतया युधि रोचमानः।  
यस्य त्रिविष्टपसदामतिवल्लभस्य  
विस्पष्टडिण्डिमरुतां स्तितिरेति लक्ष्मीम् ॥ 31.31 ॥  
पर्याप्तदानवपुषा दनुचेष्टितेन  
सादृश्यमाश्रितवताप्यत येन लीला।  
यस्याविपन्नयजुषा श्रुतिवर्त्मनेव  
लक्ष्मीरभारि चरितेन गुरोर्गजानाम् ॥ 31.32 ॥  
तुङ्गं वपुः सकलहास्तिकभङ्गबद्ध-  
कक्ष्योऽतिनास्तिक इव स्फुटसाधनश्रीः।  
विस्तारिचक्रमिव राशिमयं बिभर्ति  
योऽनेकदामकरकुम्भकरालशोभम् ॥ 31.33 ॥ (षड्विंशत्या कुलकम्)  
आलीनरत्नकमले कलधौतपङ्क-  
पिङ्गीकृताम्भसि स नाकसरित्प्रवाहे।  
आमज्जतो मणिमृणाललतासनाथ-  
चञ्चून्ददर्श सलिलेश्वरवलाहहंसान् ॥ 31.34 ॥  
सङ्ग्रामभग्नबहुलासुतशक्तिलग्न-  
घण्टासनाथपृथुपीवरकण्ठभागम्।  
ऐक्षिष्ट कासरमसौ समवर्तिनोऽथ  
मन्दाकिनीसरसकाञ्चनकर्दमाङ्कम् ॥ 31.35 ॥  
तस्यानुकूलकलहंसकलापकेलि-  
कोलाहलकुलकलहंसकलापकेलि-  
लीलाससालसविसाध्वससारसासु  
सारासु रत्नसरसीषु ससार दृष्टिः ॥ 31.36 ॥  
मज्जत्सुरेशतरुणीगलितावतंस-  
हासाभिराममणिसैकतरोधसोऽसौ।  
निर्वण्यं निर्वृतिममन्दरसामवाप  
मन्दाकिनीदुहितृका इव रत्नवापीः ॥ 31.37 ॥  
विश्राम्यति स्म नलिनीतटवर्त्म वीचि-  
पर्यस्तशीकरकणाहतहंसयूथम्।  
आसाद्य निर्दलितमौक्तिकचूर्णरेणु-  
संसक्तसान्द्रसिकताशिशिरीकृतं सः ॥ 31.38 ॥  
मन्दाकिनीतटतरोः स ददर्श मन्द-  
वाताभिघातचलितेन नवांशुकेन।  
ऐरावतीयदशनव्लणपट्टबन्ध-  
माबन्धुरं विदधतीमिव कल्पवल्लीम् ॥ 31.39 ॥  
दोलायमानमणिकुण्डलचारुरत्न-  
काञ्चीकलापचरणाभरणाभिरामाः।  
विस्पष्टभेदमवलोकयति स्म कल्प-  
वल्लीः स नाकललनाश्च सुवर्णगौरीः ॥ 31.40 ॥  
विस्तीर्णकाञ्चनलतागृहजृम्भमाण-  
संभोगदेवमिथुनं मुमुदे विलोक्य।  
सिद्धाङ्गनाकरविलुप्तनवप्रवाल-  
मन्दारवृक्षमथध नन्दनकाननं सः ॥ 31.41 ॥  
संचरिहंसमिथुनाञ्चितचारुपाद-  
मुद्राङ्करत्नसिकताञ्चितचारुपाद-  
पश्यन्नसौ तदुकण्ठनिविष्टहेम-  
वापीर्विनिद्रकमलाश्चिरमभ्यनन्दत् ॥ 31.42 ॥  
ऐक्षिष्ट स त्रिदशकाननसङ्गिरङ्ग-  
दग्रे कुरङ्कुलमाकुलिनान्तरिक्षम्।  
रत्नप्रभाखचितसूक्ष्मशरीरपक्ष्म  
तारामगस्य विदधत्परिवारलीलाम् ॥ 31.43 ॥  
माणइक्यपल्लवमयूखसिखावलुप्त-  
च्छायावितानमपि तत्र स पारिजातम्।  
सच्छायमेव च ददर्श नभःपुरंध्रि-  
हस्ताम्बुजावचितकोमलरत्नपुष्पम् ॥ 31.44 ॥  
विस्तारशालिविलसन्मणिपल्लावाग्र-  
निर्गच्छदच्छकिरणप्रकरच्छलेन।  
रत्नालवालवलयान्तरवर्ति पीत-  
मभ्युद्वमनतमतिभूरिभरादिवाम्भः ॥ 31.45 ॥  
नाकाङ्गनारुणतलाङ्गुलिचक्रवाल-  
संदेहिताभिनवपल्लवपाणिलूनैः।  
अभ्युन्मिषद्भिरपि तत्समकालमेव  
लक्ष्मीं वहन्तमपरापररत्नपुष्पैः ॥ 31.46 ॥ (तिलकम्)  
इत्युत्तरोत्तरविशेषविलोकनेच्छा-  
विस्मेरतामुपगतः शशिमौलिदूतः।  
रत्नप्रभाखचितकाञ्चनतोरणाग्र-  
वर्ती मुहूर्तमभतत्पुरुहूतपुर्याः ॥ 31.47 ॥  
यस्यां बिभर्ति मणिमन्दिरमिन्द्रनील-  
माणिक्यसालवलयान्तरसंनिविष्टम्।  
विस्तारशालिमधुसूदनबाहुदण्ड-  
मन्दीरध्यगतमन्दरशैललीलाम् ॥ 31.48 ॥  
यस्यां स्फुरन्मरकतारुणरत्नहर्म्य-  
भित्तिप्रभापटलसंवलिता वहन्ति।  
चन्द्रांशवः कुरबकद्रुमपुष्पता (ना?) ल-  
वृन्दश्रियं हरितपाटलतामवाप्ताः ॥ 31.49 ॥  
वैदूर्यपट्टघटिताररिभिर्निशासु  
दूरादपावृतमुखैरिव दृश्यमानैः।  
द्वारैर्बिभर्तिपिहितैरपि यत्र लक्ष्मी-  
मभ्रंकषा प्रतिदिशं मणिहर्म्यपङ्क्तिः ॥ 31.50 ॥  
प्रतिककुभमयत्नपूर्वमारादुपवनकल्पलतांशुकानि यस्याम्।  
सुरभयति गवाक्षमार्गनिर्यत्प्रचुरतरागुरुधूपसौरभश्रीः ॥ 31.51 ॥  
यस्यां विभाति निशि चन्द्रकरावमृष्ट-  
हारेन्दुकान्ततरलच्युतमङ्गनानाम्।  
आबद्धबिन्दुपटलाननचन्द्रबिन्ब-  
निर्यत्सुधाशिशिरनिर्झरशोभमम्भः ॥ 31.52 ॥  
यत्रेन्द्रनीलवलभीविवराभिनिर्य-  
दंशुच्छटापटलधूसरितानुबन्धाम्।  
धत्तेतरामतनुमत्सरसैहिकेय-  
निष्पीतमुक्तमलिनामिव कान्तिमिन्दुः ॥ 31.53 ॥  
यत्र दधति सुरयुवतयः श्रियं भास्वदसितमणिभवनसंगजाम्।  
व्यूढसलिलभरजलदमण्डलप्रेङ्खदचिररुचिरुचिरविभ्रमाः ॥ 31.54 ॥  
क्लान्तिं रतान्तचजनितां श्लथयन्ति यत्र  
माणिक्यमन्दिरगवाक्षपथप्रविष्टाः।  
अभ्यर्णवर्तिसुरनिर्झरिणीतरङ्ग-  
भङ्गनुसारसिशिरा मरुतोऽङ्गनानाम् ॥ 31.55 ॥  
यस्यां नभस्चरगणेन विदूरदेश-  
संस्थेन सालवलयं कलधौतदिग्धम्।  
आलक्ष्यत भ्रमदलातशिखाकृशानु-  
लेखानिबद्धपृथुचक्रकरालशोभम् ॥ 31.56 ॥  
यस्यां भूत्यानुज्झितो नीलकण्ठच्छायारम्भो भोगिनाथैरशून्यः।  
धत्ते शोभां देहलीनां गृहौघः क्षमाभृत्कन्यामुन्नतात्मेव शंभुः ॥ 31.57 ॥  
दीर्घाकृतामिव विलोचनयोर्युगेषु  
संपिण्डितामिव कपोलकुचस्थलीषु।  
विस्तारितामिव नितम्बतटे बिभर्ति  
लावण्यकान्तिमबलाजनता च यस्याम् ॥ 31.58 ॥  
चन्द्रोदये भवनचन्द्रमणिप्रणाल-  
विष्पन्दमानजलनिर्झरसिक्तमूलैः।  
यस्यां शिशूपवनपादपचक्रवालै-  
रालिङ्गच्यते प्रतिदिशं सकलर्तुलक्ष्मीः ॥ 31.59 ॥  
रामाभिरामश्च विदूरजाश्मप्रासादराशिर्निशि यत्र धाम्रा।  
हतप्रसर्पन्मृगरूपचिह्नतेजस्विमारीचबलश्चकास्ति ॥ 31.60 ॥  
ज्योत्स्नाछटाधवलकेतनवैजयन्ती-  
व्याजेन निर्जितविचित्रपुरान्तरोत्थम्।  
या दिङ्भुखेषु शशिदीधितिपाण्डु मूर्त-  
मालक्ष्यते शश इवाविरलं किरन्ती ॥ 31.61 ॥  
निबिडमपि निबद्धानूरुणा रत्नहर्म्य-  
स्थलघटितशिखण्डिव्रातकेकारवार्ता।  
विवलितफणचक्रं यत्र मार्गागतस्य  
श्लथयति रथबन्धं भास्वतो भोगिपङ्क्तिः ॥ 31.62 ॥ (षोडशभिः कुलकम्)

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये स्वर्गाभोगवर्णनं नामैकत्रिंशः सर्गः।
