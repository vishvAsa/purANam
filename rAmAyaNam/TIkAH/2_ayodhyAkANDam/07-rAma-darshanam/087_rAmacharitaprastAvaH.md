+++
title = "०८७ रामचरितप्रस्तावः"
title_english = "087 Guha reports further details of Rama"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-087-Rama_Charitha_Prasthavaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/087_rAmacharitaprastAvaH.md">
<details><summary><h3>IITK ...{Loading}...</h3></summary>

Bharata enquires about Rama, Sita and Lakshmana -- Guha narrates to
Kausalya how Rama, Sita and Lakshmana spent their time, matted their
hair and slept on grass.



#### श्लोकः
##### मूलम्
गुहस्य वचनं श्रुत्वा भरतो भृशमप्रियम्।  
ध्यानं जगाम तत्रैव यत्र तच्छ्रुतमप्रियम्॥2.87.1॥

##### शब्दार्थः
भरतः Bharata, भृशम् highly, अप्रियम् unpleasant, गुहस्य from Guha, वचनम् words, श्रुत्वा having heard, तत् अप्रियम् that unpleasant, यत्र wherever, श्रुतम् was heard, तत्रैव there only, ध्यानम्  thought, जगाम obtained.

##### आङ्ग्लानुवादः
Extremely unhappy over what he heard from Guha, Bharata was immersed in thought then and there.



#### श्लोकः
##### मूलम्
सुकुमारो महासत्त्वस्सिंहस्कन्धो महाभुजः।  
पुण्डरीकविशालाक्ष स्तरुणः प्रियदर्शनः॥2.87.2॥  
प्रत्याश्वस्य मुहूर्तं तु कालं परमदुर्मनाः।  
पपात सहसा तोत्रैर्ह्यतिविद्ध इव द्विपः॥2.87.3॥

##### शब्दार्थः
सुकुमारः delicate, महासत्त्वः highly energetic, सिंहस्कन्धः with shoulders like that of a lion, महाभुजः mightyarmed, पुण्डरीकविशालाक्षः wideeyed like lotus petals, तरुणः youthful, प्रियदर्शनः of graceful appearance, मुहूर्तं कालं तु for a moment, प्रत्याश्वस्य having revived, परमदुर्मनाः with deeply distressed mind, तोत्रैः by whips, अतिविद्धः smitten, द्विपः इव like an elephant, सहसा at once, पपात fell down.

##### आङ्ग्लानुवादः
The delicate, youthful, highly energetic and mightyarmed Bharata of graceful appearance, with shoulders like that of a lion and wideeyed like lotus petals, recovered for a moment and with a mind deeply distressed fell down at once like an elephant smitten by a goad.



#### श्लोकः
##### मूलम्
तदवस्थं तु भरतं शत्रुघ्नोऽनन्तरस्थितः।  
परिष्वज्य रुरोदोच्चैर्विसंज्ञश्शोककर्शितः॥2.87.4॥

##### शब्दार्थः
अनन्तरस्थितः standing close by, शत्रुघ्नः Satrughna, तदवस्थम् in this state, भरतम् Bharata, परिष्यज्य having embraced, शोककर्शितः smitten with grief, विसंज्ञः having lost his senses,  उच्चैः loudly, रुरोद cried.

##### आङ्ग्लानुवादः
Seeing Bharata in that state, Satrughna who was standing close by, smitten with grief clasped him, cried loudly and fell senseless.



#### श्लोकः
##### मूलम्
ततस्सर्वास्समापेतुर्मातरो भरतस्य ताः।  
उपवासकृशा दीना भर्तृव्यसनकर्शिताः॥2.87.5॥

##### शब्दार्थः
ततः thereafter, उपवासकृशाः emaciated due to fasting, दीनाः desolate, भर्तृव्यसनकर्शिताः afflicted by the calamity of their husband's death, सर्वाः all, भरतस्य Bharata's, ताः मातरः  mothers, समापेतुः rushed towards him.

##### आङ्ग्लानुवादः
Then Bharata's mothers, who were emaciated due to fasting and afflicted by the calamity of the death of their husband were desolate, rushed towards him.



#### श्लोकः
##### मूलम्
ताश्च तं पतितं भूमौ रुदन्त्यः पर्यवारयन्।  
कौसल्या त्वनुसृत्यैनं दुर्मनाः परिषस्वजे॥2.87.6॥

##### शब्दार्थः
ताश्च all of them, रुदन्त्यः sobbing, भूमौ on the ground, पतितम् fallen, तम् him, पर्यवारयन् surrounded, कौसल्या तु as for Kausalya, दुर्मनाः in a depressed mind, अनुसृत्य approaching, एनम् that Bharata, परिषस्वजे took him into her arms.

##### आङ्ग्लानुवादः
Sobbing, they gathered around Bharata who had fallen on the ground, while Kausalya approached him in a depressed state and took him into her arms.



#### श्लोकः
##### मूलम्
वत्सला स्वं यथा वत्समुपगूह्य तपस्विनी।  
परिपप्रच्छ भरतं रुदन्ती शोकलालसा॥2.87.7॥

##### शब्दार्थः
शोकलालसा distressed in grief, तपस्विनी desolate, वत्सला with filial love, रुदन्ती weeping, स्वम् her own, वत्सं यथा like child, उपगूह्य clasping, भरतम् Bharata, परिपप्रच्छ enquired.

##### आङ्ग्लानुवादः
Desolate Kausalya, in deep distress, clasped Bharata out of filial love as if he were her own child, wept and enquired of himः



#### श्लोकः
##### मूलम्
पुत्र व्याधिर्न ते कच्चिच्छरीरं परिबाधते।  
अद्य राजकुलस्यास्य त्वदधीनं हि जीवितम्॥2.87.8॥

##### शब्दार्थः
पुत्र O son, व्याधिः illness, ते शरीरम् your body, कच्चित् न परिबाधते is not troubling, I hope, अद्य now, अस्य राजकुलस्य of this royal house, जीवितम् life, त्वदधीनं हि is dependent on you.

##### आङ्ग्लानुवादः
O son I hope you are not affected by illness. Now the existence of this royal house devolves on you.



#### श्लोकः
##### मूलम्
त्वां दृष्ट्वा पुत्र जीवामि रामे सभ्रातृकेगते।  
वृत्ते दशरथे राज्ञि नाथ एकस्त्वमद्य नः॥2.87.9॥

##### शब्दार्थः
पुत्र O son, सभ्रातृके along with your brother, Lakshmana, रामे Rama, गते having  gone, राज्ञि king, दशरथे Dasaratha, वृत्ते had departed, त्वाम् you, दृष्ट्वा seeing, जीवामि I am living, अद्य now, त्वम् you, एकः alone, नः for us, नाथः are protector.

##### आङ्ग्लानुवादः
O my son, with Rama gone to the forest along with your brother Lakshmana and with king Dasaratha departed from this world, I continue to live seeing you. From now on you alone are our sole protector.



#### श्लोकः
##### मूलम्
कच्चिन्न लक्ष्मणे पुत्र श्रुतं ते किंचदप्रियम्।  
पुत्रे वाऽप्येकपुत्रायास् सहभार्ये वनं गते॥2.87.10॥

##### शब्दार्थः
पुत्र O son, लक्ष्मणे relating to Lakshmana, सहभार्ये with his wife, वनम् to the forest, गते had gone, एकपुत्रायाः of me having only one son, पुत्रे वा or relating to Rama, किंचित् even  little, अप्रियम् unpleasant news, ते to you, कच्चित् न श्रुतम् is not heard, I hope not.

##### आङ्ग्लानुवादः
O my son, I hope you have not heard any unpleasant news about Lakshmana or  
about my only son Rama who has gone to the forest along with his wife.



#### श्लोकः
##### मूलम्
स मुहूर्तं समाश्वस्य रुदन्नेव महायशाः।  
कौसल्यां परिसान्त्वेद्यं गुहं वचनमब्रवीत्॥2.87.11॥

##### शब्दार्थः
महायशाः of great renown, सः that Bharata, मुहूर्तम् for a moment, समाश्वस्य composing himself, कौसल्याम् Kausalya, परिसान्त्वेद्यं reassuring, रुदन्नेव still weeping, गुहम् to Guha, वचनम् these words, अब्रवीत् said.

##### आङ्ग्लानुवादः
Highly renowned Bharata, composing himself for a moment and still weeping, reassured Kauslaya, and then said this to Guhaः



#### श्लोकः
##### मूलम्
भ्राता मे क्वावसद्रात्रौ क्व सीता क्व च लक्ष्मणः।  
अस्वपच्छयने कस्मिन् किं भुक्त्वा गुह शंस मे॥2.87.12॥

##### शब्दार्थः
गुह O Guha, मे भ्राता my brother, रात्रौ in the night, क्व where, अवसत् did he dwell, सीता Sita, क्व where did she stay, लक्ष्मणः Lakshmana, क्व where did he stay, किम् what, भुक्त्वा  having eaten, कस्मिन् in which, शयने couch, अस्वपत् did he sleep, मे to me, शंस tell me.

##### आङ्ग्लानुवादः
O Guha where did my brother Rama, Sita and Lakshmana spend that night? What did they eat? On what couch did they sleep? Tell me all that.



#### श्लोकः
##### मूलम्
सोऽब्रवीद्भरतं हृष्टो निषादाधिपतिर्गुहः।  
यद्विधं प्रतिपेदे च रामे प्रियहितेऽतिथौ॥2.87.13॥

##### शब्दार्थः
निषादाधिपतिः overlord of the nishadas, सः गुहः that Guha, हृष्टः delighted, प्रियहिते beloved  
friend, अतिथौ guest, रामे relating to Rama, यद्विधम् in whatever way, प्रतिपेदे all that he had  provided, भरतम् to Bharata, अब्रवीत् said.

##### आङ्ग्लानुवादः
Thereupon delighted Guha, overlord of the nishadas, told Bharata all that he had provided to Rama, his beloved friend and guestः



#### श्लोकः
##### मूलम्
अन्नमुच्चावचं भक्षाः फलानि विविधानि च।  
रामायाभ्यवहारार्थं बहुचोपहृतं मया॥2.87.14॥

##### शब्दार्थः
मया by me, रामाय to Rama, अभ्यवहारार्थम् for the purpose of meal, उच्चावचम् of various kinds, अन्नम् rice, भक्षाः eatables, विविधानि of several kinds, फलानि च fruits also, बहु in great quantity, उपहृतम् was brought.

##### आङ्ग्लानुवादः
I offered Rama rice including a variety of eatables like fruits in great quantity for his food.



#### श्लोकः
##### मूलम्
तत्सर्वं प्रत्यनुज्ञासीद्रामस् सत्यपराक्रमः।  
न तु तत्प्रत्यगृह्णात्स क्षत्रधर्ममनुस्मरन्॥2.87.15॥

##### शब्दार्थः
सत्यपराक्रमः a man with truth as prowess, रामः Rama, तत्सर्वम् all that, प्रत्यनुज्ञासीत् acknowledged ordered, सः he, क्षत्रधर्मम् the duty of a kshatriya, अनुस्मरन् remembering, तत् all that, न तु प्रत्यगृह्णात् did not accept it.

##### आङ्ग्लानुवादः
Rama whose prowess is his truth, acknowledged all that but remembering the duty enjoined on a kshatriya did not accept them.



#### श्लोकः
##### मूलम्
न ह्यस्माभिः प्रतिग्राह्यं सखे देयं तु सर्वदा।  
इति तेन वयं राजन्ननुनीता महात्मना॥2.87.16॥

##### शब्दार्थः
राजन् O king, सखे O friend, आस्माभिः by us, न प्रतिग्राह्यम् should not be received, सर्वदा always, देयम् should be given, इति thus, महात्मना by the great, तेन by him, वयम् we, अनुनीताः were entreated.

##### आङ्ग्लानुवादः
O king that great Rama entreated us in a friendly manner by saying 'O friend we should always give to others but should never accept anything from others'.



#### श्लोकः
##### मूलम्
लक्ष्मणेन समानीतं पीत्वा वारि महायशाः।  
औपवास्यं तदाऽकार्षीद्राघवस्सह सीतया॥2.87.17॥

##### शब्दार्थः
महायशाः the illustrious one, राघवः Rama, तदा then, लक्ष्मणेन by Lakshmana, समानीतम् brought by, वारि water, सीतया सह with Sita, पीत्वा after drinking, औपवास्यम् fasting, अकार्षीत्  undertook.

##### आङ्ग्लानुवादः
Illustrious Rama along with Sita only drank the water brought by Lakshamana and  undertook fasting.



#### श्लोकः
##### मूलम्
ततस्तु जलशेषेण लक्ष्मणोऽप्यकरोत्तदा।  
वाग्यतास्ते त्रयस् सन्ध्यां समुपासत संहिताः॥2.87.18॥

##### शब्दार्थः
ततः तु thereafter, तदा then, लक्ष्मणोऽपि Lakshmana also, जलशेषेण with the remainder of the water, अकरोत् satisfied his hunger, ते त्रयः those three, वाग्यताः observing silence, संहिताः intently, सन्ध्याम् evening worship, समुपासत performed.

##### आङ्ग्लानुवादः
Thereafter Lakshmana also drank the remainder of water. Then all the three observing silence intently performed the evening worship.



#### श्लोकः
##### मूलम्
सौमित्रिस्तु ततः पश्चादकरोत्स्वास्तरं शुभम्।  
स्वयमानीय बर्हींषि क्षिप्रं राघवकारणात्॥2.87.19॥

##### शब्दार्थः
ततः पश्चात् thereafter, सौमित्रिस्तु son of Sumitra on his part, स्वयम् himself, बर्हींषि darbha grass, आनीय having brought, राघवकारणात् for the sake of Rama, क्षिप्रम् quickly, शुभम् auspicious, स्वास्तरम् comfortable bed, अकरोत् prepared.

##### आङ्ग्लानुवादः
Therafter, the son of Sumitra (Lakshmana) himself fetched darbha grass and quickly  
prepared an auspicious and comfortable bed for Rama.



#### श्लोकः
##### मूलम्
तस्मिन्समाविशद्रामस् स्वास्तरे सह सीतया।  
प्रक्षाल्य च तयोः पादावपचक्राम लक्ष्मणः॥2.87.20॥

##### शब्दार्थः
रामः Rama, तस्मिन् on that, स्वास्तरे bed, सीतया सह with Sita, समाविशत् lay down, लक्ष्मणः Lakshmana,  तयोः their, पादौ feet, प्रक्षाल्य having washed, अपचक्राम left for a distant place.

##### आङ्ग्लानुवादः
Rama lay down upon the bed along with Sita. Thereafter Lakshmana, having washed their feet, moved to a distant place.



#### श्लोकः
##### मूलम्
एतत्तदिङ्गुदीमूलमिदमेव च तत्तृणम्।  
यस्मिन्रामश्च सीता च रात्रिं तां शयितावुभौ॥2.87.21॥

##### शब्दार्थः
रामश्च Rama as well as, सीता Sita, उभौ both, तां रात्रिम् that night, यस्मिन् where, शयितौ slept, तत् that, इंगुदीमूलम् foot of the ingudi tree, एतत् this only, तत् that, तृणं च grass bed, इदमेव this one only.

##### आङ्ग्लानुवादः
Here at the foot of the ingudi tree and upon that bed of grass both Rama and Sita rested that night.



#### श्लोकः
##### मूलम्
नियम्य पृष्ठे तु तलाङ्गुलित्रवान् शरैस्सुपूर्णाविषुधी परन्तपः।  
महाद्धनुस् सज्यमुपोह्य लक्ष्मणो निशामतिष्ठत्परितोऽस्य केवलम्॥2.87.22॥

##### शब्दार्थः
परन्तपः scorcher of enemies, लक्ष्मणः Lakshmana, तलाङ्गुलित्रवान् wearing protective covering for his palms and fingers (made of gohaskin), शरैः arrows, सुपूर्णौ filled with,  इषुधी two quivers, पृष्ठे on his back, नियम्य strapping, सज्यम् furnished with string, महत् great, धनुः bow, उपोह्य holding, निशाम् during that night, अस्य Rama's, परितः  surrounding, अतिष्ठत् केवलम् stood throughout.

##### आङ्ग्लानुवादः
Lakshmana, the scorcher of enemies, wearing protective covering for his palms and fingers (made of gohaskin), strapping on his back two quivers filled with arrows,  
holding a great bow, strung ready, stood sentinel throughout the night guarding the surrounding.



#### श्लोकः
##### मूलम्
तत स्त्वहंचोत्तमबाणचापधृत् स्थितोऽभवं तत्र स यत्र लक्ष्मणः।  
अतन्द्रितैर्ज्ञातिभिरात्तकार्मुकैर्महेन्द्रकल्पं परिपालयंस्तदा॥2.87.23॥

##### शब्दार्थः
ततः thereafter, अहं तु as for me, तदा then, उत्तमबाणचापधृत् holding the best of arrows and bow, अतन्द्रितैः with the indefatigable, आत्तकार्मुकैः armed with bows, ज्ञातिभिः with my kinsmen, महेन्द्रकल्पम् comparable to Indra, परिपालयन् while protecting, लक्ष्मणः Lakshmana, यत्र wherever, तत्र there, स्थितः अभवम् remained standing.

##### आङ्ग्लानुवादः
Then, holding the best of arrows and bow along with my indefatigable kinsmen similarly armed with bows, I stood by the side of Lakshmana guarding Rama who is comparable to Indra.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे सप्ताशीतितमस्सर्गः॥  
Thus ends the eightyseventh sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/087_rAmacharitaprastAvaH.md">
<details><summary><h3>भूषणम् ...{Loading}...</h3></summary>



गुहस्य वचनं श्रुत्वा भरतो भृशमप्रियम् ।  

ध्यानं जगाम तत्रैव यत्र तच्छ्रुतमप्रियम्  ॥  २।८७।१  ॥   

गुहस्येति । यत्र तत्रैव यत्र क्षणे अप्रियं श्रुतं तत्रैवेत्यर्थः । यद्वा
यत्र विषये अप्रियं श्रुतं तत्रैव ध्यानं जगाम स्वाभिलषितकार्य्यसङ्कटं
जातमिति चिन्तापारवश्यं प्राप्त इत्यर्थः  ॥  २।८७।१  ॥   

  

सुकुमारो महासत्त्वः सिंहस्कन्धो महाभुजः ।  

पुण्डरीकविशालाक्षस्तरुणः प्रियदर्शनः  ॥  २।८७।२  ॥   

प्रत्याश्वस्य मुहूर्त्तं तु कालं परमदुर्मनाः ।  

पपात सहसा तोत्रैर्ह्यतिविद्ध इव द्विपः  ॥  २।८७।३  ॥   

सुकुमारइत्यादिश्लोकद्वयमेकान्वयम् । प्रत्याश्वस्य मुहूर्त्तं कालं
परमदुर्मनाः सन् सहसा पपात । ससादेति वा पाठः । सुकुमार इत्यादिना
तदवस्थानर्हत्वमुच्यते  ॥  २।८७।२३  ॥   

  

तदवस्थं तु भरतं शत्रुघ्नो ऽनन्तरस्थितः ।  

परिष्वज्य रुरोदोच्चैर्विसंज्ञः शोककर्शितः  ॥  २।८७।४  ॥   

ततः सर्वाः समापेतुर्मातरो भरतस्य ताः ।  

उपवासकृशा दीना भर्त्तुर्व्यसनकर्शिताः  ॥  २।८७।५  ॥   

तदवस्थमिति । अनन्तरस्थितः निरन्तरं समीपे स्थितः  ॥  २।८७।४५  ॥   

  

ताश्च तं पतितं भूमौ रुदन्त्यः पर्यवारयन् ।  

कौसल्या त्वनुसूत्यैनं दुर्मनाः परिषस्वजे  ॥  २।८७।६  ॥   

ता इति । अनुसृत्य समीपं प्राप्य  ॥  २।८७।६  ॥   

  

वत्सला स्वं यथा वत्समुपगूह्य तपस्विनी ।  

परिपप्रच्छ भरतं रुदन्ती शोकलालसा  ॥  २।८७।७  ॥   

वत्सलेति । उपगूह्य परिष्वज्य  ॥  २।८७।७  ॥   

  

पुत्र व्याधिर्न ते कच्चिच्छरीरं परिबाधते ।  

अद्य राजकुलस्यास्य त्वदधीनं च जीवितम्  ॥  २।८७।८  ॥   

त्वां दृष्ट्वा पुत्र जीवामि रामे सभ्रातृके गते ।  

वृत्ते दशरथे राज्ञि नाथ एकस्त्वमद्य नः  ॥  २।८७।९  ॥   

पुत्रेति । नहि भरतस्य व्याधिश्चातुर्थिकः, अपितु रामविरह एव । रामविरहः ते
शरीरं बाधते कच्चिदित्यर्थः । अद्येति रामो वनं गतः चक्रवर्त्ती तु
संस्थितः । अतस्त्वमेवेदानीमस्माकं रक्षक इति नार्थः, किन्तु रामे भवतो
मुखवैवर्ण्यं दृष्ट्वा न पुनरनागतो भवेत्, अवश्यमागमिष्यतीत्येतदवेक्ष्य
वयं जीवामः । भवान्नास्तीति श्रुतं चेत् क इमां दिशमवलोकयेत्  ॥  २।८७।८९
 ॥   

  

कच्चिन्नु लक्ष्मणे पुत्र श्रुतं ते किञ्चिदप्रियम् ।  

पुत्रे वा ह्येकपुत्रायाः सहभार्ये वनं गते  ॥  २।८७।१०  ॥   

कच्चिदिति । लक्ष्मणे विषये ते त्वया एकपुत्रायाः, ममेति शेषः  ॥  २।८७।१०
 ॥   

  

स मुहूर्त्तं समाश्वस्य रुदन्नेव महायशाः ।  

कौसल्यां परिसान्त्व्येदं गुहं वचनमब्रवीत्  ॥  २।८७।११  ॥   

भ्राता मे क्वावसद्रात्रौ क्व सीता क्व च लक्ष्मणः ।  

अस्वपच्छयने कस्मिन् किं भुक्त्वा गुह शंस मे  ॥  २।८७।१२  ॥   

स इति । परिसान्त्व्य त्वच्छङ्कितं किमपि न भवेदिति वदन्,
परिसान्त्व्येत्यर्थः  ॥  २।८७।१११२  ॥   

  

सो ऽब्रवीद्भरतं हृष्टो निषादाधिपतिर्गुहः ।  

यद्विधं प्रतिपेदे च रामे प्रियहिते ऽतिथौ  ॥  २।८७।१३  ॥   

स इति । गुहः हृष्टः रामवृत्तान्तकीर्त्तनस्यावकाशो लब्ध इति सञ्जातहर्षः
सन् । रामे यद्विधं यादृशम् उपचारादिकम् । प्रतिपेदे अकरोदिति यावत् ।
तदब्रवीत् । चकारेण रामकृतं समुच्चीयते  ॥  २।८७।१३  ॥   

  

अन्नमुच्चावचं भक्षाः फलानि विविधानि च ।  

रामा याम्यवहारार्थं बहु चोपहृतं मया  ॥  २।८७।१४  ॥   

अन्नमिति । उच्चावचं नानाविधमित्यर्थः । भक्षाः भक्षणीयानि अपूपादीनि ।
अभ्यवहारार्थं भोजनार्थं बहु चेति अन्यच्च बहुचोष्यलेह्यादिकमुपाहृतम्  ॥ 
२।८७।१४  ॥   

  

तत्सर्वं प्रत्यनुज्ञासीद्रामः सत्यपराक्रमः ।  

न तु तत्प्रत्यगृह्णात् स क्षत्रधर्ममनुस्मरन्  ॥  २।८७।१५  ॥   

तत्सर्वमिति । रामः तन्न प्रत्यगृह्णात्, किन्तु तत्सर्वं प्रत्यनुज्ञासीत्
प्रत्यन्वज्ञासीत्, पुनर्नीयतामित्यनुज्ञातवान् । क्षत्त्रधर्मं दानमेव
क्षत्त्रधर्मः न त्वादानमिति । अत्र हीनजातिपरिग्रहत्वात्तत्प्रत्याख्यानम्
ऋषिभ्यस्तु स्वीकरिष्यतीत्याहुः  ॥  २।८७।१५  ॥   

  

न ह्यस्माभिः प्रतिग्राह्यं सखे देयं तु सर्वदा ।  

इति तेन वयं राजन्ननुनीता महात्मना  ॥  २।८७।१६  ॥   

प्रत्यनुज्ञाने हेतुमाह--नेत्यादिना । इत्यनुनीता वयमित्यनेन
स्वाङ्घ्रिभक्ताग्रेसरगुहसमर्पितफलादेर्भक्तिपूतत्वेन शबरीविदुरादिन्यायेन
परमभागवततया स्वीकार्यत्वेपि
स्वप्रियतमपितृमातृप्रमुखबहुजनविश्लेषदुःखप्राग्भारानुभवजनितवैमनस्येन
पुण्यनदीतीरे उपवासचिकीर्षया च गुहसमर्पितं न प्रतिजग्राह राम इति च
गुहेनापि विदितमिति गम्यते  ॥  २।८७।१६  ॥   

  

लक्ष्मणेन समानीतं पीत्वा वारि महायशाः ।  

औपवास्यं तदा ऽकार्षीद्राघवः सह सीतया  ॥  २।८७।१७  ॥   

लक्ष्मणेनेति । औपवास्यम् । उपवासम् । स्वार्थे ष्यञ्  ॥  २।८७।१७  ॥   

  

ततस्तु जलशेषेण लक्ष्मणोप्यकरोत्तदा ।  

वाग्यतास्ते त्रयः सन्ध्यां समुपासत संहिताः  ॥  २।८७।१८  ॥   

तत इति । जलशेषेण रामपीतजलशेषेण अकरोत्, पानमिति शेषः । वाग्यताः नियतवाचः
। सीताया अपि सन्ध्यायां ध्यानजपादिकमस्त्येव । संहिताः समाहिताः । ननु
पूर्वं पुरोवादे "ततश्चीरोत्तरासङ्गः सन्ध्यामन्वास्य पश्चिमाम् ।
जलमेवाददे भोज्यं लक्ष्मणेनाहृतं स्वयम्  ॥ " इत्युक्तम्। कथमत्रानुवादे
प्रथमं जलादानं पश्चात्सन्ध्योपासनं चोच्यते ? सत्यम् तथैव क्रमः। इह तु
गुहानीतान्नानङ्गीकारे किं भुक्तवान् राम इत्याकाङ्क्षायां लक्ष्मणेन
यद्वार्यानीतं तत्पीतमिति प्रसङ्गसङ्गत्या जलपानं प्रथममुक्त्वाऽथ
सन्ध्योपासनमुक्तमिति न दोषः  ॥  २।८७।१८  ॥   

  

सौमित्रिस्तु ततः पश्चादकरोत् स्वास्तरं शुभम् ।  

स्वयमानीय बर्हीषि क्षिप्रं राघवकारणात्  ॥  २।८७।१९  ॥   

सौमित्रिरिति । ततः पश्चात् वारिपानानन्तरम् । स्वयं बर्हीषि कुशान्
"बर्हिर्नाग्नौ न ना कुशे" इति वैजयन्ती । क्षिप्रमानीय राघवकारणात्
राघवनिमित्तम् । शुभं पवित्रं स्वास्तरं सुष्ठु आस्तीर्णम्, शयनमिति यावत्
। अकरोत् कृतवान्  ॥  २।८७।१९  ॥   

  

तस्मिन् समाविशद्रामः स्वास्तरे सह सीतया ।  

प्रक्षाल्य च तयोः पादावपचक्राम लक्ष्मणः  ॥  २।८७।२०  ॥   

तस्मिन्निति । पादौ प्रक्षाल्य गङ्गातीरगमनकृतपङ्कशोधनं कृत्वेत्यर्थः ।
इदं च रामस्य स्वहस्ताभ्यां सीतायास्तूदकप्रदानेनेति बोध्यम् । अपचक्राम
शयनकाले समीपवर्त्तनस्यानुचितत्वात् दूरे स्थितः  ॥  २।८७।२०  ॥   

  

एतत्तदिङ्गुदीमूलमिदमेव च तत्तृणम् ।  

यस्मिन् रामश्च सीता च रात्रिं तां शयितावुभौ  ॥  २।८७।२१  ॥   

एतदिति । शयितौ "गत्यर्थाकर्मकश्लिषशीङ् --" इत्यादिना कर्त्तरि निष्ठा  ॥ 
२।८७।२१  ॥   

  

नियम्य पृष्ठे तु तलाङ्गुलित्रवान् शरैः सुपूर्णाविषुधी परन्तपः ।  

महद्धनुः सज्यमुपोह्य लक्ष्मणो निशामतिष्ठत् परितो ऽस्य केवलम्  ॥  २।८७।२२
 ॥   

नियम्येति । पृष्ठे पश्चाद्भागे । इषुधी तूणीरद्वयं नियम्य बद्ध्वा,
शूराणां सव्यापसव्यप्रयोगार्थमिषुधिद्वयधारणमस्ति । तलाङ्गुलित्रवान् "तलं
ज्याघातवारणम्" इत्यमरः । उपोह्य धृत्वा अस्य परितो ऽतिष्ठत्,
सर्वतोरक्षणार्थं प्रदक्षिणं चचारेत्यर्थः । निशां निशायाम् ।
अत्यन्तसंयोगे द्वितीया । केवलमित्यनेन शयननिद्राराहित्यं लक्ष्मणस्योच्यते
 ॥  २।८७।२२  ॥   

  

ततस्त्वहं चोत्तमबाणचापधृत् स्थितो ऽभवं तत्र स यत्र लक्ष्मणः ।  

अतन्द्रिभिर्ज्ञातिभिरात्तकार्मुकैर्महेन्द्रकल्पं परिपालयंस्तदा  ॥ 
२।८७।२३  ॥   

तत इति । अहं चोत्तमबाणचापधृत् एको भ्राता नगरात् वनानि निरगमयत्, अयमपरः
सुषुप्तिदशायां किमपि कुर्य्यादिति शङ्कया सज्जायुधः सन् यत्रयत्र स
लक्ष्मणः स्थितः तत्रतत्र स्थितो ऽभवम्, प्रतिपदं तमनुसृतवानभवमित्यर्थः ।
अतन्द्रिभिर्ज्ञातिभिरात्तकार्मुकैः मम परिकराश्च अयं वनचरो निषादजातीयः
रामे किञ्चित्करिष्यति चेत् एनं च प्रहराम इति सावधाना मां
प्रतिपदमन्वसरन्नित्यर्थः । एवमस्थाने भयशङ्किभिः कृतम्, वस्तुतः स न
केनचित् परिभाव्य इत्याह महेन्द्रकल्पमिति  ॥  २।८७।२३  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्ताशीतितमः सर्गः  ॥  ८७  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने सप्ताशीतितमः सर्गः  ॥  ८७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/087_rAmacharitaprastAvaH.md">
<details><summary><h3>शिरोमणी ...{Loading}...</h3></summary>



गुहवचनश्रवणानन्तरकालिकं भरतवृत्तमाह-- गुहस्येत्यादिभिः । अप्रियं
दुःखसूचकजटाधारणादिवाचकपदवत्तया प्रीतिविषयत्वाभाववद्गुहस्य वचनं भृशं
श्रुत्वा यत्र यस्मिन् रामविषये अप्रियं श्रुतं तत्र तस्मिन् विषये एव
ध्यानं चिन्तां जगाम, यत्र स्थले श्रुतं तत्रैव ध्यानं जगामेति वा  ॥ 
२।८७।१  ॥   

  

सुकुमार इति । सुकुमारत्वादिविशिष्टो भरतः मुहूर्तं कालं प्रत्याश्वस्य
चित्तस्वास्थ्यं प्राप्य सहसा दुर्मनाः सन् तोत्रैरङ्कशैर्विद्धो द्विपो गज
इव ससाद अतिदुःखं प्राप । श्लोकद्वयमेकान्वयि  ॥  २।८७।२,३  ॥   

  

भरतमिति । भरतं मूर्छितं दृष्ट्वा भूमिकम्पे द्रुम इव व्यथितः अत एव
विवर्णवदनः विपरीतवर्णविशिष्टमुखवान् गुहो ऽभवत्  ॥  २।८७।४  ॥   

  

तदवस्थमिति । अनन्तरस्थितः समीपस्थितिमान् शत्रुघ्नः तदवस्थं सा
अतिदुःखविशिष्टा अवस्था स्थितिर्यस्य तं भरतं परिष्वज्य शोककर्षितः अत एव
विसञ्ज्ञः कर्तव्यविषयकविवेकरहितः सन् उच्चैः रुरोद  ॥  २।८७।५  ॥   

  

तत इति । ततः शत्रुघ्नरोदनश्रवणानन्तरं भर्तृव्यसनकर्षिताः अत एव दीनाः
क्षीणचित्ताः अत एव उपवासकृशाः सर्वा भरतस्य मातरः समापेतुः भरतस्य समीपं
प्रापुः  ॥  २।८७।६  ॥   

  

ता इति । ताः भरतमातरः रुदन्त्यः सत्यः भूमौ पतितं तं भरतं पर्यवारयन्
परिवृत्य अतिष्ठन् कौशल्या तु एनं भरतमनुसृत्य उत्थाप्य परिषस्वजे  ॥ 
२।८७।७  ॥   

  

वत्सलेति । वत्सला धेनुः स्वं वत्समिव उपगूह्य शोकलालसा शोकव्याप्ता
तपस्विनी अतिविचारशीला कौशल्या भरतं परिपप्रच्छ  ॥  २।८७।८  ॥   

  

प्रश्नाकारमाह-- पुत्रेति । हे पुत्र ते शरीरं व्याधिस्तु कच्चिन्न बाधते
अस्य राजकुलस्य जीवितं स्थितिः त्वदधीनम्  ॥  २।८७।९  ॥   

  

तदेव भङ्ग्यरेणाह-- त्वामिति । हे पुत्र राज्ञि वृत्ते साकेतं प्राप्ते सति
सभ्रातृके रामे गते वनं प्राप्ते सति एकस्त्वमेव नो ऽस्माकं नाथः  ॥ 
२।८७।१०  ॥   

  

शोकहेतुं पृच्छति-- कच्चिदिति । वनं गते लक्ष्मणे एकपुत्राया मम सहभार्ये
पुत्रे वा किञ्चिदप्रियं कच्चिन्न श्रुतम्, किञ्च हे पुत्र सहभार्ये
भार्यासहिते वनं गते एकपुत्राया मम पुत्रे पुत्रसमीपे विद्यमाने लक्ष्मणे
किञ्चिदप्रियं कच्चिन्न श्रुतम्  ॥  २।८७।११  ॥   

  

स इति । सः कौशल्यया प्रतिबोधितो भरतः मूहूर्तं रुदन्नेव समाश्वास्य
स्वास्थ्यं प्राप्य कौशल्यां परिसान्त्व्य इदं वचनमब्रवीत्  ॥  २।८७।१२  ॥   

  

वचनाकारमाह-- भ्रातेति । रात्रिं मे भ्राता क्व अवसत् किं भुक्त्वा कस्मिन्
शयने अस्वपत् इति मे शंस कथय  ॥  २।८७।१३  ॥   

  

स इति । सः भरतेन पृष्टः अत एव हृष्टः निषादाधिपतिर्गुहः प्रियहिते प्रियः
स्वविषयकप्रीतिमान् हितः स्वप्रीतिविषयीभूतः स एव स इति कर्मधारयः
तस्मिन्नतिथौ रामे यद्विधं यादृशं सेवनं प्रतिपेदे प्राप चकारेत्यर्थः,
तादृशमब्रवीत्  ॥  २।८७।१४  ॥   

  

सेवाकारमाह-- अन्नमिति । उच्चावचमनेकविधमन्नमोदनं भक्ष्या अपूपादयः बहुशः
फलमूलानि च अभ्यवहारार्थं रामाय मयापहृतं प्रापितम्  ॥  २।८७।१५  ॥   

  

तदिति । क्षत्रधर्मं क्षतो यमदूतकर्तृकहिंसनात् त्रायते स्वसंर्गिजनं
रक्षतीति क्षत्रं भागीरथीतीरं तत्र यो धर्मः अन्यदीयवस्तुग्रहणान्निवृत्तिः
तम्, किञ्च क्षत्राणामुपदेशद्वारा संसारदुःखाद्रक्षकाणां
मनुप्रभृतीनामुक्तो यो धर्मः भागीरथीतीरे अन्यदीयवस्तुग्रहणान्निवृत्तिः
तमनुस्मरन् बोधयन् सन्  

तदन्नादिकं सर्वं प्रत्यनुज्ञासीत् न भक्षयिष्यामीति प्रतिज्ञां कृतवान्
अतः तन्मदुपहृतमन्नादिकं न प्रत्यगृह्णात्  ॥  २।८७।१६  ॥   

  

अन्नादिग्रहणाभावबोधकं रामवचनमाह-- न हीति । हे सखे सर्वदा
गङ्गातीरप्राप्तिकाले देयं वस्तु अन्नादिकमस्माभिर्न प्रतिग्राह्यं दीयते
एवेत्यर्थः, इति अनेन प्रकारेण तेन महात्मना रामेण सर्वे वयमनुनीताः
प्रत्युक्ताः  ॥  २।८७।१७  ॥   

  

लक्ष्मणेति । लक्ष्मणेन यद्वारि आनीतं तदेव महात्मना रामेण पीतमतः उपवासं
तीर्थविधिप्रयुक्तभोजनाभावमेवाकार्षीत् क्षत्रधर्ममप्रतिग्रहरूपमिति
भट्टाद्युक्तिस्तु चिन्त्या शबर्यादिफलानामग्रहणापत्तेः भरद्वाजाश्रमस्य तु
तदानीमपि प्रवाहाद्दूरवर्तित्वान्न तदीयवस्तुनो निषेधविषयतेति दिक्  ॥ 
२।८७।१८  ॥   

  

तत इति । ततः सीतारामजलपानानन्तरं जलशेषेण रामकर्तृकपानोर्वरितजलेन
लक्ष्मणो ऽपि अकरोत्, तीर्थविधिमिति शेषः । संहिताः सहिताः वाग्यताः त्रयो
रामादयः सन्ध्यां समुपासत  ॥  २।८७।१९  ॥   

  

सौमित्रिरिति । ततः पश्चात्सन्ध्योपासनानन्तरं सौमित्रिः लक्ष्मणः क्षिप्रं
बर्हींषि दर्भादीनानीय राघवकारणात् राघवहेतोः स्वास्तरं शोभनमास्तरणमकरोत्
 ॥  २।८७।२०  ॥   

  

तस्मिन्निति । तस्मिन् लक्ष्मणेन कृते स्वास्तरे सीतया सह रामः समाविशत्
तयोः सीतारामयोः पादौ प्रक्षाल्य लक्ष्मणः व्यपाक्रामत् रामशयनात्
किञ्चिद्दूरं प्राप्य अतिष्ठत्  ॥  २।८७।२१  ॥   

  

एतदिति । तदिङ्गुद्याः वृक्षविशेषस्य मूलमेतदेव तत् तृणमिदमेव । ननु
किमेतत्कथनेनेत्यत आह-- अस्मिन् इङ्गुदीमूलस्थतृणास्तरणे तां रात्रिमुभौ
रामः सीता च शयितौ  ॥  २।८७।२२  ॥   

  

नियम्येति । तलाङ्गुलित्रवान् तलं ज्याघातवारणमङ्गुलित्रमङ्गुलित्राणं
तदुभयविशिष्टः परन्तपो लक्ष्मणः शरैर्बाणैः पूर्णौ इषुधी तूणीरौ पृष्ठे
पश्चाद्भागे नियम्य बद्ध्वा सज्यं ज्यासहितं महद्धनुः उपोह्य सन्धार्य अस्य
सीतारामस्य परितश्चतुर्दिक्षु केवलं सहायान्तरानाकाङ्क्षन् यथा स्यात्तथा
निशां रात्रिमतिष्ठत् "कालाध्वनोः--" इति विहिता द्वितीया । "तले
ज्याघातवारणम्" इत्यमरः  ॥  २।८७।२३  ॥   

  

तत इति । ततः लक्ष्मणसेवादर्शनानन्तरं यत्र लक्ष्मणस्तत्र उत्तमबाणचापभृत्
अतन्द्रितैः निद्रारहितैः आत्तकार्मुकैः गृहीतधनुर्भिः ज्ञातिभिरुपलक्षितो
ऽहं महेन्द्रकल्पं रामं परिपालयन् रक्षन् सन् स्थितः अभवम्  ॥  २।८७।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्ताशीतितमः सर्गः  ॥  २।८७  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/087_rAmacharitaprastAvaH.md">
<details><summary><h3>तिलकम् ...{Loading}...</h3></summary>



भृशमप्रियं जटाधारणरूपम् । यत्र तत्रैव यत्र क्षण इत्यर्थः । ध्यानं जगाम
स्वाभिलषितकार्यसंकटं जातमिति चिन्तां प्रापेत्यर्थः  ॥  २।८७।१  ॥   

  

सुकुमारत्वादिगुणेन जटादिकं धृतम् अतो निवृत्तिर्दुर्लभेति चिन्तां जगाम  ॥ 
२।८७।२  ॥   

  

ततो मूहूर्तं कालं परमदुर्मनाः परमखिन्नः प्रत्याश्वस्य पुनश्च सहसा
दुःखवेगेन ससादावशो ऽभूत् । तोत्रैरङ्कुशैः, हृदि हृदयदेशे  ॥  २।८७।३,४
 ॥   

  

तदवस्थमचेतनावस्थम् । अनन्तरस्थितः समीपस्थितः  ॥  २।८७।५,६  ॥   

  

अनुसृत्य समीपं प्राप्य  ॥  २।८७।७  ॥   

  

स्वं वत्सं स्पपुत्रं यथा तथोपगुह्य  ॥  २।८७।८  ॥   

  

व्याधिः पित्तप्रकोपादिलक्षणो भ्रममूर्छादिः  ॥  २।८७।९,१०  ॥   

  

भ्रममूर्छादेः कारणान्तरं पृच्छति कच्चिदिति । अप्रियं प्राणात्ययरूपम्
एकपुत्रायाः ममेति शेषः  ॥  २।८७।११  ॥   

  

मुहूर्तं विसंज्ञः सन्पश्चात्समाश्वस्येत्यर्थः, परिसान्त्व्य त्वच्छङ्कितं
किमपि नास्ति, किं तु तयोर्जटाधारणश्रवणजदुःखेन मूर्छितो ऽस्मीत्युक्त्वा
 ॥  २।८७।१२,१३  ॥   

  

हृष्टो लक्ष्मणवद्भरतस्यापि पूर्णभ्रातृभक्तिदर्शनेन तुष्टः यद्विधं यादृशं
व्यवहारं रामे प्रतिपेदे कृतवांस्तमब्रवीद्रामकृतं चेत्यन्वयः  ॥  २।८७।१४
 ॥   

  

तमेवाह अन्नमित्यादि  ॥  २।८७।१५  ॥   

  

प्रत्यनुज्ञासीन्मदनुग्रहार्थं केवलमङ्गीकृत्य पुनर्मह्यमेव दत्तवान् ।
क्षत्रधर्ममप्रतिग्रहरूपम् । न प्रत्यगृह्णादभ्यवहाराय न स्वीकृतवान्  ॥ 
२।८७।१६  ॥   

  

तमेव धर्ममाह नहीति । नन्वेवं भरद्वाजादिदत्ताङ्गीकारः कथमिति चेन्न,
मधुपर्कादिना राजपूजाया ब्राह्मणं प्रति विधानेन तद्दत्ताङ्गीकारस्य
स्वाभ्युदयफलकत्वेन च तस्य युक्तत्वात् गुहस्य निषादत्वेन राजपूजानधिकारात्
अस्वदेश्यत्वेन करग्रहणायोग्यत्वाच्च तदीयानङ्गीकार इति न देषः ।  

यद्यपि गुहस्य तत्त्वज्ञत्वे नास्त्येव भगवत्पूजाधिकारस्तथापि
व्रतस्थत्वात्तदभोजनमिति तत्त्वम्  ॥  २।८७।१७  ॥   

  

औपवास्यमुपवासं स्वार्थे ष्यञ्  ॥  २।८७।१८  ॥   

  

अकरोत् पानक्रियामिति शेषः । त्रयः सुमन्त्रेण सहिताः समाहितचित्ताः  ॥ 
२।८७।१९  ॥   

  

ततः पश्चात्सन्ध्यावन्दनोत्तरम् । बर्हींषि दर्भान्, स्वास्तरं शयनम्  ॥ 
२।८७।२० ॥   

  

व्यपाक्रामत् शयनप्रदेशाद्बहिर्दूरमिति शेषः  ॥  २।८७।२१।२२  ॥   

  

इषुधी पृष्ठे बद्धा तलयोः करतलयोरङ्गुलित्राणवान् सज्जं धनुरुपोह्य
धृत्वास्य परितो भ्रमन्नतिष्ठत् केवलं निद्रारहितः  ॥  २।८७।२३  ॥   

  

परिपालयं पर्यपालयम्  ॥  २।८७।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे सप्ताशीतितमः सर्गः  ॥  २।८७  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/087_rAmacharitaprastAvaH.md">
<details><summary><h3>द्राविडपाठः ...{Loading}...</h3></summary>


गुहस्य वचनं श्रुत्वा भरतो भृशमप्रियम्।  
ध्यानं जगाम तत्रैव यत्र तच्छ्रुतमप्रियम् ॥ 2.87.1 ॥   
सुकुमारो महासत्त्वः सिंहस्कन्धो महाभुजः।  
पुण्डरीकविशालाक्षस्तरुणः प्रियदर्शनः ॥ 2.87.2 ॥   
प्रत्याश्वस्य मुहूर्त्तं तु कालं परमदुर्मनाः।  
पपात सहसा तोत्रैर्ह्यतिविद्ध इव द्विपः ॥ 2.87.3 ॥   
तदवस्थं तु भरतं शत्रुघ्नोऽनन्तरस्थितः।  
परिष्वज्य रुरोदोच्चैर्विसञ्ज्ञः शोककर्शितः ॥ 2.87.4 ॥   
ततः सर्वाः समापेतुर्मातरो भरतस्य ताः।  
उपवासकृशा दीना भर्त्तुर्व्यसनकर्शिताः ॥ 2.87.5 ॥   
ताश्च तं पतितं भूमौ रुदन्त्यः पर्यवारयन्।  
कौसल्या त्वनुसूत्यैनं दुर्मनाः परिषस्वजे ॥ 2.87.6 ॥   
वत्सला स्वं यथा वत्समुपगूह्य तपस्विनी।  
परिपप्रच्छ भरतं रुदन्ती शोकलालसा ॥ 2.87.7 ॥   
पुत्र व्याधिर्न ते कच्चिच्छरीरं परिबाधते।  
अद्य राजकुलस्यास्य त्वदधीनं च जीवितम् ॥ 2.87.8 ॥   
त्वां दृष्ट्वा पुत्र जीवामि रामे सभ्रातृके गते।  
वृत्ते दशरथे राज्ञि नाथ एकस्त्वमद्य नः ॥ 2.87.9 ॥   
कच्चिन्नु लक्ष्मणे पुत्र श्रुतं ते किञ्चिदप्रियम्।  
पुत्रे वा ह्येकपुत्रायाः सहभार्ये वनं गते ॥ 2.87.10 ॥   
स मुहूर्त्तं समाश्वस्य रुदन्नेव महायशाः।  
कौसल्यां परिसान्त्व्येदं गुहं वचनमब्रवीत् ॥ 2.87.11 ॥   
भ्राता मे क्वावसद्रात्रौ क्व सीता क्व च लक्ष्मणः।  
अस्वपच्छयने कस्मिन् किं भुक्त्वा गुह शंस मे ॥ 2.87.12 ॥   
सोऽब्रवीद्भरतं हृष्टो निषादाधिपतिर्गुहः।  
यद्विधं प्रतिपेदे च रामे प्रियहितेऽतिथौ ॥ 2.87.13 ॥   
अन्नमुच्चावचं भक्षाः फलानि विविधानि च।  
रामा याम्यवहारार्थं बहु चोपहृतं मया ॥ 2.87.14 ॥   
तत्सर्वं प्रत्यनुज्ञासीद्रामः सत्यपराक्रमः।  
न तु तत्प्रत्यगृह्णात् स क्षत्रधर्ममनुस्मरन् ॥ 2.87.15 ॥   
न ह्यस्माभिः प्रतिग्राह्यं सखे देयं तु सर्वदा।  
इति तेन वयं राजन्ननुनीता महात्मना ॥ 2.87.16 ॥   
लक्ष्मणेन समानीतं पीत्वा वारि महायशाः।  
औपवास्यं तदाऽकार्षीद्राघवः सह सीतया ॥ 2.87.17 ॥   
ततस्तु जलशेषेण लक्ष्मणोप्यकरोत्तदा।  
वाग्यतास्ते त्रयः सन्ध्यां समुपासत संहिताः ॥ 2.87.18 ॥   
सौमित्रिस्तु ततः पश्चादकरोत् स्वास्तरं शुभम्।  
स्वयमानीय बर्हीषि क्षिप्रं राघवकारणात् ॥ 2.87.19 ॥   
तस्मिन् समाविशद्रामः स्वास्तरे सह सीतया।  
प्रक्षाल्य च तयोः पादावपचक्राम लक्ष्मणः ॥ 2.87.20 ॥   
एतत्तदिङ्गुदीमूलमिदमेव च तत्तृणम्।  
यस्मिन् रामश्च सीता च रात्रिं तां शयितावुभौ ॥ 2.87.21 ॥   
नियम्य पृष्ठे तु तलाङ्गुलित्रवान् शरैः सुपूर्णाविषुधी परन्तपः।  
महद्धनुः सज्यमुपोह्य लक्ष्मणो निशामतिष्ठत् परितोऽस्य केवलम् ॥ 2.87.22 ॥   
ततस्त्वहं चोत्तमबाणचापधृत् स्थितोऽभवं तत्र स यत्र लक्ष्मणः।  
अतन्द्रिभिर्ज्ञातिभिरात्तकार्मुकैर्महेन्द्रकल्पं परिपालयंस्तदा ॥ 2.87.23 ॥   

</details>
</div>
