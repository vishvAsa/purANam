+++
title = "०९६ भरतविषये रामलक्ष्मणसंवादः"
title_english = "096 Rama hears a gigantic clamour of an army"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-096-Bharatham_Prathi_Lakshmana_Vikalpaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/096_bharataviShaye_rAmalaxmaNasaMvAdaH.md">
<details><summary><h3>IITK ...{Loading}...</h3></summary>

Rama hears the sounds of the army approaching the hermitage -- alerts
Lakshmana to make sure -- recognition of the army as that of Bharata's
-- Lakshmana mistakes Bharata's intentions.



#### श्लोकः
##### मूलम्
तां तथा दर्शयित्वा तु मैथिलीं गिरिनिम्नगाम्।  
निषसाद गिरिप्रस्थे सीतां मांसेन छन्दयन्॥2.96.1॥

##### शब्दार्थः
मैथिलीम् princess of Mithila, तां सीताम् to Sita, तथा in that way, गिरिनिम्नगाम्  mountainriver, दर्शयित्वा having shown, मांसेन with meat, छन्दयन् gratifying, गिरिप्रस्थे on the mountainslope, निषसाद sat.

##### आङ्ग्लानुवादः
Rama showed Sita, the princess of Mithila the river Mandakini flowing in the mountain, gratified her by offering meat (to eat) and sat on the mountain slope.



#### श्लोकः
##### मूलम्
इदं मेध्यमिदं स्वादु निष्टप्तमिदमग्निना।  
एवमास्ते स धर्मात्मा सीतया सह राघवः॥2.96.2॥

##### शब्दार्थः
धर्मात्मा righteous, स राघवः that Rama, इदम् this, मेध्यम् sacred meat, इदम् this, स्वादु is savoury, इदम् this one, अग्निना with fire, निष्टप्तम् roasted, एवम् uttering this way, सीतया सह in the company of Sita, आस्ते was seated.

##### आङ्ग्लानुवादः
Offering Sita several kinds of preparations to eat, righteous Rama, seated in her company remarked, This meat is savoury, this meat roasted on fire is sacred.



#### श्लोकः
##### मूलम्
तथा तत्राऽसतस्तस्य भरतस्यौपयायिनः।  
सैन्यरेणुश्च शब्दश्च प्रादुरास्तां नभस्पृशौ॥2.96.3॥

##### शब्दार्थः
तथा thus, तस्य that Rama, तत्र there, आसतः while sitting, उपयायिनः approaching, भरतस्य Bharata's, सैन्यरेणुश्च dust raised by the army, शब्दश्च and tumult, नभस्पृशौ both reaching  
the sky, प्रादुरास्ताम् was generated.

##### आङ्ग्लानुवादः
Now as Rama was sitting there, the tumult and the dust raised by the approaching army of Bharata reached the sky.



#### श्लोकः
##### मूलम्
एतस्मिन्नन्तरे त्रस्ता श्शब्देन महता ततः।  
अर्दिता यूथपा मत्तास् सयूथा दुद्रुवुर्दिशः॥2.96.4॥

##### शब्दार्थः
एकस्मिन् अन्तरे meanwhile, मत्ताः mighty, यूथपाः leaders of elephantherds, महता with a loud, शब्देन noise, त्रस्ताः were frightened, अर्दिताः agitated सयूथाः with herds, ततः from there, दिशः in different directions, दुद्रुवुः fled away.

##### आङ्ग्लानुवादः
Meanwhile, the mighty leaders of the elephantherds were agitated, and frightened by the loud noise, fled away from there in different directions.



#### श्लोकः
##### मूलम्
स तं सैन्यसमुद्धूतं शब्दं शुश्राव राघवः।  
तां श्च विप्रद्रुतान्सर्वान्यूथपानन्ववैक्षत॥2.96.5॥

##### शब्दार्थः
सः राघवः that Rama, सैन्यसमुद्बूतम् generated by the army, तं शब्दम् that sound, शुश्राव heard, विप्रद्रुतान् fleeing, तान् those, सर्वान् all, यूथपान् च leaders of herds, अन्ववैक्षत saw.

##### आङ्ग्लानुवादः
Rama heard the sound generated by the army and saw those leaders of herds fleeing away.



#### श्लोकः
##### मूलम्
तांश्च विद्रुवतो दृष्ट्वा तं च श्रुत्वा च निस्वनम्।  
उवाच रामस् सौमित्रिं लक्ष्मणं दीप्ततेजसम्॥2.96.6॥

##### शब्दार्थः
रामः Rama, विद्रुवतः running, तान् them, दृष्ट्वा having seen, तम् them, निस्वनं also sound, श्रुत्वा having heard, दीप्ततेजसम् blazing with energy, सौमित्रिम् son of Sumitra, लक्ष्मणम् addressing Lakshmana, उवाच said.

##### आङ्ग्लानुवादः
Seeing those animals fleeing and hearing the clamour, Rama addressed Lakshmana,  
son of Sumitra, who was blazing with energy.



#### श्लोकः
##### मूलम्
हन्त लक्ष्मण पश्येह सुमित्रासुप्रजास्त्वया।  
भीमस्तनितगम्भीरस्तुमुलः श्रूयते स्वनः॥2.96.7॥

##### शब्दार्थः
हन्त Oh what a wonder, लक्ष्मण Lakshmana, सुमित्रा Sumitra, त्वया by you, सुप्रजाः has a worthy son, इह here, भीमस्तनितगम्भीरः fearful rumbling of clouds, तुमुलः tumultous, स्वनः sound, इह here, श्रूयते is being heard, पश्य see.

##### आङ्ग्लानुवादः
O Lakshmana, the worthy son of Sumitra, fearful and tumultuous clamour like rumbling sound of clouds is heard. What a wonder Go and see.



#### श्लोकः
##### मूलम्
गजयूथानि वाऽरण्ये महिषा वा महावने।  
वित्रासिता मृगास् सिंहैस् सहसा प्रद्रुता दिशः॥2.96.8॥

##### शब्दार्थः
अरण्ये in the forest, गजयूथानि herds of elephants, महावने in the great woods, महिषाः वा buffaloes, मृगाः wild beasts, वित्रासिताः frightened, सिंहैः by lions, सहसा quickly, दिशः in directions, प्रद्रुताः running.

##### आङ्ग्लानुवादः
Herds of elephants and buffaloes in the great woods and wild beasts frightened by lions are running in different directions.



#### श्लोकः
##### मूलम्
राजा वा राजपुत्रो वा मृगयामटते वने।  
अन्यद्वा श्वापदं किञ्चित्सौमित्रे ज्ञातुमर्हसि॥2.96.9॥

##### शब्दार्थः
सौमित्रे O Lakshmana, राजा वा king or, राजपुत्रो वा or prince, वने in the forest, मृगयाम् अटते  is hunting, वा or, किञ्चित् any, अन्यत् other, श्वापदम् ferocious animal, ज्ञातुम् to know, अर्हसि ought to

##### आङ्ग्लानुवादः
O Lakshmana, do ascertain if any king or prince has come for hunting or whether any ferocious animal has entered this forest, shouldn't you?



#### श्लोकः
##### मूलम्
सुदुश्चरो गिरिश्चायं पक्षिणामपि लक्ष्मण।  
सर्वमेतद्यथातत्त्वमचिरात् ज्ञातुमर्हसि॥2.96.10॥

##### शब्दार्थः
लक्ष्मण O Lakshmana, अयम् this, गिरिः mountain, पक्षिणामपि even to birds, सुदुश्चरः is highly inaccessible, एतत् सर्वम् all this, यथातत्त्वम् exactly, अचिरात् quickly, ज्ञातुम् to know, अर्हसि ought to.

##### आङ्ग्लानुवादः
O Lakshmana, this mountain is highly inaccessible even to birds. Find out exactly and quickly what this is all about.



#### श्लोकः
##### मूलम्
स लक्ष्मणस् सन्त्वरितस् सालमारुह्य पुष्पितम्।  
प्रेक्षमाणो दिशस् सर्वाः पूर्वां दिशमुदैक्षत॥2.96.11॥

##### शब्दार्थः
सः लक्ष्मणः that Lakshmana, सन्त्वरितः hurriedly, पुष्पितम् flowering, सालम् Sala tree, आरुह्य  
climbing, सर्वाः all, दिशः directions, प्रेक्षमाणः seeing, पूर्वं दिशम् the eastern direction, उदैक्षत looked.

##### आङ्ग्लानुवादः
Lakshmana hurriedly climbed a flowering sala tree, surveyed in all directions and fixed his gaze on the east.



#### श्लोकः
##### मूलम्
उदङ्मुखः प्रेक्षमाणो ददर्श महतीं चमूम्।  
रथाश्वगजसम्बाधां यत्तैर्युक्तां पदातिभिः॥2.96.12॥

##### शब्दार्थः
उदङ्मुखः facing the north, प्रेक्षमाणः seeing, रथाश्वगजसम्बाधाम् with chariots, elephants and horses, यत्तैः wellequipped, पदातिभिः with infantry, युक्ताम् consisting of, महतीम् vast, चमूम् army, ददर्श beheld.

##### आङ्ग्लानुवादः
Turning his face to the north, he beheld a vast army consisting of chariots, elephants and horses and a wellequipped infantry.



#### श्लोकः
##### मूलम्
तामश्वगजसम्पूर्णां रथध्वजविभूषिताम्।  
शशंस सेनां रामाय वचनं चेदमब्रवीत्॥2.96.13॥

##### शब्दार्थः
अश्वगजसम्पूर्णाम् full of horses and elephants, रथध्वजविभूषिताम् decorated with chariotbannars, तां सेनाम् of the army, रामाय to Rama, शशंस informed, इदम् these, वचनं च words also, अब्रवीत् said.

##### आङ्ग्लानुवादः
He (Lakshmana) informed Rama about the army full of horses and elephants and decorated with chariotbanners and said these wordsः



#### श्लोकः
##### मूलम्
अग्निं संशमयत्वार्यस् सीता च भजतां गुहाम्।  
सज्यं कुरुष्व चापं च शरांश्च कवचं तथा॥2.96.14॥

##### शब्दार्थः
आर्यः O noble one, अग्निम् sacredfires (Agnihotra), संशमयतु put off, सीता च Sita also, गुहाम् cave, भजताम् let take refuge, चापम् bow, सज्यम् with string, कुरुष्व make ready, तथा so also, शरांश्च arrows also, कवचम् armour (put on).

##### आङ्ग्लानुवादः
O noble one, put out the sacred fire (Agnihotra) and let Sita take refuge in the cave. String your bow and keep the arrows ready. Put on your armour.



#### श्लोकः
##### मूलम्
तं रामः पुरुषव्याघ्रो लक्ष्मणं प्रत्युवाच ह।  
अङ्गावेक्षस्व सौमित्रे कस्येमां मन्यसे चमूम्॥2.96.15॥

##### शब्दार्थः
पुरुषव्याघ्रः best among men, रामः Rama, तं लक्ष्मणम् to Lakshmana, प्रत्युवाच ह replied so, अङ्ग Oh, सौमित्रे Lakshmana, अवेक्षस्व look, इमाम् this, चमूम् army, कस्य of whom, मन्यसे do you think.

##### आङ्ग्लानुवादः
Rama the best among men replied to Lakshamana, Oh, Lakshmana, look properly and tell me to whom do you think this army might belong



#### श्लोकः
##### मूलम्
एवमुक्तस्तु रामेण लक्ष्मणो वाक्यमब्रवीत्।  
दिधक्षन्निव तां सेनां रुषितः पावको यथा॥2.96.16॥

##### शब्दार्थः
रामेण by Rama, एवं in that manner, उक्तः having been said, लक्ष्मणः Lakshmana, पावको यथा like a fire, रुषितः was wrathful, तां सेनाम् that army, दिधक्षन्निव as if he wanted to burn down, वाक्यम् these words, अब्रवीत् said.

##### आङ्ग्लानुवादः
Hearing the words of Rama, enraged Lakshmana, like a flaming fire as if he would reduce the army to ashes, repliedः



#### श्लोकः
##### मूलम्
सम्पन्नं राज्यमिच्छंस्तु व्यक्तं प्राप्याभिषेचनम्।  
आवां हन्तुं समभ्येति कैकेय्या भरतस्सुतः॥2.96.17॥

##### शब्दार्थः
कैकेय्याः Kaikeyi's, सुतः son, भरतः Bharata, अभिषेचनम् प्राप्य having been consecrated, राज्यम् kingdom, सम्पन्नम् endowed with prosperity (without obstacles), इच्छन् desiring, आवाम् both of us, हन्तुम् to slay, समभ्येति is coming, व्यक्तम् this is evident.

##### आङ्ग्लानुवादः
It is evident that Kaikeyi's son Bharata, who has been consecrated, is coming to slay  
both of us desiring the prosperous kingdom (to be without obstacles).



#### श्लोकः
##### मूलम्
एष वै सुमहाञ्छ्रीमान्विटपी सम्प्रकाशते।  
विराजत्युद्गतस्कन्धं कोविदारध्वजो रथे॥2.96.18॥

##### शब्दार्थः
एषः this, सुमहान् lofty, श्रीमान् majestic, उद्गतस्कन्धः atop with large trunk, विटपी tree, सम्प्रकाशते रथे on chariot, कोविदारध्वजः with his standard bearing the emblem of Kovidara tree, विराजति shining brilliantly.

##### आङ्ग्लानुवादः
There on that chariot, is a banner shining brilliantly with the emblem of a lofty majestic Kovidara tree with a large trunk.



#### श्लोकः
##### मूलम्
असौ हि सुमहास्कन्धो विटपी च महाद्रुमः।  
विराजते महासैन्ये कोविदारध्वजो रथे॥2.96.19॥

##### शब्दार्थः
सुमहास्कन्धः of very large trunk, विटपी च spread with many branches, असौ this, महाद्रुमः  
large tree, कोविदारध्वजः standard of Kovidara, रथे on chariot, महासैन्ये in large army, विराजते is shining brilliantly.

##### आङ्ग्लानुवादः
There the emblem of the great Kovidara tree of very large trunk spread with many branches shines brilliantly atop the chariot.



#### श्लोकः
##### मूलम्
भजन्त्येते यथाकाममश्वानारुह्य शीघ्रगान्।  
एते भ्राजन्ति संहृष्टा गजानारुह्य सादिनः॥2.96.20॥

##### शब्दार्थः
एते these, यथाकामम् at their will, शीघ्रगान् swiftlymoving, अश्वान् horses, आरुह्य having mounted, भजन्ति are following, एते these, सादिनः riders of elephants, गजान् elephants, आरुह्य having mounted, संहृष्टाः cheerfully, भ्राजन्ति are shining.

##### आङ्ग्लानुवादः
These men mounted on swiftlymoving horses are following the post. The riders of elephants  mounted on the elephants look cheerful.



#### श्लोकः
##### मूलम्
गृहीतधनुषौ चावां गिरिं वीर श्रयावहै।  
अथवेहैव तिष्ठावस् सन्नद्धावुद्यतायुधौ॥2.96.21॥

##### शब्दार्थः
वीर O mighty warrior, आवाम् both of us, गृहीतधनुषौ by taking up the bows, गिरिम् on this  mountain, श्रयावहै take refuge, अथवा or, सन्नद्धौ fully prepared (for battle), उद्यतायुधौ with weapons in readiness, इहैव here itself, तिष्ठावः stay here.

##### आङ्ग्लानुवादः
O mighty warrior, let both of us take up the bows and station ourselves on this mountain or we shall stay here itself armed with weapons fully prepared for the battle.



#### श्लोकः
##### मूलम्
अपि नौ वशमागच्छेत्कोविदारध्वजो रणे।  
अपि द्रक्ष्यामि भरतं यत्कृते व्यसनं महत्॥2.96.22॥  
त्वया राघव सम्प्राप्तं सीतया च मया तथा।

##### शब्दार्थः
राघव O Rama, रणे in battle, कोविदारध्वजः Kovidara banner, नौ our, वशम् possession,  
अप्यागच्छेत् will it come, यत्कृते on whose account, त्वया by you, सीतया by Sita, तथा also, मया च by me, महत् great, व्यसनम् calamity, सम्प्राप्तम् has befallen, such, भरतम् Bharata, अपि द्रक्ष्यामि can I see.

##### आङ्ग्लानुवादः
O Rama, will this Kovidara emblem come into our possession in the battle? Can I see Bharata, the cause of the calamity that has befallen you, Sita and me?



#### श्लोकः
##### मूलम्
यन्निमित्तं भवान्राज्याच्छ्युतो राघव शाश्वतात्॥2.96.23॥  
सम्प्राप्तोऽयमरिर्वीर भरतो वध्य एव मे।

##### शब्दार्थः
हे वीर O mighty warrior, राघव Rama, भवान् you, यन्निमित्तम् on whose account, शाश्वतात्   from the perpetual, राज्यात् from kingdom, च्युतः deprived, अयम् such, सम्प्राप्तः has come here, अरिः foe, भरतः Bharata, मे to me, वध्य एव deserves to be slain.

##### आङ्ग्लानुवादः
O that mighty warrior Bharata, on whose account you have been banished from the perpetual kingdom, comes here as a foe and as for me, he deserves to be slain.



#### श्लोकः
##### मूलम्
भरतस्य वधे दोषं नाहं पश्यामि राघव।  
पूर्वापकारिणं हत्वा न ह्यधर्मेण युज्यते॥2.96.24॥

##### शब्दार्थः
राघव O Rama, भरतस्य Bharta's, वधे in slaying, अहम् I, दोषम्  wrong, न पश्यामि do not see, पूर्वापकारिणम् one who has done harmful act earlier, हत्वा in slaying, अधर्मेण with unrighteousness, न युज्यते is not attached.

##### आङ्ग्लानुवादः
O Rama, I do not see anything  wrong in slaying Bharata. In killing one who had done harm is not an act of unrighteousness.



#### श्लोकः
##### मूलम्
पूर्वापकारी भरतस्त्यक्तधर्मश्च राघव।  
एतस्मिन्निहते कृत्स्नामनुशाधि वसुन्धराम्॥2.96.25॥

##### शब्दार्थः
राघव O Rama, भरतः Bharata, पूर्वापकारी had done harm earlier, त्यक्तधर्मश्च abandoned righteousness, एतस्मिन् when such a person, निहते after having been slain कृत्स्नाम् the  
whole, वसुन्धराम् earth, अनुशाधि you shall rule.

##### आङ्ग्लानुवादः
O Rama, Bharata has abandoned righteousness and has harmed you. When he is slain, you shall rule over the whole earth.



#### श्लोकः
##### मूलम्
अद्य पुत्रं हतं संख्ये कैकेयी राज्यकामुका।  
मया पश्येत्सुदुःखार्ता हस्तिभग्नमिव द्रुमम्॥2.96.26॥

##### शब्दार्थः
राज्यकामुका greedy for the kingdom, कैकेयी Kaikeyi, अद्य today, संख्ये in a battle, मया by me, हतम् slain, पुत्रम् son, हस्तिभग्नम् felled by an elephant, द्रुमम् इव like a tree, सुदुःखार्ता extremely afflicted, पश्येत् let her see.

##### आङ्ग्लानुवादः
Let that Kaikeyi, greedy for the kingdom, see in great anguish her son who shall be slain by me today in a battle like a tree felled by an elephant.



#### श्लोकः
##### मूलम्
कैकेयीं च वधिष्यामि सानुबन्धां सबान्धवाम्।  
कलुषेणाद्य महता मेदिनी परिमुच्यताम्॥2.96.27॥

##### शब्दार्थः
सानुबन्धाम् with her attendants, सबान्धवाम् with her relations, कैकेयीं च also Kaikeyi, वधिष्यामि will slay, अद्य today, मेदिनी the earth, महता by a great, कलुषेण of the sin, परिमुच्यताम् let it  be cleansed.

##### आङ्ग्लानुवादः
I shall also slay Kaikeyi with her attendants and relations. Let the earth be cleansed of the great sin today.



#### श्लोकः
##### मूलम्
अद्येमं संयतं क्रोधमसत्कारं च मानद।  
मोक्ष्यामि शत्रुसैन्येषु कक्षेष्विव हुताशनम्॥2.96.28॥

##### शब्दार्थः
मानद O protector of honour (Rama), संयतम् suppressed, इमम् this, क्रोधम् anger, असत्कारं च dishonour, हुताशनम् fire, कक्षेष्विव like a thicket, अद्य today, शत्रुसैन्येषु in the army of enemies, मोक्ष्यामि I shall release.

##### आङ्ग्लानुवादः
O protector of honour, today I shall vent my suppressed anger and dishonour on the enemy's army like a fire on the thicket.



#### श्लोकः
##### मूलम्
अद्यैतच्छित्रकूटस्य काननं निशितै श्शरैः।  
छिन्दञ्चत्रुशरीराणि करिष्ये शोणितोक्षितम्॥2.96.29॥

##### शब्दार्थः
अद्य today, निशितैः by the sharpened, शरैः with arrows, शत्रुशरीराणि bodies of enemies, छिन्दन् rending, चित्रकूटस्य Chitrakuta's, एतत् काननम् this forest, शोणितोक्षितम् spattered with blood, करिष्ये I shall do.

##### आङ्ग्लानुवादः
Today I shall rend the bodies of enemies with my sharpened arrows and spatter the forest of Chitrakuta mountain with their blood.



#### श्लोकः
##### मूलम्
शरैर्निर्भिन्नहृदयान्कुञ्जरांस्तुरगांस्तथा।  
श्वापदाः परिकर्षन्तु नरांश्च निहतान्मया॥2.96.30॥

##### शब्दार्थः
शरैः with arrows, निर्भिन्नहृदयान् with hearts transfixed, कुञ्जरान् elephants, तथा and, तुरगान् horses, मया by me, निहतान् killed, नरांश्च also men, श्वापदाः also wild beasts, परिकर्षन्तु let them drag off.

##### आङ्ग्लानुवादः
Let the wild beasts drag away the elephants, horses and men to be killed by me with their hearts transfixed with my arrows.



#### श्लोकः
##### मूलम्
शराणां धनुषश्चाहमनृणोऽस्मिन्महावने।  
ससैन्यं भरतं हत्वा भविष्यामि न संशयः॥2.96.31॥

##### शब्दार्थः
अस्मिन् in this, महावने great forest, अहम् I, ससैन्यम् with army, भरतम् Bharata, हत्वा having slain, शराणाम् of the arrows, धनुषश्च of the bow, अनृणः discharging my debt, भविष्यामि shall become, संशंयः doubt, न not.

##### आङ्ग्लानुवादः
Having slain Bharata and his army in this great forest, I shall doubtless discharge my debt to my arrows and bow.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे षण्णवतितमस्सर्गः।  
Thus ends the ninetysixth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/096_bharataviShaye_rAmalaxmaNasaMvAdaH.md">
<details><summary><h3>भूषणम् ...{Loading}...</h3></summary>



तां तथा दर्शयित्वा तु मैथिलीं गिरिनिम्नगाम् ।  

निषसाद गिरिप्रस्थे सीतां मांसेन छन्दयन्  ॥  २।९६।१  ॥   

एवं प्रासङ्गिकमुक्त्वा प्रकृतमनुसरति--तामित्यादिना । गिरिनिम्नगां
गिरिनदीम् । मांसेन छन्दयन् वशीकुर्वन् । "वशाभिप्राययोश्छन्दः" इति
वैजयन्ती  ॥  २।९६।१  ॥   

  

इदं मेध्यमिदं स्वादु निष्टप्तमिदमग्निना ।  

एवमास्ते स धर्मात्मा सीतया सह राघवः  ॥  २।९६।२  ॥   

वशीकरणप्रकारमाह--इदमित्यादिना । इदं मांसं मेध्यं शुद्धम्, निर्मलमिति
यावत् । स्वादु रसवत् । निष्टप्तं प्रतप्तम् । इदंशब्देन स्वभुक्तशेषमिति
गम्यते । एवमास्ते एवं ब्रुवन्नास्य इत्यर्थः  ॥  २।९६।२  ॥   

  

तथा तत्रासतस्तस्य भरतस्योपयायिनः ।  

सैन्यरेणुश्च शब्दश्च प्रादुरास्तां नभस्स्पृशौ  ॥  २।९६।३  ॥   

तथेति । तथा उक्तरीत्या । तत्र गिरिप्रस्थे । तस्य आसतः तस्मिन्नासीने सति
। सैन्यरेणुः शब्दः सैन्यशब्दश्चोभौ नभस्स्पृशौ सन्तौ प्रादुरास्ताम्  ॥ 
२।९६।३  ॥   

  

एतस्मिन्नन्तरे त्रस्ताः शब्देन महता ततः ।  

अर्दिता यूथपा मत्ताः सयूथा दुद्रुवुर्दिशः  ॥  २।९६।४  ॥   

एतस्मिन्निति । एतस्मिन्नन्तरे अस्मिन् शब्दश्रवणसमये । ततः तेन  ॥  २।९६।४
 ॥   

  

स तं सैन्यसमुद्धूतं शब्दं शुश्राव राघवः ।  

तांश्च विप्रद्रुतान् सर्वान् यूथपानन्ववैक्षत  ॥  २।९६।५  ॥   

स इति । सैन्यसमुद्धूतं सैन्योत्पादितम्  ॥  २।९६।५  ॥   

  

तांश्च विद्रवतो दृष्ट्वा तं च श्रुत्वा च निस्वनम् ।  

उवाच रामः सौमित्रिं लक्ष्मणं दीप्ततेजसम्  ॥  २।९६।६  ॥   

तानिति । दीप्ततेजसमित्यनेन वक्ष्यमाणावेक्षणक्षमत्वमुच्यते  ॥  २।९६।६  ॥   

  

हन्त लक्ष्मण पश्येह सुमित्रा सुप्रजास्त्वया ।  

भीमस्तनितगम्भीरस्तुमुलः श्रूयते स्वनः  ॥  २।९६।७  ॥   

हन्तेति । व्यप्रतायामव्ययं वाक्यारम्भे वा । "वाक्यारम्भे ऽनुकम्पायां
हन्त हर्षविषादयोः ।" इति वैजयन्ती । पश्य वृक्षमारुह्य प्रेक्षस्व ।
सुमित्रा सुप्रजास्त्वया त्वया सुमित्रा सत्पुत्रेति सान्त्वोक्तिः ।
भीमस्तनितगम्भीरः भयङ्करमेघनिर्घोषवद्गम्भीरः । महीस्तनितगम्भीर इति
पाठे--भूकम्पजनितशब्दवत् गम्भीर इत्यर्थः  ॥  २।९६।७  ॥   

  

गजयूथानि वा ऽरण्ये महिषा वा महावने ।  

वित्रासिता मृगाः सिंहैः सहसा प्रद्रुता दिशः  ॥  २।९६।८  ॥   

गजयूथानीति । मृगा इत्यत्रापि वाशब्दः सम्बन्धनीयः  ॥  २।९६।८  ॥   

  

राजा वा राजमात्रो वा मृगयामटते वने ।  

अन्यद्वा श्वापदं किञ्चित् सौमित्रे ज्ञातुमर्हसि  ॥  २।९६।९  ॥   

राजेति । राजमात्रः राजतुल्यः । कश्चिन्मृगयामुद्दिश्य अटते ।
आत्मनेपदमार्षम् । श्वापदं व्याघ्रादिहिंस्रपशुः । नपुंसकत्वमार्षम् ।
"व्याघ्रादयो वनचराः पशवः श्वापदा मताः" इति हलायुधः । अन्यो वा यःकश्चित्
श्वापदः अटत इति सम्बन्धः  ॥  २।९६।९  ॥   

  

सुदुश्चरो गिरिश्चायं पक्षिणामपि लक्ष्मण ।  

सर्वमेतद्यथातत्त्वमचिराज्ज्ञातुमर्हसि  ॥  २।९६।१०  ॥   

सुदुश्चर इति । अयं गिरिः पक्षिणामपि सुदुश्चरो वर्त्तते,
पक्षिसञ्चारोपीदानीं नास्तीत्यर्थः । सर्वमेतत्पूर्वोक्तकारणेष्वन्यतमं
ज्ञातुमर्हसीत्यर्थः  ॥  २।९६।१०  ॥   

  

स लक्ष्मणः संत्वरितः सालमारुह्य पुष्पितम् ।  

प्रेक्षमाणो दिशः सर्वाः पूर्वां दिशमुदैक्षत  ॥  २।९६।११  ॥   

स इति । पुष्पितमित्यनेन विरलपत्रतया ऽनावारकत्वमुक्तम् । सर्वा दिशः
प्रेक्षमाणः सामान्येन प्रेक्षमाणः सन् पूर्वां दिशमुदैक्षत सविशेषमलोकयत्
 ॥  २।९६।११  ॥   

  

उदङ्मुखः प्रेक्षमाणो ददर्श महतीं चमूम् ।  

रथाश्वगजसम्बाधां यत्तैर्युक्तां पदातिभिः  ॥  २।९६।१२  ॥   

तत्र हेतुदर्शनमाह--उदङ्मुख इत्यादिना । यत्तैः सन्नद्धैः  ॥  २।९६।१२  ॥   

  

तामश्वगजसम्पूर्णां रथध्वजविभूषिताम् ।  

शशंस सेनां रामाय वचनं चेदमब्रीत्  ॥  २।९६।१३  ॥   

तामिति । रथध्वजविभूषितां रथबद्धध्वजैरलङ्कृताम्  ॥  २।९६।१३  ॥   

  

अग्निं संशमयत्वार्यः सीता च भजतां गुहाम् ।  

सज्यं कुरुष्व चापं च शरांश्च कवचं तथा  ॥  २।९६।१४  ॥   

अग्निमिति । अग्निं संशमयतु, अन्यथा धूमानुसारेणागच्छेत्सेनेति भावः ।
सत्यं ज्यया मौर्व्या सहितं कुरुष्व, शरांश्च कवचं तथा शरांश्च कवचं च,
गृहाणेति शेषः । यद्वा कुरुष्वेत्यनुषङ्गः । करोतेः
क्रियासामान्यवाचित्वात् औचित्येन शरान् गृहाण कवचं धारयेत्यर्थः  ॥ 
२।९६।१४  ॥   

  

तं रामः पुरुषव्याघ्रो लक्ष्मणं प्रत्युवाच ह ।  

अङ्गावेक्षस्व सौमित्रे कस्येमां मन्यसे चमूम्  ॥  २।९६।१५  ॥   

तमिति । तम् एवं समीक्ष्य वदन्तम् । पुरुषव्याघ्रः समीक्ष्यकारीति भावः ।
अङ्गेति सम्बोधने । अवेक्षस्व ध्वजचिह्नेन सम्यगालोकये । इमां त्वया
दृष्टां चमूं कस्येयमिति मन्यसे, वदेति शेषः  ॥  २।९६।१५  ॥   

  

एवमुक्तस्तु रामेण लक्ष्मणो वाक्यमब्रवीत् ।  

दिधक्षन्निव तां सेनां रुषितः पावको यथा  ॥  २।९६।१६  ॥   

एवमिति । रुषितः कुपितः । कर्त्तरि क्तः । पावको यथा वह्नितुल्यः  ॥ 
२।९६।१६  ॥   

  

सम्पन्नं राज्यमिच्छंस्तु व्यक्तं प्राप्याभिषेचनम् ।  

आवां हन्तुं समभ्येति कैकेय्या भरतः सुतः  ॥  २।९६।१७  ॥   

सम्पन्नमिति । कैकेय्याः सुतः तत्सुतत्वेन क्रूरप्रकृतिः भरतः अभिषेचनं
प्राप्य कैकेयीवरानुरोधेनाभिषिक्तः तावताप्यतृप्तः । सम्पन्नं समृद्धम्,
निष्कण्टकमिति यावत् । राज्यमिच्छन् सन् तदंशभागिनौ आवां हन्तुं समभ्येति
 ॥  २।९६।१७  ॥   

  

एष वै सुमहान् श्रीमान् विटपी सम्प्रकाशते ।  

विराजत्युद्गतस्कन्धः कोविदारध्वजो रथे  ॥  २।९६।१८  ॥   

भरतागमने किं चिह्नमित्यत्राह--एष इति । विटपी ध्वजचिह्नीभूतो वृक्षः ।
प्रकाशते स्पष्टं दृश्यते । तमेव विशिनष्टि विराजतीति । उद्गतस्कन्धः
उन्नतस्कन्धः । उन्नतस्कन्धत्वं लिखितवृक्षद्वारा । कोविदारध्वजः
कोविदारवृक्षयुक्तो ध्वजः  ॥  २।९६।१८  ॥   

  

\[असौ हि सुमहास्कन्धो विटपी च महाद्रुमः ।  

विराजते महासैन्ये कोविदारध्वजो रथे  ॥ \]  

भजन्त्येते यथा काममश्वानारुह्य शीघ्रगान् ।  

एते भ्राजन्ति संहृष्टा गजानारुह्य सादिनः  ॥  २।९६।१९  ॥   

भजन्तीति । एते अश्वारोहाः अश्वानारुह्य भजन्ति, इमं देशं
प्राप्नुवन्तीत्यर्थः । सादिनः गजारोहाः  ॥  २।९६।१९  ॥   

  

गृहीतधनुषौ चावां गिरिं वीरश्रयावहै ।  

अथवेहैव तिष्ठावः सन्नद्धावुद्यतायुधौ  ॥  २।९६।२०  ॥   

गृहीतधनुषाविति । दुर्गे स्थित्वा युद्धार्थं गिरेः श्रयणम्  ॥  २।९६।२०
 ॥   

  

अपि नौ वशमागच्छेत् कोविदारध्वजो दणे  ॥  २।९६।२१  ॥   

अपिः कामप्रवेदने । नौ आवयोः  ॥  २।९६।२१  ॥   

  

अपि द्रक्ष्यामि भरतं यत्कृते व्यसनं महत् ।  

त्वया राघव सम्प्राप्तं सीतया च मया तथा  ॥  २।९६।२२  ॥   

अपिद्रक्ष्यामीत्यारभ्य श्लोकः  ॥  २।९६।२२  ॥   

  

यन्निमित्तं भवान् राज्याच्च्युतो राघव शाश्वतात् ।  

सम्प्राप्तो ऽयमरिर्वीर भरतो वध्य एव मे  ॥  २।९६।२३  ॥   

यन्निमित्तमिति । यन्निमित्तं यस्माद्भरताद्धेतोः  ॥  २।९६।२३  ॥   

  

भरतस्य वधे दोषं नाहं पश्यामि राघव ।  

पूर्वापकारिणां त्यागे न ह्यधर्मो विधीयते  ॥  २।९६।२४  ॥   

भरतस्येति । त्यागे वधे  ॥  २।९६।२४  ॥   

  

पूर्वापकारी भरतस्त्यक्तधर्मश्च राघव ।  

एतस्मिन्निहते कृत्स्नामनुशाधि वसुन्धराम्  ॥  २।९६।२५  ॥   

पूर्वापकारीति । अपकारश्च न प्रामादिक इत्याह त्यक्तधर्म इति  ॥  २।९६।२५
 ॥   

  

अद्य पुत्रं हतं सङ्ख्ये कैकेयी राज्यकामुका ।  

मया पश्येत् सुदुःखार्त्ता हस्तिभग्नमिव द्रुमम्  ॥  २।९६।२६  ॥   

अद्येति । सङ्ख्ये युद्धे । "मृधमास्कन्दनं सङ्ख्यम्" इत्यमरः  ॥  २।९६।२६
 ॥   

  

कैकेयीं च वधिष्यामि सानुबन्धां सबान्धवाम् ।  

कलुषेणाद्य महता मेदिनी परिमुच्यताम्  ॥  २।९६।२७  ॥   

कैकेयीमिति । वधिष्यामि । हन्तेर्वधादेश आर्षः । सानुबन्धा
मन्थराद्यनुबन्धसहिताम् । कलुषेण पापेन । "कलुषं
वृजिनैनोवमंहोदुरितदुष्कृतम्" इत्यमरः  ॥  २।९६।२७  ॥   

  

अद्येमं संयतं क्रोधमसत्कारं च मानद ।  

मोक्ष्यामि शत्रुसैन्येषु कक्षेष्विव हुताशनम्  ॥  २।९६।२८  ॥   

अद्येति । संयतं स्ताम्भतम् । असत्कारं तिस्कारम् । मोक्ष्यामि तत्कार्य्यं
करिष्यामीत्यर्थः, शरव्याजेन मोक्ष्यामीति वार्थः । कक्षेषु शुष्कगुल्मेषु
। मानदेत्यनेन मानं माच्छेत्सीरित्युच्यते  ॥  २।९६।२८  ॥   

  

अद्यैतच्चित्रकूटस्य काननं निशितैः शरैः ।  

भिन्दन् शत्रुशरीराणि करिष्ये शोणितोक्षितम्  ॥  २।९६।२९  ॥   

शरैर्निर्भिन्नहृदयान् कुञ्जरांस्तुरगांस्तथा ।  

श्वापदाः परिकर्षन्तु नरांश्च निहतान् मया  ॥  २।९६।३०  ॥   

अद्यैतदिति । शत्रुशरीराणि भिन्दन् एतत् काननं शोणितोक्षितं करिष्य
इत्यन्वयः  ॥  २।९६।२९३०  ॥   

  

शराणां धनुषश्चाहमनृणो ऽस्मि महामृधे ।  

ससैन्यं भरतं हत्वा भविष्यामि न संशयः  ॥  २।९६।३१  ॥   

शराणामिति । अहं यतः पूर्वं तत्रतत्र युद्धे शराणां धनुषश्च विषये अनृणः
ऋणरहितः शत्रुकलेवराहारदानेन परिहृतऋणः, स्वयं युद्धे क्वाप्यपराजितः
शत्रुजयैकशील इत्यर्थः । अतः अस्मीत्यहमर्थे ऽव्ययम् । अस्मि अहं महामृधे
भाविन्यपि युद्धे ससैन्यं भरतं हत्वा अनृण इत्यनुकर्षः, अनृणो
भविष्यामीत्यन्वयः । वनवासात्पूर्वमपि शम्बरसुतजयादिप्रतिपादनात् तत्र
लक्ष्मणस्यापि सहभावावश्यंभावाद्युद्धसम्भवः । अस्मीति क्रियापदं वा । तदा
अभवमित्यर्थः । यतः अनृणो ऽभवमित्यन्वयः । त्वयापि मद्वीर्यं
ज्ञातपूर्वमित्यर्थः  ॥  २।९६।३१  ॥   

  

इत्यार्षे श्रीरामायणे० श्रीमदयोध्याकाण्डे षण्णवतितमः सर्गः  ॥  ९६  ॥   

इति श्रीगो० श्रीरा० पीता० अयो० षण्णवतितमः सर्गः  ॥  ९६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/096_bharataviShaye_rAmalaxmaNasaMvAdaH.md">
<details><summary><h3>शिरोमणी ...{Loading}...</h3></summary>



मन्दाकिनीदर्शनानन्तरकालिकं वृत्तान्तमाह-- तामित्यादिभिः । गिरिनिम्नगां
तां मन्दाकिनीं मैथिलीं दर्शयित्वा मांसेन तापसोपभोग्यफलादिना सीतां
छन्दयन् तत्प्रीतिमुत्पादयन् सन् गिरिप्रस्थे पर्वतैकशिलायां निषसाद  ॥ 
२।९६।१  ॥   

  

छन्दनप्रकारं निरूपयन्नाह-- इदमिति । इदं फलं मेध्यं शुद्धमत एव इदमग्निना
निष्टप्तमेवमुक्त्वा सीतया सह धर्मत्मा राघवः आस्ते  ॥  २।९६।२  ॥   

  

तथेति । तत्र शैलप्रस्थे तथा तेन प्रकारेण आसतः तिष्ठतस्तस्य रामस्य समीपे
उपयायिनः रामसमीपमागच्छतः भरतस्य नभस्पृशौ सैन्यरेणुः शब्दः सैन्यस्वनश्च
प्रादुरास्ताम्  ॥  २।९६।३  ॥   

  

एतस्मिन्निति । एतस्मिन्नन्तरे सैन्यरेणुशब्दप्रादुर्भावसमये ततः महता
सेनाशब्देन अर्दिताः मनोव्यथां प्राप्ताः सयूथाः यूथसहिताः मत्ताः यूथपाः
दिशः दुद्रुवुः  ॥  २।९६।४  ॥   

  

स इति । सैन्यसमुद्धूतं तं शब्दं राघवो रामः शुश्राव
विद्रुताँस्तान्यूथपानन्ववैक्षत अवालोकत च  ॥  २।९६।५  ॥   

  

तानिति । विप्रद्रुतान् तान्यूथपान्दृष्ट्वा तं महास्वनं च श्रुत्वा रामः
दीप्ततेजसं लक्ष्मणमुवाच  ॥  २।९६।६  ॥   

  

तद्वचनाकारमाह-- हन्तेति । हे लक्ष्मण कौसल्या सुप्रजास्त्वमिह पश्य । ननु
किं पश्यामि इत्यत आह-- भीमं भयङ्करं स्तनितं मेघशब्दः तद्वद्गम्भीरं यथा
स्यात्तथा तुमुलः स्वनः त्वया हन्त श्रूयते । एतेन एतच्छब्दकारणं त्वया
निश्चीयतामिति सूचितम्  ॥  २।९६।७  ॥   

  

शब्दस्य भयङ्करत्वे हेतुं वदन्नाह गजेति । महावने सिंहैर्वित्रासिता इव
गजयूथप्रभृतयः अरण्ये अस्मिन्वने दिशः प्रद्रुता एको वा इवार्थे । एतेन
सकारणकमेवेदमिति सूचितम्  ॥  २।९६।८  ॥   

  

कारणमेव बोधयन्नाह-- राजेति । राजा मृगयामटते राजपुत्रो वा अटते
अन्यत्किञ्चिच्छ्वापदं वा हे सौमित्रे एतत्सर्वं ज्ञातुं निश्चेतुं
त्वमर्हति  ॥  २।९६।९  ॥   

  

कश्चिन्महान् प्रबलो ऽयमागत इति सूचयन्नाह-- सुदुश्चर इति । हे लक्ष्मण
पक्षिणां देशान्तरवर्तिखगानामपि अयं गिरिः सुदुश्चरः किञ्च अयं गिरिः
पक्षिणां सहाययुक्तानामपि सुदुश्चरः स्वतन्त्रतया चरितुमशक्यः अत एतत्सर्वं
यथातत्त्वं याथार्थ्यमनतिक्रम्य विज्ञातुं निश्चेतुं त्वर्महसि  ॥  २।९६।१०
 ॥   

  

स इति । सः रामेणानुज्ञातः संत्वरितो लक्ष्मणः पुष्पितं शालं
वृक्षविशेषमारुह्य दिशः प्रेक्षमाणः सन् पूर्वां दिशमवैक्षत  ॥  २।९६।११
 ॥   

  

उदङ्मुख इति । प्रेक्षमाणः गजादिभिः सम्बाधां निबिडां यत्नैः अतिप्रयत्नैः
पदातिभिः युक्तां महतीं चमूं ददर्श  ॥  २।९६।१२  ॥   

  

तामिति । अश्वादिभिः सम्पूर्णां रथध्वजविभूषितां तां सेनां रामाय शशंस महती
सेनेयमिति कथयामास इदं वचनं चाब्रवीत्  ॥  २।९६।१३  ॥   

  

तद्वचनाकारमाह-- अग्निमिति । अग्निमग्न्याकारसेनाक्रोधमार्यो भवान् संशमयतु
। संशमनप्रकारमाह-- सीता गुहां भजतां प्राप्नोतु चापं सज्यं ज्यासहितं
कुरुष्व शरान् कवचं च गृहाणेति शेषः  ॥  २।९६।१४  ॥   

  

तमिति । पुरुषव्याघ्रो रामः लक्ष्मणं प्रत्युवाच । तद्वचनाकारमाह-- हे अङ्ग
हे सौमित्रे इमां चमूं कस्य मन्यसे न कस्यापि मन्ये इति चेदवेक्षस्व अवधारय
 ॥  २।९६।१५  ॥   

  

एवमिति । रामेण एवमुक्तो लक्ष्मणस्तां सेनां सेनाहेतुकभीतिं रुषितो दाहक
इत्यर्थः, पावक इव दिधक्षन्सन् यथा यथावत् अब्रवीत् सेनाशब्दः
अर्शआद्यजन्तः  ॥  २।९६।१६  ॥   

  

तद्वचनाकारमाह-- सम्पन्नमिति । प्राप्य त्वामयोध्यां प्रापय्य राज्यं
सम्पन्नं सम्पत्तिविशिष्टमिच्छन् अभिषेचनं भवतो ऽभिषेकं च
इच्छन्नावामासमन्तादिन्द्रियशोषकं भवद्वियोगजनितशोकमित्यर्थः, हन्तुं
दूरीकर्तुं केकय्याः सुतो भरतः समभ्येति आगच्छति । आवामित्यत्र शोषणार्थक
"ओवै" धातो रूपम्  ॥  २।९६।१७  ॥   

  

तत्र ज्ञापकमाह-- एष इति । एषः महान् अत्युन्नतः श्रीमान्
पुष्पफलादिसम्पन्नः विटपी वृक्षः सम्प्रकाशते तत्र विद्यमाने रथे
उज्ज्वलस्कन्धकोविदारध्वजः विराजति । वैशब्दस्तत्रार्थे । एतेन
भरतसेनैवेषेति सूचितम्  ॥  २।९६।१८  ॥   

  

भजन्तीति । सादिनः अश्वारोहाः एते शीघ्रगानश्वान् यथाकाममारुह्य भजन्ति
अस्मिन् स्थाने तिष्ठन्तीत्यर्थः, एते सादिनो गजारोहा गजान् आरुह्य
संहृष्टाः सन्तो भजन्ति ते ऽपि तत्रैव तिष्ठन्तीत्यर्थः  ॥  २।९६।१९  ॥   

  

इदानीं भरतान्यसत्वे स्वकर्तव्यं प्रार्थयन्नाह-- गृहीतेति । हे वीर
गृहीतधनुषावावां गिरिं श्रयावहे अथवा सन्नद्धौ धृतकवचौ उद्यतायुधौ आवामिहैव
तिष्ठावः यथेच्छमाज्ञापयेत्यर्थः  ॥  २।९६।२०  ॥   

  

नन्वायुधधारणादेः किं प्रयोजनमित्यत आह-- अपीति । विदारः सज्जनहृदयविदारको
ध्वजो यस्य स कः कस्यचित्सम्बन्धीत्यर्थः, रथः रणे नौ आवयोः वशमागच्छेत्
यत्कृते यत्प्रयत्ने सति महद्व्यसनं रहस्यसम्भाषणभङ्गजनितदुःखं त्वया सीतया
च सम्प्राप्तमत एव मयापि सम्प्राप्तं यन्निमित्तं
यद्राक्षसवधकारणाच्छाश्वतात् निरन्तरभोग्यात् राज्यात् भवान् च्युतः इह
प्राप्तः तं भरतं पृथ्वीभारविस्तारकं किञ्च भीः भयमस्ति अस्मिन् कर्मणि
तत्र रतं रतिर्यस्य तं सत्पुरुषेभ्यो ऽतिभयप्रदातारमित्यर्थः, राक्षसं
द्रक्ष्याम द्रक्ष्यामः । श्लोकद्वयमेकान्वयि  ॥  २।९६।२१,२२  ॥   

  

दर्शनेति प्रयोजनमाह-- समिति । भरतः इह मद्गमनजनितभाराद्यदि अरिः
राक्षसादिः सम्प्राप्तः तर्हि स वध्य एव । ननु ब्रह्मचर्ये स्थितत्वात्
कथमस्मत्कर्तृको वध इत्यत आह-- हे राघव भरतस्य पृथ्वीभारविस्तारकस्य
अपराधिनो जनस्य वधे अहं दोषं न पश्यामि  ॥  २।९६।२३  ॥   

  

तदेव भङ्ग्यन्तरेणाह-- पूर्वेति । पूर्वापकारिणं पौर्वकालिकापकारविशिष्टं
हत्वा अधर्मेण न युज्यते अधर्मः ते न प्राप्नोतीत्यर्थः । एतस्य
पूर्वापकारित्वं तु मुन्यादिवधादिकर्तृत्वेन । ननु वधादिकर्तृत्वं
प्रधानस्यैवेति सर्वे न पूर्वापराधिन इति तद्वधो ऽनुचित एव तद्वधाभावे कथं
तदधिपतेर्वधः इत्यत आह-- पूर्वापकारिणः इमं कामं भरतः पालयतः पुरुषस्यापि
त्यागे वधाकरणे अधर्मः । एतेन राक्षससैन्यं चेन्निहन्तव्यमेवेति सूचितम्  ॥ 
२।९६।२४  ॥   

  

एतस्मिन्निति । हस्तिभिन्नं द्रुममिव यथा स्यात्तथा एतस्मिन् राक्षससैन्ये
निहते सति कृत्स्नां वसुन्धरामनुशाधि पालय अद्य ससैन्यराक्षसवधोत्तरकाले
राजि स्वकर्तृकपालनजनितदीप्तौ अकामुका इच्छारहिता अत एव दुःखार्ता
राज्यपालकाभावहेतुकदुःखवती कैकेयी सङ्ख्ये सम्यक् ख्याः ख्यातिर्यस्य
तस्मिन् सेवकोचितज्ञाने विद्यमानं तं पुत्रं भरतं मया सहैव पश्येत् । एतेन
ससैन्यराक्षसवधे वनवासस्य न प्रयोजनमिति व्यञ्जितम् । हशब्द एवार्थे ।
सार्धश्लोक एकान्वयी  ॥  २।९६।२५  ॥   

  

ननु वननिवासमन्तरा मन्थरायाः सन्तोषो न भवितेत्यत आह-- कैकेयीमिति ।
सानुबन्धामाग्रहविशिष्टां सबान्धवां तद्बान्धवसहितां कैकेयीं मन्थरामहं
वधिष्यामि तदा गृहं निवर्तयिष्यामीत्यर्थः  ॥  २।९६।२६  ॥   

  

राक्षसवधो ऽवश्यं कर्तव्य इति बोधयन्नाह-- कलुषेणेति । कलुषेण पापेन मेदिनी
पृथ्वी  

परिमुच्यताम् । अर्धं पृथक् । भवदाज्ञामात्रेणैव सर्वं सेत्स्यतीति
बोधयन्नाह-- अद्येति । हे मानद असत्कारमसदपि कारयति तं किञ्च न सत्कारः
रिपुसत्कृतिर्येन तं, किञ्च असतां कारो विनाशो येन तं संयतं निरोधितमिमं
क्रोधं शत्रुसैन्येषु मोक्ष्यामि, तत्र दृष्टान्तः कक्षेषु हुताशनं
वह्निमिव । अर्धद्वयमेकान्वयि  ॥  २।९६।२७  ॥   

  

अद्येति । निशितैः शरैः शत्रुशरीराणि छिन्दन् सन् चित्रकूटस्य काननं
शोणितोक्षितं कुञ्जरान् तुरगांश्च शरैर्निर्भिन्नहृदयान् करिष्ये  ॥ 
२।९६।२८२९  ॥   

  

श्वापदा इति । मया निहतान्नरान् नरसदृशान् राक्षसानित्यर्थः, श्वापदाः
श्रृगालादयः परिकर्षन्तु अहं तु अस्मिन् महावने ससैन्यं सैन्यसहितं भरतं
भीर्भयमस्ति अस्मिन्कर्मणि तत्र रतं रतिर्यस्य तं सत्पुरुषेभ्यो
ऽतिभयप्रदातारं राक्षसगणमित्यर्थः, हत्वा शराणां धनुषश्च अनृणः ऋणरहितो
भविष्यामि । सार्धश्लोक एकान्वयी  ॥  २।९६।३०  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
षण्णवतितमः सर्गः  ॥  २।९६  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/096_bharataviShaye_rAmalaxmaNasaMvAdaH.md">
<details><summary><h3>तिलकम् ...{Loading}...</h3></summary>



मांसेन छन्दयन्मांसविशेषप्रदर्शनेन लालयन्सान्त्वयन् गिरिनिन्नगां
मन्दाकिनीम्  ॥  २।९६।१  ॥   

  

तेन लालनप्रकारमाहइदमिति । एवमित्यस्य ब्रुवन्निति शेषः  ॥  २।९६।२  ॥   

  

आसतो गिरिप्रदेश आसीनस्य उपयायिनो रामसमीप आगच्छतो भरतस्य सैन्यरेणुः
सैन्यशब्दश्च प्रादुरास्तां प्रादुर्बभूवतुः  ॥  २।९६।३  ॥   

  

एतस्मिन्नन्तरे सेनाशब्दप्रवृत्तिसमये  ॥  २।९६।४  ॥   

  

स राघवो रामः । सैन्यसमुद्धूतं तदुत्पादितम्  ॥  २।९६।५  ॥   

  

ऽस निस्वनम्ऽ इति पाठे स इति पदम्  ॥  २।९६।६  ॥   

  

भीमं भयंकरं यत्स्तनितं मेघशब्दस्तद्वद्गम्भीरं यथा भवति तथा यो ऽयं स्वनः
श्रूयते ऽस्य कारणं पश्येति योजना  ॥  २।९६।७  ॥   

  

यत्सहसा मृगाः प्रद्रुता दिशस्तस्य कारणम् । तथा सिंहैर्वित्रासितानि
गजयूथानि वा, अथ तैर्वित्रासिता महिषा दिशः प्रद्रुतास्तत्कारणं च पश्य ।
वा शब्दौ चार्थे  ॥  २।९६।८  ॥   

  

तत्कारणमुन्नयन्स्वयमाहराजा वेति । राजादिर्मृगयामटते ज्ञातुमर्हसि ।
अन्यद्वा श्वापदं दुष्टजन्तुः वनं क्षोभयतीति शेषः  ॥  २।९६।९,१०  ॥   

  

सालो वृक्षः  ॥  २।९६।११  ॥   

  

यत्तैः सज्जैः  ॥  २।९६।१२  ॥   

  

सेनां शशंस सेनां श्रुतशब्दकारणमुक्तवान्  ॥  २।९६।१३  ॥   

  

आग्निं संशमयतु परसेनादर्शनजक्षोभकालिको ऽयं व्यापारः सर्वजनसिद्धः ।
गुहामन्तर्गृहं , शरांश्च गृहाणेति शेषः  ॥  २।९६।१४  ॥   

  

तं युद्धसंनाहवादिनं रामो विमृश्यकारित्वादाहअङ्गेति । यामिमां चमूं
भयहेतुं मन्यसे सा कस्येत्यवेक्षस्वेत्यर्थः  ॥  २।९६।१५  ॥   

  

रुषितः क्रुद्धः  ॥  २।९६।१६  ॥   

  

अभिषेचनं राज्यं प्राप्य । संपन्नमकण्टकम्  ॥  २।९६।१७  ॥   

  

तच्चिह्नमाहएष इति । य यष वृक्षो महान्संप्रकाशते तत्समीपे तं लक्षीकृत्य
रथे कोविदारध्वजो विराजते  ॥  २।९६।१८  ॥   

  

भजन्त्येतद्देशमागच्छन्ति । सादिनो गृहीतसादिचिह्ना गजारोहाः  ॥  २।९६।१९
 ॥   

  

अतःगृहीतधनुषाविति  ॥  २।९६।२०  ॥   

  

अपि नौ वशमागच्छेदिति कामप्रवेदने लिङ् । महव्द्यसनं त्वया
प्राप्तमित्युत्तरेणान्वयः  ॥  २।९६।२१  ॥   

  

यन्निमित्तं यस्माद्धेतोः  ॥  २।९६।२२  ॥   

  

वध्यत्वे ऽयमेव हेतुः  ॥  २।९६।२३  ॥   

  

त्यागे वधे  ॥  २।९६।२४  ॥   

  

संख्ये युद्धे मया पश्येदित्युत्तरेणान्वयः ऽमृधमास्कन्दनं संख्यं समीकं
सांपरायिकम्ऽ  ॥  २।९६।२५  ॥   

  

सानुबन्धां सकुब्जाम्  ॥  २।९६।२६  ॥   

  

कलुषेण पापेन कैकेयीरूपेण असत्कारं कैकेयीकृतम्  ॥  २।९६।२७२९  ॥   

  

भरतलक्ष्मणयोः समतया रामोपकरणत्वाल्लक्ष्मणस्य भरतविषय एवं वादः रामस्य
तूभयोरपि स्वोपकरणत्वान्न क्वापि क्रोध इति तत्त्वमत्र  ॥  २।९६।३०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे षण्णवतितमः सर्गः  ॥  २।९६  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/096_bharataviShaye_rAmalaxmaNasaMvAdaH.md">
<details><summary><h3>द्राविडपाठः ...{Loading}...</h3></summary>


तां तथा दर्शयित्वा तु मैथिलीं गिरिनिम्नगाम्।  
निषसाद गिरिप्रस्थे सीतां मांसेन छन्दयन् ॥ 2.96.1 ॥   
इदं मेध्यमिदं स्वादु निष्टप्तमिदमग्निना।  
एवमास्ते स धर्मात्मा सीतया सह राघवः ॥ 2.96.2 ॥   
तथा तत्रासतस्तस्य भरतस्योपयायिनः।  
सैन्यरेणुश्च शब्दश्च प्रादुरास्तां नभस्स्पृशौ ॥ 2.96.3 ॥   
एतस्मिन्नन्तरे त्रस्ताः शब्देन महता ततः।  
अर्दिता यूथपा मत्ताः सयूथा दुद्रुवुर्दिशः ॥ 2.96.4 ॥   
स तं सैन्यसमुद्धूतं शब्दं शुश्राव राघवः।  
तांश्च विप्रद्रुतान् सर्वान् यूथपानन्ववैक्षत ॥ 2.96.5 ॥   
तांश्च विद्रवतो दृष्ट्वा तं च श्रुत्वा च निस्वनम्।  
उवाच रामः सौमित्रिं लक्ष्मणं दीप्ततेजसम् ॥ 2.96.6 ॥   
हन्त लक्ष्मण पश्येह सुमित्रा सुप्रजास्त्वया।  
भीमस्तनितगम्भीरस्तुमुलः श्रूयते स्वनः ॥ 2.96.7 ॥   
गजयूथानि वाऽरण्ये महिषा वा महावने।  
वित्रासिता मृगाः सिंहैः सहसा प्रद्रुता दिशः ॥ 2.96.8 ॥   
राजा वा राजमात्रो वा मृगयामटते वने।  
अन्यद्वा श्वापदं किञ्चित् सौमित्रे ज्ञातुमर्हसि ॥ 2.96.9 ॥   
सुदुश्चरो गिरिश्चायं पक्षिणामपि लक्ष्मण।  
सर्वमेतद्यथातत्त्वमचिराज्ज्ञातुमर्हसि ॥ 2.96.10 ॥   
स लक्ष्मणः सन्त्वरितः सालमारुह्य पुष्पितम्।  
प्रेक्षमाणो दिशः सर्वाः पूर्वां दिशमुदैक्षत ॥ 2.96.11 ॥   
उदङ्मुखः प्रेक्षमाणो ददर्श महतीं चमूम्।  
रथाश्वगजसम्बाधां यत्तैर्युक्तां पदातिभिः ॥ 2.96.12 ॥   
तामश्वगजसम्पूर्णां रथध्वजविभूषिताम्।  
शशंस सेनां रामाय वचनं चेदमब्रीत् ॥ 2.96.13 ॥   
अग्निं संशमयत्वार्यः सीता च भजतां गुहाम्।  
सज्यं कुरुष्व चापं च शरांश्च कवचं तथा ॥ 2.96.14 ॥   
तं रामः पुरुषव्याघ्रो लक्ष्मणं प्रत्युवाच ह।  
अङ्गावेक्षस्व सौमित्रे कस्येमां मन्यसे चमूम् ॥ 2.96.15 ॥   
एवमुक्तस्तु रामेण लक्ष्मणो वाक्यमब्रवीत्।  
दिधक्षन्निव तां सेनां रुषितः पावको यथा ॥ 2.96.16 ॥   
सम्पन्नं राज्यमिच्छंस्तु व्यक्तं प्राप्याभिषेचनम्।  
आवां हन्तुं समभ्येति कैकेय्या भरतः सुतः ॥ 2.96.17 ॥   
एष वै सुमहान् श्रीमान् विटपी सम्प्रकाशते।  
विराजत्युद्गतस्कन्धः कोविदारध्वजो रथे ॥ 2.96.18 ॥   
भजन्त्येते यथा काममश्वानारुह्य शीघ्रगान्।  
एते भ्राजन्ति संहृष्टा गजानारुह्य सादिनः ॥ 2.96.19 ॥   
गृहीतधनुषौ चावां गिरिं वीरश्रयावहै।  
अथवेहैव तिष्ठावः सन्नद्धावुद्यतायुधौ ॥ 2.96.20 ॥   
अपि नौ वशमागच्छेत् कोविदारध्वजो दणे ॥ 2.96.21 ॥   
अपि द्रक्ष्यामि भरतं यत्कृते व्यसनं महत्।  
त्वया राघव सम्प्राप्तं सीतया च मया तथा ॥ 2.96.22 ॥   
यन्निमित्तं भवान् राज्याच्च्युतो राघव शाश्वतात्।  
सम्प्राप्तोऽयमरिर्वीर भरतो वध्य एव मे ॥ 2.96.23 ॥   
भरतस्य वधे दोषं नाहं पश्यामि राघव।  
पूर्वापकारिणां त्यागे न ह्यधर्मो विधीयते ॥ 2.96.24 ॥   
पूर्वापकारी भरतस्त्यक्तधर्मश्च राघव।  
एतस्मिन्निहते कृत्स्नामनुशाधि वसुन्धराम् ॥ 2.96.25 ॥   
अद्य पुत्रं हतं सङ्ख्ये कैकेयी राज्यकामुका।  
मया पश्येत् सुदुःखार्त्ता हस्तिभग्नमिव द्रुमम् ॥ 2.96.26 ॥   
कैकेयीं च वधिष्यामि सानुबन्धां सबान्धवाम्।  
कलुषेणाद्य महता मेदिनी परिमुच्यताम् ॥ 2.96.27 ॥   
अद्येमं संयतं क्रोधमसत्कारं च मानद।  
मोक्ष्यामि शत्रुसैन्येषु कक्षेष्विव हुताशनम् ॥ 2.96.28 ॥   
अद्यैतच्चित्रकूटस्य काननं निशितैः शरैः।  
भिन्दन् शत्रुशरीराणि करिष्ये शोणितोक्षितम् ॥ 2.96.29 ॥   
शरैर्निर्भिन्नहृदयान् कुञ्जरांस्तुरगांस्तथा।  
श्वापदाः परिकर्षन्तु नरांश्च निहतान् मया ॥ 2.96.30 ॥   
शराणां धनुषश्चाहमनृणोऽस्मि महामृधे।  
ससैन्यं भरतं हत्वा भविष्यामि न संशयः ॥ 2.96.31 ॥   

</details>
</div>
