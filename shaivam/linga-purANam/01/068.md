---
title: ०६८

---
सूत उवाच॥  
यदोर्वंशं प्रवक्ष्यामि ज्येष्ठस्योत्तमतेजसः॥  
सङ्क्षेपेणानुपूर्व्याच्च गदतो मे निबोधत॥ ६८.१ ॥  
  
यदोः पुत्रा बभूबुर्हि पञ्च देव सुतोपमाः॥  
सहस्रजित्सुतो ज्येष्ठः क्रोष्टुर्नीलोजको लघुः॥ ६८.२ ॥  
  
सहस्रजित्सुतस्तद्वच्छतजिन्नाम पार्थिवः॥  
सुताः शतजितः ख्यातास्त्रयः परमकीर्तयः॥ ६८.३ ॥  
  
हैहयश्च हयश्चैव राजा वेणुहयश्च यः॥  
हैहयस्य तु दायादो धर्म इत्यभिविश्रुतः॥ ६८.४ ॥  
  
तस्य पुत्रोभवद्विप्रा धर्म नेत्र इति श्रुतः॥  
धर्मनेत्रस्य कीर्तिस्तु सञ्जयस्तस्य चात्मजः॥ ६८.५ ॥  
  
सञ्जयस्य तु दायादो महिष्मान्नाम धार्मिकः॥  
आसीन्माहिष्मतः पुत्रो भद्रश्रेण्यः प्रतापवान्॥ ६८.६ ॥  
  
भद्रश्रेण्यस्य दायादो दुर्दमो नाम पार्थिवः॥  
दुर्दमस्य सुतो धीमान्धनको नाम विश्रुतः॥ ६८.७ ॥  
  
धनकस्य तु दायादाश्चत्वारो लोकसम्मताः॥  
कृतवीर्यः कृताग्निश्च कृतवर्मा तथैव च॥ ६८.८ ॥  
  
कृतौजाश्च चतुर्थोभूत्कार्तवीर्यस्ततोर्जुनः॥  
जज्ञे बाहुसहस्रेण सप्तद्वीपेश्वरोत्तमः॥ ६८.९ ॥  
  
तस्य रामस्तदा त्वासीन्मृत्युर्नारायणात्मकः॥  
तस्य पुत्रशतान्यासन्पञ्च तत्र महारथाः॥ ६८.१೦ ॥  
  
कृतास्त्रा बलिनः शूरा धर्मात्मानो मनस्विनः॥  
शूरश्च शूरसेनश्च धृष्टः कृष्णस्तथैव च॥ ६८.११ ॥  
  
जयध्वजश्च राजासीदावन्तीनां विशां पतिः॥  
जयध्वजस्य पुत्रोभूत्तालजङ्घो महाबलः॥ ६८.१२ ॥  
  
शतं पुत्रास्तु तस्येह तालजङ्घाः प्रकीर्तिताः॥  
तेषां ज्येष्ठो महावीर्यो वीतिहोत्रोऽभवन्नृपः॥ ६८.१३ ॥  
  
वृषप्रभृतयश्चान्ये तत्सुताः पुण्यकर्मणः॥  
वृषो वंशकरस्तेषां तस्य पुत्रोभवन्मधुः॥ ६८.१४ ॥  
  
मधोः पुत्रशतं चासीद्वृष्णिस्तस्य तु वंशभाक्॥  
वृष्णेस्तु वृष्णयः सर्वे माधोर्वै माधवाः स्मृताः॥  
  
यादवा यदुवंशेन निरुच्यन्ते तु हैहयाः॥ ६८.१५ ॥  
  
तेषां पञ्च गणा ह्येते हैहयानां महात्मनाम्॥ ६८.१६ ॥  
  
वीतिहोत्राश्च हर्याता भोजाश्चावन्तयस्तथा॥  
शूरसेनास्तु विख्यातास्तालजङ्घास्तथैव च॥ ६८.१७ ॥  
  
शूरश्च शूरसेनश्च वृषः कृष्णस्तथैव च॥  
जयध्वजः पञ्चमस्तु विख्याता हैहयोत्तमाः॥ ६८.१८ ॥  
  
शूरश्च शूरवीरश्च शूरसेनस्य चानघाः॥  
शूरसेना इति ख्याता देशास्तेषां महात्मनाम्॥ ६८.१९ ॥  
  
वीतिहोत्रसुतश्चापि विश्रुतोऽनर्त इत्युत॥  
दुर्जयः कृष्णपुत्रस्तु बभूवामित्रकर्शनः॥ ६८.२೦ ॥  
  
क्रोष्टुश्च श्रृणु राजर्षे वंशमुत्तमपौरुषम्॥  
यस्यान्वये तु सम्भूतो विष्णुर्विष्णुकुलोद्वहः॥ ६८.२१ ॥  
  
क्रोष्टोरेकोऽभवत्पुत्रो वृजिनीवान्महायशाः॥  
तस्य पुत्रोभवत्स्वाती कुशङ्कुस्तत्सुतोभवत्॥ ६८.२२ ॥  
  
अथ प्रसूतिमिच्छन्वै कुशङ्कुः सुमहाबलः॥  
महाक्रतुभिरीजेसौ विविधैराप्तदक्षिणैः॥ ६८.२३ ॥  
  
जज्ञे चित्ररथस्तस्य पुत्रः कर्मभिरन्वितः॥  
अथ चैत्ररथो वीरो यज्वा विपुलदक्षिमः॥ ६८.२४ ॥  
  
शशबिन्दुस्तु वै राजा अन्वयाद्व्रतमुत्तमम्॥  
चक्रवर्ती महासत्त्वो महावीर्यो बहुप्रजाः॥ ६८.२५ ॥  
  
शशबिन्दोस्तु पुत्राणां सहस्राणामभूच्छतम्॥  
शंसन्ति तस्य पुत्राणामनन्तकमनुत्तमम्॥ ६८.२६ ॥  
  
अनन्तकात्सुतो यज्ञो यज्ञस्य तनयो धृतिः॥  
उशनास्तस्य तनयः सम्प्राप्य तु महीमिमाम्॥ ६८.२७ ॥  
  
आजहाराश्वमेधानां शतमुत्तमधार्मिकः॥  
स्मृतश्चोशनसः पुत्रः सितेषुर्नाम पार्थिवः॥ ६८.२८ ॥  
  
मरुतस्तस्य तनयो राजर्षिर्वंशवर्धनः॥  
वीरः कम्बलबर्हिस्तु मरुस्तस्यात्मजः स्मृतः॥ ६८.२९ ॥  
  
पुत्रस्तु रुक्मकवचो विद्वान्कम्बलबर्हिषः॥  
निहत्य रुक्मकवचो रीरान्कवचिनो रणे॥ ६८.३೦ ॥  
  
धन्विनो विशितैर्बाणैरवाप श्रियमुत्तमाम्॥  
अश्वमेधे तु धर्मात्मा ऋत्विग्भ्यः पृथिवीं ददौ॥ ६८.३१ ॥  
  
जज्ञे तु रुक्मकवचात्परावृत्परवीरहा॥  
जज्ञिरे पञ्च पुत्रास्तु महासत्त्वाः परावृतः॥ ६८.३२ ॥  
  
रुक्मेषुः पृथुरुक्मश्च ज्यामघः परिघं हरिः॥  
परिघं च हरिं चैव विदेहेषु पिता न्यसत्॥ ६८.३३ ॥  
  
रुक्मेषुरभवद्राजा पृथुरुक्मस्तदाश्रयात्॥  
तैस्तु प्रव्राजितो राजा ज्यामघोऽवसदाश्रमे॥ ६८.३४ ॥  
  
प्रशान्तः स वनस्थोपि ब्राह्मणैरेव बोधितः॥  
जगाम धनुरादाय देशमन्यं ध्वजी रथी॥ ६८.३५ ॥  
  
नर्मदातीरमेकाकी केवलं भार्यया युतः॥  
ऋक्षवन्तं गिरं गत्वा त्यक्तमन्यैरुवास सः॥ ६८.३६ ॥  
  
ज्यामघस्याभवद्भार्या शैब्या शीलवती सती॥  
सा चैव तपसोग्रेण शैब्या वै सम्प्रसूयत॥ ६८.३७ ॥  
  
सुतं विदर्भ सुभगा वयःपरिणता सती॥  
राजपुत्रसुतायां तु विद्वांसौ क्रथकैशिकौ॥ ६८.३८ ॥  
  
पुत्रौ विदर्भराजस्य शूरौ रणविशारदौ॥  
रोमपादस्तृतीयश्च बभ्रुस्तस्यात्मजः स्मृतः॥ ६८.३९॥  
  
सुधृतिस्तनयस्तस्य विद्वान्परमधार्मिकः॥  
कौशिकस्तनयस्तस्मात्तस्माच्चैद्यान्वयः स्मृतः॥ ६८.४೦ ॥  
  
क्रथो विदर्भस्य सुतः कुन्तिस्तस्यात्मजोऽभवत्॥  
कुन्तेर्वतस्ततो जज्ञे रणधृष्टः प्रतापवान्॥ ६८.४१ ॥  
  
रणधृष्टस्य च सुतो निधृतिः परवीरहा॥  
दशार्हो नैधृतो नाम्ना महारिगणसूदनः॥ ६८.४२ ॥  
  
दर्शार्हस्य सुतो व्याप्तो जीमूत इति तत्सुतः॥  
जीमूतपुत्रो विकृतिस्तस्य भीमरथः सुतः॥ ६८.४३ ॥  
  
अथ भीमरथस्यासीत्पुत्रो नवरथः किल॥  
दानधर्मरतो नित्यं सत्यशीलपरायणः॥ ६८.४४ ॥  
  
तस्य चासीद्दृढरथः शकुनिस्तस्य चात्मजः॥  
तस्मात्करम्भः सम्भूतो देवरातोऽभवत्ततः॥ ६८.४५ ॥  
  
देवरातादभूद्राजा देवरातिर्महायशाः॥  
देवगर्भोपमो जज्ञे यो देवक्षत्रनामकः॥ ६८.४६ ॥  
  
देवक्षत्रसुतः श्रीमान् मधुर्नाम महायशाः॥  
मधूनां वंशकृद्राजा मधोस्तु कुरुवंशकः॥ ६८.४७ ॥  
  
कुरुवंशादनुस्तस्मात्पुरुत्वात्पुरुषोत्तमः॥  
अंशुर्जज्ञे च वैदर्भ्यां भद्रवत्यां पुरुत्वतः॥ ६८.४८ ॥  
  
ऐक्ष्वाकीमवहच्चांशुः सत्त्वस्तस्मादजायत॥  
सत्त्वात्सर्वगुणोपेतः सात्त्वतः कुलवर्धनः॥ ६८.४९ ॥  
  
ज्यामघस्य मया प्रोक्ता सृष्टिर्वै विस्तरेण वः॥  
यः पठेच्छृणुयाद्वापि निसृष्टिञ्ज्यामघस्य तु॥ ६८.५೦ ॥  
  
प्रजीवत्येति वै स्वर्गं राज्यं सौख्यं च विन्दति॥ ६८.५१ ॥  
इति श्रीलिङ्गमहापुराणे पूर्वभागे वंशानुवर्णनन्नामाष्टषष्टितमोऽध्यायः॥ ६८ ॥