---
title: ०४५

---
॥शांशपायन उवाच ॥  
पूर्वापरौ समाख्यातौ द्वौ देशौ नस्त्वया प्रभो।  
उत्तराणाञ्च वर्षाणां दक्षिणानाञ्च सर्वशः।  
आचक्ष्व नो यथातथ्यं ये च पर्वतवासिनः ॥ ४५.१ ॥  
  
॥सूत उवाच॥  
दक्षिणेन तु श्वेतस्य नीलस्यैवोत्तरेण तु।  
वर्षं रमणकं नाम जायन्ते तत्र मानवाः ॥ ४५.२ ॥  
  
सर्वर्तुकामदाः सत्त्वा जरादुर्गन्धवर्जिताः।  
शुक्राभिजनसम्पन्नाः सर्वे च प्रियदर्शनाः ॥ ४५.३ ॥  
  
तत्रापि सुमहान् दिव्यो न्यग्रोधो रोहिणो महान्।  
तस्य पीत्वा फलरसं पिबन्तो वर्त्तयन्त्युत ॥ ४५.४ ॥  
  
दशवर्षसहस्राणि शतानि दशपञ्च च।  
जीवन्ति ते महाभागा सदा हृष्टा नरोत्तमाः ॥ ४५.५ ॥  
  
उत्तरेण तु श्वेतस्य श्रृङ्गसाह्वस्य दक्षिणे।  
वर्षं हिरण्यतं नाम यत्र हैरण्यती नदी ॥ ४५.६ ॥  
  
महाबलाः सुतेजस्काजायन्तेतत्र मानवाः।  
सर्वर्तुकामदाः सत्वा धनिनः प्रिय दर्शनाः ॥ ४५.७ ॥  
  
एकादश सहस्राणि वर्षाणां तेऽमितौजसः।  
आयुष्प्रमाणं जीवन्ति शतानि दशपञ्च च ॥ ४५.८ ॥  
  
तस्मिन् वर्षे महावृक्षो लकुचः षड्रसाश्रयः।  
तस्यपीत्वा फलरसं तत्र जीवन्ति मानवाः ॥ ४५.९ ॥  
  
त्रीणि श्रृङ्गवतः श्रृङ्गाण्युच्छ्रितानि महान्ति च ।  
एकं मणिमयं तेषामेकञ्चैव हिरण्ययम्।  
सर्वरत्न मयं चैकं भवनैरुपशोभितम् ॥ ४५.१० ॥  
  
उत्तरस्य समुद्रस्य समुद्रान्ते च दक्षिणे।  
कुरवस्तत्र तद्वर्षं पुण्यं सिद्धनिषेवितम् ॥ ४५.११ ॥  
  
तत्र वृक्षा मधुफला नित्यं पुष्पफलोपगाः।  
वस्त्राणि च प्रसूयन्ते फलेष्वाभरणानि च ॥ ४५.१२ ॥  
  
सर्वकामफलास्तत्र व्कचिद्वृक्षा मनोरमाः।  
गन्धर्वाप्सरसोपेतं प्रक्षरन्ति मधूत्तमम् ॥ ४५.१३ ॥  
  
अपरे क्षीरिणो नाम वृक्षास्तत्र मनोरमाः।  
ये क्षरन्ति सदा क्षीरं षड्रसं ह्यमृतोपमम् ॥ ४५.१४ ॥  
  
सर्वा मणिमयी भूमिः सूक्ष्मकाञ्चन वालुका।  
सर्वातः सुखसंस्पर्शा निष्पङ्का नीरुजा शुभा ॥ ४५.१५ ॥  
  
देवलोकाच्च्युतास्तत्र जायन्ते मानवाः शुभाः।  
शुक्लाभिजनसम्पन्नाः सर्वे च स्थिर यौवनाः ॥ ४५.१६ ॥  
  
मिथुनानि प्रसूयन्ते स्त्रियश्चातिमनोहराः।  
ते च तं क्षीरिणं वृक्षं पिबन्ति ह्यमृतोपमम् ॥ ४५.१७ ॥  
  
मिथुनं जायते सद्यः समञ्चैव विवर्द्धते।  
समं शीलञ्च रूपं च म्रियन्ते चैव ते समम् ॥ ४५.१८ ॥  
  
अन्योन्यमनुरक्ताश्च चक्रवाकसधर्मिणः।  
अनामया ह्यशोकाश्च नित्यं सुखनिषेविणः ॥ ४५.१९ ॥  
  
त्रयोदश सहस्राणि शतानि दशपञ्च च।  
जीवन्ति ते महावीर्या न चान्यस्त्रीनिषेविणः ॥ ४५.२० ॥  
  
कुरूणामपि चैतेषां श्रृणुध्वं विस्तरेण तु।  
जारुधेः शैलराजस्याप्युत्तरेणोत्तरस्य हि।  
दिक्षु सर्वासु यद्यत्र कीर्त्यमानं निबोधत ॥ ४५.२१ ॥  
  
अनेककन्दरदरीगुहानिर्झरमण्डितौ।  
नैककुञ्जवनोपेतौ चित्रधातुविभूषितौ ॥ ४५.२२ ॥  
  
अनेकधातुकलिलौ सर्वधातुविभूषितौ।  
पुष्पमूलफलोपेतौ सिद्धचारणसेवितौ ॥ ४५.२३ ॥  
  
द्वावप्येतौ सुमहतावुच्छ्रितौ कुल पर्वतौ।  
ताभ्यां कूटशतैर्नैकैस्तद्द्वीपमुपसेवितम् ॥ ४५.२४ ॥  
  
चन्द्रकान्तश्च शैलश्च सूर्यकान्तश्च सानुमान् ।  
ययोर्मध्ये न सा याता भद्रसोमा महानदी ॥ ४५.२५ ॥  
  
सहस्रशश्च नद्योऽन्याः प्रसन्नसुरसोदकाः।  
पर्याप्तोदाः कुरूणां हि स्नानपानावगाहनैः ॥ ४५.२६ ॥  
  
तथाऽन्याः क्षीरवाहिन्यो महानद्यः सहस्रशः।  
मधुमैरेयवाहिन्यो घृतवाहिन्य एव च ॥ ४५.२७ ॥  
  
दध्नः शतह्रदाश्चान्यास्ततः स्वाद्वन्नपर्वतः।  
अमृतस्वादुकल्पानि फलानि विविधानि च ॥ ४५.२८ ॥  
  
गन्धवर्णरसाढ्यानि मूलानि च फलानि च।  
पञ्चयोजनमानानि महागन्धानि सर्वशः ॥ ४५.२९ ॥  
  
नानावर्णप्रकाराणि पुष्पाणि च सहस्रशः।  
उप भोगसहस्राणि भद्राणि च महान्ति च ॥ ४५.३० ॥  
  
गन्धवर्णरसाढ्यानि स्पर्शोपेतानि सर्वशः।  
तमालागुरुगन्धानां चन्दनानां वनानि च ॥ ४५.३१ ॥  
  
भ्रमरैरुपगीतानि प्रफुल्लानि सदैव च।  
वृक्षगुल्मलताढयानि वनानि सुसुखानि च ॥ ४५.३२ ॥  
  
षट्पदैरुपगीतानि द्विजैश्चान्यैर्द्विजोत्तमाः।  
पझोत्पलवनाढ्यानि सरांसि च सहस्रशः ॥ ४५.३३ ॥  
  
भक्ष्यमाल्यसमृद्धाश्च बहुमाल्यानुलेपनाः।  
मनोहरमुखैश्चित्रैः पक्षिसङ्घैर्निकूजिताः ॥ ४५.३४ ॥  
  
शयनासनोपभोगाश्च अनेकगुणविस्तराः।  
विहारभूमयो रम्याः सर्वर्तुषु सुखप्रदाः ॥ ४५.३५ ॥  
  
आक्रीडाः सर्वतः स्फीताः मणिहेमपरिष्कृताः।  
शिलागृहा वृक्षगृहा वरेण्याः कदली गृहाः ॥ ४५.३६ ॥  
  
लतागृहसहस्राणि सुसुखानि समन्ततः।  
शुद्धशङ्खदलाभानि भूमिवेश्मशतानि च ॥ ४५.३७ ॥  
  
तपनीयगवाक्षाणि माणिजालान्तराणि च।  
सुवर्णमणिचित्राणि सर्वत्र विपुलानि च ॥ ४५.३८ ॥  
  
महावृक्षसहस्राणि वरेण्यानि च सर्वशः।  
नानाकाराणि वासांसि सूक्ष्माणि सुसुखानि च ॥ ४५.३९ ॥  
  
मृदङ्ग वेणुपणववीणाद्या बहुविस्तराः।  
फलन्ति कल्पवृक्षाणां सहस्राणि शतानि च ॥ ४५.४० ॥  
  
सर्वत्रैव तथोद्यानं सर्वत्रैव हि तत्पुरम्।  
सर्वद्वीपप्रमुदितं नरनारी समाकुलम्।  
प्रवाति चानिलस्तत्र नानापुष्पाधिवासितः ॥ ४५.४२ ॥  
  
नित्यमङ्गसुखाह्लादस्तस्मिन् द्वीपे श्रमापहे ।  
तत्र स्वर्गपरिभ्रष्टा जायन्ते हि नराः सदा।  
भौमं तदपि हि स्वर्गं तत्रापि च गुणोत्तमम् ॥ ४५.४२ ॥  
  
चन्द्रकान्ता नरवराः श्यामाङ्काः पूर्वकूलजाः।  
श्यामावदाताः सुखिनः सूर्यकान्ता वराः प्रजाः ॥ ४५.४३ ॥  
  
तस्मिन् देशे नराः श्रेष्ठा देवसत्त्वपराक्रमाः।  
सदा विहारिणः सर्वे कामवृत्त्या सुवर्चसः ॥ ४५.४४ ॥  
  
वलयाङ्गदकेयूरहारकुण्डलभूषिताः ।  
स्रग्विणश्चित्र मुकुटाश्चित्राच्छादनवाससः ॥ ४५.४५ ॥  
  
अजीर्णयौवनधराः सुप्रियाः प्रियदर्शनाः।  
प्रजा वर्षसहस्राणि जीवन्ति सुबहून्युत ॥ ४५.४६ ॥  
  
न ताः प्रसवधर्मिण्यो न वंशप्रक्षयो विधिः।  
मिथुनं जायते वृक्षादुपक्षममनीदृशम् ॥ ४५.४७ ॥  
  
सामान्यविभवाः सर्वे ममत्वपरिवर्जिताः।  
न तत्र विद्यते धर्मो नाधर्मः सम्प्रवर्त्तते ॥ ४५.४८ ॥  
  
न व्यधिर्न जरा तत्र न दुर्मेधा न च क्लमः।  
पूर्णे काले विनश्यन्ति जलबुद्बुदवच्च ते ॥ ४५.४९ ॥  
  
एवमत्यन्तसुखिनः सर्वदुःखविवर्जिताः।  
रक्ता धर्मं न पश्यन्ति दुःखाद्धर्मोऽभिजायते ॥ ४५.५० ॥  
  
उत्तराणां कुरूणान्तु पार्श्वे ज्ञेयन्तु दक्षिणे।  
समुद्रमूर्मिमालाढ्यं नानास्वरविभूषितम् ॥ ४५.५१ ॥  
  
पञ्चयोजनसाहस्रमतिक्रम्य सुरालयम्।  
चन्द्रद्वीपमिति ख्यातं चद्रमण्डलसंस्थितम् ॥ ४५.५२ ॥  
  
सहस्रयोजनानान्तु सर्वतः परिमण्डलम्।  
नाना पुष्पफलोपेतं समृद्ध्या परया युतम्।  
शतयोजनविस्तीर्णमुच्छ्रितं तावदेव तु ॥ ४५.५३ ॥  
  
तस्य मध्ये गिरिवरः सिद्धचारणसेवितः।  
चन्द्र तुल्यप्रभैः कान्तैश्चन्द्राकारैः सुलक्षणैः ॥ ४५.५४ ॥  
  
श्वेतवैढूर्यकुमुदैश्चित्रोऽसौ कुमुदप्रभः।  
अनेकचित्रकोद्यानो नैकनिर्झरकन्दरः।  
महासानुदरीकुञ्जैर्विविधैः समलङ्कृतः ॥ ४५.५५ ॥  
  
तस्माच्छैलान्महापुण्या चन्द्रांशुविमलोदका।  
प्रवहत्युत्तमनदी चन्द्रावर्त्ता तरङ्गिणी ॥ ४५.५६ ॥  
  
तत्र चन्द्रमसः स्थानं नक्षत्राधिपतेर्वरम्।  
सदाऽवतरते तत्र चन्द्रमा ग्रहनायकः ॥ ४५.५७ ॥  
  
तत्र चन्द्रमसो नाम्ना शैलः स तु परिश्रुतः।  
चन्द्रद्वीपं महाद्वीपं प्रकाशं दिवि चेह च ॥ ४५.५८ ॥  
  
तत्र चन्द्रप्रतीकाशाः पूर्णचन्द्रनिभाननाः।  
चन्द्रकान्ताः प्रजाः सर्वा विमलाश्चन्द्रदैवताः ॥ ४५.५९ ॥  
  
अत्यन्तधार्मिकाः सौम्याः सत्यसन्धाः सुतेजसः।  
प्रजास्तत्र सदाचारा दशवर्षशतायुषः ॥ ४५.६० ॥  
  
पश्चिमेन तु द्वीपस्य पश्चिमस्य प्रकीर्त्तितम्।  
चतुर्योजनसाहस्रं समतीत्य महोदधिम् ॥ ४५.६१ ॥  
  
दशयोजनसाहस्रं समन्तात् परिमण्डलम्।  
द्वीपं भद्राकरं नाम नानापुष्पोपशोभितम् ॥ ४५.६२ ॥  
  
प्रभूतधनधान्याढ्यमनेकनृपपालितम् ।  
नित्यं प्रमुदितं स्फीतं महाशैलैश्च शोभितम् ॥ ४५.६३ ॥  
  
तत्र भद्रासनं वायोर्नानारत्नैश्च मण्डितम्।  
तत्र विग्रहवान् वायुः सदा पर्वसु पूज्यते ॥ ४५.६४ ॥  
  
तपनीयसुवर्णाभास्तपनीयविभूषिताः।  
विराजन्तेऽमर प्रख्यास्तत्र चित्राम्बरस्रजः ॥ ४५.६५ ॥  
  
वीर्यवन्तो महाभागाः पञ्चवर्षशतायुषः।  
सत्यसन्धा मुदा युक्ताः प्रजास्ता वायुदैवताः ॥ ४५.६६ ॥  
  
॥सूत उवाच॥  
एवमेव निसर्गोऽयं वर्षाणां भारते युगे।  
दृष्टः परमतत्त्वज्ञैर्भूयः किं कीर्त्तयामि ते ॥ ४५.६७ ॥  
  
आख्याते त्वेवमृषयः सूतपुत्रेण धीमता।  
उत्तरश्रवणे भूयः पप्रच्छुस्तदनन्तरम् ॥ ४५.६८ ॥  
  
॥ऋषय ऊचुः।  
यदिदं भारतं वर्ष यस्मिन् स्वायम्भुवादयः।  
चतुर्दशैते मनवः प्रजासर्गे भवन्त्युत ॥ ४५.६९ ॥  
  
एतद्वेदितुमिच्छामस्तन्नो निगद सत्तम।  
एतत् श्रुत्वा वचस्तेषामब्रवील्लोमहर्षणः ॥ ४५.७० ॥  
  
पौराणिकस्तदा सूत ऋषीणां भावितात्मनाम् ।  
एत द्विस्तरतो भूयस्तानुवाच समाहितः ॥ ४५.७१ ॥  
  
॥सूत उवाच॥  
निसर्ग एष विख्यातः कुरूणान्तु यथार्थवत्।  
भारतस्य तु वक्ष्यामि निसर्गं तं निबोधत ॥ ४५.७२ ॥  
  
पुण्यतीर्थे हिमवतो दक्षिणस्याचलस्य हि।  
पूर्वपश्चायतस्यास्य दक्षिणेन द्विजोत्तमाः ॥ ४५.७३ ॥  
  
तथा जनपदानां च विस्तरं श्रोतुमर्हथ।  
अत्र वो वर्णयिष्यामि वर्षेऽस्मिन् भारते प्रजाः ॥ ४५.७४ ॥  
  
इदं तु मध्यमं चित्रं शुभाशुभफलोदयम्।  
उत्तरं यत्समुद्रस्य हिमवद्दक्षिणं च यत् ॥ ४५.७५ ॥  
  
वर्षं यद्भारतं नाम यत्रेयं भारती प्रजा।  
भरणाञ्च प्रजानां वै मनुर्भरत उच्यते।  
निरुक्तवचनाच्चैव वर्षं तद्भारतं स्मृतम् ॥ ४५.७६ ॥  
  
ततः स्वर्गश्च मोक्षश्च मध्यश्रान्तश्च गम्यते।  
न खल्वन्यत्र मर्त्त्यानां भूमौ कर्म विधीयते ॥ ४५.७७ ॥  
  
भारतस्यास्य वर्षस्य नव भेदाः प्रकीर्तिताः।  
समुद्रान्तरिता ज्ञेयास्ते त्वगम्याः परस्परम् ॥ ४५.७८ ॥  
  
इन्द्रद्वीपः कसेरुश्च ताम्रवर्णो गभस्तिमान्।  
नागद्वीपस्तथा सौम्यो गन्धर्वस्त्वथ वारुणः ॥ ४५.७९ ॥  
  
अयन्तु नवमस्तेषां द्वीपः सागरसंवृतः।  
योजनान्नां सहस्रं तु द्वीपोऽयं दक्षिणोत्तरम् ॥ ४५.८० ॥  
  
आयतो ह्याकुमारिक्यादाङ्गाप्रभवाच्च वै।  
तिर्यगुत्तरविस्तीर्णः सहस्राणि नवैव तु ॥ ४५.८१ ॥  
  
द्वीपो ह्युपनिविष्टोऽयं म्लेच्छैरन्तेषु नित्यशः।  
पूर्वे किराता ह्यस्यान्ते पश्चिमे यवनाः स्मृताः ॥ ४५.८२ ॥  
  
ब्राह्मणाः क्षत्रिया वैश्या मध्ये शूद्राश्च भागशः।  
इज्यायुद्धवणिज्याभिर्वर्त्तयन्तो व्यवस्थिताः ॥ ४५.८३ ॥  
  
तेषां संव्यवहारोऽयं वर्त्तते तु परस्परम्।  
धर्मार्थकामसंयुक्तो वर्णानां तु स्वकर्मसु ॥ ४५.८४ ॥  
  
सङ्कल्पपञ्चमानां तु आश्रमाणां यथाविधि।  
इह स्वर्गापवर्गार्थं प्रवृत्तिर्येषु मानुषी ॥ ४५.८५ ॥  
  
यस्त्वयं नवमो द्वीपस्तिर्यगायत उच्यते।  
कृत्स्नं जयति यो ह्येनं स सम्राडिह कीर्त्त्यते ॥ ४५.८६ ॥  
  
अयं लोकस्तु वै सम्राडन्तरिक्षो विराट् स्मृतः।  
स्वराडन्यः स्मृतो लोकः पुनर्वक्ष्यामि विस्तरम् ॥ ४५.८७ ॥  
  
सप्त चास्मिन् सुपर्वाणो विश्रुताः कुलपर्वताः।  
महेन्द्रो मलयः सह्यः शुक्तिमानृक्षपर्वतः।  
विन्ध्यश्च पारियात्रश्च सप्तैते कुलपर्वताः ॥ ४५.८८ ॥  
  
तेषां सहस्रशश्चान्ये पर्वतास्तु समीपगाः।  
अभिजाताः सर्वगुणा विपुलाश्चित्रसानवः ॥ ४५.८९ ॥  
  
मन्दरः पर्वत श्रेष्ठो वैहारो दर्दुरस्तथा।  
कोलाहलः ससुरसः मैनाको वैद्युतस्तथा ॥ ४५.९० ॥  
  
पातन्धमो नाम गिरिस्तथा पाण्डुरपर्वतः।  
गन्तुप्रस्थः कृष्णगिरिर्गोधनो गिरिरेव च ॥ ४५.९१ ॥  
  
पुष्पगिर्युज्जयन्तौ च शैलो रैवतकस्तथा।  
श्रीपर्वतश्च कारुश्च कूटशैलो गिरिस्तथा ॥ ४५.९२ ॥  
  
अन्ये तेभ्यः परिज्ञाता ह्रस्वाः स्वल्पोपजीविनः।  
तैर्विमिश्रा जतपदा आर्यम्लेच्छाश्च नित्यशः ॥ ४५.९३ ॥  
  
पीयन्ते यैरिमा नद्यो गङ्गा सिन्धुः सरस्वती।  
शतद्रुश्चन्द्रभागा च यमुना सरयूस्तथा ॥ ४५.९४ ॥  
  
इरावती वितस्ता च विपाशा देविका कुहूः ।  
गोमती धुतपापा च बाहुदा च दृषद्वती ॥ ४५.९५ ॥  
  
कौशिकी च तृतीया तु निश्चीरा गण्डकी तथा।  
इक्षु र्लोहित इत्येता हिमवत्पादनिःसृताः ॥ ४५.९६ ॥  
  
वेदस्मृतिर्वेदवती वृत्रघ्नी सिन्धुरेव च।  
वर्णाशा चन्दना चैव सतीरा महती तथा ॥ ४५.९७ ॥  
  
परा चर्म्मण्वती चैव विदिशा वेत्रवत्यपि।  
शिप्रा ह्यवन्ती च तथा पारियात्राश्रयाः स्मृताः ॥ ४५.९८ ।  
शोणो महानदश्चैव नर्मदा सुमहाद्रुमा।  
मन्दाकिनी दशार्णा च चित्रकूटा तथैव च ॥ ४५.९९ ॥  
  
तमसा पिप्पला श्रोणी करतोया पिशाचिका।  
नीलोत्पला विपाशा च जम्बुला वालुवाहिनी ॥ ४५.१०० ॥  
  
सितेरजा शुक्तिमती मकुणा त्रिदिवा क्रमात् ।  
ऋक्षपादात् प्रसूतास्ता नद्यो मणिनिभोदकाः ॥ ४५.१०१ ॥  
  
तापी पयोष्णी निर्विन्ध्या मद्रा च निषधा नदी।  
वेन्वा वैतरणी चैव शितिबाहुः कुमुद्वती ॥ ४५.१०२ ॥  
  
तोया चैव महागौरी दुर्गा चान्तशिला तथा।  
विन्ध्यपादप्रसूताश्च नद्यः पुण्यजलाः शुभाः ॥ ४५.१०३ ॥  
  
गोदावरी भीमरथी कृष्णा वैण्यथ वञ्जुला।  
तुङ्गभद्रा सुप्रयोगा कावेरी च तथापगा।  
दक्षिणापथनद्यस्तु सह्यपादाद्विनिःसृताः ॥ ४५.१०४ ॥  
  
कृतमाला ताम्रवर्णा पुष्पजात्युत्पलावती।  
मलयाभिजातास्ता नद्यः सर्वाः शीतजलाः शुभाः ॥ ४५.१०५ ॥  
  
त्रिसामा ऋतुकुल्या च इक्षुला त्रिदिवा च या।  
लाङ्गुलिनी वंशधरा महेन्द्रतनयाः स्मृताः ॥ ४५.१०६ ॥  
  
ऋषीका सुकुमारी च मन्दगा मन्दवाहिनी।  
कूपा पलाशिनी चैव शुक्तिमत्प्रभवाः स्मृताः ॥ ४५.१०७ ॥  
  
सर्वाः पुण्याः सरस्वत्यः सर्वा गङ्गाः समुद्रगाः ।  
विश्वस्य मातरः सर्वा जगत्पापहराः स्मृताः ॥ ४५.१०८ ॥  
  
तासां नद्युपनद्योऽपि शतशोऽथ सहस्रशः।  
तास्त्विमे कुरुपाञ्चालाः शाल्वाश्चैव सजाङ्गलाः ॥ ४५.१०९ ॥  
  
शूरसेना भद्रकारा बोधाः शतपथेश्वरैः।  
वत्साः किसष्णाः कुल्याश् च कुन्तलाः काशिकोशलाः ॥ ४५.११० ॥  
  
अथ पार्श्वे तिलङ्गाश्च मगधाश्च वृकैः सह।  
मध्यदेशा जनपदाः प्रायशोऽमी प्रकीर्तिताः ॥ ४५.१११ ॥  
  
सह्यस्य चोत्तरार्द्धे तु यत्र गोदावरी नदी।  
पृथिव्यामिह कृत्स्नायां सप्रदेशो मनोरमः ॥ ४५.११२ ॥  
  
तत्र गोवर्द्धनो नाम सुरराजेन निर्मितः।  
रामप्रियार्थं स्वर्गोऽयं वृक्षा ओषधयस्तथा ॥ ४५.११३ ॥  
  
भरद्वाजेन मुनिना तत्प्रियार्थेऽवतारिताः।  
अन्तःपुरवनोद्देशस्तेन जज्ञे मनोरमः ॥ ४५.११४ ॥  
  
वाह्लीका वाढधानाश्च आभीराः कालतोयकाः।  
अपरीताश्च शूद्राश्च पह्नवाश्चर्मखण्डिकाः ॥ ४५.११५ ॥  
  
गान्धारा यवनाश्चैव सिन्धुसौवीरभद्रकाः।  
शका ह्रदाः कुलिन्दाश्च परिता हारपूरिकाः ॥ ४५.११६ ॥  
  
रमटा रद्धकटकाः केकया दशमानिकाः।  
क्षत्रियोपनिवेशाश्च वैश्यशूद्रकुलानि च ॥ ४५.११७ ॥  
  
काम्बोजा दरदाश्चैव बर्बराः प्रियलौकिकाः।  
पीनाश्चैव तुषाराश्च पह्लवा बाह्यतोदराः ॥ ४५.११८ ॥  
  
आत्रेयाश्च भरद्वाजाः प्रस्थलाश्च कसेरुकाः.  
लम्पाका स्तनपाश्चैव पीडिका जुहुडैः सह ॥ ४५.११९ ॥  
  
अपगाश्चालिमद्राश्च किरातानाञ्च जातयः।  
तोमरा हंसमार्गाश्च काश्मीरास्तङ्गणास्तथा ॥ ४५.१२० ॥  
  
चूलिकाश्चाहुकाश्चैव पूर्णदर्वास्तथैव च।  
एते देशा ह्युदीच्याश्च प्राच्यान् देशान्निबोधत ॥ ४५.१२१ ॥  
  
अन्ध्रवाकाः सुजरका अन्तर्गिरिबहिर्गिराः।  
तथा प्रवङ्गवङ्गेया मालदा मालवर्तिनः ॥ ४५.१२२ ॥  
  
ब्रह्मोत्तराः प्रविजया भार्गवा गेयमर्थकाः।  
प्राग्ज्योतिषाश्च मुण्डाश्च विदेहास्तामलिप्तकाः।  
माला मगधगोविन्दाः प्राच्यां जनपदाः स्मृताः ॥ ४५.१२३ ॥  
  
अथापरे जनपदा दक्षिणापथ वासिनः ।  
पाण्ड्याश्च केरलाश्चैव चौल्याः कुल्यास्तथैव च ॥ ४५.१२४ ॥  
  
सेतुका मूषिकाश्चैव कुमना वनवासिकाः।  
महाराष्ट्रा माहिषकाः कलिङ्गाश्चैव सर्वशः ॥ ४५.१२५ ॥  
  
अभीराः सह चैषीकाः आटव्याश्च वराश्च ये।  
पुलिन्द्रा विन्ध्यमूलीका वैदर्बा दण्डकैः सह ॥ ४५.१२६ ॥  
  
पौनिका मौनिकाश्चैव अस्मका भोगवर्द्धनाः।  
नैर्मिकाः कुन्तला आन्ध्रा उद्भिदा नलकालिकाः ॥ ४५.१२७ ॥  
  
दाक्षिणात्याश्च वै देशा अपरांस्तान्निबोधत।  
शूर्पाकाराः कोलवनाः दुर्गाः कालीतकैः सह ॥ ४५.१२८ ॥  
  
पुलेयाश्च सुरालाश्च रूपसास्तापसैः सह।  
तथा तुरसिताश्चैव सर्वे चैव परक्षराः ॥ ४५.१२९ ॥  
  
नासिक्याद्योश्च ये चान्ये ये चैवान्तरनर्मदाः।  
भानुकच्छाः समा हेयाः सहसा शाश्वतैरपि ॥ ४५.१३० ॥  
  
कच्छीयाश्च सुराष्ट्राश्च अनर्त्ताश्चार्बुदैः सह।  
इत्येते सम्परीताश्च श्रृणुध्वं विन्ध्यवासिनः ॥ ४५.१३१ ॥  
  
मालवाश्च करूषाश्च मेकलाश्चोत्कलैः सह।  
उत्तमर्णा दशार्णाश्च भोजाः किष्किन्धकैः सह ॥ ४५.१३२ ॥  
  
तोसलाः कोसलाश्चैव त्रैपुरा वैदिकास्तथा।  
तुमुरास्तुम्बुराश्चैव षट्सुरा निषधैः सह ॥ ४५.१३३ ॥  
  
अनुपास्तुण्डिकेराश्च वीतिहोत्रा ह्यवन्तयः।  
एते जनपदाः सर्वे विन्ध्य पृष्ठनिवासिनः ॥ ४५.१३४ ॥  
  
अतो देशान् प्रवक्ष्यामि पर्वताश्रयिणश्च ये।  
निगर्हरा हंसमार्गाः क्षुपणास्तङ्गणाः खसाः ॥ ४५.१३५ ॥  
  
कुशप्रावरणाश्चैव हूणा दर्वाः सहूदकाः।  
त्रिगर्त्ता मालवाश्चैव किरातास्तामसैः सह ॥ ४५.१३६ ॥  
  
चत्वारि भारते वर्षे युगानि कवयो विदुः।  
कृतं त्रेता द्वारपञ्च कलिश्चेति चतुष्टयम्।  
तेषां निसर्गं वक्ष्यामि उपरिष्टान्निबोधत ॥ ४५.१३७ ॥  
  
इति श्रीमहापुराणे वायुप्रोक्ते भुवनविन्यासो नाम पञ्चचत्वा रिंशोऽध्यायः ॥ ४५ ॥