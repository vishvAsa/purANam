+++
title = "५४"

+++

चतुःपञ्चाशोऽध्यायः ५४  

क्रौष्टुकिरुवाच  

कतिद्वीपाः समुद्रा वा पर्वता वा कति द्विज  ।  
कियन्ति चैव वर्षाणि तेषां नद्यश्च का मुने  ॥ ५४.१ ॥  
महाभूतप्रमाणञ्च लोकालोकन्तथैव च  ।  
पर्यासं परिमाणञ्च गतिञ्चन्द्रार्कयोरपि  ॥ ५४.२ ॥  
एतत्प्रब्रूहि मे सर्वं विस्तरेण महामुने  ॥ ५४.३ ॥  

मार्कण्डेय उवाच  

शतार्धकोटिविस्तारा पृथिवी कृत्स्त्रशो द्विज  ।  
तस्या हि स्थानमखिलं कथयामि शृणुष्व तत् ॥ ५४.४ ॥  
ये ते द्वीपा मया प्रोक्ता जम्बुद्वीपादयो द्विज  ।  
पुष्करान्ता महाभाग ! शृण्वेषां विस्तरं पुनः  ॥ ५४.५ ॥  
द्वीपात्तु द्विगुणो द्वीपो जम्बुः प्लक्षोऽथ शाल्मलः  ।  
कुशः क्रौञ्चस्तथा शाकः पुष्करद्वीप एव च  ॥ ५४.६ ॥  
लवणेक्षुसुरासर्पिर्दधिदुग्धःजलाब्धिभिः  ।  
द्विगुणैर्द्विगुणैर्वृद्ध्या सर्वतः परिवेष्टिताः  ॥ ५४.७ ॥  
जम्बुद्वीपस्य संस्थानं प्रवक्ष्येऽहं निबोध मे  ।  
लक्षमेकं योजनानां वृत्तौ विस्तारदैर्घ्यतः  ॥ ५४.८ ॥  
हिमवान् हेमकूटश्च ऋषभो मेरुरेव च  ।  
नीलः श्वेतस्तथा शृङ्गी सप्तास्मिन् वर्षपर्वताः  ॥ ५४.९ ॥  
द्वौ लक्षयोजनायामौ मध्ये तत्र महाचलौ  ।  
तयोर्दक्षिणतो यौ तु यौ तथोत्तरतो गिरी  ॥ ५४.१० ॥  
दशभिर्दशभिर्न्यूनैः सहस्रैस्तैः परस्परम्  ।  
द्विसाहस्त्रोच्छ्रयाः सर्वे तावद्विस्तारिणश्च ते  ॥ ५४.११ ॥  
समुद्रान्तः प्रविष्टाश्च षडस्मिन् वर्षपर्वताः  ।  
दक्षिणोत्तरतो निम्ना मध्ये तुङ्गायता क्षितिः  ॥ ५४.१२ ॥  
वेद्यर्धे दक्षिमे त्रीणि त्रीणि वर्षाणि चोत्तरे  ।  
इलावृतं तयोर्मध्ये चन्द्रार्धाकारवत्स्थितम्  ॥ ५४.१३ ॥  
ततः पूर्वेण भद्राश्वं केतुमालञ्च पश्चिमे  ।  
इलावृतस्य मध्ये तु मेरुः कनकपर्वतः  ॥ ५४.१४ ॥  
चतुरशीतिसाहस्त्रस्तस्योच्छ्रायो महागिरेः  ।  
प्रविष्टः षोडशाधस्ताद्विस्तीर्णः षोडशैव तु  ॥ ५४.१५ ॥  
शरावसंस्थितत्वाच्च द्वात्रिंशन्मूर्ध्नि विस्तृतः  ।  
शुक्लः पीतोऽसितो रक्तः प्राच्यादिषु यथाक्रमम्  ॥ ५४.१६ ॥  
विप्रो वैश्यस्तथा शूद्रः क्षत्रियश्च स्ववर्णतः  ।  
तस्योपरि तथैवाष्टौ पुर्यो दिक्षु यथाक्रमम्  ॥ ५४.१७ ॥  
इन्द्रादिलोकपालानां तन्मध्ये ब्रह्मणः सभा  ।  
योजनानां सहस्राणि चतुर्दश समुच्छ्रिता  ॥ ५४.१८ ॥  
अयुतोच्छ्रायास्तस्याधस्तथा विषकम्भवर्वताः  ।  
प्राच्यादिषु क्रमेणैव मन्दरो गन्धमादनः  ॥ ५४.१९ ॥  
विपुलश्च सुपार्श्वश्च केतुपादपशोभिताः  ।  
कदम्बो मन्दरे केतुर्जम्बुव गन्धमादने  ॥ ५४.२० ॥  
विपुले च तथाश्वत्थः सुपार्श्वे च वटो महान्  ।  
एकादशशतायामा योजनानामिमे नगाः  ॥ ५४.२१ ॥  
जठरो देवकूटश्च पूर्वस्यां दिशि पर्वतौ  ।  
आनीलनिषधौ प्राप्तौ परस्परनिरन्तरौ  ॥ ५४.२२ ॥  
निषधः पारियात्रश्च मेरोः पार्श्वे तु पश्चिमे  ।  
यथा पूर्वौ तथा चैतावानीलनिषधायतौ  ॥ ५४.२३ ॥  
कैलासो हिमवांश्चैव दक्षिणेन महाचलौ  ।  
पूर्वपश्चायतावेतावर्णवान्तर्व्यवस्थितौ  ॥ ५४.२४ ॥  
शृङ्गवान् जारुधिश्चैव तथैवोत्तरपर्वतौ  ।  
यतैव दक्षिणे तद्वदर्णप्वान्तर्व्यवस्थितौ  ॥ ५४.२५ ॥  
मर्यादापर्वता ह्येते कथ्यन्तेऽष्टौ द्विजोत्तम  ।  
हिमवद्धेमकूटादिपर्वतानां परस्परम्  ॥ ५४.२६ ॥  
नवयोजनसाहस्त्रं प्रागुदग्दक्षिणोत्तरम्  ।  
मेरोरिलावृते तद्वदन्तरे वै चतुर्दिशम्  ॥ ५४.२७ ॥  
फलानि यानि वै जम्ब्वाः गन्धमादनपर्वते  ।  
गजदेहप्रमाणानि पतन्ति गिरिमूर्धनि  ॥ ५४.२८ ॥  
तेषां स्त्रावात्प्रभवति ख्याता जम्बूनदीति वै  ।  
यत्र जाम्बूनदं नाम कनकं सम्प्रजायते  ॥ ५४.२९ ॥  
सा परिक्रम्य वै मेरुं जम्बूमूलं पुनर्नदी  ।  
विशति द्विजशार्दूल ! पीयमाना जनैश्च तैः  ॥ ५४.३० ॥  
भद्राश्वेऽश्वशिरा विष्णुर्भारते कूर्मसंस्थितिः  ।  
वराहः केतुमाले च मत्स्यरूपस्तथोत्तरे  ॥ ५४.३१ ॥  
तेषु नक्षत्रविन्यासाद्विषयाः समवस्थिताः  ।  
चतुर्ष्वपि द्विजश्रेष्ठ ! ग्रहाभिभवपाठकाः  ॥ ५४.३२ ॥  

इति श्रीमार्कण्डेयपुराणे भुवनकोशठजम्बूद्वीपवर्णनंऽ नाम चतुः पञ्चाशोऽध्याय  
