+++
title = "४६"

+++

श्रीमन्महर्षिवेदव्यासप्रणीतं  

श्रीमार्कण्डेयपुराणम्  ।  

(द्वितीयो भागः )  

षट्चत्वारिंशोऽध्यायः  

क्रौष्टुकिरुवाच  
भगवंस्त्वण्डसम्भूतिर्यथावत्कथिता मम  ।  
ब्रह्माण्डे ब्रह्मणो जन्म तथा चोक्तं महात्मनः  ॥ ४६.१ ॥  
एतदिच्छाम्यहं श्रोतुं त्वत्तो भृगुकुलोद्भव  ।  
यदान सृष्टिर्भूतानामस्ति किन्नु न चास्ति वा  ।  
काले वै प्रलयस्यान्ते सर्वस्मिन्नुपसंहृते  ॥ ४६.२ ॥  

मार्कण्डेय उवाच  

यदा तु प्रकृतौ याति लयं विश्वमिदं जगत् ।  
तदोच्यते प्राकृतोऽयं विद्वद्भिः प्रतिसञ्चरः  ॥ ४६.३ ॥  
स्वात्मन्यवस्थितेव्यक्ते विकारे प्रतिसंहृते  ।  
प्रकृतिः पुरुषश्चैव साधर्म्येणावतिष्ठतः  ॥ ४६.४ ॥  
तदा तमश्च सत्त्वञ्च समत्वेन व्यवस्थितौ  ।  
अनुद्रिक्तावनूनौ च तत्प्रोतौ च परस्परम्  ॥ ४६.५ ॥  
तिलेषु वा यथा तैलं घृतं पयसि वा स्थितम्  ।  
तथा तमसि सत्त्वे च रजोऽप्यनुसृतं स्थितम्  ॥ ४६.६ ॥  
उत्पत्तिर्ब्रह्मणो यावदायुषो द्विपरार्धिकम्  ।  
तावद्दिनं परेशस्य तत्समा संयमे निशा  ॥ ४६.७ ॥  
अहर्मुखे प्रबुद्धस्तु जगदादिरनादिमान्  ।  
सर्वहेतुरचिन्त्यात्मा परः कोऽप्यपरक्रियः  ॥ ४६.८ ॥  
प्रकृतिं पुरुषञ्चैव प्राविश्याशु जगत्पतिः  ।  
क्षोभयामास योगेन परेण परमेश्वरः  ॥ ४६.९ ॥  
यथा मदो नवस्त्रीणां यथा वा माधवानिलः  ।  
अनुप्रविष्टः क्षोभाय तथासौ योगमूर्तिमान्  ॥ ४६.१० ॥  
प्रधाने क्षोभ्यमाने तु स देवो ब्रह्मसञ्ज्ञितः  ।  
समुत्पन्नोऽण्डकोषस्थो यथा ते कथितं मया  ॥ ४६.११ ॥  
स एव क्षोभकः पूर्वं स क्षोभ्यः प्रकृतेः पतिः  ।  
स सङ्कोचविकाशाभ्यां प्रधानत्वेऽपि च स्थितः  ॥ ४६.१२ ॥  
अत्पन्नः स जगद्योनिरगुणोऽपि रजोगुणम्  ।  
भुञ्जन् प्रवर्तते सर्गे ब्रह्मत्वं समुपाश्रितः  ॥ ४६.१३ ॥  
ब्रह्मत्वे स प्रजाः सृष्ट्वा ततः सत्त्वातिरेकवान्  ।  
विष्णुत्वमेत्य धर्मेण कुरुते परिपालनम्  ॥ ४६.१४ ॥  
ततस्तमोगुणोद्रिक्तो रुद्रत्वे चाखिलं जगत् ।  
उपसंहृत्य वै शेते त्रैलोक्यं त्रिगुणोऽगुणः  ॥ ४६.१५ ॥  
यथा प्राग्व्यापकः क्षेत्री पालको लावकस्तथा  ।  
यथा स सञ्ज्ञामायाति ब्रह्मविष्ण्वीशकारिणीम्  ॥ ४६.१६ ॥  
ब्रह्मत्वे सृजते लोकान् रुद्रत्वे संहरत्यपि  ।  

विष्णुत्वे चाप्युदासीनस्तिस्त्रोऽवस्थाः स्वयम्भुवः  ॥ ४६.१७ ॥  
रजो ब्रह्मा तमो रुद्रो विष्णुः सत्त्वं जगत्पतिः  ।  
एत एव त्रयो देवा एत एव त्रयो गुणाः  ॥ ४६.१८ ॥  
अन्योन्यमिथुना ह्येते अन्योन्याश्रयिणस्तथा  ।  
क्षणं वियोगो नह्येषां न त्यजन्ति परस्परम्  ॥ ४६.१९ ॥  
एवं ब्रह्मा जगत्पूर्वो देवदेवश्चतुर्मुखः  ।  
रजोगुणं समाश्रित्य स्त्रष्ट्टत्वे स व्यवस्थितः  ॥ ४६.२० ॥  
हिरण्यगर्भो देवादिरनादिरुपचारतः  ।  
भूपद्मकर्णिकासंस्थो ब्रह्माग्रे समजायत  ॥ ४६.२१ ॥  
तस्य वर्षशतं त्वेकं परमायुर्महात्मनः  ।  
ब्रह्म्येणैव हि मानेन तस्य सङ्ख्यां निबोध मे  ॥ ४६.२२ ॥  
निमेषैर्दशभिः काष्ठा तथा पञ्चभिरुच्यते  ।  
कलास्त्रिंशच्च वै काष्ठा मुहूर्तं त्रिंशत्ताः कलाः  ॥ ४६.२३ ॥  
अहोरात्रं मुहूर्तानां नृणां त्रिंशत्तु वै स्मृतम्  ।  
अहोरात्रैश्च त्रिंशद्भिः पक्षौ द्वौ मास उच्यते  ॥ ४६.२४ ॥  
तैः षड्भिरयनं वर्षं द्वेऽयने दक्षिणोत्तरे  ।  
तद्देवानामहोरात्रं दिनं तत्रोत्तरायणम्  ॥ ४६.२५ ॥  
दिव्यैर्वर्षसहस्रैस्तु कृतत्रेतादिसञ्ज्ञितम्  ।  
चतुर्युगं द्वादशभिस्तद्विभागं शृणुष्व मे  ॥ ४६.२६ ॥  
चत्वारि तु सहस्राणि वर्षाणां कृतमुच्यते  ।  
शतानि सन्ध्या चत्वारि सन्ध्यांशश्च तथाविधः  ॥ ४६.२७ ॥  
त्रेता त्रीणि सहस्राणि दिव्याब्दानां शतत्रयम्  ।  
तत्सन्ध्या तत्समा चैव सन्ध्यांशश्च तथाविधः  ॥ ४६.२८ ॥  
द्वापरं द्वे सहस्रे तु वर्षाणां द्वे शते तथा  ।  
तस्य सन्ध्या समाख्याता द्वे शताब्दे तदंशकः  ॥ ४६.२९ ॥  
कलिः सहस्रं दिव्यानामब्दानां द्विजसत्तम  ।  
सन्ध्या सन्ध्यांशकश्चैव शतकौ समुदाहृतौ  ॥ ४६.३० ॥  
एषा द्वाधशसाहस्त्री युगाख्या कविभिः कृता  ।  
एतत्सहस्रगुणितमो ब्राह्म्यमुदाहृतम्  ॥ ४६.३१ ॥  
ब्रह्मणो दिवसे ब्रह्मन्मनवः स्युश्चतुर्दश  ।  
भवन्ति भागशस्तेषां सहस्रं तद्विभज्यते  ॥ ४६.३२ ॥  
देवाः सप्तर्षयः सेन्द्रा मनुस्तत्सूनवो नृपाः  ।  
मनुना सह सृज्यन्ते संह्रियन्ते च पूर्ववत् ॥ ४६.३३ ॥  
चतुर्युगानां सङ्ख्याता साधिका ह्ये कसप्ततिः  ।  
मन्वन्तरं तस्य सङ्ख्यां मानुषाब्दैर्निबोध मे  ॥ ४६.३४ ॥  
त्रिंशत्कोट्यस्तु सम्पूर्णाः सङ्ख्याताः सङ्ख्यया द्विज  ।  
सत्पषष्टिस्तथान्यानि नियुतानि च सङ्ख्यया  ॥ ४६.३५ ॥  
विंशतिश्च सहस्राणि कालोऽयं साधिकं विना  ।  
एतन्मन्वन्तरं प्रोक्तं दिव्यैर्वर्षैर्निबोध मे  ॥ ४६.३६ ॥  
अष्टौ वर्षसहस्राणि दिव्यया सङ्ख्यया युतम्  ।  
द्विपञ्चाशत्तथान्यानि सहस्राण्यधिकानि तु  ॥ ४६.३७ ॥  
चतुर्दशगुणो ह्येष कालो ब्रह्म्यमहः स्मृतम्  ।  
तस्यान्ते प्रलयः प्रोक्तो ब्रह्मन्नैमित्तिको बुधैः  ॥ ४६.३८ ॥  
भूर्लोकोऽथ भुवर्लोकः स्वर्लोकश्च विनाशिनः  ।  
तथा विनाशमायान्ति महर्लोकश्च तिष्ठति  ॥ ४६.३९ ॥  
तद्वासिनोऽपि तापेन जनलोकं प्रयान्ति वै  ।  
एकार्णवे च त्रैलोक्ये ब्रह्मा स्वपिति वै निशि  ॥ ४६.४० ॥  
तत्प्रमाणैव सा रात्रिस्तदन्ते सृज्यते पुनः  ।  
एवन्तु ब्रह्मणो वर्षमेकं वर्षशतन्तु तत् ॥ ४६.४१ ॥  
शतं हि तस्य वर्षाणां परमित्यभिधीयते  ।  
पञ्चाशद्भिस्तथा वर्षैः परार्धमिति कीर्त्यते  ॥ ४६.४२ ॥  
एवमस्य परार्धन्तु व्यतीतं द्विजसत्तम  ।  
यस्यान्तेऽभून्महाकल्पः पाद्म इत्यभिविश्रुतः  ॥ ४६.४३ ॥  
द्वितीयस्य परार्धस्य वर्तमानस्य वै द्विज  ।  
वाराह इति कल्पोऽयं प्रथमः परिकल्पितः  ॥ ४६.४४ ॥  

इति श्रीमार्कण्डेयपुराणे ब्रह्मायुप्रमाणो नाम षट्टत्वारिंशोऽध्यायः  
