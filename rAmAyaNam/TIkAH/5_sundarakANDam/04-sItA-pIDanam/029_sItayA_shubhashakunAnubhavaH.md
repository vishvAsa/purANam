+++
title = "०२९ सीतया शुभशकुनानुभवः"
title_english = "029 Seetha experiences some good omens"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-029-Seetha_experiences_some_good_omens.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/04-sItA-pIDanam/029_sItayA_shubhashakunAnubhavaH.md">
<details><summary><h3>IITK ...{Loading}...</h3></summary>

Sita feels happy seeing auspicious signs.



#### श्लोकः
##### मूलम्
तथागतां तां व्यथितामनिन्दितां व्यपेतहर्षां परिदीनमानसाम्।  
शुभां निमित्तानि शुभानि भेजिरे नरं श्रिया जुष्टमिवोपजीविनः॥5.29.1॥

##### शब्दार्थः
तथागताम् as expected, व्यथिताम् agonized lady, अनिन्दिताम् faultless, व्यपेतहर्षाम् bereft of all joy, परिदीनमानसाम् distressed in mind, शुभाम् auspicious, ताम् her, श्रिया with benign favour of fortune, जुष्टम् pleased, नरम् man, उपजीविनः इव like well wishing, शुभानि auspicious, निमित्तानि for the sake, भेजिरे wealthy man.

##### आङ्ग्लानुवादः
Like wellwishers flocking round a person on whom fortune is smiling, omens foretelling auspicious happenings in near future appeared to Sita. She was unimpeachable. She was in agony, distressed in mind, bereft of all joy (now) standing under that Simsupa tree.



#### श्लोकः
##### मूलम्
तस्याः शुभं वाममरालपक्ष्म राजीवृतं कृष्णविशालशुक्लम्।  
प्रास्पन्दतैकं नयनं सुकेश्या मीनाहतं पद्ममिवाभिताम्रम्॥5.29.2॥

##### शब्दार्थः
सुकेश्याः of the lady with beautiful hair, तस्याः her, शुभम् auspicious, अरालपक्ष्मराजीवृतम् surrounded by a row of curved eye lashes, कृष्णविशालशुक्लम् broad black pupils in white, वामनयनम् left eye, मीनाहतम् struck by fish, अभिताम्रम् reddish ring, एकम् one, पद्ममिव like lotus, प्रास्पन्दत throbbed.

##### आङ्ग्लानुवादः
Her left eye with a row of curved eyelashes, the black pupils of the eye in white throbbed in an auspicious manner. The lady  with her long tresses, and throbbing eye appeared like a red lotus gently struck by a fish.



#### श्लोकः
##### मूलम्
भुजश्च चार्वञ्चितपीनवृत्तः  
परार्थ्यकालागरुचन्दनार्हः।  
अनुत्तमेनाध्युषितः प्रियेण  
चिरेण वामः समवेपताऽशु॥5.29.3॥

##### शब्दार्थः
चार्वञ्चितपीनवृत्तः beautifuly curved round and stout, परार्थ्यकालागरुचन्दनार्हः deserving the application of excellent black agaru and sandal paste, अनुत्तमेन by the best, प्रियेण by the beloved, चिरेण for long, अध्युषितः  used to rest the head, वामः भुजश्च by the left arm, आशु suddenly, समवेपत throbbed.

##### आङ्ग्लानुवादः
Her stout left arm curved beautifully, fit for excellent agaru and sandal paste once the pillow by her beloved lord for long, throbbed suddenly.



#### श्लोकः
##### मूलम्
गजेन्द्रहस्तप्रतिमश्च पीन  
स्तयोर्द्वयोः सम्हतयोः सुजातः।  
प्रस्पन्दमानः पुनरूरुरस्या  
रामं पुरस्तात् स्थितमाचचक्षे॥5.29.4॥

##### शब्दार्थः
संहतयोः close to each other, तयोः द्वयोः of those two, गजेन्द्रहस्तप्रतिमः resembling an elephant's trunk, पीनः stout, सुजातः well shaped, अस्याः ऊरुः her thigh, प्रस्पन्दमानः throbbing, रामम् Rama, पुरस्तात् in front, स्थितम् stood, आचचक्षे indicated.

##### आङ्ग्लानुवादः
Again her roundshaped left thigh resembling an elephant's trunk started throbbing, presaging union with Rama.



#### श्लोकः
##### मूलम्
शुभं पुनर्हेमसमानवर्ण  
मीषद्रजोध्वस्तमिवामलाक्ष्याः।  
वासस् स्थिताया श्शिखराग्रदन्त्याः  
किञ्चित्परिस्रंसत चारुगात्य्राः॥5.29.5॥

##### शब्दार्थः
पुनः again, अमलाक्ष्याः lady with pristine eyes, शिखराग्रदन्त्याः with round edged teeth, चारुगात्य्राः of the lady of beautiful limbs, स्थितायाः standing, शुभम् auspicious, हेमसमानवर्णम् of the colour of gold, ईषत् slightly, रजोध्वस्तमिव slightly dull on account of dust, वासः clothes, किञ्चित् a little, परिस्रंसत slipped.

##### आङ्ग्लानुवादः
Her eyes were pristine, teeth wellshaped. The goldhued auspicious sari on her charming limbs was now a little soiled on account of dust. It slipped slightly as she stood up. This augured well for her.



#### श्लोकः
##### मूलम्
एतैर्निमित्तैरपरैश्च सुभ्रूः  
सम्बोधिता प्रागपि साधु सिद्धैः।  
वातातपक्लान्तमिव प्रणष्टं  
वर्षेण बीजं प्रतिसंजहर्ष॥5.29.6॥

##### शब्दार्थः
प्रागपि in the past also, साधु well, सिद्धैः  by seers, एतैः by these, निमित्तैः by the presence of  omens, अपरैश्च and by others, सम्बोधिता addressed, सुभ्रूः a lady with lovely eyebrows, वातप्रक्लान्तम् blighted by wind and heat, प्रणष्टम् dried, बीजम् seed, वर्षेण इव with rain, प्रतिसञ्जहर्ष felt happy.

##### आङ्ग्लानुवादः
Reassured by such omens which augured well as tested by time, Sita, with beautiful eyebrows, and deep foresight experienced great joy, like a seed blighted by the wind and the Sun comes back to joyful life through a pleasing shower. (A foreteller is addressed as siddha in sanskrit dramas)



#### श्लोकः
##### मूलम्
तस्याः पुनर्बिम्बफलाधरोष्ठं  
स्वक्षिभ्रुकेशान्तमरालपक्ष्म।  
वक्त्रं बभासे सितशुक्लदंष्ट्रं  
राहोर्मुखाच्चन्द्र इव प्रमुक्तः॥5.29.7॥

##### शब्दार्थः
पुनः again, तस्याः her, बिम्बफलाधरोष्ठम् with lips like bimba fruit, स्वक्षिभ्रुकेशान्तम् beautiful eye brows, अरालपक्ष्म curved eyelashes extending up to her hair, सितचारुदन्तम् white and lovely teeth, वक्त्रम् mouth, राहोः from planet Rahu, मुखात् from face, प्रमुक्तः set free, चन्द्रः इव like the Moon, बभासे shone.

##### आङ्ग्लानुवादः
Her face shining with beautiful red lips like bimba fruit, sparkling teeth, and curved eyelashes with lovely brows extending up to her hair, she appeared like a Moon released from the mouth of Rahu.



#### श्लोकः
##### मूलम्
सा वीतशोका व्यपनीततन्द्री  
शान्तज्वरा हर्षविबुद्धसत्त्वा।  
अशोभतार्या वदनेन शुक्ले  
शीतांशुना रात्रिरिवोदितेन॥5.29.8॥

##### शब्दार्थः
आर्या revered lady, सा she, वीतशोका relieved from grief, व्यपनीततन्द्री a lady relieved from exhaustion, शान्तज्वरा fears allyed, हर्षविबुद्धसत्त्वा a lady with her mind illumined by joy, वदनेन with her countenance, शुक्ले in the bright fortnight, उदितेन risen, शीतांशुना with cool Moon, रात्रिरिव like the night, अशोभत shone.

##### आङ्ग्लानुवादः
Revered Sita, completely relieved of grief, exhaustion gone, fears allayed, mind illumined with joy, looked charming with her countenance as a night with the Moon fully risen during the bright fortnight.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे एकोनत्रिंशस्सर्गः॥  
Thus ends the twentyninth sarga of Sundarakanda of the holy Ramayana, the first epic compsed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/04-sItA-pIDanam/029_sItayA_shubhashakunAnubhavaH.md">
<details><summary><h3>भूषणम् ...{Loading}...</h3></summary>



तथागतां तां व्यथितामनिन्दितां व्यपेतहर्षां परिदीनमानसाम् ।  

शुभां निमित्तानि शुभानि भेजिरे नरं श्रिया जुष्टमिवोपजीविनः  ॥  ५।२९।१ ॥   

तथागतामित्यादि । तथागतां "रहस्यं च प्रकाशं च" इत्युक्तरीत्या सर्वं
यथावत्साक्षात्कृतवतो मुनेरपि तथाशब्दप्रयोगादित्थमिति परिच्छिद्य
वक्तुमशक्यदुःखाम् । तां धर्मिस्वरूपातिरिक्तयत्किंचिदतिशयरहिताम् ।
व्यथिताम् । "आशंसायां भूतवच्च" इति निष्ठा । तथा च पूर्वोक्तं सर्वं
धर्मिस्वरूपमात्रम् । इतः परमेव व्यसनानि भविष्यन्तीति मन्यमानाम् । "समा
द्वादश तत्राहं राघवस्य निवेशने । भुञ्जाना मानुषान् भोगान्
सर्वकामसमृद्धिनी ।" इत्युक्तं भोगजातं सर्वमकिंचित्करमासीत्, दुःखमेव
निरूपकमासीत् । अनिन्दितां रामविरहे यथा स्थातव्यं तथा स्थिताम् ।
एवमनवस्थाने निन्दितैव भवति । व्यपेतहर्षां हर्षः पूर्वमस्यामुषित्वा गत
इति न ज्ञातामित्यर्थः । व्यपाभ्यामुपसर्गाभ्यां तथा प्रतीयते ।
परिदीनमानसां हर्षे समागतेष्याश्रयरहिताम् । परीत्यनेन तथा ऽवगम्यते ।
शुभां गुणाधिकविषयविरहकृतविकृतित्वेन तद्दशाया एव नीराजना कर्तव्येत्येवं
स्थिताम् । निमित्तानि शुभानि भेजिरे । निमित्तानि तद्विषये शुभानि
सूचयित्वा स्वसत्तां लेभिरे । नरं श्रिया जुष्टमिवोपजीविनः । अर्थिनो हि
लक्ष्मीकटाक्षवद्विषये किंचित्कृत्य स्वप्रयोजनं लभन्ते, इमानि तु
साक्षाल्लक्ष्मीविषये किंचित्कृत्य निमित्तस्वामित्वं लेभिर इत्यर्थः  ॥ 
५।२९।१ ॥   

  

तस्याः शुभं वाममरालपक्ष्मराजीवृतं कृष्णविशालशुक्लम् ।  

प्रास्पन्दतैकं नयनं सुकेश्यामीनाहतं पद्ममिवाभिताम्रम्  ॥  ५।२९।२ ॥   

भुजश्च चार्वञ्चितपीनवृत्तः परार्ध्यकालागरुचन्दनार्हः ।  

अनुत्तमेनाध्युषितः प्रियेण चिरेण वामः समवेपताशु  ॥  ५।२९।३ ॥   

शुभनिमित्तान्येवाह तस्या इत्यादिना । अरालं वक्त्रम् । कृष्णविशालशुक्लं
मध्ये कनीनिकायां कृष्णं सर्वतो विशालं शुभ्रं च । अभिताम्रम्
अभितस्ताम्रम्, प्रान्तरक्तमित्यर्थः । "प्रान्तरक्ते च नेत्रे" इति
पद्मिनी लक्षणात्  ॥  २।२९।२३ ॥   

  

गजेन्द्रहस्तप्रतिमश्च पीनस्तयोर्द्वयोः संहतयोः सुजातः ।  

प्रस्पन्दमानः पुनरूरुरस्या रामं पुरस्तात् स्थितमाचचक्षे  ॥  ५।२९।४ ॥   

गजेन्द्रेति । तयोः सुलक्षणवत्तया प्रसिद्धयोः । उरुः वाम इत्यनुषज्यते ।
सुजातः सुन्दरः  ॥  ५।२९।४ ॥   

  

शुभं पुनर्हेमसमानवर्णमीषद्रजोध्वस्तमिवामलाक्ष्याः ।  

वासः स्थितायाः शिखराग्रदत्याः किंचित् परिस्रंसत चारुगात्र्याः  ॥ 
५।२९।५ ॥   

शुभमिति । शिखराग्रदत्याः वृत्ताग्रदन्तयुक्तायाः । "शिखंरं निस्तुलं
वृत्तम्" इत्यत्पुलमाला । "शिखरं दाडिमफलबीजम्" इत्यन्ये नैघण्टुकाः ।
यद्वा शिखराकाराग्रदन्तायाः "अग्रान्तशुद्धशुभ्रवृषवराहेभ्यश्च" इति
दन्तस्य दत्रादेशः । वासः वस्त्रम् । परिस्रंसत पर्यस्रंसत । अडभाव आर्षः ।
ऊरुकम्पादिति भावः । स्थितायाः तिष्ठन्त्या इति
वस्त्रस्रंसनानुगुणावस्थोक्तिः । यद्वा वासस्स्रंसनं कान्तागमनसूचकमिति
भावः । शिखरदन्तत्वे सामुद्रिकम् "स्निग्धास्समानुरूपाः सुपङ्क्तयः शिखरिणः
श्लक्ष्णाः । दन्ता भवन्ति यासां तासां पादे जगत्सर्वम्  ॥ " इति, "यासां
शिखरिणो दन्ता दीर्घं जीवन्ति ताः स्त्रियः" इति च ॥  ५।२९।५  ॥   

  

एतैर्निमित्तैरपरैश्च सुभ्रूः संबोधिता प्रागपि साधु सिद्धैः ।  

वातातपक्लान्तमिव प्रनष्टं वर्षेण बीजं प्रतिसंजहर्ष  ॥  ५।२९।६ ॥   

अपरैः पूर्वोक्तशकुनैः । सम्बोधिता सद्यः कान्तागमवार्ता भविष्यतीति बोधिता
। वातातपक्लान्तं सम्यग्वातातपसंशोषितम् । प्रनष्टं भूमावदर्शनं गतम् ।
यद्वा प्रनष्टं प्रकर्षेण कृशीभूतम् । बीजं वर्षेणैव प्रतिसंजहर्ष । बीजस्य
प्रहर्षो नाम अङ्कुरादिभावेन स्थूलीभूय बहिर्निर्गमः  ॥  ५।२९।६ ॥   

  

तस्याः पुनर्बिम्बफलाधरोष्ठं स्वक्षिभ्रु केशान्तमरालपक्ष्म ।  

वक्त्रं बभासे सितशुक्लदंष्ट्रं राहोर्मुखाच्चन्द्र इव प्रमुक्तः  ॥ 
५।२९।७ ॥   

स्वक्षिभ्रुशोभनाक्षिश्रूयुक्तम् । केशाः अन्ते यस्य तत् केशान्तम् ।
उपरिभागप्रकीर्णालकमित्यर्थः । सितशुक्लदंष्ट्रम् अत्यन्तशुक्लदन्तम् ।
एकार्थे शब्दद्वयप्रयोगो ऽतिशयज्ञापनाय । यथा मुग्धमनोज्ञ इति ।
नीरन्ध्रत्वेन संसक्तशुक्लदंष्ट्रमिति वा ऽर्थः । "षिञ् बन्धने"
इत्यस्माद्धातोर्निष्ठा  ॥  ५।२९।७ ॥   

  

सा वीतशोका व्यपनीततन्द्री शान्तज्वरा हर्षविवृद्धसत्त्वा । अशोभतार्या
वदनेन शुक्ले शीतांशुना रात्रिरिवोदितेन  ॥  ५।२९।८ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
एकोनत्रिंशः सर्गः  ॥  ५।२९ ॥   

सेति । व्यपनीततन्द्री निरस्तजाड्या । हर्षविवृद्धसत्त्वा हर्षविकसितचित्ता
। शुक्ले शुक्लपक्षे  ॥  ५।२९।८ ॥   

इति गोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने एकोनत्रिंशः सर्गः  ॥  ५।२९ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/04-sItA-pIDanam/029_sItayA_shubhashakunAnubhavaH.md">
<details><summary><h3>शिरोमणी ...{Loading}...</h3></summary>



निमित्ताकारं दर्शयितुमाह तथेति । तथा तेन प्रकारेण गतां शाखां प्राप्तां
व्यथिताम् अत एव व्यतीतहर्षां निवृत्तानन्दाम् अत एव परिदीनमानसाम्
अनिन्दितां शुभां तां सीतां शुभानि निमित्तानि श्रिया जुष्टं नरमुपसेविन इव
भेजिरे सिषेविरे  ॥  ५।२९।१  ॥   

  

तस्या इति । अरालया कुटिलया पक्षमराज्या पक्ष्मणः पङ्क्त्या वृतं युक्तं
कृष्णविशालशुक्लं कृष्णत्वादिविशिष्टं तत्र कृष्णत्वं कनीनिकावच्छेदेन
शुक्लत्वं तु सर्वदेशावच्छेदेन बोध्यम् । शुभं शुभलक्षणविशिष्टम् अभिताम्रं
रक्तप्रान्तदेशं तस्याः वाममेकं नयनं मीनाहतं मत्स्यैः चालितं पद्ममिव
प्रास्पन्दत  ॥  ५।२९।२  ॥   

  

भुज इति । चार्वञ्चितवृत्तपीनः चारुत्वादिविशिष्टः परार्ध्ययोः
अत्युत्तमयोः कालागरुचन्दनयोः अर्हः योग्यः अनुत्तमेन अतिश्रेष्ठेन प्रियेण
चिरं बहुकालम् अध्युषितः संस्पृष्टः वामो भुजः आशु समवेपत प्रास्फुरत  ॥ 
५।२९।३  ॥   

  

गजेन्द्रेति । गजेन्द्रहस्तप्रतिमः शुण्डादण्डसदृशः अत एव पीनः सुजातः
अतिसुन्दरः संहतयोः द्वयोः तयोरूर्वोर्मध्ये वाम इति शेषः, प्रस्पन्दमानः
अस्याः सीतायाः ऊरुः पुरस्तात्स्थितं रामम् आचचक्षे  ॥  ५।२९।४  ॥   

  

शुभमिति । अमलाक्ष्याः निर्मलनेत्रायाः शिखराग्रवत् दाडिमबीजाग्रभागवत्
दन्ता यस्याः चारु गात्रं यस्यास्तस्याः स्थितायाः सीतायाः शुभं मङ्गलप्रदं
हेमसमानवर्णम् ईषत् किंचित् रजसा ध्वस्तमिव वासो वस्त्रं शुभं शुभसूचकं यथा
भवति तथा किंचित् परिसंस्रत पर्यसंस्रत्  ॥  ५।२९।५  ॥   

  

एतैरिति । प्राक् मिथिलास्थितिसमये ऽपि साधुसिद्धैः सम्यगनुभूतैः  

एतैरुक्तैरपरैश्च निमित्तैः संचोदिता त्वत्कार्यमिद्धिर्जातेति बोधिता
सुभ्रूः सीता वातातपक्लान्तमत एव प्रनष्टं वर्षेण चोदितं बीजमिव
प्रतिसंजहर्ष  ॥  ५।२९।६  ॥   

  

तस्या इति । बिम्बफलोपमौ औष्ठौ यस्मिन् शोभने अक्षिणी भ्रुवौ च यस्मिन्
केशानामन्तः अलको यस्मिन् अरालानि वक्राणि पक्ष्माणि यस्मिन् सिताः
स्वच्छाः शुक्लदंष्ट्रा यस्मिंत्तत् तस्या वक्रं राहोर्मुखात् प्रमुक्तः
चन्द्र इव बभासे  ॥  ५।२९।७  ॥   

  

सेति । वीतो व्यतीतः शोको यस्याः व्यपनीता गता तन्द्रा यस्याः शान्तो ज्वरो
मनस्तापो यस्याः हर्षेण विबुद्धं प्रकाशितं सत्त्वं चित्तं यस्याः सा आर्या
सीता शुक्ले सितपक्षे शीतांशुना चन्द्रेण रात्रिरिव वदनेनाशोभत  ॥  ५।२९।८
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
एकोनत्रिंशः सर्गः  ॥  ५।२९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/04-sItA-pIDanam/029_sItayA_shubhashakunAnubhavaH.md">
<details><summary><h3>तिलकम् ...{Loading}...</h3></summary>



तथेति । उपसेविनः सेवकास्त इव  ॥  ५।२९।१  ॥   

  

अरालया वक्रया पक्ष्मराज्या वृतम् । पक्ष्मणो ऽरालया वक्ररोमराज्या
वृतमित्यर्थः । तथा कृष्णं कनीनिकामात्रे अन्यत्र विशालशुक्लत्वयुक्तम्,
अभितस्ताम्रं प्रान्तरक्तम् एकं वामम्  ॥  ५।२९।२  ॥   

  

अध्युषितः कृतसंपर्कः  ॥  ५।२९।३  ॥   

  

संहतयोः श्लिष्टयोस्तयोरूर्वोर्मध्ये वाम ऊरुरित्यर्थः  ॥  ५।२९।४  ॥   

  

हेमरूषितत्वाद्धेमसमानवर्णम् । ईषद्रजोध्वस्तमिवेषन्मलिनमिव
चिरमपरिवर्तनात् । शिखरं दाडिमबीजं तदग्रतुल्यदन्त्याः । "शिखरं
शैलवृक्षाग्रे कक्षाग्रगृहकोटिषु । पक्वे दाडिमबीजे च" इति विश्वः ।
परिस्रंसत पर्यस्रंसतासनादधः पपात  ॥  ५।२९।५ ॥   

  

साधुसिद्धैः सम्यक्संबन्धिभिः । "संवादिभिः" इति पाठान्तरम्  ॥  ५।२९।६  ॥   

  

शोभने अक्षिणी भ्रुवौ केशान्ता अलकाश्च यत्र तत् सितशुक्लदंष्ट्रं
स्फटिकादिसितपदार्थवच्छुक्ला दंष्ट्रा यत्र तत्संबद्धशुक्लदंष्ट्रावदिति च
 ॥  ५।२९।७  ॥   

  

हर्षेण विबुद्धं सत्त्वं चित्तं यस्याः । वदनेन करणेन । शुक्ले शुक्लपक्षे
 ॥  ५।२९।८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकोनत्रिंशः सर्गः  ॥  ५।२९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/04-sItA-pIDanam/029_sItayA_shubhashakunAnubhavaH.md">
<details><summary><h3>द्राविडपाठः ...{Loading}...</h3></summary>



  
तथागतां तां व्यथितामनिन्दितां व्यपेतहर्षां परिदीनमानसाम्।  
शुभां निमित्तानि शुभानि भेजिरे नरं श्रिया जुष्टमिवोपजीविनः ॥ 5.29.1 ॥   
तस्याः शुभं वाममरालपक्ष्मराजीवृतं कृष्णविशालशुक्लम्।  
प्रास्पन्दतैकं नयनं सुकेश्यामीनाहतं पद्ममिवाभिताम्रम् ॥ 5.29.2 ॥   
भुजश्च चार्वञ्चितपीनवृत्तः परार्ध्यकालागरुचन्दनार्हः।  
अनुत्तमेनाध्युषितः प्रियेण चिरेण वामः समवेपताशु ॥ 5.29.3 ॥   
गजेन्द्रहस्तप्रतिमश्च पीनस्तयोर्द्वयोः संहतयोः सुजातः।  
प्रस्पन्दमानः पुनरूरुरस्या रामं पुरस्तात् स्थितमाचचक्षे ॥ 5.29.4 ॥   
शुभं पुनर्हेमसमानवर्णमीषद्रजोध्वस्तमिवामलाक्ष्याः।  
वासः स्थितायाः शिखराग्रदत्याः किञ्चित् परिस्रंसत चारुगात्र्याः ॥ 5.29.5 ॥   
एतैर्निमित्तैरपरैश्च सुभ्रूः सम्बोधिता प्रागपि साधु सिद्धैः।  
वातातपक्लान्तमिव प्रनष्टं वर्षेण बीजं प्रतिसञ्जहर्ष ॥ 5.29.6 ॥   
तस्याः पुनर्बिम्बफलाधरोष्ठं स्वक्षिभ्रु केशान्तमरालपक्ष्म।  
वक्त्रं बभासे सितशुक्लदंष्ट्रं राहोर्मुखाच्चन्द्र इव प्रमुक्तः ॥ 5.29.7 ॥   
सा वीतशोका व्यपनीततन्द्री शान्तज्वरा हर्षविवृद्धसत्त्वा।  
अशोभतार्या वदनेन शुक्ले शीतांशुना रात्रिरिवोदितेन ॥ 5.29.8 ॥   

</details>
</div>
