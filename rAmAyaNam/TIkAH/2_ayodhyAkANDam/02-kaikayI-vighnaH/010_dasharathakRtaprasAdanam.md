+++
title = "०१० दशरथकृतप्रसादनम्"
title_english = "010 Kaikeyi enters the house of wrath"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-010-Dasharatha_Pradhanaa.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/02-kaikayI-vighnaH/010_dasharathakRtaprasAdanam.md">
<details><summary><h3>IITK ...{Loading}...</h3></summary>

King Dasaratha enters the palace of Kaikeyi who is in the chamber of
wrath--tries to pacify her in different ways.



#### श्लोकः
##### मूलम्
विदर्शिता यदा देवी कुब्जया पापया भृशम्।  
तदा शेते स्म सा भूमौ दिग्धविद्धेव किन्नरी॥2.10.1॥

##### शब्दार्थः
सा देवी that queen (Kaikeyi), भृशम् exceedingly, पापया sinful one, कुब्जया by hunchback (Manthara), यदा when, विदर्शिता perversely advised, तदा then, दिग्धविद्धेव as if struck by a poisonous arrow, किन्नरीव like a 'kinnari', भूमौ on the floor, शेते स्म lay down.

##### आङ्ग्लानुवादः
Perversely advised by the extremely sinful hunchback the queen (Kaikeyi) lay down on the ground like a kinnari struck as though by a poisonous arrow.



#### श्लोकः
##### मूलम्
निश्चित्य मनसा कृत्यं सा सम्यगिति भामिनी।  
मन्थरायै शनैस्सर्वमाचचक्षे विचक्षणा॥2.10.2॥

##### शब्दार्थः
विचक्षणा intelligent, सा भामिनी that beautiful lady, इति thus, सम्यक् correctly, मनसा in her mind, कृत्यम् the strategy, निश्चित्य having decided, सर्वम् everything, शनैः slowly, मन्थरायै to Manthara, आचचक्षे told.

##### आङ्ग्लानुवादः
The intelligent, beautiful lady (Kaikeyi), having correctly decided the strategy in her mind, slowly unfolded everything to Manthara.



#### श्लोकः
##### मूलम्
सा दीना निश्चयं कृत्वा मन्थरावाक्यमोहिता।  
नागकन्येव निश्वस्य दीर्घमुष्णं च भामिनी॥2.10.3॥  
मुहूर्तं चिन्तयामास मार्गमात्मसुखावहम्।

##### शब्दार्थः
सा भामिनी that beautiful lady (Kaikeyi), मन्थरावाक्यमोहिता impressed by Manthara's words,  
दीना wretch, निश्चयं कृत्वा having decided, नागकन्येव like a female serpent, दीर्घम्  deeply, उष्णं च also hot, निश्वस्य having sighed, मुहूर्तम् for a while, आत्मसुखावहम् bringing  happiness to herself, मार्गम् means, चिन्तयामास thought of.

##### आङ्ग्लानुवादः
That beautiful wretch (Kaikeyi) impressed by the words of Manthara heaved deep, hot sighs like a female serpent and  thought for a while about the means of bringing happiness to herself.



#### श्लोकः
##### मूलम्
सा सुहृच्चार्थकामा च तं निशम्य सुनिश्चयम्॥2.10.4॥  
बभूव परमप्रीता सिध्दिं प्राप्येव मन्थरा।

##### शब्दार्थः
सुहृच्च also a friend, अर्थकामा च desiring to fulfil the resolve, सा मन्थरा that Manthara, तम् that, सुनिश्चयम् firm determination, निशम्य having heard, सिद्धिम् acomplishment of the objective, प्राप्येव as if, परमप्रीता highly pleased, बभूव became.

##### आङ्ग्लानुवादः
Manthara, Kaikeyi's friend, too, driven by a strong desire to fulfil her resolve was highly pleased and on hearing the firm determination of Kaikeyi, felt as if the accomplishment of the objective was at hand.



#### श्लोकः
##### मूलम्
अथ सा रुषिता देवी सम्यक्कृत्वा विनिश्चयम्॥2.10.5॥  
संविवेशाबला भूमौ निवेश्य भृकुटीं मुखे।

##### शब्दार्थः
अथ then, देवी queen, सा अबला that woman,रुषिता soiled, सम्यक् completely, विनिश्चयम् firm decision, कृत्वा having taken, मुखे on the face, भृकुटीम् frown, निवेश्य having placed, भूमौ on the floor, संविवेश lay down.

##### आङ्ग्लानुवादः
Then Kaikeyi finally took a firm decision. With a soiled body and a frowning face she lay down on the floor.



#### श्लोकः
##### मूलम्
ततश्चित्राणि माल्यानि दिव्यान्याभरणानि च॥2.10.6॥  
अपविद्धानि कैकेय्या तानि भूमिं प्रपेदिरे।

##### शब्दार्थः
ततः after that, तानि those, चित्राणि of different colours, माल्यानि garlands, दिव्यानि divine (costly), आभरणानि च also the ornaments, कैकेय्या by Kaikeyi, अपविद्धानि thrown off, भूमिम् to the ground, प्रपेदिरे resorted.

##### आङ्ग्लानुवादः
Thereafter Kaikeyi flung away her multicoloured garlands along with her costly ornaments on to the ground.



#### श्लोकः
##### मूलम्
तया तान्यपविद्धानि माल्यान्याभरणानि च॥2.10.7॥  
अशोभयन्त वसुधां नक्षत्राणि यथा नभः।

##### शब्दार्थः
तया by her, अपविद्धानि thrown away, तानि माल्यानि all those garlands, आभरणानि च and the ornaments also, नक्षत्राणि stars, नभः the sky, यथा like, वसुधाम् the ground, अशोभयन्त adorned.

##### आङ्ग्लानुवादः
All the garlands and ornaments she scattered adorned the floor like the stars (illumining) the sky.



#### श्लोकः
##### मूलम्
क्रोधागारे निपतिता सा बभौ मलिनाम्बरा॥2.10.8॥  
एकवेणीं दृढं बद्वा गतसत्त्वेव किन्नरी।

##### शब्दार्थः
एकवेणीम् into a single braid, दृढम् tightly, बद्वा having fastened, क्रोधागारे in the chamber of wrath, निपतिता had fallen down, मलिनाम्बरा wearing soiled clothes, सा she, गतसत्त्वा in a lifeless state, किन्नरी इव like kinnari, बभौ shone.

##### आङ्ग्लानुवादः
Tightly fastening her hair into a single braid and wearing soiled clothes, she lay down in the chamber of wrath in a lifeless state like a kinnari.



#### श्लोकः
##### मूलम्
आज्ञाप्य च महाराजो राघवस्याभिषेचनम्॥2.10.9॥  
उपस्थानमनुज्ञाप्य प्रविवेश निवेशनम्।

##### शब्दार्थः
महाराजः तु as regards the king, राघवस्य Rama's, अभिषेचनम् installation ceremony, आज्ञाप्य having issued orders, उपस्थानम् very close associates, अनुज्ञाप्य having taken leave,  
निवेशनम् the palace, प्रविवेश entered.

##### आङ्ग्लानुवादः
The king issued orders for Rama's installation ceremony, and taking leave of his close associates entered the palace.                        .



#### श्लोकः
##### मूलम्
अद्य रामाभिषेको वै प्रसिद्ध इति जज्ञिवान्॥2.10.10॥  
प्रियार्हां प्रियमाख्यातुं विवेशान्तःपुरं वशी।

##### शब्दार्थः
वशी one who has subdued the senses, अद्य today, रामाभिषेकः Rama's installation, प्रसिद्धः इति is known to everybody, जज्ञिवान् having come to know, प्रियार्हाम् to me who deserves to hear such pleasant news (to Kaikeyi), प्रियम् pleasant news, आख्यातुम् to communicate, अन्तः पुरम् the inner apartment, विवेश entered.

##### आङ्ग्लानुवादः
Aware of the fact that Rama's installation ceremony was known to everybody by then he who had subdued his senses entered the inner apartment to convey it to one worthy of such pleasant news.



#### श्लोकः
##### मूलम्
स कैकेय्या गृहं श्रेष्ठं प्रविवेश महायशाः॥2.10.11॥  
पाण्डुराभ्रमिवाकाशं राहुयुक्तं निशाकरः।

##### शब्दार्थः
महायशाः renowned, सः he, निशाकरः moon, पाण्डुराभ्रम् with pale clouds, राहुयुक्तम्  accompanied by Rahu, आकाशमिव like the sky, श्रेष्ठम् excellent, कैकेय्याः गृहम् Kaikeyi's abode, प्रविवेश entered.

##### आङ्ग्लानुवादः
The illustrious king entered the excellent abode of Kaikeyi like the Moon entering the mouth of Rahu in a sky overcast with pale clouds.



#### श्लोकः
##### मूलम्
शुकबर्हिणसङ्घुष्टं क्रौञ्चहंसरुतायुतम्॥2.10.12॥  
वादित्ररवसङ्घुष्टं कुब्जा वामनिकायुतम्।  
लतागृहैश्चित्रगृहैश्चम्पकाशोकशोभितैः॥2.10.13॥  
दान्तराजतसौवर्णवेदिकाभिस् समायुतम्।  
नित्यपुष्पफलैर्वृक्षैर्वापीभिश्चोपशोभितम्॥2.10.14॥  
दान्तरजतसौवर्णैस्संवृतं परमासनैः।  
विविधैरन्नपानैश्च भक्ष्यैश्च विविधैरपि॥2.10.15॥  
उपपन्नं महार्हैश्च भूषितैस्त्रिदिवोपमम्।  
तत्प्रविश्य महाराजस्स्वमन्तः पुरमृद्धिमत्॥2.10.16॥  
न ददर्श प्रियां राजा कैकेयीं शयनोत्तमे।

##### शब्दार्थः
शुकबर्हिणसङ्घुष्टम् filled with parrots and peacocks, क्रौञ्चहंसरुतायुतम् full of cries of kraunchas and swans, वादित्ररवसङ्घुष्टम् echoing with the sounds of musical instruments, कुब्जा वामनिकायुतम् with hunchbacks and dwarfs (attendants moving here and there), चम्पकाशोकशोभितैः shining with champaka and ashoka trees, लतागृहैः by bowers surrounded with creepers, चित्रगृहैः च with picturegalleries, दान्तराजतसौवर्णवेदिकाभिः diases decorated with  ivory, gold and silver, समायुतम् filled with, नित्यपुष्पफलैः bearing flowers and fruits in all seasons, वृक्षैः (adorned) with trees, वापीभिः च with large pools, उपशोभितम् adorned, परमासनैः with excellent seats, विविधैः various kinds of, अन्नपानैः च  with food and drinks, भक्ष्यैः च eatables also, उपपन्नम् endowed with, भूषितैः decorations, महार्हैः expensive, त्रिदिवोपमम् resembling heaven, पुरम़ृद्धिमत् prosperous abode, तत् that, स्वम् his own, अन्तः पुरम्  inner apartment, प्रविश्य having entered, महाराजः great king, राजा king (Dasaratha), शयनोत्तमे on  the best bed, प्रियाम् beloved, कैकेयीम् Kaikeyi, न ददर्श did not see.

##### आङ्ग्लानुवादः
The maharaja entered the inner apartment of Kaikeyi's prosperous abode filled with parrots and peacocks, reverberating with cries of kraunchas and swans and sounds of musical instruments attended with hunchbacks and dwarfs decorated with champak and ashoka trees, bowers surrounded with creepers, picturegalleries, altars and sofas embellished with ivory, gold and silver. It was shining with pools and trees bearing flowers and fruits in all seasons. Various kinds of food, drinks and eatables were kept ready. With excellent decorations that abode of Kaikeyi resembled heaven. (But) the king did not see his beloved Kaikeyi in her best bed.



#### श्लोकः
##### मूलम्
कामबलसंयुक्तो रत्यर्थं मनुजाधिपः॥2.10.17॥  
अपश्यन्दयितां भार्यां पप्रच्छ विषसाद च।

##### शब्दार्थः
कामबलसंयुक्तः charged with passion, सः मनुजाधिपः the king, रत्यर्थम् seeking carnal pleasure, दयिताम् beloved, भार्याम् wife, अपश्यन् not seeing, विषसाद dejected, पप्रच्छ च also enquired.

##### आङ्ग्लानुवादः
Charged with passion and seeking carnal pleasure, the king became dejected when he did not see his beloved wife. He enquired about her.



#### श्लोकः
##### मूलम्
न हि तस्य पुरा देवी तां वेलामत्यवर्तत॥2.10.18॥  
न च राजा गृहं शून्यं प्रविवेश कदाचन।

##### शब्दार्थः
पुरा previously, देवी queen (Kaikeyi), तस्य his, तां वेलाम् time, न अत्यवर्तत हि did not transgress, राजा king, कदाचन never, शून्यम् empty, गृहम् apartment, न प्रविवेश च did not enter.

##### आङ्ग्लानुवादः
Never before had queen Kaikeyi missed his time of arrival. Nor had the king ever entered her empty apartment.



#### श्लोकः
##### मूलम्
ततो गृहगतो राजा कैकेयीं पर्यपृच्छत॥2.10.19॥  
यथा पूर्वमविज्ञाय स्वार्थलिप्सुमपण्डिताम्।

##### शब्दार्थः
ततः then, गृहगतः having reached the apartment, राजा king, अपण्डिताम् foolish lady, कैकेयीम् about Kaikeyi, स्वार्थलिप्सुम् seeking selfish interest, अविज्ञाय without realising, यथापूर्वम् as usual, पर्यपृच्छत enquired.

##### आङ्ग्लानुवादः
Having entered her apartment, the king, unaware of that foolish Kaikeyi's selfish design enquired her whereabouts as usual.



#### श्लोकः
##### मूलम्
प्रतीहारी त्वथोवाच सन्त्रस्ता सुकृताञ्जलिः॥2.10.20॥  
देव देवी भृशं कृद्धा क्रोधागारमभिदृता।

##### शब्दार्थः
अथ thereafter, सन्त्रस्ता frightened, प्रतीहरी doorkeeper, कृताञ्जलिः with folded palms, उवाच said, देव O monarch देवी queen, भृशम् कृद्वा mighty angry, क्रोधागारम् towards the chamber of wrath, अभिदृता swiftly went.

##### आङ्ग्लानुवादः
Thereafter, the frightened doorkeeper with folded palms said O monarch the  
queen in a hot mood has rushed into the chamber of wrath.



#### श्लोकः
##### मूलम्
प्रतीहार्या वचश्शृत्वा राजा परमदुर्मनाः॥2.10.21॥  
विषसाद पुनर्भूयो लुलितव्याकुलेन्द्रियः॥

##### शब्दार्थः
परमदुर्मनाः deeply melancholic, राजा king, प्रतीहार्या door keeper's, वचः words, शृत्वा having heard, लुलितव्याकुलेन्द्रियः with his senses agitated and unstable, पुनः again, भूयः still more, विषसाद grieved.

##### आङ्ग्लानुवादः
Hearing the words of the doorkeeper, the melancholic king grieved all the more with his senses agitated and unstable.



#### श्लोकः
##### मूलम्
तत्र तां पतितां भूमौ शयानामतथोचिताम्॥2.10.22॥  
प्रतप्त इव दुःखेन सोऽपश्यज्जगतीपतिः।

##### शब्दार्थः
जगतीपतिः lord of the earth, सः he, तत्र there (in that chamber of wrath), पतिताम् fallen down, भूमौ on the floor, शयानाम् lying down, अतथोचिताम् unbecoming manner, ताम् her, अपश्यत् saw,  दुःखेन with grief, प्रतप्तः इव as if consumed.

##### आङ्ग्लानुवादः
The lord of the earth (Dasaratha) saw her (Kaikeyi) lying down on the floor of the chamber of wrath in an unbecoming manner and felt as if consumed by grief.



#### श्लोकः
##### मूलम्
स वृद्धस्तरुणीं भार्यां प्राणेभ्योपि गरीयसीम्॥2.10.23॥  
अपापः पापसङ्कल्पां ददर्श धरणीतले।  
लतामिव विनिष्कृत्तां पतितां देवतामिव॥2.10.24॥  
किन्नरीमिव निर्धूतां च्युतामप्सरसं यथा।  
मायामिव परिभ्रष्टां हरिणीमिव संयताम्॥2.10.25॥

##### शब्दार्थः
वृद्धः aged, अपापः guileless, सः he, तरुणीम् youthful lady, प्राणेभ्योऽपि more than his life, गरीयसीम् dearer, पापसङ्कल्पाम् a lady of sinful intentions, विनिष्कृत्ताम् severed, लतामिव like a creeper, पतिताम् fallen down, देवतामिव like a goddess, निर्धूताम् thrown down on earth, किन्नरीमिव like a 'kinnari', च्युताम् slipped (from heaven), अप्सरसं यथा like apsarasas, परिभ्रष्टाम् fallen down, मायामिव like illusion, संयताम् tied down, हरिणीमिव like a female deer, भार्याम् to wife, ददर्श saw.

##### आङ्ग्लानुवादः
The guileless, old king beheld his youthful wife who was dearer to him than his own life, filled with deceitful  intentions. She looked like a severed creeper, like a goddess fallen down, like a 'Kinnari' thrown down on earth, like an 'apsarasa' slipped from heaven, like an illusion torn, like a female deer tied down.



#### श्लोकः
##### मूलम्
करेणुमिव दिग्धेन विद्धां मृगयुना वने।  
महागज इवारण्ये स्नेहात्परिममर्श ताम्॥2.10.26॥

##### शब्दार्थः
वने in the forest, दिग्धेन by a poisoned arrow, विद्धाम् struck down, करेणुमिव like a sheelephant, ताम् her, अरण्ये in the forest, महागजः इव like a mighty elephant, स्नेहात् lovingly, परिममर्श caressed.

##### आङ्ग्लानुवादः
Like a mighty sheelephant caressing her cow wounded with a poisoned arrow in the forest, he caressed her lovingly.



#### श्लोकः
##### मूलम्
परिमृश्य च पाणिभ्यामभिसन्त्रस्तचेतनः।  
कामी कमलपत्राक्षीमुवाच वनितामिदम्॥2.10.27॥

##### शब्दार्थः
कामी passionate, अभिसन्त्रस्तचेतनः mind extremely terrified, कमलपत्राक्षीम् to one with eyes resembling lotuspetals, वनिताम् that woman, पाणिभ्याम् with both hands, परिमृश्य after  
caressing, इदम् this word, उवाच said.

##### आङ्ग्लानुवादः
With a mind extremely terrified yet passionate, he caressed his lotuseyed wife with his hands, and saidः



#### श्लोकः
##### मूलम्
न तेऽहमभिजानामि क्रोधमात्मनि संश्रितम्।  
देवि केनाभिशप्ताऽसि केन वाऽसि विमानिता॥2.10.28॥  
यदिदं मम दुःखाय शेषे कल्याणि पांसुषु।

##### शब्दार्थः
देवि O queen आत्मनि in me, संश्रितम् taken refuge in (you), ते your, क्रोधम् about anger, अहम् I, न अभिजानामि am not able to know, केन by whom, अभिशप्ता असि are you cursed, केन वा or by whom, विमानिता असि are you disrespected, कल्याणि O auspicious one, पांसुषु in the dust, यत् शेषे since you lie, इदम् this, मम my, दुःखाय is the source of my sorrow.

##### आङ्ग्लानुवादः
O auspicious queen, I do not know whether your anger is directed at me. I do not know the cause of your anger. By whom have you been offended or disrespected? Why are you lying in the dust? This is causing me great sorrow.



#### श्लोकः
##### मूलम्
भूमौ शेषे किमर्थं त्वं मयि कल्याणचेतसि॥2.10.29॥  
भूतोपहतचित्तेव मम चित्तप्रमाथिनी।

##### शब्दार्थः
मयि in me, कल्याणचेतसि in a mind favourably disposed, त्वम् you, भूतोपहतचित्तेव like one possessed by evil spirits, मम my, चित्तप्रमाथिनी afflicting my mind, किमर्थम् why, भूमौ on the floor, शेषे are you lying down?

##### आङ्ग्लानुवादः
While I am here favourably disposed towards you, why are you lying down on the floor like one possessed by an evil spirit? Why are you afflicting my mind?



#### श्लोकः
##### मूलम्
सन्ति मे कुशला वैद्यास्त्वभितुष्टाश्च सर्वशः॥2.10.30॥  
सुखितां त्वां करिष्यन्ति व्याधिमाचक्ष्व भामिनी।

##### शब्दार्थः
भामिनि O lovely one कुशलाः experts, सर्वशः in every way, अभितुष्टाः च completely satisfied too, मे my, वैद्याः सन्ति physicians are available, त्वाम् you, सुखिताम् करिष्यन्ति will restore your health, व्याधिम् ailment, आचक्ष्व you may tell.

##### आङ्ग्लानुवादः
O lovely one there are, to my best satisfaction, expert physicians in all branches (of medical science). They will restore your health. Tell me your ailment.



#### श्लोकः
##### मूलम्
कस्य वा ते प्रियं कार्यं केन वा विप्रियं कृतम्॥2.10.31॥  
कः प्रियं लभतामद्य को वा सुमहदप्रियम्।

##### शब्दार्थः
कस्य वा to whom, प्रियम् favour, ते by you, कार्यम् is to be done, केन वा by whom, विप्रियम् displeasure, कृतम् was done, कः who, अद्य now, प्रियम् favour, लभताम् let him obtain, को वा who, सुमहत् exceedingly great, अप्रियम् displeasure (shall obtain).

##### आङ्ग्लानुवादः
On whom do you wish to bestow favour? Who has caused you displeasure? To whom should I grant favour now? To whom should I cause great displeasure?



#### श्लोकः
##### मूलम्
मा रोदीर्मा च कार्षीस्त्वं देवि संपरिशोषणम्॥2.10.32॥  
अवध्यो वध्यतां को वा को वा वध्यो विमुच्यताम्।  
दरिद्रः को भवत्वाढ्यो द्रव्यवान्वाऽप्यकिञ्चनः॥2.10.33॥

##### शब्दार्थः
देवि O queen मा रोदीः do not weep, त्वम् you, संपरिशोषणम् emaciation of body, मा च कार्षीः do not cause, अवध्यः who should not be slain, को वा or who, वध्यताम् shall be slain, वध्यः worthy of being slain, को वा or who, विमुच्यताम् shall be released, दरिद्रः is poor, को वा or who, आढ्यः should be made rich, भवतु shall become, द्रव्यवान्वापि whosoever is wealthy, अकिञ्चनः shall be rendered poor.

##### आङ्ग्लानुवादः
O queen shed no tears. Drain not your health. Ask me, and I shall slay one who should not be slain or release one who should be slain. I shall make a poor man rich and a wealthy man poor. (Tell me who are such people).



#### श्लोकः
##### मूलम्
अहं चैव मदीयाश्च सर्वे तव वशानुगाः।  
न ते किञ्चिदभिप्रायं व्याहन्तुमहमुत्सहे॥2.10.34॥

##### शब्दार्थः
अहं चैव I am also, मदीयाः my relatives, सर्वे च all people, तव your, वशानुगाः under control, ते your, अभिप्रायम् opinion, किञ्चित् a little, व्याहन्तुम् to spoil, अहम् I, न उत्सहे will not make efforts.

##### आङ्ग्लानुवादः
My kins and I are under your control. I will make no effort to go even a little  against  
your wishes.



#### श्लोकः
##### मूलम्
आत्मनो जीवितेनापि ब्रूहि यन्मनसेच्छसि।  
बलमात्मनि जानन्ती न मां शङ्कितुमर्हसि॥2.10.35॥  
करिष्यामि तव प्रीतिं सुकृतेनापि ते शपे।

##### शब्दार्थः
अत्मनः my own, जीवितेनापि with life even, यत् whatever, मनसा with mind, इच्छसि wish, ब्रूहि tell, आत्मनि in your own self, बलम् strength, जानन्ती you know yourself, माम् me, शङ्कितुम् to doubt, न अर्हसि it does not behove you, सुकृतेनापि on my acquired merits, ते to you, शपे I swear, तव your, प्रीतिम् pleasure, करिष्यामि I will do.

##### आङ्ग्लानुवादः
If you want to do anything even if it means sacrificing my life, I shall do it. Since you know my strength, it does not behove you to doubt me. I swear on my  merits. I will do whatever pleases you.



#### श्लोकः
##### मूलम्
यावदावर्तते चक्रं तावती मे वसुन्धरा॥2.10.36॥  
प्राचीनास्सिन्धुसौवीरास् सौराष्ट्रा दक्षिणापथाः।  
वङ्गाङ्गमगधाः मत्स्याः समृद्धा काशिकोसलाः॥2.10.37॥

##### शब्दार्थः
चक्रम् wheel of the chariot, यावत् till (such places), आवर्तते rotates, मे वसुन्धरा my land, तावती (is extended) up to that, प्राचीनाः eastern regions, सिन्धुसौवीराः SindhuSauvira areas, सौराष्ट्राः Saurashtra, दक्षिणापथाः southern regions, वङ्गाङ्गमगधाः Banga, Anga, Magadha states, मत्स्याः Mathsya kingdom, काशिकोसलाः Kasi and Kosala, समृद्धाः prosperous places.

##### आङ्ग्लानुवादः
My authority on the land is extended till such places the wheel of any chariot rotates such as the regions in the east, SindhuSauvira areas, Saurashtra, Southern regions, Banga, Anga, Magadha states, Matsya kingdom and KasiKosala countries which are prosperous places.



#### श्लोकः
##### मूलम्
तत्र जातं बहु द्रव्यं धनधान्यमजाविकम्।  
ततो वृणीष्व कैकेयि यद्यत्त्वं मनसेच्छसि॥2.10.38॥

##### शब्दार्थः
तत्र there, धनधान्यम् wealth and food grains, अजाविकम् sheep and goats, बहु many, द्रव्यम् things, जातम् is produced, कैकेयि Kaikeyi, ततः from those, यद्यत् whichever, त्वम् you, मनसा  in mind, इच्छसि wish, वणीष्व ask.

##### आङ्ग्लानुवादः
There wealth and foodgrains, sheep and goats and many things are produced. O Kaikeyi, ask whichever of these you wish.



#### श्लोकः
##### मूलम्
किमायासेन ते भीरु उत्तिष्ठोत्तिष्ठ शोभने।  
तत्त्वं मे ब्रूहि कैकेयि यतस्ते भयमागतम्॥2.10.39॥  
तत्ते व्यपनयिष्यामि नीहारमिव रश्मिवान्।

##### शब्दार्थः
भीरु O lady, ते to you, आयासेन with exertion, किम् what is the use? शोभने O charming one, उत्तिष्ठ उत्तिष्ठ arise, arise, कैकेयि O Kaikeyi ते to you, यतः from whom, भयम् fear, आगतम् has come, तत् that, त्वम् you, मे me, ब्रूहि tell, ते your, तत् the cause for that fear, रश्मिवान् Sun, नीहारमिव like morning mist, व्यपनयिष्यामि I will dispel.

##### आङ्ग्लानुवादः
O lady why do you exert yourself? Arise, arise. O charming Kaikeyi, tell me the cause of your fear. I will dispel it just as the Sun dispels morning mists.



#### श्लोकः
##### मूलम्
तथोक्ता सा समाश्वस्ता वक्तुकामा तदप्रियम्॥2.10.40॥  
परिपीडयितुं भूयो भर्तारमुपचक्रमे।

##### शब्दार्थः
तथा thus, उक्ता spoken to, सा she, समाश्वस्ता breathing a sigh of relief, तत् that, अप्रियम् unpleasant thing, वक्तुकामा intending to tell, भर्तारम् to her husband, भूयः still more,     परिपीडयितुम् for tormenting, उपचक्रमे started.

##### आङ्ग्लानुवादः
Thus spoken to, she (Kaikeyi) breathed a sigh of relief. Intending to tell him the unpleasant thing (which was in her mind), she began tormenting her husband all the more.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे दशमस्सर्गः॥  
Thus ends  the tenth sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/02-kaikayI-vighnaH/010_dasharathakRtaprasAdanam.md">
<details><summary><h3>भूषणम् ...{Loading}...</h3></summary>



विदर्शिता यदा देवी कुब्जया पापया भृशम् ।  

तदा शेते स्म सा भूमौ दिग्धविद्धेव किन्नरी  ॥  २।१०।१  ॥   

अथ पूर्वोक्तं कैकेयीक्रोधमविचाल्यत्वसूचनायानुवदन् राज्ञः
कैकेयीदर्शनानुनयौ दर्शयति--विदर्शितेति । विदर्शिता विपरीतं बोधिता ।
दिग्धविद्धा विषलिप्तबाणेन प्रहृता । "विषक्ते दिग्धलिप्तकौ" इत्यमरः  ॥ 
२।१०।१  ॥   

  

निश्चित्य मनसा कृत्यं सा सम्यगिति भामिनी ।  

मन्थरायै शनैः सर्वमाचचक्षे विचक्षणा  ॥  २।१०।२  ॥   

निश्चित्येति । सा कैकेयी कृत्यं कर्तव्यं पुरोक्तरीत्या मनसा निश्चित्य ।
सर्वं त्वदुक्तं सम्यगिति मन्थरायै आचचक्षेतिसम्बन्धः  ॥  २।१०।२  ॥   

  

सा दीना निश्चयं कृत्वा मन्थरावाक्यमोहिता ।  

नागकन्येव निश्वस्य दीर्घमुष्णं च भामिनी ।  

मुहूर्त्तं चिन्तयामास मार्गमात्ममुखावहम्  ॥  २।१०।३  ॥   

सा दीनेत्यर्धत्रयमेकं वाक्यम् । दीना अत्र स्वोद्योगः फलिष्यति नवेति
शङ्क्या दीना । मार्गं उपायम् । एतदर्धत्रयं निश्चित्येति पूर्वश्लोकात्
पूर्वमेव निवेशनीयम् । अर्थसङ्गतिस्वारस्यात्  ॥  २।१०।३  ॥   

  

सा सुहृच्चार्थकामा च तन्निशम्य सुनिश्चयम् ।  

बभूव परमप्रीता सिद्धिं प्राप्येव मन्थरा  ॥  २।१०।४  ॥   

सेति । तं निश्चयं ऽइह वा मां मृताम्ऽ इत्यादिना पूर्वसर्गान्तोक्तनिश्चयम्
। निशम्य श्रुत्वा । सिद्धिं निश्चयफलम् । प्राप्येव प्रीता  ॥  २।१०।४  ॥   

  

अथ सा मर्षिता देवी सम्यक् कृत्वा विनिश्चयम् ।  

संविवेशाबला भूमौ निवेश्य भ्रुकुटीं मुखे  ॥  २।१०।५  ॥   

अथेति । पुनःसंवेशनाभिधानं
रोषसूचकभ्रुकुटीकरणमाल्यभूषणापवेधादिविशेषप्रदर्शनार्थम् । भ्रुकुटीं
क्रोधजनिताकारविशेषम्  ॥  २।१०।५  ॥   

  

ततश्चित्राणि माल्यानि दिव्यान्याभरणानि च ।  

अपविद्धानि कैकेय्या तानि भूमिं प्रपेदिरे  ॥  २।१०।६  ॥   

पूर्वं त्यक्तभूषणादीनामौदासीन्येन भूमौ विक्षेपं दर्शयति--तत इति ।
यान्यप्यविद्धानि तानि भूमिं प्रपेदिरे न तु मञ्जूषिकाम् ।
क्रोधातिशयसूचनाय भूमावुत्सर्जनम्  ॥  २।१०।६  ॥   

  

तया तान्यपविद्धानि माल्यान्याभरणानि च ।  

अशोभयन्त वसुधां नक्षत्राणि यथा नभः  ॥  २।१०।७  ॥   

व्याकीर्णत्वद्योतनाय तानि वर्णयति--तयेत्यादिना  ॥  २।१०।७  ॥   

  

क्रोधागारे निपतिता सा बभौ मलिनाम्बरा ।  

एकवेणीं दृढं बध्वा गतसत्त्वेव किन्नरी  ॥  २।१०।८  ॥   

क्रोधागार इति । गतसत्त्वा क्षीणबला, विगतासुरितिवार्थः ।
"द्रव्यासुव्यवसायेषु सत्त्वमस्त्री तु जन्तुषु" इत्यमरः  ॥  २।१०।८  ॥   

  

आज्ञाप्य तु महाराजो राघवस्याभिषेचनम् ।  

उपस्थानमनुज्ञाप्य प्रविवेश निवेशनम्  ॥  २।१०।९  ॥   

आज्ञाप्येति । आज्ञाप्य सुमन्त्रादीन्नियम्य । अभिषेचनं अभिषेचनसाधनं प्रति
। उपस्थानं आस्थानम्, सद इत्यर्थः । अनुज्ञाप्य अनुज्ञां कारयित्वा । यद्वा
पञ्चमसर्गे ऽगुरुणा त्वभ्यनुज्ञातःऽ इत्युक्तत्वाद्वसिष्ठ
एवोपस्थानशब्देनोच्यते  ॥  २।१०।९  ॥   

  

अद्य रामाभिषेको वै प्रसिद्ध इति जज्ञिवान् ।  

प्रियार्हां प्रियमाख्यातुं विवेशान्तःपुरं वशी  ॥  २।१०।१०  ॥   

अद्येति । रामाभिषेकः अद्य वै इदानीमेव प्रसिद्ध इति जज्ञिवान् । इतःपूर्वं
कैकेय्याः श्रोतुमवकाशो नास्तीति ज्ञातवानित्यर्थः । सर्वमस्य वशे वर्तत
इति वशी स्वतन्त्रः । अतः स्वयमेव प्रियार्हां कैकेयी प्रति
प्रियमाख्यातुमन्तःपुरं विवेश  ॥  २।१०।१०  ॥   

  

स कैकेय्या गृहं श्रेष्ठं प्रविवेश महायशाः ।  

पाण्डराभ्रमिवाकाशं राहुयुक्तं निशाकरः  ॥  २।१०।११  ॥   

स इति । स्वबाधककैकेयीयुक्तत्वाद्राहुयुक्तमित्युक्तम्  ॥  २।१०।११  ॥   

  

शुकबर्हिणसंघुष्टं क्रौञ्चहंसरुतायुतम् ।  

वादित्ररवसंघुष्टं कुब्जावामनिकायुतम्  ॥  २।१०।१२  ॥   

अथ दशरथस्य कैकेयीवचनकर्तव्यत्वाय रामाभिषेकविघ्नमियं करिष्यतीति
बुद्ध्यनुत्पादाय च रतिभावोद्दीपनान्यन्तःपुरे दर्शयति--शुकेत्यादि ।
वादित्ररवसंघुष्टं वीणादिचतुर्विधवाद्यरवानुनादितम् "ततं वीणादिकं
वाद्यमानद्धं मुरजादिकम् । वंशादिकं तु सुषिरं कांस्यतालादिकं घनम् ।
चतुर्विधमिदं वाद्यं वादित्रातोद्यनामकम्  ॥ " इत्यमरः। कुब्जादीनां
प्रियानुकूल्यहेतुत्वाद्रतिवृद्धिहेतुत्वम्  ॥  २।१०।१२  ॥   

  

लतागृहैश्चित्रगृहैश्चम्पकाशोकशोभितैः ।  

दान्तराजतसौवर्णवेदिकाभिः समायुतम्  ॥  २।१०।१३  ॥   

नित्यपुष्पफलैर्वृक्षैर्वापीभिश्चोपशोभितम् ।  

दान्तराजतसौवर्णैः संवृतं परमासनैः  ॥  २।१०।१४  ॥   

लतागृहैः चित्रगृहैश्चोपलक्षितम् । दान्ताः दन्तनिर्मिताः ।
नित्यपुष्पफलैरिति दोहदविशेषादिति ज्ञेयम्  ॥  २।१०।१३१४  ॥   

  

विविधैरन्नपानैश्च भक्ष्यैश्च विविधैरपि ।  

उपपन्नं महार्हैश्च भूषितैस्त्रिदिवोपमम्  ॥  २।१०।१५  ॥   

तत् प्रविश्य महाराजः स्वमन्तःपुरमृद्धिमत् ।  

न ददर्श प्रियां राजा कैकेयीं शयनोत्तमे  ॥  २।१०।१६  ॥   

विविधैरिति । भक्ष्यैः अपूपादिभिः भूषितैः स्त्रीजनैरिति शेषः । अत एव
त्रिदिवोपमम्  ॥  २।१०।१५१६  ॥   

  

स कामबलसंयुक्तो रत्यर्थं मनुजाधिपः ।  

अपश्यन् दयितां भार्यां पप्रच्छ विषसाद च  ॥  २।१०।१७  ॥   

स इति । कामबलसंयुक्तः उद्दीपनदर्शनादुचितकालत्वाच्चेति भावः । अत एव
रत्यर्थं प्रपच्छ क्व गतासीत्येवम् । प्रत्युत्तराभावाद्विषसाद च  ॥ 
२।१०।१७  ॥   

  

न हि तस्य पुरा देवी तां वेलामत्यवर्त्तत ।  

न च राजा गृहं शून्यं प्रविवेश कदाचन  ॥  २।१०।१८  ॥   

विषादहेतुमाह--न हीति । तां वेलां रतिवेलाम्  ॥  २।१०।१८  ॥   

  

ततो गृहगतो राजा कैकेयीं पर्यपृच्छत ।  

यथापुरमविज्ञाय स्वार्थलिप्सुमपण्डिताम्  ॥  २।१०।१९  ॥   

प्रतिहारी त्वथोवाच सन्त्रस्ता सुकृताञ्जलिः ।  

देव देवी भृशं क्रुद्धा क्रोधागारमभिद्रुता  ॥  २।१०।२०  ॥   

तत इति । कैकेयीं स्वार्थलिप्सुं स्वप्रयोजनपराम् । अविज्ञाय यथापुरं
यथापूर्वं । पर्यपृच्छत प्रतिहारीमिति शेषः । पूर्वमदर्शनकाले यथा पृच्छति
तथापृच्छदित्यर्थः  ॥  २।१०।१९२०  ॥   

  

प्रतिहार्या वचः श्रुत्वा राजा परमदुर्मनाः ।  

विषसाद पुनर्भूयो लुलितव्याकुलेन्द्रियः  ॥  २।१०।२१  ॥   

प्रतिहार्या इति । भूयः अतिशयेन । अदर्शनविषादादपि
क्रोधागारप्रवेशश्रवणादतिशयेन विषसाद लुलितव्याकुलेन्द्रियः लुलितानि
धूर्णितानि व्याकुलानि स्वस्वविषयग्रहणासमर्थानि इन्द्रियाणि यस्य स
तथोक्तः  ॥  २।१०।२१  ॥   

  

तत्र तां पतितां भूमौ शयानामतथोचिताम् ।  

प्रतप्त इव दुःखेन सोपश्यज्जगतीपतिः  ॥  २।१०।२२  ॥   

तत्रेति । अतथोचितां भूमिशयनानर्हाम्  ॥  २।१०।२२  ॥   

  

स वृद्धस्तरुणीं भार्यां प्राणेभ्यो ऽपि गरीयसीम् ।  

अपापः पापसङ्कल्पं ददर्श धरणीतले  ॥  २।१०।२३  ॥   

रामाभिषेकसंरम्भे सपत्नीमातुः क्रोधस्तन्निमित्त इति कुतो राजा न
ज्ञातवानित्यत्राह--स इति । अकुटिलत्वात् व्यामोहाच्च न ज्ञातवानिति भावः
 ॥  २।१०।२३  ॥   

  

लतामिव विनिष्कृत्तां पतितां देवतामिव ।  

किन्नरीमिव निर्धूतां च्युतामप्सरसं यथा  ॥  २।१०।२४  ॥   

तद्दर्शनस्य दुस्सहत्वमाह--लतामिवेति । पतितां भूगतां निर्धूताम् "धूञ्
कम्पने" । व्याकुलितामिति यावत् । च्युतां दिव इति शेषः  ॥  २।१०।२४  ॥   

  

मायामिव परिभ्रष्टां हरिणीमिव संयुताम् ।  

करेणुमिव दिग्धेन विद्धां मृगयुना वने  ॥  २।१०।२५  ॥   

मायामिति । वामीमिव परिभ्रष्टामित्यपि पाठः--वामीं वडवां "वाम्यश्ववडवा"
इत्यमरः । संयतां वागुरया बद्धाम् । दिग्धेन विपलिप्तबाणेन । "विषाक्ते
दिग्धलिप्तकौ" इत्यमरः । मृगयुना व्याधेन ।
सम्यग्भूगतत्वाश्चर्यावहत्वदयनीयत्वदर्शनीयत्वविलुलितवर्णत्वनिश्चेष्टत्वसन्तापावहत्वानि
क्रमाल्लताद्यौपम्येन लभ्यन्ते  ॥  २।१०।२५  ॥   

  

महागज इवारण्ये स्नेहात्परिममर्श ताम् ।  

परिमृश्य च पाणिभ्यामभिसन्त्रस्तचेतनः  ॥  २।१०।२६  ॥   

कामी कमलपत्राक्षीमुवाच वनितामिदम्  ॥  २।१०।२७  ॥   

महागज इति । अभिसंत्रस्तचेतनः अभितः सम्यक् त्रस्ता चेतना बुद्धिर्यस्य ।
किमर्थेच्छुः उत रोगग्रस्ता उत क्रुद्धेति त्रासः । कमलपत्राक्षीमिति
कामित्वद्योतनम्  ॥  २।१०।२६२७  ॥   

  

न ते ऽहमभिजानामि क्रोधमात्मनि संश्रितम् ।  

देवि केनाभिशप्तासि केन वासि विमानिता  ॥  २।१०।२८  ॥   

नेति । आत्मनि त्वयि मयि वा अभिशप्ता परुषिता  ॥  २।१०।२८  ॥   

  

यदिदं मम दुःखाय शेषे कल्याणि पांसुषु ।  

भूमौ शेषे किमर्थं त्वं मयि कल्याणचेतसि  ॥  २।१०।२९  ॥   

यदिति । पांसुषु शेष इति यत् इदं मम दुःखायेति सम्बन्धः  ॥  २।१०।२९  ॥   

  

भूतोपहतचित्तेव मम चित्तप्रमाथिनी  ॥  २।१०।३०  ॥   

भूतोपहतचित्तेव पिशाचग्रस्तचित्तेव  ॥  २।१०।३०  ॥   

  

सन्ति मे कुशला वैद्यास्त्वभितुष्टाश्च सर्वशः ।  

सुखितां त्वां करिष्यन्ति व्याधिमाचक्ष्व भामिनि  ॥  २।१०।३१  ॥   

रोगपक्षं परिहरति--सन्तीति । अभितुष्टाः दानमानादिभिः  ॥  २।१०।३१  ॥   

  

कस्य वा ते प्रियं कार्यं केन वा विप्रियं कृतम् ।  

कः प्रियं लभतामद्य को वा सुमहदप्रियम्  ॥  २।१०।३२  ॥   

क्रोधपक्षे परिहारमाह--कस्य वेति । कस्येति तृतीयार्थे षष्ठी । केन वा ते
प्रियं कृतमित्यर्थः । प्रियाप्रियकारिणोः फलमाह कः प्रियमिति  ॥  २।१०।३२
 ॥   

  

मा रोदीर्मा च कार्षीस्त्वं देवि सम्परिशोषणम् ।  

अवध्यो वध्यतां को वा को वा वध्यो विमुच्यताम्  ॥  २।१०।३३  ॥   

दरिद्रः को भवत्वाढ्यो द्रव्यवान् वाप्यकिञ्चनः  ॥  २।१०।३४  ॥   

मारोदीरिति । मारोदीः रोदनं माकार्षीः । सम्परिशोषणं कायक्लेशम्  ॥ 
२।१०।३३३४  ॥   

  

अहं चैव मदीयाश्च सर्वे तव वशानुगाः ।  

न ते किञ्चिदभिप्रायं व्याहन्तुमहमुत्सहे  ॥  २।१०।३५  ॥   

आत्मनो जीवितेनापि ब्रूहि यन्मनसेच्छसि ।  

बलमात्मनि जानन्ती न मां शङ्कितुमर्हसि  ॥  २।१०।३६  ॥   

करिष्यामि तव प्रीतिं सुकृतेनापि ते शपे  ॥  २।१०।३७  ॥   

अर्थेच्छापक्षं परिहरति--अहमिति । मम जीवनेनापि हेतुना त्वत्प्रियं
व्याहन्तुं नोत्सहे, त्वत्प्रियार्थं जीवितमपि परित्यजामीत्यर्थः । आत्मनि
बलं त्वयि विद्यमानं वाल्लभ्यं बलम्  ॥  २।१०।३५३७  ॥   

  

यावदावर्त्तते चक्रं तावती मे वसुन्धरा ।  

प्राचीनाः सिन्धुसौवीराः सौराष्ट्रा दक्षिणापथाः  ॥  २।१०।३८  ॥   

वङ्गाङ्गमगध मत्स्याः समृद्धाः काशिकोसलाः ।  

तत्र जातं बहुद्रव्यं धनधान्यमजाविकम्  ॥  २।१०।३९  ॥   

ततो वृणीष्व कैकेयि यद्यत्त्वं मनसेच्छसि  ॥  २।१०।४०  ॥   

चक्रं सूर्यस्य रथचक्रम्, आज्ञा वा । प्राचीना इत्यादि प्राचीनादिदेशाः ये
सन्तीति शेषः । तत्र तेषु देशेषु धनधान्यम् यदस्तीति शेषः । ततः तत्र  ॥ 
२।१०।३८४०  ॥   

  

किमायासेन ते भीरु उत्तिष्ठोत्तिष्ठ शोभने ।  

तत्त्वं मे ब्रूहि कैकेयि यतस्ते भयमागतम्  ॥  २।१०।४१  ॥   

तत्ते व्यपनयिष्यामि नीहारमिव रश्मिवान्  ॥  २।१०।४२  ॥   

किमिति । आयासेन भूशयनायासेन । तत् भयनिमित्तम् । रश्मिवान् सूर्यः  ॥ 
२।१०।४१४२  ॥   

  

तथोक्ता सा समाश्वस्ता वक्तुकामा तदप्रियम् ।  

परिपीडयितुं भूयो भर्त्तारमुपचक्रमे  ॥  २।१०।४३  ॥   

तथेति । परिपीडयितुं प्रतिज्ञाकरणेन निर्बन्धयितुम्  ॥  २।१०।४३  ॥   

  

इत्यार्षे० श्रीरामायणे श्रीमदयोध्याकाण्डे दशमः सर्गः  ॥  १०  ॥   

इति श्रीगोविन्दराज० श्रीरामायणभूषणे पीताम्बराख्याने
अयोण्याकाण्डव्याख्याने दशमः सर्गः  ॥  १०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/02-kaikayI-vighnaH/010_dasharathakRtaprasAdanam.md">
<details><summary><h3>शिरोमणी ...{Loading}...</h3></summary>



उत्तरवृत्तं सप्रसङ्गं बोधयितुं पूर्ववृत्तमनुवदन्नाह-- विदर्शितेति ।
अपापया पापिनीसदृशया कुब्जया देवी कैकेयी यदा विदर्शिता
विशेषकार्यविषयकबोधं प्रापिता तदा भूमौ शेते स्म । तत्र दृष्टान्तः
दिग्धविद्धा दिग्धेन कार्यविशेषवृद्ध्या विद्धा व्याप्ता किनरीव
भूमिशयनमात्रसाध्यकार्यविशेषवशेन भूमिशयितकिंनरीसदृशीत्यर्थः । किंच दिग्धं
वनगमनहेतुकरावणादिवधजनितरामकीर्तिवृद्धिं वेत्तीति दिग्धवित् इति
कैकेयीविशेषणम् । हा इति विदर्शितान्वयि कष्टेन बोधितेत्यर्थः । किंच
दिग्धविदं रामकीर्तिवृद्धिज्ञानं दधाति सा, किंच दिशः तदुपलक्षितभुवनानि
दधाति स्वकार्यत्वेन मनसि स्थापयति पुष्णाति वा दिग्धो ब्रह्मा विष्णुर्वा
तदन्यतरस्य या वित् आख्यानं तत्कर्तृकप्रार्थनेत्यर्थः । तां दधाति
स्वीकरोतीति, किंचोक्तदिशा दिग्धशब्दस्य
ब्रह्मविष्णुपरत्वेनोभयकर्तृकप्रार्थनास्वीकर्त्रीत्यर्थः । एषु पक्षेषु
किंनरीति तत्सौन्दर्यधर्मबोधिकोपमा  ॥  २।१०।१  ॥   

  

निश्चित्येति । अकृत्यं कर्तव्यरामराज्याभिषेकस्याभावः निवृत्तिरिति यावत्
सम्यक् स्वप्रतिज्ञापालनाय अवश्यं रामो वनं गन्ता तच्छोभनमेतन्निवारणमिति
निश्चित्य विचक्षणातिनिपुणा केकयी सर्वं मन्थरोक्त्यनुकूलस्वकृत्यं शनैः
आचचक्षे त्वदुक्तमहं करिष्यामीति कथयामासेत्यर्थः । शनैराचचक्षे इत्यनेन
मया इयमेवं बोधितेति कस्मैचित्त्वया न वक्तव्यमन्यथा लक्ष्मणस्तुभ्यं
कोपिष्यतीति केकय्या शिक्षा सूचिता  ॥  २।१०।२  ॥   

  

सेति । वाक्यं केकयीवचनम् ओहिता अस्या उक्तिः सदसद्वेति विचारवती अत एव
दीना पाक्षिकानिष्टसंभावनया खिन्ना भामिनी सा मन्थरा निश्चयं लक्ष्मणो
ऽवश्यं कोपिष्यतीति बुद्धिं कृत्वा अत एव नागकन्येव दीर्घं बहुकालमुष्णं
विनिःश्वस्य आत्मसुखावहं मार्गमुपायं मुहूर्तं चिन्तयामास । सार्धश्लोक
एकान्वयी  ॥  २।१०।३  ॥   

  

सेति । तं केकेयीहृदयस्थं विनिश्चयं वनगमनं रामाभीप्सितमिति
तदितरकोपस्याकिंचित्करत्वमिति बुद्धिं निशम्य युक्त्या ज्ञात्वा स्वयमपि
तथैव निश्चित्येत्यर्थः । सिद्धिं स्वचिकीर्षितनिष्पत्तिं प्राप्येव
परमप्रीता बभूव । अर्धद्वयमेकान्वयि  ॥  २।१०।४  ॥   

  

अथेति । आबला अः विष्णुः आः ब्रह्मा च तयोः बलं यस्या
मत्कर्मकप्रार्थनाकर्त्रोर्युवयोः कार्यमहं साधयिष्यामीति
ब्रह्मविष्णुबलसंपादिकेत्यर्थः । अरूषिता देवी केकयी आवि
रामकर्तृकदेवादिरक्षणहेतुकवनगमने निश्चयं कृत्वा भृकुटिं मुखे संनिवेश्य
एकाग्रदृष्टिं कृत्वेत्यर्थः भूमौ संविवेश । अर्धत्रयमेकान्वयि ।
आवीत्याङ्पूर्वकगमनार्थकवाधातुप्रकृतिकभावक्विबन्तप्रकृतिकसप्तम्येकवचनम्
 ॥  २।१०।५  ॥   

  

तत इति । ततः भूमिसंवेशानन्तरं यानि माल्यादीन्यपविद्धानि परित्यक्तानि
तानि भूमिं प्रपेदिरे प्रापुः  ॥  २।१०।६  ॥   

  

तयेति । तया केकय्या नक्षत्राणि नभ इव अशोभयन्त  ॥  २।१०।७  ॥   

  

क्रोधेति । एकवेणीं वेण्यन्तराण्युन्मुच्येत्यर्थः । अर्धद्वयमेकान्वयि  ॥ 
२।१०।८  ॥   

  

केकयीवृत्तं समाप्य राजवृत्तमाह-- आज्ञाप्येति । अभिषेचनम् अभिषेकस्य
कर्तारं वसिष्ठमित्यर्थः । आज्ञाप्य तत्र नियुज्येत्यर्थः । उपस्थानं
वसिष्ठसमीपस्थितियोग्यं जनमित्यर्थः । अनुज्ञाप्य वसिष्ठाज्ञापितकर्मणि
नियुज्येत्यर्थः । निवेशनं स्वगृहं प्रविवेश अभिषेचनोपस्थानशब्दौ
कर्तृल्य्वन्तौ । अर्धद्वयमेकान्वयि  ॥  २।१०।९  ॥   

  

प्रवेशप्रयोजनं बोधयन्नाह-- अद्येति । अज्ञिवान् ज्ञातवान् अतः प्रियार्हां
प्रियाभिः स्त्रीभिः अर्हां पूज्यां कौशल्यामित्यर्थः । आख्यातुं
बोधयितुमन्तःपुरं सर्वपत्नीगृहविशिष्टगृहं विवेश  ॥  २।१०।१०  ॥   

  

स इति । श्रेष्ठं कविभिरत्यन्तं प्रशस्यमित्यर्थः । केकय्याः गृहं प्रविवेश
। एतेन केकयीगृहं कौशल्यागृहगमनमार्गे एवेति व्यक्तम् । अर्धं पृथक्  ॥ 
२।१०।११  ॥   

  

भवनमेव वर्णयति-- शुकेत्यादिभिः । क्रौञ्चहंसानां रुतैः शब्दैरायुतं
व्याप्तं वामनिका अतिह्रस्वाः  ॥  २।१०।१२  ॥   

  

लतेति । चम्पकाशोकशोभितैर्लतागृहैश्चित्रगृहैश्च शोभितमिति शेषः  ॥  २।१०।१३
 ॥   

  

दान्तेति । दान्तादय एव वेदिकास्ताभिः समायुतम् । सामान्ये नपुंसकम्  ॥ 
२।१०।१४  ॥   

  

दान्तेति । भक्ष्यैश्च संवृतम्  ॥  २।१०।१५  ॥   

  

उपपन्नमिति । भूषणैरुपपन्नमत एव त्रिदिवोपमं स्वमन्तःपुरं महाराजो राजा
प्रविश्य शयनोत्तमे कैकेयीं न ददर्श । सार्धश्लोक एकान्वयी  ॥  २।१०।१६  ॥   

  

स इति । कामबलेन अभिषेकविषयकातीच्छया संयुक्तः अत एव रत्यर्थी
राज्ञीप्रीतिप्रयोजनो मनुजाधिपः भार्यामपश्यन् विषसाद अत एव पप्रच्छ  ॥ 
२।१०।१७  ॥   

  

विषादे हेतुं वदन्नाह-- नहीति । देवी केकयी तस्य राज्ञो वेलामागमनसमयं
नात्यवर्तत तदागमनसमये तत्रैव अतिष्ठदित्यर्थः । अत एव शून्यं केकयीरहितं
गृहं कदाचन न प्रविवेश प्रवेशसमये सदैव तत्र तामपश्यदित्यर्थः । ततो हेतोः
पर्यपृच्छत्  ॥  २।१०।१८१९  ॥   

  

यथेति । स्वार्थलिप्सुं देवकार्यनिष्पादनजनितस्वयशोरूपप्रयोजनवतीमत एव
अपण्डितामतिविज्ञां केकयीं यथापुरमविज्ञाय संत्रस्ता प्रतीहारी उवाच  ॥ 
२।१०।२०  ॥   

  

तद्वचनाकारमाह देवेति । देव हे राजन् क्रुद्धेव देवी केकयी
क्रोधागारमभिद्रुता प्राप्ता । अर्धं पृथक् । प्रतीहार्या इति । लुलितेन
केकयीचञ्चलतया स्वाभिप्रायमनुक्त्वा गमनेनेत्यर्थः ।
व्याकुलितानीन्द्रियाणि यस्य अत एव परमदुर्मना राजा विषसाद इतस्ततश्चचाल  ॥ 
२।१०।२१  ॥   

  

तत्रेति । तत्र प्रचलनसमये भूमौ पतितां शयानां केकयीं जगतीपतिरपश्यत्  ॥ 
२।१०।२२  ॥   

  

भङ्ग्यन्तरेण पुनस्तदेवाह-- स इति । पापाय पापिराक्षसविनाशाय सङ्कल्पो
यस्यास्तामपापो राजा धरणीतले ददर्श  ॥  २।१०।२३  ॥   

  

लतामिति । निर्धूतां पतितां किन्नरीमिव दिग्धेन विषलिप्तबाणेन मृगयुना
व्याधेन विद्धां करेणुमिव वनितां केकयीमभिसंत्रस्तचेतनः अभितः
किमर्थमेवमियं पतितेति सर्वत्र विचारेण संत्रस्ता चेतना बुद्धिर्यस्य कामी
रामाभिषेकविषयकेच्छावान् राजा इदमुवाच । सार्धश्लोकत्रयमेकान्वयि  ॥ 
२।१०।२४२७  ॥   

  

तद्वचनमेवाह-- नेति । ते आत्मनि चित्ते संश्रितं क्रोधं न अभिजानामि ।
क्रोधकारणं पृच्छति अभियुक्ता पराभूतिं प्राप्ता विमानिता निन्दिता  ॥ 
२।१०।२८  ॥   

  

यदिति । हे कल्याणि पांसुषु धूलिषु यत्त्वं शेषे तत् इदं शयनं मम दुःखाय
भवति अतः कल्याणचेतसि मयि सति हे मम चित्तप्रमाथिनि भूतोपहतचित्ता इव त्वं
भूमौ किमर्थं शेषे । चित्तस्य सावधानत्वे एवमाचरणं ते न स्यादिति भावः ।
सार्धश्लोक एकान्वयी  ॥  २।१०।२९  ॥   

  

भूतग्रहादिजनितरोगाणां निवृतिर्वैद्यप्रयत्नसाध्येति बोधयन्नाह-- सन्तीति ।
सर्वशः सर्वप्रकारैरित्यर्थः आचक्ष्व कथय । अर्धद्वयमेकान्वयि  ॥  २।१०।३०
 ॥   

  

आधिमाशङ्क्य तत्कारणं पृच्छति-- कस्येति । कस्य केनापि जनेन प्रियं
प्रीतिविषयीभूतं कर्म कार्यं कृतं किम् । वाशब्दः किमर्थकः । एतेन
तत्प्रत्युपकारकरणसामर्थ्याभावप्रयुक्ता मानसी व्यथा चेदुच्यतामिति
स्वाभिप्रायो निवेदित इति ध्वनितम् । "कृत्यानां कर्तरि वा" इति षष्ठी ।
विप्रियं प्रीतिविषयीभूतकर्मध्वंसकं कर्म केनापि कृतं किम् । एतेन
तत्कृतकर्मफलदानासामर्थ्यमूलिका ते  

मानसी व्यथा चेदुच्यतामिति बोधितम् । अपिरुभयान्वयी  ॥  २।१०।३१  ॥   

  

ननु किं कथनेनेत्यत आह-- क इति । महत् त्वत्प्रयत्नासाध्यमिदं
प्रियाप्रियोभयान्वयि मा रौत्सीः । स्वाभिप्रायावरोधं मा कार्षीरित्यर्थः ।
हे देवि संपरिशोषणं स्वाभिप्रायाविष्करणाभावमूलं कौष्ठादिसंपरिशोषणं मा
कार्षीः  ॥  २।१०।३२  ॥   

  

अवध्य इति । अवध्यः त्वत्कर्तृकनाशाशक्यः आढ्यो द्रव्यवान् अकिंचनो दरिद्रः
 ॥  २।१०।३३  ॥   

  

अहमिति । वशानुगाः वशं वशतामनुगच्छन्ति प्राप्नुवन्ति ते अहं ते
ऽभिप्रायमीक्षितं व्याहन्तुं निवर्तयितुं जीवितेनात्मना देहेन नैवोत्सहे ।
अतो ब्रूहि आत्मनि तवात्मभूते मयि । श्लोकद्वयमेकान्वयि  ॥  २।१०।३४,३५  ॥   

  

करिष्यामीति । सुकृतेन शोभनं कृतं मनोव्यापारो यस्मिन् तेन कर्तृणा तव
प्रीतिं प्रसादं करिष्यामि संपादयिष्यामि ते शपे अस्मिन्विषये तव शपथं
करोमि । अर्धं पृथक् । संपादने स्वसामर्थ्यं बोधयन्नाह-- यावदिति । चक्रं
रविमण्डलं यावदावर्तते प्रकाशयति तावती वसुंधरा मे मत्संबन्धिनी अत एव
द्राविडादयो देशा मे अत एव तत्र तत्तद्देशेषु बहुद्रव्यमपि मे ततो हेतोः हे
कैकेयि त्वं वृणीष्व । सार्धश्लोकद्वयमेकान्वयि  ॥  २।१०।३६३८  ॥   

  

किमिति । आयासेन ईदृक्चेष्टाजनितप्रयासेन किम्, प्रयासस्य न
प्रयोजनमित्यर्थः । तत्र हेतुः यतो यस्मात्ते भयमागतं तदहं व्यपनयिष्यामि
नाशयिष्यामि इडार्षः । तत्र दृष्टान्तः नीहारं रश्मिवान् भास्कर इव ।
सार्धश्लोक एकान्वयी  ॥  २।१०।३९  ॥   

  

तथेति । भूयो ऽत्यन्तं तथोक्ता अत एव समाश्वस्ता अत एव वक्तुकामा सा केकयी
तदप्रियं देवद्विषं राक्षसमित्यर्थः । परिपीडयितुं हिंसयितुं भर्तारं
वक्तुमिति शेषः । उपचक्रमे  ॥  २।१०।४०  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे दशमः
सर्गः  ॥  २।१०  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/02-kaikayI-vighnaH/010_dasharathakRtaprasAdanam.md">
<details><summary><h3>तिलकम् ...{Loading}...</h3></summary>



अथोक्तानुवादपूर्वं राज्ञः कैकेयीदर्शनाद्याह विदर्शिता विपरीतं बोधिता ।
दिग्धविद्धेव विषदिग्धबाणविद्धेव किंनरी कामरूपप्रधानो जातिविशेषः  ॥ 
२।१०।१  ॥   

  

मन्थरोपदिष्टं निश्चित्य युक्तमेतदिति निर्धार्य यत्त्वयोक्तं तत्सर्वं
सम्यगिति मन्थरायै आविष्टदुःखत्वाच्छनैराचचक्षे  ॥  २।१०।२  ॥   

  

तदेव प्रपञ्चयति सा दीनेत्यादि  ॥  २।१०।३  ॥   

  

मार्गं मन्थरोक्तमात्मसुखावहमिति चिन्तयामास सा मन्थरा सुहृत्कैकेय्याः
तस्या एवार्थकामा च कैकेय्यास्तं निश्चयं निशम्य ज्ञात्वा  ॥  २।१०।४  ॥   

  

सिद्धिं रसरसायनादिसिद्धिम् । "निधिम्" इति पाठे धनं प्राप्येव परमप्रीता
बभूव वस्तु यद्देवकार्यार्थं स्वयं भूलोकमागता दासी च जाता तद्विषयां
सिद्धिं प्राप्येवेत्यर्थः ।  

रामागमनस्य संभावनामात्रविषयत्वादिवेति  ॥  २।१०।५  ॥   

  

मुखे भ्रुकुटिनिवेशः क्रोधातिशयेन  ॥  २।१०।६  ॥   

  

यानि कैकेय्यापविद्धान्युत्सृष्टानि तानि भूमिमित्यन्वयः । यान्यपविद्धानि
तानीत्यन्वयः  ॥  २।१०।७,८  ॥   

  

एकवेणीं पुरोभागीयवेणीद्वयमुन्मुच्य पृष्ठैकवेणीम् । गतसत्त्वा क्षीणबला ।
कैकेयीवृत्तान्तं प्रदोषकालिकमुपवर्ण्य राजवृत्तान्तमाह आज्ञाप्येति  ॥ 
२।१०।९  ॥   

  

उपस्थानं कृताज्ञापनाविषयस्य मन्त्रिपुरोहितादेः स्वस्वगृहं प्रति
गमनमनुज्ञाप्य स्वनिवेशनं प्रविवेश, यद्वोपस्थानं सदः सभा तामनुज्ञाप्य
स्वगृहगमने तदनुज्ञां गृहीत्वा अद्यैव रामाभिषेकः प्रसिद्धो निश्चित इति
इतः पूर्वं कैकेय्या न श्रुतिगोचर इति जज्ञिवाञ्ज्ञातवान्  ॥  २।१०।१०  ॥   

  

अतस्तत्प्रियमाख्यातुं तामन्तःपुरं प्रविवेश । वशी
स्वस्त्रीव्यतिरिक्तविषये इति बोध्यम्  ॥  २।१०।११  ॥   

  

अत्र गृहस्य रुष्टकैकेयीयुक्ततया सुधाधवलतया च
राहुयुक्तपाण्डुराभ्राकाशसादृश्यम् । रुतायुतं रुतयुक्तम्  ॥  २।१०।१२  ॥   

  

हस्वा वामनिकाः । कुब्जाभिर्वामनिकाभिश्च ताभिर्युतम् । सुरूपदासीनां
सापत्न्यसंभावनयान्तःपुरे ऽवासात् । चित्रगृहैश्चित्रयुक्तगृहैः  ॥  २।१०।१३
 ॥   

  

गजदन्तरजतस्वर्णनिर्मितवेदिकाभिः । वृक्षाणां नित्यपुष्पफलत्वं च
देवराजसाहाय्यकरणेन तत्प्रसादात्  ॥  २।१०।१४१६  ॥   

  

कामबलसंयुक्तः कामबलं तदुद्रेकस्तत्संयुक्तः अत एव रत्यर्थी  ॥  २।१०।१७
 ॥   

  

अपश्यन्रत्यर्थमन्विष्यापश्यन् । विषादहेतुमाह नहीति । तां वेलां
कामवशात्स्वशयनागमवेलां नात्यवर्तत नातिक्रान्तवती अद्य च तामतिक्रान्तेति
विषादः  ॥  २।१०।१८  ॥   

  

शून्यं कैकेयीरहितम्  ॥  २।१०।१९  ॥   

  

अपण्डितां कार्याकार्यविवेकरहितां स्वार्थलिप्सुं
भरताभिषेकेच्छावतीमविज्ञाय यथापुरं यथापूर्वं पूर्वमदर्शनकाले यथापृच्छत
तथापृच्छतेत्यन्वयः । प्रतिहारी दौवारिकी  ॥  २।१०।२०  ॥   

  

अभिद्रुता । इत्युवाचेति संबन्धः  ॥  २।१०।२१  ॥   

  

अदर्शनमात्रेण विषण्णस्य क्रोधादिश्रवणाद्भूयो ऽधिको विषादः,
इष्टादर्शनजविषादेन चक्षुरादेर्ल्ललितत्वमतिचञ्चलत्वम्, चित्तस्य
किंनिमित्तः क्रोध इति शङ्कया व्याकुलत्वम् । तत्र क्रोधागारे अतथोचितां
तथाशयनानुचिताम्  ॥  २।१०।२२ ॥   

  

इवशब्द एवार्थे  ॥  २।१०।२३  ॥   

  

पापसङ्कल्पां रामाभिषेकविधातादिमनोरथाम् । विनिष्कृतां छिन्नाम्  ॥ 
२।१०।२४ ॥   

  

निर्धूतां पुण्यक्षये स्वलोकात्पतितां च्युतां स्वर्गात् परिभ्रष्टां
परमोहनाय प्रयुक्तां मध्य एव स्थितां मायामिव स्थितां संयतां वागुराबद्धाम्
 ॥  २।१०।२५  ॥   

  

मृगयुना व्याधेन दिग्धेन विषलिप्तेन बाणेन विद्धां करेणुमिव स्थितां
ददर्शेति पुर्वेणान्वयः । अरण्ये महागजः पूर्वोक्तां करेणुमिव स्थिताम्  ॥ 
२।१०।२६  ॥   

  

पाणिभ्यां परिमृज्य पृष्ट्वा किं वक्ष्यति किं करिष्यतीति शङ्कया
त्रस्तबुद्धिरुवाच  ॥  २।१०।२७  ॥   

  

आत्मनि मयि संश्रितं ते क्रोधं क्रोधकारणं नाभिजानामि । अभियुक्ता
कृतपराभवा । विमानो निन्दा  ॥  २।१०।२८  ॥   

  

यद्यत इदमेवंप्रकारेण कल्याणि मम दुःखाय पांसुषु शेषे । किं च कल्याणचेतसि
अनपकारिणि मयि जीवति सति किमर्थं भूमौ शेषे  ॥  २।१०।२९  ॥   

  

भूतोपहतचित्तेव ग्रहाविष्टेव । कुशलाः सर्वव्याधिनिवारणकुशलाः अभितुष्टाः
मत्कृतसत्कारैरिति शेषः  ॥  २।१०।३०  ॥   

  

व्याधिमाचक्ष्व व्याधिकृतं चेच्छयनमिति शेषः । प्रियं कार्यं कर्तव्यमिति
मनसि वर्तते इति शेषः । विप्रियं कृतं तव कस्याप्रियं कर्तव्यत्वेन तव मनसि
वर्तत इति भावः  ॥  २।१०।३१  ॥   

  

पक्षद्वयनिमित्तो ऽपि क्रोधो मास्त्वित्याह कः प्रियमिति । त्वत्प्रियः
दरिद्र इति शेषः । अप्रियं लभताम्, त्वद्विप्रियकारीति शेषः । मा रौत्सीः
आत्मनो ऽभिप्रायं रुद्धं गुप्तं मा कार्षीरित्यर्थः । संपरिशोषणम्
कायस्येति शेषः  ॥  २।१०।३२  ॥   

  

तदेव प्रपञ्चयति अवध्य इत्यादि  ॥  २।१०।३३  ॥   

  

आत्मनो जीवितेन हेतुनापि ते कंचिदभिप्रायं तद्विषयं व्याहन्तुं नोत्सहे अतो
मनसि यत्स्थितं यद्विषयेच्छास्ति तद्ब्रूहि । आत्मनि स्वस्मिन्बलं
मत्प्रेमरूपं जानन्त्ययं मदुक्तं करिष्यति न वेति मां शङ्कितुं नार्हसि  ॥ 
२।१०।३४,३५  ॥   

  

सुकृतेनापि स्वपुण्येनापि ते तव शपे शपथं ददामि । यदि त्वदुक्तं न कुर्यां
तर्हि सर्वं सुकृतं मे वृथेति शपथं ददामीत्यर्थः । अथात्मनि
दुष्करसंपादनसामर्थ्यं दर्शयति यावदिति । चक्रं सूर्यमण्डलमावर्तते
प्रकाशयति तावती सर्वापि वसुन्धरा मे मदधीना  ॥  २।१०।३६  ॥   

  

द्राविडसिन्ध्वादयो देशाः सर्वे मदधीना एव  ॥  २।१०।३७  ॥   

  

अतः तत्रेत्यादि । तत्र जातं द्रव्यमपि मदधीनमेव । रश्मिवान्सूर्यः  ॥ 
२।१०।३८,३९  ॥   

  

भूयः परिपीडयितुं निजभूशयनादिना पूर्वं पीडितमेवाप्रियवचनादिना पुनः  

पीडयितुमित्यर्थः  ॥  २।१०।४०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे दशमः सर्गः  ॥  २।१०  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/02-kaikayI-vighnaH/010_dasharathakRtaprasAdanam.md">
<details><summary><h3>द्राविडपाठः ...{Loading}...</h3></summary>



  
विदर्शिता यदा देवी कुब्जया पापया भृशम्।  
तदा शेते स्म सा भूमौ दिग्धविद्धेव किन्नरी ॥ 2.10.1 ॥   
निश्चित्य मनसा कृत्यं सा सम्यगिति भामिनी।  
मन्थरायै शनैः सर्वमाचचक्षे विचक्षणा ॥ 2.10.2 ॥   
नागकन्येव निश्वस्य दीर्घमुष्णं च भामिनी।  
मुहूर्त्तं चिन्तयामास मार्गमात्ममुखावहम् ॥ 2.10.3 ॥   
सा सुहृच्चार्थकामा च तन्निशम्य सुनिश्चयम्।  
बभूव परमप्रीता सिद्धिं प्राप्येव मन्थरा ॥ 2.10.4 ॥   
अथ सा मर्षिता देवी सम्यक् कृत्वा विनिश्चयम्।  
संविवेशाबला भूमौ निवेश्य भ्रुकुटीं मुखे ॥ 2.10.5 ॥   
ततश्चित्राणि माल्यानि दिव्यान्याभरणानि च।  
अपविद्धानि कैकेय्या तानि भूमिं प्रपेदिरे ॥ 2.10.6 ॥   
तया तान्यपविद्धानि माल्यान्याभरणानि च।  
अशोभयन्त वसुधां नक्षत्राणि यथा नभः ॥ 2.10.7 ॥   
क्रोधागारे निपतिता सा बभौ मलिनाम्बरा।  
एकवेणीं दृढं बध्वा गतसत्त्वेव किन्नरी ॥ 2.10.8 ॥   
आज्ञाप्य तु महाराजो राघवस्याभिषेचनम्।  
उपस्थानमनुज्ञाप्य प्रविवेश निवेशनम् ॥ 2.10.9 ॥   
अद्य रामाभिषेको वै प्रसिद्ध इति जज्ञिवान्।  
प्रियार्हां प्रियमाख्यातुं विवेशान्तःपुरं वशी ॥ 2.10.10 ॥   
स कैकेय्या गृहं श्रेष्ठं प्रविवेश महायशाः।  
पाण्डराभ्रमिवाकाशं राहुयुक्तं निशाकरः ॥ 2.10.11 ॥   
शुकबर्हिणसङ्घुष्टं क्रौञ्चहंसरुतायुतम्।  
वादित्ररवसङ्घुष्टं कुब्जावामनिकायुतम् ॥ 2.10.12 ॥   
लतागृहैश्चित्रगृहैश्चम्पकाशोकशोभितैः।  
दान्तराजतसौवर्णवेदिकाभिः समायुतम् ॥ 2.10.13 ॥   
नित्यपुष्पफलैर्वृक्षैर्वापीभिश्चोपशोभितम्।  
दान्तराजतसौवर्णैः संवृतं परमासनैः ॥ 2.10.14 ॥   
विविधैरन्नपानैश्च भक्ष्यैश्च विविधैरपि।  
उपपन्नं महार्हैश्च भूषितैस्त्रिदिवोपमम् ॥ 2.10.15 ॥   
तत् प्रविश्य महाराजः स्वमन्तःपुरमृद्धिमत्।  
न ददर्श प्रियां राजा कैकेयीं शयनोत्तमे ॥ 2.10.16 ॥   
स कामबलसंयुक्तो रत्यर्थं मनुजाधिपः।  
अपश्यन् दयितां भार्यां पप्रच्छ विषसाद च ॥ 2.10.17 ॥   
न हि तस्य पुरा देवी तां वेलामत्यवर्त्तत।  
न च राजा गृहं शून्यं प्रविवेश कदाचन ॥ 2.10.18 ॥   
ततो गृहगतो राजा कैकेयीं पर्यपृच्छत।  
यथापुरमविज्ञाय स्वार्थलिप्सुमपण्डिताम् ॥ 2.10.19 ॥   
प्रतिहारी त्वथोवाच सन्त्रस्ता सुकृताञ्जलिः।  
देव देवी भृशं क्रुद्धा क्रोधागारमभिद्रुता ॥ 2.10.20 ॥   
प्रतिहार्या वचः श्रुत्वा राजा परमदुर्मनाः।  
विषसाद पुनर्भूयो लुलितव्याकुलेन्द्रियः ॥ 2.10.21 ॥   
तत्र तां पतितां भूमौ शयानामतथोचिताम्।  
प्रतप्त इव दुःखेन सोपश्यज्जगतीपतिः ॥ 2.10.22 ॥   
स वृद्धस्तरुणीं भार्यां प्राणेभ्योऽपि गरीयसीम्।  
अपापः पापसङ्कल्पं ददर्श धरणीतले ॥ 2.10.23 ॥   
लतामिव विनिष्कृत्तां पतितां देवतामिव।  
किन्नरीमिव निर्धूतां च्युतामप्सरसं यथा ॥ 2.10.24 ॥   
मायामिव परिभ्रष्टां हरिणीमिव संयुताम्।  
करेणुमिव दिग्धेन विद्धां मृगयुना वने** ॥ 2.10.25 ॥   
महागज इवारण्ये स्नेहात्परिममर्श ताम्।  
परिमृश्य च पाणिभ्यामभिसन्त्रस्तचेतनः ॥ 2.10.26 ॥   
कामी कमलपत्राक्षीमुवाच वनितामिदम् ॥ 2.10.27 ॥   
न तेऽहमभिजानामि क्रोधमात्मनि संश्रितम्।  
देवि केनाभिशप्तासि केन वासि विमानिता ॥ 2.10.28 ॥   
यदिदं मम दुःखाय शेषे कल्याणि पांसुषु।  
भूमौ शेषे किमर्थं त्वं मयि कल्याणचेतसि ॥ 2.10.29 ॥   
भूतोपहतचित्तेव मम चित्तप्रमाथिनी ॥ 2.10.30 ॥   
सन्ति मे कुशला वैद्यास्त्वभितुष्टाश्च सर्वशः।  
सुखितां त्वां करिष्यन्ति व्याधिमाचक्ष्व भामिनि ॥ 2.10.31 ॥   
कस्य वा ते प्रियं कार्यं केन वा विप्रियं कृतम्।  
कः प्रियं लभतामद्य को वा सुमहदप्रियम् ॥ 2.10.32 ॥   
मा रोदीर्मा च कार्षीस्त्वं देवि सम्परिशोषणम्।  
अवध्यो वध्यतां को वा को वा वध्यो विमुच्यताम् ॥ 2.10.33 ॥   
दरिद्रः को भवत्वाढ्यो द्रव्यवान् वाप्यकिञ्चनः ॥ 2.10.34 ॥   
अहं चैव मदीयाश्च सर्वे तव वशानुगाः।  
न ते किञ्चिदभिप्रायं व्याहन्तुमहमुत्सहे ॥ 2.10.35 ॥   
आत्मनो जीवितेनापि ब्रूहि यन्मनसेच्छसि।  
बलमात्मनि जानन्ती न मां शङ्कितुमर्हसि ॥ 2.10.36 ॥   
करिष्यामि तव प्रीतिं सुकृतेनापि ते शपे ॥ 2.10.37 ॥   
यावदावर्त्तते चक्रं तावती मे वसुन्धरा।  
प्राचीनाः सिन्धुसौवीराः सौराष्ट्रा दक्षिणापथाः ॥ 2.10.38 ॥   
वङ्गाङ्गमगध मत्स्याः समृद्धाः काशिकोसलाः।  
तत्र जातं बहुद्रव्यं धनधान्यमजाविकम् ॥ 2.10.39 ॥   
ततो वृणीष्व कैकेयि यद्यत्त्वं मनसेच्छसि ॥ 2.10.40 ॥   
किमायासेन ते भीरु उत्तिष्ठोत्तिष्ठ शोभने।  
तत्त्वं मे ब्रूहि कैकेयि यतस्ते भयमागतम् ॥ 2.10.41 ॥   
तत्ते व्यपनयिष्यामि नीहारमिव रश्मिवान् ॥ 2.10.42 ॥   
तथोक्ता सा समाश्वस्ता वक्तुकामा तदप्रियम्।  
परिपीडयितुं भूयो भर्त्तारमुपचक्रमे ॥ 2.10.43 ॥   

</details>
</div>
