---
title: ३२१

---
ईश्वर उवाच  
अस्त्रयागः पुरा कार्य्यः सर्वकर्म्मसु सिद्धिदः ।  
मध्ये पूज्यं शिवाद्यस्त्रं वज्रादीन् पूर्वतः क्रमात् ॥ ३२१.१ ॥  
  
पञ्चचक्रं दश करं रणादौ पूजितं जये ।  
ग्रहपूजा रविर्मध्ये पूर्व्वाद्याः सोमकादयः ॥ ३२१.२ ॥  
  
सर्व्व एकादशस्थास्तु ग्रहाः स्युः ग्रहपूजनात् ।  
अस्त्रशान्तिं प्रवक्ष्यामि सर्वोत्पातविनाशिनीं ॥ ३२१.३ ॥  
  
ग्रहरोगादिशमनीं मारीशत्रुविमर्द्दनीं ।  
विनायकोपतप्तिघ्नमघोरास्त्रं जपेन्नरः ॥ ३२१.४ ॥  
  
लक्षं ग्रहादिनाशः स्यादुत्‌पाते तिलहोमकम् ।  
दिव्ये लक्षं तदर्द्धेन व्योमजोत्पातनाशनं ॥ ३२१.५ ॥  
  
घृतेन लक्षपातेन उत्पाते भूमिजे हितम् ।  
घृतगुग्‌गुलुहोमे च सर्व्वोत्पातादिमर्द्दनम् ॥ ३२१.६ ॥  
  
दूर्वाक्षताज्यहोमेन व्याधयोऽथ घृतेन च ।  
सहस्रेण तु दुःस्वप्ना विनश्यन्ति न संशयः ॥ ३२१.७ ॥  
  
अयुताद्‌ ग्रहदोषघ्नो जवाघृतविमिश्रितात् ।  
विनायकार्त्तिशमनमयुतेन घृतस्य च ॥ ३२१.८ ॥  
  
भूतवेतालशान्तिस्तु गुग्गुलोरयुतेन च ।  
महावृक्षस्य भङ्गे तु व्यालकङ्के गृहे स्थिते ॥ ३२१.९ ॥  
  
आरण्यानां प्रवेशे च दूर्वाज्याक्षतहावनात् ।  
उल्कापाते भूमिकम्पे तिलाज्येनाहुताच्छिवम् ॥ ३२१.१० ॥  
  
रक्तस्रावे तु वृक्षाणामयुताद्‌ गुग्गुलोः शिवं ।  
अकाले फलपुष्पणां राष्ट्रभङ्गे च मारणे ॥ ३२१.११ ॥  
  
द्विपदादेर्यदा मारी लक्षार्द्धाच्च तिलाज्यतः ।  
हस्तिमारीप्रशान्त्यर्थ करिणीदन्तवर्द्धने ॥ ३२१.१२ ॥  
  
हस्तिन्यां मददृष्टौ च अयुताच्छान्तिरिष्यते ।  
अकाले गर्भपाते तु जातं यत्र विनश्यति ॥ ३२१.१३ ॥  
  
विकृता यत्र जायन्ते यात्राकालेऽयुतं हुनेत् ।  
तिलाज्यलक्षहोमन्तु उत्तमासिद्धिसाधने ॥ ३२१.१४ ॥  
  
मध्यमायां तदर्द्धेन तत्पादादधमासु च ।  
यथा जपस्तथा होमः सङ्ग्रामे विजयो भवेत ।  
  
अघोरास्त्रं जपेन्न्यस्य ध्यात्वा पञ्चास्यमूर्ज्जितम् ॥ ३२१.१५ ॥  
  
इत्यादिमहापुराणे आग्नेये अघोरास्त्रादिशान्तिकल्पो नामैकविंशत्यधिकत्रिशततमोऽध्यायः ॥