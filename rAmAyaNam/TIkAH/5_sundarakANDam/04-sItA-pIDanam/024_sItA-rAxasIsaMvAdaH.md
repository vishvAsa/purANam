+++
title = "०२४ सीता-राक्षसीसंवादः"
title_english = "024 Seetha s reply to Ogres"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-024-Seetha_s_reply_to_Ogres.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/04-sItA-pIDanam/024_sItA-rAxasIsaMvAdaH.md">
<details><summary><h3>IITK ...{Loading}...</h3></summary>

The ogresses chide Sita who resolutely condemned Ravana.



#### श्लोकः
##### मूलम्
ततः सीतामुपागम्य राक्षस्यो विकृताननाः।  
परुषं परुषा नार्य ऊचुस्तां वाक्यमप्रियम्॥5.24.1॥

##### शब्दार्थः
ततः then, परुषाः harsh, विकृताननाः hideous, राक्षस्यः नार्यः ogresses, तां सीताम् that Sita, उपागम्य having approached, अप्रियम् unbecoming, वाक्यम् words, परुषम् harshly, ऊचुः uttered.

##### आङ्ग्लानुवादः
Then the hideous ogresses approached Sita and spoke these harsh words in an unbecoming mannerः



#### श्लोकः
##### मूलम्
किं त्वमन्तःपुरे सीते सर्वभूतमनोहरे।  
महार्हशयनोपेते न वासमनुमन्यसे॥5.24.2॥

##### शब्दार्थः
सीते O Sita, त्वम् yourself, सर्वभूतमनोहरे delightful for all, महार्हशयनोपेते furnished with fine bedsteads, अन्तःपुरे in the women's chambers, वासम् residence, किम् why, नानुमन्यसे not willing?

##### आङ्ग्लानुवादः
'O Sita why don't you agree to dwell in Ravana's inner apartment furnished with fine bedsteads, and which is delightful?



#### श्लोकः
##### मूलम्
मानुषी मानुषस्यैव भार्यात्वं बहुमन्यसे।  
प्रत्याहर मनो रामान्न त्वं जातु भविष्यसि॥5.24.3॥

##### शब्दार्थः
मानुषी being a woman, मानुषस्यैव of a man only, भार्यात्वम् being wife, बहुमन्यसे you are holding this in high esteem, रामात् from Rama, मनः  mind, प्रत्यहर you may turn, त्वम् you, जातु indeed, न भविष्यसि will not live.

##### आङ्ग्लानुवादः
'You are  a woman, wife of Rama, an ordinary mortal you are holding in high esteem. Withdraw your mind from Rama or else you will not survive.



#### श्लोकः
##### मूलम्
त्रैलोक्यवसुभोक्तारं रावणं राक्षसेश्वरम्।  
भर्तारमुपसङ्गम्य विहरस्व यथासुखम्॥5.24.4॥

##### शब्दार्थः
त्रैलोक्यवसुभोक्तारम् enjoy the wealth of the three worlds, राक्षसेश्वरम् demon king, रावणम् Ravana, भर्तारम् as husband, उपसङ्गम्य after uniting yourself, यथासुखम् pleasure, विहरस्व sport with him.

##### आङ्ग्लानुवादः




#### श्लोकः
##### मूलम्
मानुषी मानुषं तं तु राममिच्छसि शोभने।  
राज्याद्भ्र्रष्टमसिद्धार्थं विक्लवं त्वमनिन्दिते॥5.24.5॥

##### शब्दार्थः
शोभने O charming lady, अनिन्दिते blameless one, मानुषी a woman, त्वं तु you too, राज्यात् from the kingdom, भ्रष्टम् dethroned, असिद्धार्थम् one who is not successful, विक्लवम् distressed, मानुषम् human, तं him, रामम् Rama only, इच्छसि wanting.

##### आङ्ग्लानुवादः
'O charming lady you have an irreproachable beauty and grace. Why do you think of human Rama only who has been dethroned from the kingdom. He is only a human being who is unsuccessful and distressful.'



#### श्लोकः
##### मूलम्
राक्षसीनां वचः श्रुत्वा सीता पद्मनिभेक्षणा।  
नेत्राभ्यामश्रुपूर्णाभ्यामिदं वचनमब्रवीत्॥5.24.6॥

##### शब्दार्थः
पद्मनिभेक्षणा a lady with eyes like lotus petals, सीता Sita, राक्षसीनाम् of the ogresses, वचः words, श्रुत्वा on hearing, अश्रुपूर्णाभ्याम् those filled with tears, नेत्राभ्याम् with both eyes, इदम् this way, वचनम् words, अब्रवीत् spoke.

##### आङ्ग्लानुवादः
Hearing the words of the ogresses, Sita with eyes like lotus petals full of tears replied  
this wayः



#### श्लोकः
##### मूलम्
यदिदं लोकविद्विष्टमुदाहरथ सङ्गताः।  
नैतन्मनसि वाक्यं मे किल्बिषं प्रतिभाति वः॥5.24.7॥

##### शब्दार्थः
सङ्गताः joined together, लोकविद्विष्टम् not acceptable to the world, यत् such, इदम् this, मे my, वाक्यम् words, उदाहरथ you spoke, एतत् this way, वः addressed by you, मनसि in mind, किल्बिषम् sinful, न प्रतिभाति not thought.

##### आङ्ग्लानुवादः




#### श्लोकः
##### मूलम्
न मानुषी राक्षसस्य भार्या भवितुमर्हति।  
कामं खादत मां सर्वा न करिष्यामि वो वचः॥5.24.8॥

##### शब्दार्थः
मानुषी  a human being, राक्षसस्य ogre's, भार्या wife, भवितुम् to become, न अर्हति ought not to be, सर्वाः all of you, कामम् freely, माम्  me, खादत eat, वः addressed by you, वचः words, न करिष्यामि I will not do.

##### आङ्ग्लानुवादः




#### श्लोकः
##### मूलम्
दीनो वा राज्यहीनो वा यो मे भर्ता स मे गुरुः।  
तं नित्यमनुरक्तास्मि यथा सूर्यं सुवर्चला॥5.24.9॥

##### शब्दार्थः
दीनो वा a dejected one, राज्यहीनो वा a king who lost his kingdom, यः he who, मे my, भर्ता husband, सः he, मे my, गुरुः lord, सुवर्चला Suvarchala, सूर्यं यथा just as to Sungod, नित्यम् ever, तम् him, अनुरक्ता devoted, अस्मि I am.

##### आङ्ग्लानुवादः
'Dejected or dethroned from the kingdom, Rama is my lawful husband. I will ever remain devoted to Rama as Suvarchala, wife of the Sungod is to him.



#### श्लोकः
##### मूलम्
यथा शची महाभागा शक्रं समुपतिष्ठति।  
अरुन्धती वसिष्ठं च रोहिणी शशिनं यथा॥5.24.10॥  
लोपामुद्रा यथागस्त्यं सुकन्या च्यवनं यथा।  
सावित्री सत्यवन्तं च कपिलं श्रीमती यथा॥5.24.11॥  
सौदासं मदयन्तीव केशिनी सगरं यथा।  
नैषधं दमयन्तीव भैमी पतिमनुव्रता॥5.24.12॥  
तथाऽहमिक्ष्वाकुवरं रामं पतिमनुव्रता।

##### शब्दार्थः
महाभागा noble, शची Sachi, यथा like, शक्रम् Indra, समुपतिष्ठति is steadfadt, अरुन्धती Arundhati, वसिष्ठं च with Vasistha, रोहिणी Rohini, शशिनम् the moon, यथा likewise, लोपामुद्रा Lopamudra, अगस्त्यम् with Agastya, यथा similarly, सुकन्या Sukanya, च्यवनम् Chayavanam, यथा so also, सावित्री Savitri, सत्यवन्तम् with Satyavan, श्रीमती Srimati, कपिलम् with Kapilamuni, यथा so also, सौदासम् Soudasa, मदयन्तीव Madayanti, केशिनी Kesini, सगरं यथा with Sagara likewise, पतिम् as husband, नैषधम् Nala, king of Naishada, अनुव्रता devoted, भैमी Bhima's daughter, दमयन्तीव like Damayanti, तथा in the same way, अहम् I, इक्ष्वाकुवरम् foremost of Ikshvaku family, पतिम् a husband, रामम् Rama, अनुव्रता I am devoted.

##### आङ्ग्लानुवादः
'I am steadfast (in love) to my husband Rama, the foremost of the Ikshvaku family in the same manner as noble Sachi to Indra, Arundhati to Vasistha, Rohini to the Moon, Lopamudra to Agastya, Sukanya to sage Chyavana, Savitri to Satyavan, Srimati to Kapilamuni Madayanti to Soudasu, Kesini to king Sagara and Bhima's daughter Damayanti to her lord Nala, (the king of Nishadas)'.



#### श्लोकः
##### मूलम्
सीताया वचनं श्रुत्वा राक्षस्यः क्रोधमूर्छिताः॥5.24.13॥  
भर्त्सयन्ति स्म परुषैर्वाक्यै रावणचोदिताः।

##### शब्दार्थः
रावणचोदिताः ordered by Ravana, राक्षस्यः by the ogresses, सीतायाः Sita's, वचनम् words, श्रुत्वा after hearing, क्रोधमूर्छिताः overtaken by anger, परुषैः with harsh, वाक्यैः with statements,  
भर्त्सयन्ति स्म  threatened.

##### आङ्ग्लानुवादः
Hearing the reply of Sita, the ogresses ordered by Ravana and overtaken by anger again began to threaten Sita using harsh words.



#### श्लोकः
##### मूलम्
अवलीनः स निर्वाक्यो हनूमान् शिंशुपाद्रुमे॥5.24.14॥  
यसीतां सन्तर्जयन्तीस्ता राक्षसीरशृणोत् कपिः।

##### शब्दार्थः
कपिः monkey, सः he, हनुमान् Hanuman, निर्वाक्यः speechless, शिंशुपाद्रुमे Simsupa tree, अवलीनः kept concealed, सीताम् Sita, सन्तर्जयन्तीः listened threatening, ताः those, राक्षसीः ogresses, अशृणोत् listened.

##### आङ्ग्लानुवादः
Hanuman who kept himself concealed on the simsupa tree speechlessly listened to the ogresses threatening Sita.



#### श्लोकः
##### मूलम्
तामभिक्रम्य सङ्कृद्धा वेपमानां समन्ततः॥5.24.15॥  
भृशं संलिलिहुर्दीप्तान् प्रलम्बान् दशनच्छदान्।

##### शब्दार्थः
वेपमानाम् trembling in fear, ताम् her, समन्ततः from all around, अभिक्रम्य approaching, सङ्कृद्धाः enraged, दीप्तान् glowing, प्रलम्बान् hanging, दशनच्छदान् lips, भृशम् again and again, संलिलिहुः were licking.

##### आङ्ग्लानुवादः
Sita was trembling in fear. The  enraged ogresses went on licking their lips hanging, again and again.



#### श्लोकः
##### मूलम्
ऊचुश्च परमक्रुद्धाः प्रगृह्याशु परश्वधान्॥5.24.16॥  
नेयमर्हति भर्तारं रावणं राक्षसाधिपम्।

##### शब्दार्थः
परमक्रुद्धाः very angry women, आशु immediately, परश्वधान् axes, प्रगृह्य taking up, ऊचुश्च spoke, इयम् this, राक्षसाधिपम् to the demon king, रावणम् Ravana, भर्तारम् as husband, नार्हति not fit to be.

##### आङ्ग्लानुवादः
The enraged ogresses immediately picked up the axes and rose up saying, 'she is unfit to have the demon king, Ravana as her husband'.



#### श्लोकः
##### मूलम्
सा भर्त्स्यमाना भीमाभी राक्षसीभिर्वरानना॥5.24.17॥  
सबाष्पमप सर्पन्ती शिंशुपां तामुपागमत्।

##### शब्दार्थः
भीमाभिः राक्षसीभिः by fierce ogresses, भर्त्स्यमाना threatened, सा she, वरानना charming one, सबाष्पम् with tears, अपसर्पन्ती moved away, ताम् that, शिंशुपाम् Simsupa, उपागमत् reached.

##### आङ्ग्लानुवादः
As the charming Sita was threatened by the fierce ogresses, she moved towards the simsupa tree with eyes full of tears.



#### श्लोकः
##### मूलम्
ततस्तां शिंशुपां सीता राक्षसीभिः समावृता॥5.24.18॥  
अभिगम्य विशालाक्षी तस्थौ शोकपरिप्लुता।

##### शब्दार्थः
ततः then, विशालाक्षी largeeyed one, सीता Sita, तां शिंशुपाम् that Simsupa, अभिगम्य having reached, राक्षसीभिः by the ogresses, समावृता surrounded, शोकपरिप्लुता drowned in sorrow, तस्थौ stayed.

##### आङ्ग्लानुवादः
Then the largeeyed Sita, drowned in sorrow surrounded by the ogresses went near the simsupa tree and stood there.



#### श्लोकः
##### मूलम्
तां कृशां दीनवदनां मलिनाम्बरधारिणीम्॥5.24.19॥  
भर्त्सयाञ्चक्रिरे सीतां राक्षस्यस्तां समन्ततः।

##### शब्दार्थः
ताः the, राक्षस्यः ogresses, कृशाम् shrunken, दीनवदनाम् dejected face, मलिनाम्बरधारिणीम् clad in soiled clothes, तां सीताम् that Sita, समन्ततः surrounded, भर्त्सयाञ्चक्रिरे started abusing.

##### आङ्ग्लानुवादः
The ogresses started intimidating Sita who was dressed in soiled clothes and emaciated with a dejected look on her face.



#### श्लोकः
##### मूलम्
ततस्तां विनता नाम राक्षसी भीमदर्शना॥5.24.20॥  
अब्रवीत्कुपिताकारा कराला निर्णतोदरी।

##### शब्दार्थः
ततः then, भीमदर्शना of terrifying looks, कुपिताकारा of loathsome appearance, कराला a dark one, निर्णतोदरी with a large sunken belly, विनतानाम called Vinata, राक्षसी ogress, ताम् her, अब्रवीत् said.

##### आङ्ग्लानुवादः
Then a dark ogress called Vinata with a terryfying look, loathsome appearance and a large sunken belly said to Sitaः



#### श्लोकः
##### मूलम्
सीते पर्याप्तमेतावद्भर्तुः स्नेहो निदर्शितः॥5.24.21॥  
सर्वात्रातिकृतं भद्रे व्यसनायोपकल्पते

##### शब्दार्थः
सीते O Sita, भर्तुः  your husband, स्नेहः love, निदर्शितः is shown, एतावत् to this extent, पर्याप्तम् it is enough, भद्रे auspicious lady, सर्वत्र everywhere, अतिकृतम् excess, व्यसनाय to adversity, उपकल्पते leads.

##### आङ्ग्लानुवादः
'O Sita you have shown your love for your husband to this extent. It is enough. O auspicious lady anything carried to excess leads to adversity.



#### श्लोकः
##### मूलम्
परितुष्टास्मि भद्रं ते मानुषस्ते कृतो विधिः॥5.24.22॥  
ममापि तु वचः पथ्यं ब्रुवन्त्याः कुरु मैथिलि।

##### शब्दार्थः
मैथिलि O Mythili, परितुष्टा beseech, अस्मि I am, ते your, मानुषः human, विधिः duty, कृतः is done, ते to you, भद्रम् be happy, ब्रुवन्त्याः मम my, पथ्यम् wishingwell, वचःwords, अपि also, कुरु follow.

##### आङ्ग्लानुवादः
"O Mythili I beseech you (to oblige Ravana). You have discharged your duty as a human being. Be happy. But you should also heed my advice which is, after all, salutary.



#### श्लोकः
##### मूलम्
रावणं भज भर्तारं भर्तारं सर्वरक्षसाम्॥5.24.23॥  
विक्रान्तं रूपवन्तं च सुरेशमिव वासवम्।  
दक्षिणं त्यागशीलं च सर्वस्य प्रियदर्शनम्॥5.24.24॥

##### शब्दार्थः
सर्वरक्षसाम् of all ogres, भर्तारम् lord विक्रान्तम् courageous, रूपवन्तं च handsome too, सुरेशम् the lord of gods, वासवमिव like Indra, दक्षिणम् a generous one, त्यागशीलं च sacrificing, सर्वस्य of all, प्रियदर्शनम् pleasing in appearance, रावणम् Ravana, भर्तारम् as husband, भज accept.

##### आङ्ग्लानुवादः




#### श्लोकः
##### मूलम्
मानुषं कृपणं रामं त्यक्त्वा, रावणमाश्रय।  
दिव्याङ्गरागा वैदेहि दिव्याभरणभूषिता॥5.24.25॥  
अद्यप्रभृति सर्वेषां लोकानामीश्वरी भव।

##### शब्दार्थः
मानुषम् a human, कृपणम् helpless, रामम् Rama, त्यक्त्वा leave, रावणम् Ravana, आश्रय seek refuge, वैदेहि Vaidehi, दिव्याङ्गरागा have heavenly unguents, दिव्याभरणभूषिता wearing imposing ornaments, अद्यप्रभृति from today, सर्वेषाम् for all, लोकानाम् people, ईश्वरी queen,भव you become

##### आङ्ग्लानुवादः
'Leave the helpless human Rama and seek Ravana's refuge. O Vaidehi, using the heavenly unguents and adorned with imposing ornaments from now on, be the queen of all people.



#### श्लोकः
##### मूलम्
अग्नेः स्वाहा यथा देवी शची वेन्द्रस्य शोभने॥5.24.26॥  
किं ते रामेण वैदेहि कृपणेन गतायुषा।

##### शब्दार्थः
शोभने O beautiful one, अग्नेः for fire, देवी queen, स्वाहा यथा like Swaha, इन्द्रस्य Indra's, शचीव like Sachi, वैदेहि Vaidehi, कृपणेन a pitiable, गतायुषा whose life span is to end soon, रामेण with Rama, किम् what is the use?

##### आङ्ग्लानुवादः
'O beautiful Sita Just like Swaha, queen to the Firegod and Sachi to Indra, accept  
Ravana. Why are you still thinking of Rama who is helpless and whose life span is coming to an end soon.



#### श्लोकः
##### मूलम्
एतदुक्तं च मे वाक्यं यदि त्वं न करिष्यसि॥5.24.27॥  
अस्मिन्मुहूर्ते सर्वास्त्वां भक्षयिष्यामहे वयम्।

##### शब्दार्थः
उक्तम् spoken, मे my, एतत् this, वाक्यम् word, त्वम् you, न करिष्यसि you do not accept, यदि if, वयम् we, सर्वाः all of us, अस्मिन् at this, मुहूर्ते moment, त्वाम् you, भक्षयिष्यामहे we will eat you.

##### आङ्ग्लानुवादः
'If you do not heed our words of advice, all of us will eat you at this very moment.'



#### श्लोकः
##### मूलम्
अन्या तु विकटा नाम लम्बमानपयोधरा॥5.24.28॥  
अब्रवीत्कुपिता सीतां मुष्टिमुद्यम्य गर्जती।

##### शब्दार्थः
लम्बमानपयोधरा lady with hanging breasts, विकटानाम called Vikata, अन्या तु another woman also, मुष्टिम् fist, उद्यम्य raised, कुपिता angry one, गर्जती roaring, सीताम् at Sita, अब्रवीत् she said.

##### आङ्ग्लानुवादः
Now Vikata another ogress with hanging breasts raised her fist up in anger and roared at Sita.



#### श्लोकः
##### मूलम्
बहून्यप्रियरूपाणि वचनानि सुदुर्मते॥5.24.29॥  
अनुक्रोशान्मृदुत्वाच्च सोढानि तव मैथिलि।

##### शब्दार्थः
सुदुर्मते O wicked, मैथिलि Mythili, अप्रियरूपाणि of unpleasant, बहूनि many, तव your वचनानि words, अनुक्रोशात् out of kindness, मृदुत्वाच्च of and due to mildness, सोढानि are put up with.

##### आङ्ग्लानुवादः
'O wicked Mythili we have tolerated many unpleasant words uttered by you due to our kindness and mildness৷৷



#### श्लोकः
##### मूलम्
न च नः कुरुषे वाक्यं हितं कालपुरस्कृतम्॥5.24.30॥  
आनीतासि समुद्रस्य पारमन्यैर्दुरासदम्।  
रावणान्तःपुरं घोरं प्रविष्टा चासि मैथिलि॥5.24.31॥

##### शब्दार्थः
मैथिलि Mythili, कालपुरस्कृतम् timely, हितम् wishing you well, नः our, वाक्यम् word, न कुरुषे च you do not accept, अन्यैः by others, दुरासदम् not approachable, समुद्रस्य ocean's, पारम् to the shore, आनीता brought, असि you are, घोरम् dreadful, रावणान्तःपुरम् Ravana's inner chambers, प्रविष्टा entered, असि you are.

##### आङ्ग्लानुवादः
'O Mythili you have heeded not our good and timely advice tendered in your interest. You have been brought to the other shore of the ocean and to the inner chambers of Ravana which is very difficult for others to access.



#### श्लोकः
##### मूलम्
रावणस्य गृहे रुद्धामस्माभिस्तु सुरक्षिताम्।  
न त्वां शक्तः परित्रातुमपि साक्षात्पुरन्दरः॥5.24.32॥

##### शब्दार्थः
रावणस्य Ravana's, गृहे in home, रुद्धाम् arrested, अस्माभिः by us, सुरक्षिताम् very well guarded, त्वाम् you, परित्रातुम् to rescue, साक्षात् even if, पुरन्दरः अपि even the destroyer of citadels, (Indra) also, न शक्तः not able.

##### आङ्ग्लानुवादः
'You are in Ravana's house, wellguarded by us. It is not possible even for Indra, destroyer of citadels, to come to your rescue (let alone Rama).



#### श्लोकः
##### मूलम्
कुरुष्व हितवादिन्या वचनं मम मैथिलि।  
अलमश्रुप्रपातेन त्यज शोकमनर्थकम्॥5.24.33॥

##### शब्दार्थः
मैथिलि Mythili, हितवादिन्याः of a wellwisher, मम my, वचनम् word, कुरुष्व you may heed, अश्रुप्रपातेन by shedding tears, अलम् enough, अनर्थकम् useless, शोकम् sorrow, त्यज give up.

##### आङ्ग्लानुवादः
'Mythili, act according to our advice. I am your wellwisher. Give up sorrow and stop shedding useless tears.



#### श्लोकः
##### मूलम्
भज प्रीतिं च हर्षं च त्यजैतां नित्यदैन्यताम्।  
सीते राक्षसराजेन सह क्रीड यथासुखम्॥5.24.34॥

##### शब्दार्थः
सीते O Sita, प्रीतिं च and love, हर्षं च happiness, भज adopt, एताम् this, नित्यदैन्यताम् being dejected always, त्यज give up, राक्षसराजेन सह along with the demon king, यथासुखम् as you please, क्रीड you enjoy.

##### आङ्ग्लानुवादः
'O Sita offer your love to Ravana, adore him and be happy. Give up this continuous dejection. Enjoy all pleasures along with the king of demons.



#### श्लोकः
##### मूलम्
जानासि हि यथा भीरु स्त्रीणां यौवनमध्रुवम्।  
यावन्न ते व्यतिक्रामेत्तावत्सुखमवाप्नुहि॥5.24.35॥

##### शब्दार्थः
भीरु O timid lady, स्त्रीणाम् for women, यौवनम् youth, यथा since, अध्रुवम् not stable, जानासि हि you know, ते you, यावत् until, न व्यतिक्रामेत् before it is over, तावत् सुखम् till then all pleasures, अवाप्नुहि enjoy.

##### आङ्ग्लानुवादः
'O timid Sita know that youth of women is fleeting and transient. Before it is over, enjoy all kinds of pleasures.



#### श्लोकः
##### मूलम्
उद्यानानि च रम्याणि पर्वतोपवनानि च।  
सह राक्षसराजेन चर त्वं मदिरेक्षणे॥5.24.36॥

##### शब्दार्थः
मदिरेक्षणे O lady of intoxicating eyes, त्वम् you, राक्षसराजेन with the demon king, रम्याणि delightful, उद्यानानि gardens, पर्वतोपवनानि and gardens surrounding mountain ranges, चर range

##### आङ्ग्लानुवादः
'O lady of intoxicating eyes range in the company of the demon king, the delightful gardens and mountain ranges filled with gardens.



#### श्लोकः
##### मूलम्
स्त्री सहस्राणि ते सप्त वशे स्थास्यन्ति सुन्दरि।  
रावणं भज भर्तारं भर्तारं सर्वरक्षसाम्॥5.24.37॥

##### शब्दार्थः
सुन्दरि O beautiful one, सप्त seven, स्त्री सहस्राणि a thousand women, ते your, वशे under your control, स्थास्यन्ति will remain, सर्वरक्षसाम् for all the ogres, भर्तारम् lord, रावणम् Ravana, भर्तारम् as your husband, भज accept.

##### आङ्ग्लानुवादः
'O beautiful Sita seven thousand ogresses will be at your beck and call. (Therefore) accept Ravana, the lord of all ogres as your husband.



#### श्लोकः
##### मूलम्
उत्पाट्य वा ते हृदयं भक्षयिष्यामि मैथिलि।  
यदि मे व्याहृतं वाक्यं न यथावत्करिष्यसि॥5.24.38॥

##### शब्दार्थः
मैथिलि Mythili, व्याहृतम् spoken, मे me, वाक्यम् word, यथावत् faithfully, न करिष्यसि if you do not obey यदि if, ते हृदयम् your heart, उत्पाट्य वा pluck out, भक्षयिष्यामि eat up.

##### आङ्ग्लानुवादः
'O Mythili if you heed not my words of advice, I will pluck out your heart and eat it up'.



#### श्लोकः
##### मूलम्
ततश्चण्डोदरी नाम राक्षसी क्रोधमूर्छिता।  
भ्रामयन्ती महच्छूलमिदं वचनमब्रवीत्॥5.24.39॥

##### शब्दार्थः
ततः then, चण्डोदरी नाम called Chandodari, राक्षसी ogress, क्रोधमूर्छिता overcome with anger, महत् huge, शूलम् trident, भ्रामयन्ती while rotating, इदम् this, वचनम् word, अब्रवीत् spoke.

##### आङ्ग्लानुवादः
Next spoke a fiercelooking ogress called Chandodari, overcome with anger taking up a huge trident and rotating.



#### श्लोकः
##### मूलम्
इमां हरिणलोलाक्षीं त्रासोत्कम्पिपयोधराम्।  
रावणेन हृतां दृष्टवा दौहृदो मे महानभूत्॥5.24.40॥

##### शब्दार्थः
हरिणलोलाक्षीम् eyes flashing like doe's, त्रासोत्कम्पिपयोधराम् her breasts heaving in stress,  
रावणेन by Ravana, हृताम् abducted, इमाम् this lady, दृष्ट्वा seeing you, मे my, महान् great, दौहृदः desire in my heart, अभूत् developed.

##### आङ्ग्लानुवादः
'I have developed a morbid desire to feast upon this woman with eyes flashing like doe's, whose breasts heave with stress and fear after she was abducted by Ravana.



#### श्लोकः
##### मूलम्
यकृत्प्लीहमथोत्पीडं हृदयं च सबन्धनम्।  
आन्त्राण्यपि तथा शीर्षं खादेयमिति मे मतिः॥5.24.41॥

##### शब्दार्थः
यकृत् liver, प्लीहम् spleen, उत्पीडम् pressing out, सबन्धनम् including all joints, हृदयं च heart also, अन्त्राण्यपि च intestines, तथा similarly, शीर्षम् head, खादेयम् इति I may eat up, मे my, मतिः thought.

##### आङ्ग्लानुवादः
'I thought of feasting on your spleen, liver, heart, all the joints, head and intestines.'



#### श्लोकः
##### मूलम्
ततस्तु प्रघसा नाम राक्षसी वाक्यमब्रवीत्।  
कण्ठमस्या नृशंसायाः पीडयाम किमास्यते॥5.24.42॥

##### शब्दार्थः
ततः then, प्रघसा नाम called Praghasa, राक्षसी ogress,, वाक्यम् these words, अब्रवीत् said, अस्याः her, नृशंसायाः of the heartless lady, कण्ठम् throat, पीडयाम we will twist, किम् why, आस्यते are you sitting idle.

##### आङ्ग्लानुवादः
Next spoke an ogress called Praghasa, saying 'Why not we twist and squeeze the neck of this heartless lady. Why are you sitting idle still? Come on.'



#### श्लोकः
##### मूलम्
निवेद्यतां ततो राज्ञे मानुषी सा मृतेति ह।  
नात्र कश्चन संदेहः खादतेति स वक्ष्यति॥5.24.43॥

##### शब्दार्थः
सा she, मानुषी that human being, मृतेति is dead, ततः then, राज्ञे to the king, निवेद्यताम् let it be announced, खादत you may eat her, इति thus, सः he, वक्ष्यति he will say, अत्र here, कश्चन even a little, सन्देहः doubt, न not.

##### आङ्ग्लानुवादः
'Thereafter we will announce that such a human being is dead. Then Ravana will simply say 'eat her up'. There is no doubt .'



#### श्लोकः
##### मूलम्
ततस्त्वजामुखी नाम राक्षसी वाक्यमब्रवीत्।  
विशस्येमां ततः सर्वाः समान् कुरुत पिण्डकान्॥5.24.44॥

##### शब्दार्थः
ततः then, अजामुखी नाम called Ajamukhi, राक्षसी ogress, वाक्यम् these words, अब्रवीत् said, सर्वाः all, इमाम् this Sita's, विशस्य  cut her body, ततः then, समान् equal  पिण्डकान् lumps, कुरुत do.

##### आङ्ग्लानुवादः
Then an ogress called Ajamukhi said, 'Let her body be cut into lumps of equal pieces.



#### श्लोकः
##### मूलम्
विभजाम ततः सर्वा विवादो मे न रोचते।  
पेयमानीयतां क्षिप्रं लेह्यमुच्चावचं बहु॥5.24.45॥

##### शब्दार्थः
ततः thereafter, सर्वाः all, विभजाम we will share, मे to me, विवादः dispute, न रोचते it is disliked, क्षिप्रम् swiftly, पेयम् drink, उच्चावचम् of all types, बहु many, लेह्यम् licking food, आनीयताम् may be brought.

##### आङ्ग्लानुवादः
'We shall share them. I do not like disputes in this regard. Go swiftly and get drinks and food to lick. Let the accompanying  dishes of all variety and quality be brought.'



#### श्लोकः
##### मूलम्
ततः शूर्पणखा नाम राक्षसी वाक्यमब्रवीत्।  
अजामुख्या यदुक्तं हि तदेव मम रोचते॥5.24.46॥

##### शब्दार्थः
ततः then, शूर्पणखा नाम called Soorpanakha, राक्षसी rakshasi, वाक्यम् these words, अब्रवीत् said, अजामुख्या Ajamukhi, यत्  what ever, उक्तम् was said, तदेव that alone, मम to me, रोचते is acceptable.

##### आङ्ग्लानुवादः
Then an ogress called Surpanakha said, 'I too like the proposal of Ajamukhi.'



#### श्लोकः
##### मूलम्
सुरा चानीयतां क्षिप्रं सर्वशोकविनाशिनी।  
मानुषं मांसमास्वाद्य नृत्यामोऽथ निकुम्भिलाम्॥5.24.47॥

##### शब्दार्थः
क्षिप्रम् quickly, सर्वशोकविनाशिनी destroyer of all sorrows, सुरा च wine also, आनीयताम् may be brought, मानुषम् humans, मांसम् flesh, आस्वाद्य after relishing, अथ then, निकुम्भिलाम् Nikumbhila, नृत्यामः we will dance.

##### आङ्ग्लानुवादः
'Get the wine quickly, destroyer of all sorrows. After relishing the human flesh we will start Nikumbhila dance.'



#### श्लोकः
##### मूलम्
एवं संभर्त्स्यमाना सा सीता सुरसुतोपमा।  
राक्षसीभिः सुघोराभिर्दैर्यमुत्सृज्य रोदिति॥5.24.48॥

##### शब्दार्थः
सुघोराभिः by the highly dreadful ones, राक्षसीभिः by ogresses, एवम् in that manner, संभर्त्स्यमाना being threatened, सुरसुतोपमा like the daughter of a god, सा सीता that Sita, धैर्यम् courage, उत्सृज्य after giving up, रोदिति she cried aloud.

##### आङ्ग्लानुवादः
Threatened by the ogresses in that manner, Sita who was like the daughter of a god, cried aloud.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे चतुर्विंशस्सर्गः।  
Thus ends the twentyfourth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/04-sItA-pIDanam/024_sItA-rAxasIsaMvAdaH.md">
<details><summary><h3>भूषणम् ...{Loading}...</h3></summary>



ततः सीतामुपागम्य राक्षस्यो विकृताननाः ।  

परुषं परुषा नार्य ऊचुस्तां वाक्यमप्रियम्  ॥  ५।२४।१ ॥   

किं त्वमन्तःपुरे सीते सर्वभूतमनोहरे ।  

महार्हशयनोपेते न वासमनुमन्यसे  ॥  ५।२४।२ ॥   

तत इत्यादि  ॥  ५।२४।१२ ॥   

  

मानुषी मानुषस्यैव भार्यात्वं बहु मन्यसे ।  

प्रत्याहर मनो रामान्न त्वं जातु भविष्यसि  ॥  ५।२४।३ ॥   

त्रैलोक्यवसुभोक्तारं रावणं राक्षसेश्वरम् ।  

भर्तारमुपसङ्गम्य विहरस्व यथासुखम्  ॥  ५।२४।४ ॥   

मानुषी मानुषं तं तु राममिच्छसि शोभने ।  

राज्याद् भ्रष्टमसिद्धार्थं विक्लवं त्वमनिन्दिते  ॥  ५।२४।५ ॥   

राक्षसीनां वचः श्रुत्वा सीता पद्मनिभेक्षणा ।  

नेत्राभ्यामश्रुपूर्णाभ्यामिदं वचनमब्रवीत्  ॥  ५।२४।६ ॥   

मानुषीति । न त्वं जातु भविष्यसि, तस्येति शेषः । मानुषीति हेतुगर्भम् ।
मानुषी त्वं मानुषं तमिच्छसि  ॥  ५।२४।३६ ॥   

  

यदिदं लोकविद्विष्टमुदाहरथ सङ्गताः ।  

नैतन्मनसि वाक्यं मे किल्बिषं प्रतिभाति वः  ॥  ५।२४।७ ॥   

न मानुषी राक्षसस्य भार्या भवितुमर्हति ।  

कामं खादत मां सर्वा न करिष्यामि वो वचः  ॥  ५।२४।८ ॥   

किस्पिषं पापावहम्  ॥  ५।२४।७८ ॥   

दीनो वा राज्यहीनो वा यो मे भर्ता स मे गुरुः ।  

तं नित्यमनुरक्ता ऽस्मि यथा सूर्यं सुवर्चला  ॥  ५।२४।९ ॥   

यथा शची महाभागा शक्रं समुपतिष्ठति ।  

अरुन्धती वसिष्ठं च रोहिणी शशिनं यथा  ॥  ५।२४।१० ॥   

लोपामुद्रा यथा ऽगस्त्यं सुकन्या च्यवनं चथा ।  

सावित्री सत्यवन्तं च कपिलं श्रीमती यथा  ॥  ५।२४।११ ॥   

सौदासं मदयन्तीव केशिनी सगरं यथा ।  

नैषधं दमयन्तीव भैमी पतिमनुव्रता ।  

तथाहमिक्ष्वाकुवरं रामं पतिमनुव्रता  ॥  ५।२४।१२ ॥   

सीताया वचनं श्रुत्वा राक्षस्यः क्रोधमूर्च्छिताः ।  

भर्त्सयन्ति स्म परुषैर्वाक्यै रावणचोदिताः  ॥  ५।२४।१३ ॥   

सुवर्चलेत्यादिबहुदृष्टान्तप्रदर्शनं स्वस्याः पातिव्रत्यदार्ढ्यद्योतनाय
 ॥  ५।२४।९१३ ॥   

  

अवलीनः स निर्वाक्यो हनुमान् शिंशुपाद्रुमे ।  

सीतां सन्तर्जयन्तीस्ता राक्षसीरशृणोत् कपिः  ॥  ५।२४।१४ ॥   

अवलीनः छन्नः । राक्षसीरश्रृणोत् राक्षसीवाक्यान्यश्रृणोदित्यर्थः  ॥ 
५।२४।१४ ॥   

  

तामभिक्रम्य संक्रुद्धा वेपमानां समन्ततः ।  

भृशं संलिलिहुर्दीप्तान् प्रलम्बान् दशनच्छदान्  ॥  ५।२४।१५ ॥   

ऊचुश्च परमक्रुद्धाः प्रगृह्याशु परश्वधान् ।  

नेयमर्हति भर्तारं रावणं राक्षसाधिपम्  ॥  ५।२४।१६ ॥   

नेयमर्हतीत्यत्रेतिकरणं बोध्यम् । अस्य ऊचुरुत्यनेन सम्बन्धः  ॥ 
५।२४।१५१६ ॥   

  

संभर्त्स्यमाना भीमाभी राक्षसीभिर्वरानना ।  

सा बाष्पमुपामार्जन्ती शिंशुपां तामुपागमत्  ॥  ५।२४।१७ ॥   

ततस्तां शिंशुपां सीता राक्षसीभिः समावृता ।  

अभिगम्य विशालाक्षी तस्थौ शोकपरिप्लुता  ॥  ५।२४।१८ ॥   

तां कृशां दीनवदनां मलिनाम्बरधारिणीम् ।  

भर्त्सयाञ्चक्रिरे सीतां राक्षस्यस्तां समन्ततः  ॥  ५।२४।१९ ॥   

सा भर्त्स्यमानेति पाठे भर्त्सनोपगमनरूपक्रियाभेदात् तच्छब्दद्वयम् । तां  

हनुमदधिष्ठितां शिंशुपाम्  ॥  ५।२४।१७१९ ॥   

  

ततस्तां विनता नाम राक्षसी भीमदर्शना ।  

अब्रवीत् कुपिताकारा कराला निर्णतोदरी  ॥  ५।२४।२० ॥   

ततस्तां विनता नामेति । निर्णतोदरी उन्नतोदरी  ॥  ५।२४।२० ॥   

  

सीते पर्याप्तमेतावद्भर्तुः स्नेहो निदर्शितः ।  

सर्वत्रातिकृतं भद्रे व्यसनायोपकल्पते  ॥  ५।२४।२१ ॥   

अतिकृतम् अतिमात्रकृतम्  ॥  ५।२४।२१ ॥   

  

परितुष्टा ऽस्मि भद्रं ते मानुषस्ते कृतो विधिः ।  

ममापि तु वचः पथ्यं ब्रुवन्त्याः कुरु मैथिलि  ॥  ५।२४।२२ ॥   

रावणं भज भर्तारं भर्तारं सर्वरक्षसाम् ।  

विक्रान्तं रूपवन्तं च सुरेशमिव वासवम्  ॥  ५।२४।२३ ॥   

दक्षिणं त्यागशीलं च सर्वस्य प्रियदर्शनम्  ॥  ५।२४।२४ ॥   

मानुषं कृपणं रामं त्यक्त्वा रावणमाश्रय ।  

दिव्याङ्गरागा वैदेहि दिव्याभरणभूषिता  ॥  ५।२४।२५ ॥   

अद्यप्रभृति सर्वेषां लोकानामीश्वरीभव ।  

अग्नेः स्वाहा यथा देवी शचीवेन्द्रस्य शोभने  ॥  ५।२४।२६ ॥   

किं ते रामेण वैदेहि कृपणेन गतायुषा ।  

एतदुक्तं च मे वाक्यं यदि त्वं न करिष्यसि ।  

अस्मिन् मुहूर्ते सर्वास्त्वां भक्षयिष्यामहे वयम्  ॥  ५।२४।२७ ॥   

अन्या तु विकटा नाम लम्बमानपयोधरा ।  

अब्रवीत् कुपिता सीतां मुष्टिमुद्यम्य गर्जती  ॥  ५।२४।२८ ॥   

मानुषो विधिः कृतः, मनुष्यजात्युचितपातिव्रत्यप्रकटनं कृतम्
एतावत्कालमित्यर्थः  ॥  ५।२४।२२२८ ॥   

  

बहून्यप्रियरूपाणि वचनानि सुदुर्मते ।  

अनुक्रोशान्मृदुत्वाच्च सोढानि तव मैथिलि  ॥  ५।२४।२९ ॥   

सोढानि, रावणेनेति शेषः  ॥  ५।२४।२९ ॥   

  

न च नः कुरुषे वाक्यं हितं कालपुरस्सरम्  ॥  ५।२४।३० ॥   

आनीतासि समुद्रस्य पारमन्यैर्दुरासदम् ।  

रावणान्तःपुरं घोरं प्रविष्टा चासि मैथिलि  ॥  ५।२४।३१ ॥   

रावणस्य गृहे रुद्धामस्माभिस्तु सुरक्षिताम् ।  

न त्वां शक्तः परित्रातुमपि साक्षात् पुरन्दरः  ॥  ५।२४।३२ ॥   

कुरुष्व हितवादिन्या वचनं मम मैथिलि ।  

अलमश्रुप्रपातेन त्यज शोकमनर्थकम्  ॥  ५।२४।३३ ॥   

न चेति । कालपुरस्सरं कालानुरूपम्  ॥  ५।२४।३०३३ ॥   

  

भज प्रीतिं प्रहर्षं च त्यजैतां नित्यदैन्यताम् ।  

सीते राक्षसराजेन सह क्रीड यथासुखम्  ॥  ५।२४।३४ ॥   

जानासि हि यथा भीरु स्त्रीणां यौवनमध्रुवम् ।  

यावन्न ते व्यतिक्रामेत्तावत् सुखमवाप्नुहि  ॥  ५।२४।३५ ॥   

उद्यानानि च रम्याणि पर्वतोपवनानि च ।  

सह राक्षसराजेन चर त्वं मदिरेक्षणे  ॥  ५।२४।३६ ॥   

स्त्रीसहस्राणि ते सप्त वशे स्थास्यन्ति सुन्दरि ।  

रावण भज भर्तारं भर्तारं सर्वरक्षसाम्  ॥  ५।२४।३७ ॥   

प्रीतिं रावणविषयप्रीतिम् । प्रहर्षं कालकृतमनोविकासम्  ॥  ५।२४।३४३७ ॥   

  

उत्पाट्य वा ते हृदयं भक्षयिष्यामि मैथिलि ।  

यदि मे व्याहृतं वाक्यं न यथावत् करिष्यसि  ॥  ५।२४।३८ ॥   

ततश्चण्डोदरी नाम राक्षसी क्रोधमूर्च्छिता ।  

भ्रामयन्ती महच्छूलमिदं वचनमब्रवीत्  ॥  ५।२४।३९ ॥   

उत्पाट्य वा उत्पाट्यैव  ॥  ५।२४।३८३९ ॥   

  

इमां हरिणलोलाक्षीं त्रासोत्कम्पिपयोधराम् ।  

रावणेन हृतां दृष्ट्वा दौर्हृदो मे महानभूत्  ॥  ५।२४।४० ॥   

दौर्हृदः इच्छा  ॥  ५।२४।४० ॥   

  

यकृत्प्लीहमथोत्पीडं हृदयं च सबन्धनम् ।  

अन्त्राण्यपि तथा शीर्षं खादेयमिति मे मतिः  ॥  ५।२४।४१ ॥   

ततस्तु प्रघसा नाम राक्षसी वाक्यमब्रवीत् ।  

कण्ठमस्या नृशंसायाः पीडयाम किमास्यते  ॥  ५।२४।४२ ॥   

निवेद्यतां ततो राज्ञे मानुषी सा मृतेति ह ।  

नात्र कश्चन सन्देहः खादतेति स वक्ष्यति  ॥  ५।२४।४३ ॥   

कुक्षिदक्षिणभागस्थः कालखण्डाख्यो मांसपिण्डो यकृत् । "स्नायुस्स्त्रियां
कालखण्डयकृती तु समे इमे" इत्यमरः । प्लीहा तु गुल्माख्यो वामभागस्थो
मांसपिण्डविशेषः । नकारान्तस्य प्लीहन् शब्दस्य अकारान्तत्वमार्षम् ।
"अन्त्रं पुरीतद्गुल्मस्तु प्लीहा पुंसि"इत्यमरः । उत्पीडं तस्योपरि स्थितं
मांसम् । हृदयम् पद्मकोशप्रतीकाशं मांसम् । बन्धनं तस्य धारणमधोमांसम् ।
उत्क्रोडमिति पाठे उत्क्रोडो हृदयस्य स्थानम् । अन्त्रं पुरीतत्  ॥ 
५।२४।४१४३ ॥   

  

ततस्त्वजामुखी नाम राक्षसी वाक्यमब्रवीत् ।  

विशस्येमां ततः सर्वाः समान् कुरुत पीलुकान्  ॥  ५।२४।४४ ॥   

ततस्त्वजामुखी नामेत्यादि । पीलुकान् मांसखण्डान्  ॥  ५।२४।४४ ॥   

  

विभजाम ततः सर्वा विवादो मे न रोचते ।  

पोयमानीयतां क्षिप्रं लेह्यमुच्चावचं बहु  ॥  ५।२४।४५ ॥   

ततः शूर्पणखा नाम राक्षसी वाक्यमब्रवीत् ।  

अजामुख्या यदुक्तं हि तदेव मम रोचते  ॥  ५।२४।४६ ॥   

पेयं लेह्यं चास्यां उपदंशत्वेनोच्यते  ॥  ५।२४।४५४६ ॥   

  

सुरा चानीयतां क्षिप्रं सर्वशोकविनाशिनी ।  

मानुषं मांसमास्वाद्य नृत्यामो ऽथं निकुम्भिलाम्  ॥  ५।२४।४७ ॥   

निकुम्भिला नाम लङ्कायाः पश्चिमद्वारप्रदेशवासिनी भद्रकाली  ॥  ५।२४।४७ ॥   

  

एवं संभर्त्स्यमाना सा सीता सुरसुतोपमा ।  

राक्षसीभिः सुघोराभिर्घैर्यमुत्सृज्य रोदिति  ॥  ५।२४।४८ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
चतुर्विंशः सर्गः  ॥  ५।२४ ॥   

एवमिति । रोदिति अरुदत्  ॥  ५।२४।४८ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने चतुर्विंशः सर्गः  ॥  ५।२४ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/04-sItA-pIDanam/024_sItA-rAxasIsaMvAdaH.md">
<details><summary><h3>शिरोमणी ...{Loading}...</h3></summary>




  
सीतां प्रति संघीभूतराक्षसीनां परुषोक्तिमाह तत इत्यादिभिः । ततः
तदुक्त्यनन्तरं समस्ताः राक्षस्यः परुषानर्हां सीतां परुषमप्रियं
वाक्यमूचुः  ॥  ५।२४।१ ॥   

  

तदाकारमाह किमिति । हे सीते महार्हशयनैरुपेते सर्वभूतमनोहरे अन्तःपुरे वासं
स्वामिनीत्वेन स्थितिं किं किमर्थं नानुमन्यसे । अत्रत्यवचनानां परुषत्वं
रामवियोगपोषकत्वेनेति बोध्यम्  ॥  ५।२४।२  ॥   

  

मानुषीति । मानुषी मनुवंशजाता मानुषस्य मनुवंशजातस्य भार्यां त्वं यं
बहुमन्यसे तस्मात् रामात् मनः प्रत्याहर । तत्र हेतुः एवं
त्वदीप्सितरामसङ्गम इत्यर्थः, जातु कदाचिदपि न भविष्यति  ॥  ५।२४।३  ॥   

  

त्रैलोक्येति । त्रैलोक्यवसुभोक्तारं भर्तारं मत्पतिम् उपसंगम्य
तत्कर्तृपूजात्वेन संप्राप्य यथासुखं विहरस्व  ॥  ५।२४।४  ॥   

  

मानुषीति । राज्यात् भ्रष्टं मानुषं रामं मानुषी त्वमिच्छसि । एतेन
नैतद्युक्तमिति सूचितम्  ॥  ५।२४।५  ॥   

  

राक्षसीनामिति । राक्षसीनां वचः श्रुत्वा सीता इदमब्रवीत्  ॥  ५।२४।६  ॥   

  

तदाकारमाह यदिति । लोकविद्विष्टं शास्त्रादिविरुद्धम् अत एव किल्विषं
पापमयम् इदं रामवियोगपोषकं यद्वाक्यं संगताः यूयमुदाहरथ तदेतत् वाक्यं मे
मनसि न प्रतितिष्ठति  ॥  ५।२४।७  ॥   

  

नेति । हे भार्याः हे रावणपत्न्यः मानुषी मनुष्यस्त्री राक्षसस्य पुरे
भवितुं नार्हति अतः वो वचः न करिष्यामि अतः सर्वाः यूयं मां खादत  ॥  ५।२४।८
 ॥   

  

दीन इति । दीनो राज्यहीनो वा उत्प्रेक्षितदीनत्वादिविशिष्टः यो मे भर्ता स
एव गुरुः अत एव तं पतिं सूर्यं सुवर्चला तत्पत्नीव नित्यमनुरक्ता ऽस्मि  ॥ 
५।२४।९  ॥   

  

तदेव बहुभिर्दृष्यान्तैः द्रढयति यथेत्यादिभिः । शचीप्रभृतिः शकप्रभृतिं
यथा समुपतिष्ठति तथा इक्ष्वाकुवरं राममहमनुव्रता समुपतिष्ठामि ।
सार्धश्लोकत्रयमेकान्वयि  ॥  ५।२४।१०१२  ॥   

  

सीताया इति । रावणचोदिताः गमनसमये रावणेन प्रेरिताः राक्षस्यः भर्त्सयन्ति
स्म  ॥  ५।२४।१३  ॥   

  

अवेति । शिंशुपाद्रुमे अवलीनः निर्वाक्यः मौनीभूतः स हनूमान् सीतां
तर्जयन्तीः राक्षसीः तद्वाक्यानि अशृणोत्  ॥  ५।२४।१४  ॥   

  

तामिति । वेपमानां तां सीतां समन्ततो ऽभिक्रम्य प्राप्य दीप्तान्
प्रकाशितान् प्रलम्बान् दशनच्छदान् स्वस्वाधरान् भृशं संलिलिहुः संलेहनं
चक्रुः  ॥  ५।२४।१५  ॥   

  

ऊचुरिति । परमक्रुद्धाः राक्षस्यः आशु शीघ्रं परश्वधान् प्रगृह्य इयं सीता
भर्तारमस्मत्पतिं रावणं नार्हति तत्पूजायोग्या न भवति इत्यूचुः  ॥  ५।२४।१६
 ॥   

  

सेति । राक्षसीभिर्भर्त्स्यमाना सा सीता अभवदिति शेषः, अत एव बाष्पमश्रु
अपमार्जन्ती सीता तां हनुमदधिष्ठितदेशसमीपवर्तिनीं शिंशुपां
शिंशुपामूलमुमागमत्  ॥  ५।२४।१७  ॥   

  

तत इति । राक्षसीभिः समावृता सीता शिंशुपामधिगम्य तस्थौ  ॥  ५।२४।१८  ॥   

  

तामिति । तां सीतां राक्षस्यो भर्त्स्ययाञ्चिक्रिरे  ॥  ५।२४।१९  ॥   

  

तत इति । ततस्तस्मिन् समये निर्णतोदरी अतिनिम्नोदरविशिष्टा कुपितः कोपबोधकः
आकारो यस्याः सा विनता नाम राक्षसी अब्रवीत्  ॥  ५।२४।२०  ॥   

  

तद्वचनाकारमाह सीते इति । हे सीते भर्तुः स्नेहः पर्याप्तं यथा भवति तथा
प्रदर्शितः इतः परं स्नेहं न कुर्वित्यर्थः । तत्र हेतुः-- सर्वत्र
सर्वस्मिन् काले अतिकृतम् अत्यन्तं संपादितं स्नेहनं व्यसनाय दुःखाय
उपकल्पते  ॥  ५।२४।२१  ॥   

  

परीति । यतस्त्वया मानुषः मनुष्योचितः विधिः धर्मप्रबोधनं कृतः अतः
परितुष्टा ऽस्मि अतस्ते भद्रं कल्याणं ममापि पथ्यं वचः शृणु  ॥  ५।२४।२२
 ॥   

  

तद्वचनाकारमाह रावणमित्यादिभिः । वासवामेव विक्रान्तं विक्रमवन्तं रूपवन्तं
सर्वरक्षसां भर्तारं भर्तारमस्मत्पतिं रावणं भज तत्प्रार्थनास्वीकारेण
प्रसादय  ॥  ५।२४।२३  ॥   

  

दक्षिणमिति । मानुषं रामं त्यक्त्वा दक्षिणं निपुणं रावणमाश्रयस्व
चरणसन्निधिं प्रापय  ॥  ५।२४।२४  ॥   

  

दिव्येति । वैदेही त्वं दिव्याङ्गरागा सती अद्यप्रभृति लोकानाम् ईश्वरी भव
 ॥  ५।२४।२५  ॥   

  

अग्नेरिति । अग्नेः स्वाहेव इन्द्रस्य शचीव रामस्य पत्नी या त्वं तस्यास्ते
गतायुषा रामेण किम्  ॥  ५।२४।२६  ॥   

  

एतदिति । एतदुक्तं वाक्यं यदि त्वं न करिष्यसि तर्हि सर्वाः वयं त्वां
भक्षयिष्यामहे  ॥  ५।२४।२७  ॥   

  

अन्येति । लम्बमानौ पयोधरौ यस्याः सा विकटा नाम अन्या सीतां मुष्टिम्
उद्यम्य तर्जती तर्जन्ती सती अब्रवीत्  ॥  ५।२४।२८  ॥   

  

तद्वचनाकारमाह बहूनीति । हे सुदुर्मते अप्रतिरूपाणि राक्षसायोग्यानि तव
वचनानि अनुक्रोशात् दयातः मृदुत्वात् सरलस्वभावत्वाच्च सोढानि  ॥  ५।२४।२९
 ॥   

  

नेति । अन्यैर्दुरासदं समुद्रस्य पारं या त्वमानीता ऽसि अत एव
रावणान्तःपुरे प्रविष्टा ऽसि अत एव रावणस्य गृहे अवरुद्धा ऽसि अत एव
अस्माभी रक्षिता ऽसि सा त्वं कालपुरस्कृतं कालोचितं हितं नो वाक्यं न
कुरुषे अनुचितमेतदित्यर्थः । अर्धचतुष्टयमेकान्वयि  ॥  ५।२४।३०,३१  ॥   

  

वचनाकरणे दोषमाह नेति । त्वाम् अस्मदनुमतिहीनामित्यर्थः । त्रातुं पुरन्दरो
ऽपि न शक्तः अतो मम वचनं कुरुष्व  ॥  ५।२४।३२  ॥   

  

अलमिति । अश्रुनिपातेन अलम् अतः अनर्थकं शोकं त्यज प्रीतिं प्रहर्षं च भज
तां प्रत्यक्षीभूतां नित्यदैन्यतां निरन्तरदैन्यं त्यज ।
दैन्यताशब्दःस्वार्थिकष्यञन्तः  ॥  ५।२४।३३  ॥   

  

सीते इति । हे सीते राक्षसराजेन राक्षसराजत्वेनोपलक्षिता त्वं स्त्रीणां
मध्ये यतासुखं परिक्रीड । तत्र हेतुः यौवनं युवावस्था अध्रुवं चलमित्यर्थः,
राज्यभोगादियोग्या युवावस्थैवेति भावः  ॥  ५।२४।३४  ॥   

  

यावदिति । यावत् ते यौवनमिति शेषः, न व्यतिक्रामेत् विनश्येत् तावत्सुखं
राक्षसराज्यमवाप्नुहि । अर्धं पृथक्-- उद्यानानीति । राक्षसराजेन
राक्षसराजत्वेन सह सहिता त्वमुद्यानादीनि चर  ॥  ५।२४।३५  ॥   

  

स्त्रीति । स्त्रीसहस्राणि ते वशे स्थास्यन्ति अतः सर्वरक्षसां भर्तारं
भर्तारमस्मत्पतिं रावणं भज तत्प्रार्थनास्वीकारेण प्रसादय  ॥  ५।२४।३६  ॥   

  

उत्पाट्येति । यदि मे व्याहृतमुक्तं यथावत् न करिष्यसि तर्हि ते
हृदयमुत्पाट्य भक्षयिष्याम्येव  ॥  ५।२४।३७  ॥   

  

तत इति । महच्छूलं भ्रामयन्ती चण्डोदरी नाम राक्षसी अब्रवीत्  ॥ 
५।२४।३८ ॥   

  

तद्वचनाकारमाह इमामिति । रावणेन हृतामत एव त्रासोत्कम्पपयोधरामिमां
दृष्ट्वा मे दौर्हृदः क्रूरकर्मकारकेच्छाविशेषो ऽभूत्  ॥  ५।२४।३९  ॥   

  

दौर्हृदमेव प्रकटयति यकृदिति । यकृत्प्लीहं यकृत् दिक्षिणभागस्थः
कालखण्डाभिधः मांसविशेषः प्लीहा हृदयवामभागस्थो गुल्माभिधो मांसविशेषः तयोः
समाहारद्वन्द्वः अच्प्रत्ययेत्यत्र अजिति योगविभागादच् तत् महत् क्रोडं
भुजान्तरं सबन्धनं हृदयनाडीबन्धनसहितं हृदयं च गात्राणि च शीर्षँ च
खादेयमिति मे मतिर्निश्चियः  ॥  ५।२४।४०  ॥   

  

तत इति । ततः प्रघसा नाम राक्षसी अब्रवीत् । तदाकारमाह नृशंसायाः क्रूराया
अस्याः कण्ठं पीडयामः किं किमर्थमास्यते संस्थाप्यते  ॥  ५।२४।४१  ॥   

  

ननु कण्ठपीडनेन किमित्यत आह निवेद्यतामिति । ततः कण्ठपीडनानन्तरं मानुषी सा
सीता मृतेति राज्ञे रावणाय निवेद्यतां सः श्रुतवृत्तान्तो राजा यूयं
खादतेति वक्ष्यति अत्र कश्चन संदेहो न  ॥  ५।२४।४२  ॥   

  

तत इति । अजामुखी नाम राक्षसी अब्रवीत् । तदाकारमाह इमां सीतां विशस्य
हत्वा पिण्डकान् मांसखण्डान् समान् यथाराक्षसीसमविभागान् कुरु  ॥  ५।२४।४३
 ॥   

  

समविभागकरणे प्रयोजनमाह विभजाम इति । सर्वाः वयं विभजामः स्वस्वभागं
ग्रहीष्यामः । तत्र हेतुः मे मह्यं विवादो न रोचते अतः पेयादिकमानीयताम्  ॥ 
५।२४।४४  ॥   

  

तत इति । शूर्पनखी नाम राक्षसी अब्रवीत् इयं न रावणभगिनी संज्ञाया अभावान्न
ङीब्निषेधादि । तदाकारमाह अजामुख्या यदुक्तं मम तदेव रोचते  ॥  ५।२४।४५  ॥   

  

सुरेति । सर्वशोकविनाशिनी सुरा आनीयतां मानुषं मांसमासाद्य प्राप्य
निकुम्भिलां लङ्कापश्चिमभागवर्तिभद्रकालीं गत्वेति शेषः नृत्यामः  ॥ 
५।२४।४६  ॥   

  

एवमिति । निर्भर्त्स्यमाना सुरसुतोपमा सुरसुतासदृशी सीता धैर्यमुत्सृज्येव
रोदिति । एवमिवार्थे  ॥  ५।२४।४७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डव्याख्याने
चतुर्विशः सर्गः  ॥  ५।२४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/04-sItA-pIDanam/024_sItA-rAxasIsaMvAdaH.md">
<details><summary><h3>तिलकम् ...{Loading}...</h3></summary>



तत इति  ॥  ५।२४।१,२  ॥   

  

प्रत्याहर निवर्तय । एवं त्वदभीष्टं रामसङ्गमरूपं वस्तु जातु
कदाचिदप्यतःपरं न भविष्यति । अत्र रामागमनस्य तव वा तत्र गमनस्य
प्रसक्त्यभावादिति भावः । यद्वातः परं जातु कदाचिदप्येवं भावश्चेद्भवती न
भविष्यति मारयाम इत्यर्थः  ॥  ५।२४।३५  ॥   

  

नेत्राभ्याम् उपलक्षितेति शेषः । इदं वचनं युष्मद्वचो ऽनङ्गीकारे । मारणं
चेच्छीघ्रं तदेव क्रियतामित्यर्थः । किं वक्ष्यमाणम्  ॥  ५।२४।६  ॥   

  

लोकविद्विष्टं लोकविद्विष्टपरपुरुषसङ्गार्थकम् । सङ्गता समेताः । किल्बिषं
किल्बिषजनकार्थकम्  ॥  ५।२४।७,८  ॥   

  

गुरुरुपास्यदेवता । सुवर्चला सूर्यपत्नी । सूर्याभिमुखपुष्पवती
काचिदोषधिरित्यन्यः  ॥  ५।२४।९  ॥   

  

अतिदुःखसमये ऽपि दृढव्रतत्वद्योतनायानेकसाध्वीनामुपन्यासो
दृष्टान्तविधयेत्याहुः  ॥  ५।२४।१०,११  ॥   

  

भैमी दमयन्ती नैषधं पतिं यथा ऽनुव्रता  ॥  ५।२४।१२,१३  ॥   

  

अवलीनश्छन्नः । निर्वाक्यो मौनी । शिंशपाद्रुमे स्थित इति शेषः । सीतां
तर्जयन्ती राक्षसीस्तद्वाक्यान्यशृणोत्  ॥  ५।२४।१४  ॥   

  

वेपमानां तामभिक्रम्य तत्समीपमागत्य संरब्धाः क्रुद्धास्ता राक्षस्यो
दशनच्छदाँल्लिलिहुर्लेहनं कुर्वन्ति स्म  ॥  ५।२४।१५  ॥   

  

परश्वधान्गृहीत्वोचुश्च । नेयं रावणं भर्तारमर्हति अपि त्वस्माकं
भक्षणमेवार्हतीति भावः  ॥  ५।२४।१६  ॥   

  

भर्त्स्यमानैवंप्रकारेण पीड्यमाना । अभूदिति शेषः । तां शिंशपां
हनूमदधिष्ठितशिंशपाम् । अत्यन्तं तन्मूलसमीपमित्यर्थः  ॥  ५।२४।१७  ॥   

  

ततस्तन्मूलगमनानन्तरम्  ॥  ५।२४।१८,१९  ॥   

  

निर्णतोदर्यतिनिम्नोदरी  ॥  ५।२४।२०  ॥   

  

अतिकृतमतिमात्राचरणम् । श्रीरपि समैव ज्यायसीति लोकोक्तेरिति भावः । व्यसनं
दुःखम्  ॥  ५।२४।२१  ॥   

  

मानुषो मनुष्यज्ञात्युचितो विधिरनुष्ठानं ते त्वया कृतम् ।
एतावदेवालमित्यर्थः  ॥  ५।२४।२२  ॥   

  

सुरेशं वासवमिव  ॥  ५।२४।२३  ॥   

  

कृपणं दीनम्  ॥  ५।२४।२४२७  ॥   

  

तर्जती तर्जयन्ती  ॥  ५।२४।२८  ॥   

  

अनुक्रोशो दया । मृदुत्वमल्पप्रमाणत्वम्  ॥  ५।२४।२९  ॥   

  

कालपुरस्कृतं कालोचितं नो वाक्यं न च कुरुषे । नैतत्ते हितमिति शेषः ।
तदेवोपपादयति-- आनीता ऽसीति  ॥  ५।२४।३०  ॥   

  

गृहे रुद्धा चासि । अस्माभिरभिरक्षिता रक्षितनिरोधा  ॥  ५।२४।३१,३२  ॥   

  

प्रीतिं स्नेहम् रावणे प्रहर्षमानन्दम् नित्यदैन्यतां निरन्तरदीनत्वम्
स्वार्थे ष्यञ्  ॥  ५।२४।३३,३४  ॥   

  

व्यतिक्रामेत् यौवनमिति शेषः । उद्यानानि चरेत्युत्तरस्थेनान्वयः । तेषु
क्रीडेत्यर्थः  ॥  ५।२४।३५,३६  ॥   

  

उत्पाटनं स्थानादपकर्षणम्  ॥  ५।२४।३७  ॥   

  

यदीत्यर्धं पूर्वान्वयि  ॥  ५।२४।३८,३९  ॥   

  

गर्भिण्या गर्भकृत इच्छाविशेषो दौर्हृदम् । यकृद्दक्षिणभागस्थः
कालखण्डाख्यो मांसविशेषः । "स्नायुः स्त्रियां कालखण्डयकृती च समे उभे" इति
कोशः । प्लीहं हृदयवामभागस्थो गुल्माख्यो मांसविशेषः । यद्यपि तद्वाचकः
प्लीहा इत्याकारान्तः, तथाप्यदन्तत्वमार्षम् । महत्क्रोडं भुजान्तरम् ।
"अथोत्पीडम्" इति पाठे उत्पीडं हृदयोपरिस्थितमांसबन्धनम् । हृदयं
नाडीबन्धनसहितं मुकुलाकारं हृत्पुण्डरीकाख्यम्  ॥  ५।२४।४०,४१  ॥   

  

प्रघसावाक्यम्-- विशस्येमामिति । मध्ये "कण्ठमस्या नृशंसायाः पीडयामः
किमास्यते । निवेद्यतां ततो राज्ञे मानुषी सा मृतेति च  ॥  नात्र कश्चित्र
सन्देहः स्वादतेति स वक्ष्यति । ततस्त्वजामुखी नाम राक्षसी वाक्यमब्रवीत्
 ॥  इति श्लोकद्वयं प्रक्षिप्तमिति कतकः । पिण्डकान्मांसखण्डान् । विवादः
अनया सहेति शेषः  ॥  ५।२४।४२  ॥   

  

शूर्पणखेयमन्या  ॥  ५।२४।४३  ॥   

  

अजामुखसदृशमुखवत्या प्रघसयेत्यर्थः  ॥  ५।२४।४४  ॥   

  

निकुम्भिला नाम लङ्कायाः पश्चिमभागवर्तिनी भद्रकाली तां नृत्यामस्तत्समीपं
गत्वा नृत्यामसुरसुतोपमा देवकन्योपमा रोदित्यरुदत्  ॥  ५।२४।४५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे चतुर्विंशः सर्गः  ॥  ५।२४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/04-sItA-pIDanam/024_sItA-rAxasIsaMvAdaH.md">
<details><summary><h3>द्राविडपाठः ...{Loading}...</h3></summary>



  
ततः सीतामुपागम्य राक्षस्यो विकृताननाः।  
परुषं परुषा नार्य ऊचुस्तां वाक्यमप्रियम् ॥ 5.24.1 ॥   
किं त्वमन्तःपुरे सीते सर्वभूतमनोहरे।  
महार्हशयनोपेते न वासमनुमन्यसे ॥ 5.24.2 ॥   
मानुषी मानुषस्यैव भार्यात्वं बहु मन्यसे।  
प्रत्याहर मनो रामान्न त्वं जातु भविष्यसि ॥ 5.24.3 ॥   
त्रैलोक्यवसुभोक्तारं रावणं राक्षसेश्वरम्।  
भर्तारमुपसङ्गम्य विहरस्व यथासुखम् ॥ 5.24.4 ॥   
मानुषी मानुषं तं तु राममिच्छसि शोभने।  
राज्याद् भ्रष्टमसिद्धार्थं विक्लवं त्वमनिन्दिते ॥ 5.24.5 ॥   
राक्षसीनां वचः श्रुत्वा सीता पद्मनिभेक्षणा।  
नेत्राभ्यामश्रुपूर्णाभ्यामिदं वचनमब्रवीत् ॥ 5.24.6 ॥   
यदिदं लोकविद्विष्टमुदाहरथ सङ्गताः।  
नैतन्मनसि वाक्यं मे किल्बिषं प्रतिभाति वः ॥ 5.24.7 ॥   
न मानुषी राक्षसस्य भार्या भवितुमर्हति।  
कामं खादत मां सर्वा न करिष्यामि वो वचः ॥ 5.24.8 ॥   
दीनो वा राज्यहीनो वा यो मे भर्ता स मे गुरुः।  
तं नित्यमनुरक्ताऽस्मि यथा सूर्यं सुवर्चला ॥ 5.24.9 ॥   
यथा शची महाभागा शक्रं समुपतिष्ठति।  
अरुन्धती वसिष्ठं च रोहिणी शशिनं यथा ॥ 5.24.10 ॥   
लोपामुद्रा यथाऽगस्त्यं सुकन्या च्यवनं चथा।  
सावित्री सत्यवन्तं च कपिलं श्रीमती यथा ॥ 5.24.11 ॥   
नैषधं दमयन्तीव भैमी पतिमनुव्रता।  
तथाहमिक्ष्वाकुवरं रामं पतिमनुव्रता ॥ 5.24.12 ॥   
सीताया वचनं श्रुत्वा राक्षस्यः क्रोधमूर्च्छिताः।  
भर्त्सयन्ति स्म परुषैर्वाक्यै रावणचोदिताः ॥ 5.24.13 ॥   
अवलीनः स निर्वाक्यो हनुमान् शिंशुपाद्रुमे।  
सीतां सन्तर्जयन्तीस्ता राक्षसीरशृणोत् कपिः ॥ 5.24.14 ॥   
तामभिक्रम्य सङ्क्रुद्धा वेपमानां समन्ततः।  
भृशं संलिलिहुर्दीप्तान् प्रलम्बान् दशनच्छदान् ॥ 5.24.15 ॥   
ऊचुश्च परमक्रुद्धाः प्रगृह्याशु परश्वधान्।  
नेयमर्हति भर्तारं रावणं राक्षसाधिपम् ॥ 5.24.16 ॥   
सम्भर्त्स्यमाना भीमाभी राक्षसीभिर्वरानना।  
सा बाष्पमुपामार्जन्ती शिंशुपां तामुपागमत् ॥ 5.24.17 ॥   
ततस्तां शिंशुपां सीता राक्षसीभिः समावृता।  
अभिगम्य विशालाक्षी तस्थौ शोकपरिप्लुता ॥ 5.24.18 ॥   
तां कृशां दीनवदनां मलिनाम्बरधारिणीम्।  
भर्त्सयाञ्चक्रिरे सीतां राक्षस्यस्तां समन्ततः ॥ 5.24.19 ॥   
ततस्तां विनता नाम राक्षसी भीमदर्शना।  
अब्रवीत् कुपिताकारा कराला निर्णतोदरी ॥ 5.24.20 ॥   
सीते पर्याप्तमेतावद्भर्तुः स्नेहो निदर्शितः।  
सर्वत्रातिकृतं भद्रे व्यसनायोपकल्पते ॥ 5.24.21 ॥   
परितुष्टाऽस्मि भद्रं ते मानुषस्ते कृतो विधिः।  
ममापि तु वचः पथ्यं ब्रुवन्त्याः कुरु मैथिलि ॥ 5.24.22 ॥   
रावणं भज भर्तारं भर्तारं सर्वरक्षसाम्।  
विक्रान्तं रूपवन्तं च सुरेशमिव वासवम् ॥ 5.24.23 ॥   
दक्षिणं त्यागशीलं च सर्वस्य प्रियदर्शनम् ॥ 5.24.24 ॥   
मानुषं कृपणं रामं त्यक्त्वा रावणमाश्रय।  
दिव्याङ्गरागा वैदेहि दिव्याभरणभूषिता ॥ 5.24.25 ॥   
अद्यप्रभृति सर्वेषां लोकानामीश्वरीभव।  
अग्नेः स्वाहा यथा देवी शचीवेन्द्रस्य शोभने ॥ 5.24.26 ॥   
एतदुक्तं च मे वाक्यं यदि त्वं न करिष्यसि।  
अस्मिन् मुहूर्ते सर्वास्त्वां भक्षयिष्यामहे वयम् ॥ 5.24.27 ॥   
अन्या तु विकटा नाम लम्बमानपयोधरा।  
अब्रवीत् कुपिता सीतां मुष्टिमुद्यम्य गर्जती ॥ 5.24.28 ॥   
बहून्यप्रियरूपाणि वचनानि सुदुर्मते।  
अनुक्रोशान्मृदुत्वाच्च सोढानि तव मैथिलि ॥ 5.24.29 ॥   
न च नः कुरुषे वाक्यं हितं कालपुरस्सरम् ॥ 5.24.30 ॥   
आनीतासि समुद्रस्य पारमन्यैर्दुरासदम्।  
रावणान्तःपुरं घोरं प्रविष्टा चासि मैथिलि ॥ 5.24.31 ॥   
रावणस्य गृहे रुद्धामस्माभिस्तु सुरक्षिताम्।  
न त्वां शक्तः परित्रातुमपि साक्षात् पुरन्दरः ॥ 5.24.32 ॥   
कुरुष्व हितवादिन्या वचनं मम मैथिलि।  
अलमश्रुप्रपातेन त्यज शोकमनर्थकम् ॥ 5.24.33 ॥   
भज प्रीतिं प्रहर्षं च त्यजैतां नित्यदैन्यताम्।  
सीते राक्षसराजेन सह क्रीड यथासुखम् ॥ 5.24.34 ॥   
जानासि हि यथा भीरु स्त्रीणां यौवनमध्रुवम्।  
यावन्न ते व्यतिक्रामेत्तावत् सुखमवाप्नुहि ॥ 5.24.35 ॥   
उद्यानानि च रम्याणि पर्वतोपवनानि च।  
सह राक्षसराजेन चर त्वं मदिरेक्षणे ॥ 5.24.36 ॥   
स्त्रीसहस्राणि ते सप्त वशे स्थास्यन्ति सुन्दरि।  
रावण भज भर्तारं भर्तारं सर्वरक्षसाम् ॥ 5.24.37 ॥   
उत्पाट्य वा ते हृदयं भक्षयिष्यामि मैथिलि।  
यदि मे व्याहृतं वाक्यं न यथावत् करिष्यसि ॥ 5.24.38 ॥   
ततश्चण्डोदरी नाम राक्षसी क्रोधमूर्च्छिता।  
भ्रामयन्ती महच्छूलमिदं वचनमब्रवीत् ॥ 5.24.39 ॥   
इमां हरिणलोलाक्षीं त्रासोत्कम्पिपयोधराम्।  
रावणेन हृतां दृष्ट्वा दौर्हृदो मे महानभूत् ॥ 5.24.40 ॥   
यकृत्प्लीहमथोत्पीडं हृदयं च सबन्धनम्।  
अन्त्राण्यपि तथा शीर्षं खादेयमिति मे मतिः ॥ 5.24.41 ॥   
ततस्तु प्रघसा नाम राक्षसी वाक्यमब्रवीत्।  
कण्ठमस्या नृशंसायाः पीडयाम किमास्यते ॥ 5.24.42 ॥   
निवेद्यतां ततो राज्ञे मानुषी सा मृतेति ह।  
नात्र कश्चन सन्देहः खादतेति स वक्ष्यति ॥ 5.24.43 ॥   
ततस्त्वजामुखी नाम राक्षसी वाक्यमब्रवीत्।  
विशस्येमां ततः सर्वाः समान् कुरुत पीलुकान् ॥ 5.24.44 ॥   
विभजाम ततः सर्वा विवादो मे न रोचते।  
पोयमानीयतां क्षिप्रं लेह्यमुच्चावचं बहु ॥ 5.24.45 ॥   
ततः शूर्पणखा नाम राक्षसी वाक्यमब्रवीत्।  
अजामुख्या यदुक्तं हि तदेव मम रोचते ॥ 5.24.46 ॥   
सुरा चानीयतां क्षिप्रं सर्वशोकविनाशिनी।  
मानुषं मांसमास्वाद्य नृत्यामोऽथं निकुम्भिलाम् ॥ 5.24.47 ॥   
एवं सम्भर्त्स्यमाना सा सीता सुरसुतोपमा।  
राक्षसीभिः सुघोराभिर्घैर्यमुत्सृज्य रोदिति ॥ 5.24.48 ॥   

</details>
</div>
