+++
title = "५८"

+++

अष्टपञ्चाशोऽध्यायः ५८  

क्रौष्टुकिरुवाच  

भगवन् ! कथितं सम्यक्भवता भारतं मम  ।  
सरितः पर्वता देशा ये च तत्र वसन्ति वै  ॥ ५८.१ ॥  
किन्तु कूर्मस्त्वया पूर्वं भारते भगवान् हरिः  ।  
कथितस्तस्य संस्थानं श्रोतुमिच्छाम्यशेषतः  ॥ ५८.२ ॥  
कथं स संस्थितो देवः कूर्मरूपी जनार्दनः  ।  
शुभाशुभं मनुष्याणां व्यज्यते च ततः कथम्  ।  
यथामुखं यथापादन्तस्य तद्ब्रूह्यशेषतः  ॥ ५८.३ ॥  

मार्कण्डेय उवाच  

प्राङ्मुखो भगवान् ! देवः कूर्मरूपी व्यवस्थितः  ।  
आक्रम्य भारतं वर्षं नवभेदमिदं द्विज  ॥ ५८.४ ॥  
नवधा संस्थितान्यस्य नक्षत्राणि समन्ततः  ।  
विषयाश्च द्विजश्रेष्ठ ! ये सम्यक्तान्निबोध मे  ॥ ५८.५ ॥  
वेदमन्त्रा विमाण्डव्याः शाल्वनीपास्तथा शकाः  ।  
उज्जिहानास्तथा वत्स ! घोषसङ्ख्यास्तथा खसाः  ॥ ५८.६ ॥  
मध्ये सारस्वता मत्स्याः शूरसेनाः समाथुराः  ।  
धर्मारण्या ज्योतिषिका गौरग्रीवा गुडाश्मकाः  ॥ ५८.७ ॥  
कालकोटिसपाषण्डाः पारियात्रनिवासिनः  ।  
कापिङ्गलाः कुरुर्बाह्यस्तथैवोडुम्बरा जनाः  ॥ ५८.८ ॥  
वैदेहकाः सपाञ्चालाः सङ्केताः कङ्कमारुताः  ।  
गजाह्वयाश्च कूर्मस्य जलमध्यनिवासिनः  ॥ ५८.९ ॥  
कृत्तिका रोहिणी सौम्या एतेषां मध्यवासिनाम्  ।  
नक्षत्रत्रितयं विप्र ! शुभाशुभविपाकदम्  ॥ ५८.१० ॥  
वृषध्वजोऽञ्जनश्चैव जम्ब्वाख्यो मानवाचलः  ।  
शूर्पकर्णो व्याघ्रमुखः खर्मकः कर्वटाशनः  ॥ ५८.११ ॥  
तथा चन्द्रेश्वराश्चैव खशाश्च मगधास्तथा  ।  
गिरयो मैथिलाः शुभ्रास्तथा वदनदन्तुराः  ॥ ५८.१२ ॥  
प्राग्ज्योतिषाः सलौहित्याः सामुद्राः पुरुषादकाः  ।  
पुर्णोत्कटो भद्रगौरस्तथोदयगिरिर्द्विज !  ॥ ५८.१३ ॥  
कशाया मेखलामुष्टास्ताम्रलिप्तैकपादपाः  ।  
वर्धमाना कोशलाश्च मुखे कूर्मस्य संश्थिताः  ॥ ५८.१४ ॥  
रौद्रः पुनर्वसुः पुष्यो नक्षत्रत्रितयं मुखे  ।  
पादे तु दक्षिणे देशाः क्रौष्टुके वदतः शृणु  ॥ ५८.१५ ॥  
कलिङ्गवङ्गजठराः कोशला मूषिकास्तथा  ।  
चेदयश्चोर्ध्वकर्णाश्च मत्स्याद्या विन्ध्यवासिनः  ॥ ५८.१६ ॥  
विदर्भा नारिकेलाश्च धर्मद्वीपास्तथैलिकाः  ।  
व्याघ्रग्रीवा महाग्रीवास्त्रैपुराः श्मश्रुधारिणः  ॥ ५८.१७ ॥  
कैष्किन्ध्या हैमकूटाश्च निषधाः कटकस्थलाः  ।  
दशार्णाहारिका नग्ना निषादाः काकुलालकाः  ॥ ५८.१८ ॥  
तथैव पर्णशबराः पादे वै पूर्वदक्षिणे  ।  
आश्लेषर्क्षं तथा पैत्र्यं फाल्गुण्यः प्रथदमास्तथा  ॥ ५८.१९ ॥  
नक्षत्रत्रितयं पादमाश्रितं पूर्वदक्षिणम्  ।  
लङ्का कालाजिनाश्चैव शैलिका निकटास्तथा  ॥ ५८.२० ॥  
महेन्द्रमलयाद्रौ च दुर्दुरे च वसन्ति ये  ।  
कर्कोटकवने ये च भृगुकच्छाः सकोङ्कणा  ॥ ५८.२१ ॥  
सर्वाश्चैव तथाभीरा वेण्यास्तीरनिवासिनः  ।  
अवन्तयो दासपुरास्तथैवाकणिनो जनाः  ॥ ५८.२२ ॥  
महाराष्ट्राः सकर्णाटा गोनर्दाश्चित्रकूटकाः  ।  
चोलाः कोलगिराश्चैव क्रौञ्चद्वीपजटाधराः  ॥ ५८.२३ ॥  
कावेरी ऋष्यमूकस्था नासिक्याश्चैव ये जनाः  ।  
शङ्खशुक्त्यादिवैदूर्यशैलप्रान्तचराश्च ये  ॥ ५८.२४ ॥  
तथा वारिचराः कोलाः चर्मपट्टनिवासिनः  ।  
गणबाह्याः पराः कृष्णा द्वीपवासनिवासिनः  ॥ ५८.२५ ॥  
सूर्याद्रौ कुमुदाद्रौ च ते वसन्ति तथा जनाः  ।  
औखावनाः सपिशिकास्तथा ये कर्मनायकाः  ॥ ५८.२६ ॥  
तक्षिणाः कौरुषा ये च ऋषिकास्तापसाश्रमाः  ।  
ऋषभाः सिहलाश्चैव तथा काञ्चीनिवासिनः  ॥ ५८.२७ ॥  
तिलङ्गा कुञ्जारदरीकच्छवासाश्च ये जनाः  ।  
ताम्रपर्णो तथा कुक्षिरिति कूर्मस्य दक्षिणः  ॥ ५८.२८ ॥  
फाल्गुन्यश्चोत्तरा हस्ता चित्रा चर्क्षत्रयं द्विज  ।  
कूर्मस्य दक्षिणे कुक्षौ बाह्यपादस्तथापरम्  ॥ ५८.२९ ॥  
काम्बोजाः पह्लवाश्चैव तथैव वहवामुखाः  ।  
तथा च सिन्दुसौवीराः सानर्ता वनितामुखाः  ॥ ५८.३० ॥  
द्रावणाः मार्गिकाः शूद्रा कर्णप्राधेयवर्वराः  ।  
किराताः पारदाः पाण्ड्यास्तथा पारशवाः कलाः  ॥ ५८.३१ ॥  
धूर्तका हैमगिरिकाः सिन्धुकालकवैरताः  ।  
सौराष्ट्रा दरदाश्चैव द्राविडाश्च महार्णवाः  ॥ ५८.३२ ॥  
एते जनपदाः पादे स्थिता वै दक्षिणेऽपरे  ।  
स्वात्यो विशाखा मैत्रञ्च नक्षत्रत्रयमेव च  ॥ ५८.३३ ॥  
मणिमेघः क्षुराद्रिश्च खञ्जनोऽस्तगिरिस्तथा  ।  
अपरान्तिका हैहयाश्च शान्तिका विप्रशस्तकाः  ॥ ५८.३४ ॥  
कौङ्कणाः पञ्चनदका वामना ह्यवरास्तथा  ।  
तारक्षुरा ह्यङ्गतकाः कर्कराः शाल्मवेश्मकाः  ॥ ५८.३५ ॥  
गुरुस्विराः फल्गुणका वेणुमत्याञ्च ये जनाः  ।  
तथा फल्गुलुका घोरा गुरुहाश्च कलास्तथा  ॥ ५८.३६ ॥  
एकेक्षणा वाजिकेशा दीर्घग्रीवाः सचूलिकाः  ।  
अश्वकेशास्तथा पुच्छे जनाः कूर्मस्य संस्थिताः  ॥ ५८.३७ ॥  
ऐन्द्रं मूलन्तथाषाग नक्षत्रत्रयमेव च  ।  
माण्डव्याश्चण्डखाराश्च अश्वकालनतास्तथा  ॥ ५८.३८ ॥  
कुन्यतालडहाश्चैव स्त्रीबाह्या बालिक्रास्तथा  ।  
नृसिंहा वेणुमत्याञ्च बलावस्थास्तथापरे  ॥ ५८.३९ ॥  
धर्मबद्धास्तथालूका उरुकर्मस्थिता जनाः  ।  
वामपादे जनाः पार्श्वे स्थिताः कूर्मस्य भागुरे  ॥ ५८.४० ॥  
आषाढाश्रवणे चैव धनिष्ठा यत्र संस्थिता  ।  
कैलासो हिमवांश्चैव धनुष्मान् वसुमांस्तथा  ॥ ५८.४१ ॥  
क्रौञ्चाः कुरुवकाश्चैव क्षुद्रवीणाश्च ये जनाः  ।  
रसालया सकैकेया भोगप्रस्थाः सयामुनाः  ॥ ५८.४२ ॥  
अन्तर्द्वोपास्त्रिगर्ताश्च अग्नीज्याः सार्दना जनाः  ।  
तथैवाश्वमुखाः प्राप्ताश्चिविडाः केशधारिणः  ॥ ५८.४३ ॥  
दासेरका वाटधानाः शवधानास्तथैव च  ।  
पुष्कलाधमकैरातास्तथा तक्षशिलाश्रयाः  ॥ ५८.४४ ॥  
अम्बाला मालवा मद्रा वेणुकाः सवदन्तिकाः  ।  
पिङ्गला मानकलहा हूणाः कोहलकास्तथा  ॥ ५८.४५ ॥  
माण्डव्या भूतियुवकाः शातका हेमतारकाः  ।  
यशोमत्याः सगान्धाराः खरसागरराशयः  ॥ ५८.४६ ॥  
यौधेया दासमेयाश्च राजन्याः श्यामकास्तथा  ।  
क्षेमधूर्ताश्च कूर्मस्य वामकुक्षिमुपाश्रिताः  ॥ ५८.४७ ॥  
वारुणञ्चात्र नक्षत्रं तत्र प्रौष्ठपदाद्वयम्  ।  
येन किन्नरराज्यञ्च पुशुपालं सकीचकम्  ॥ ५८.४८ ॥  
काश्मीरकं तथा राष्ट्रमभिसारजनस्तथा  ।  
दवदास्त्वङ्गनाश्चैव कुलटा वनराष्ट्रकाः  ॥ ५८.४९ ॥  
सैरिष्ठा ब्रह्मपुरकास्तथैव वनवाह्यकाः  ।  
किरातकौशिका नन्दा जनाः पह्णवलोलनाः  ॥ ५८.५० ॥  
दार्वादा मरकाश्चैव कुरटाश्चान्नदारकाः  ।  
एकपादा खशा घोषाः स्वर्गभौमानवद्यकाः  ॥ ५८.५१ ॥  
तथा सयवना हिङ्गाश्चीरप्रावरणाश्च ये  ।  
त्रिनेत्राः पौरवाश्चैव गन्धर्वाश्च द्विजात्तम  ॥ ५८.५२ ॥  
पूर्वोत्तरन्तु कूर्मस्य पदामेते समाश्रिताः  ।  
रेवत्यश्चाश्विदैवत्यं याम्यञ्चर्क्षमिति त्रयम्  ॥ ५८.५३ ॥  
तत्र पादे समाख्यातं पाकाय मुनिसत्तम  ।  
देशेष्वेतेषु चैतानि नक्षत्राण्यपि वै द्विज  ॥ ५८.५४ ॥  
एतत्पीडा अमी देशाः पीड्यन्ते ये क्रमोदिताः  ।  
यान्ति चाभ्युदयं विप्र ! ग्रहैः सम्यगवस्थितैः  ॥ ५८.५५ ॥  
यस्यर्क्षस्य पतिर्यो वै ग्रहस्तद्भावितो भयम्  ।  
तद्देशस्य मुनिश्रेष्ठ ! तदुत्कर्षे शुभागमः  ॥ ५८.५६ ॥  
प्रत्येकं देशसामान्यं नक्षत्रग्रहसम्भवम्  ।  
भयं लोकस्य भवति शोभनं वा द्विजोत्तम  ॥ ५८.५७ ॥  
स्वर्क्षैरशोभनैर्जन्तोः सामान्यमिति भीतिदम्  ।  
ग्रहैर्भवति पीडोत्थमल्पायासमशोभनम्  ॥ ५८.५८ ॥  
तथैव शोभनः पाको दुः स्थितैश्च तथा ग्रहैः  ।  
अल्पोपकाराय नृणां देशज्ञैश्चात्मनो बुधैः  ॥ ५८.५९ ॥  
द्रव्ये गोष्ठेऽथ भृत्येषु सुहृत्सु तनयेषु वा  ।  
भार्यायाञ्च ग्रहे दुस्थे भयं पुण्यवतां नृणाम्  ॥ ५८.६० ॥  
आत्मन्यथाल्पपुण्यानां सर्वत्रैवातिपापिनाम्  ।  
नैकत्रापि ह्यपापानां भयमस्ति कदाचन  ॥ ५८.६१ ॥  
दिग्देशजनसामान्यं नृपसामान्यमात्मजम्  ।  
नक्षत्रग्रहसामान्यं नरो भुङ्क्ते शुभाशुभम्  ॥ ५८.६२ ॥  
परस्पराभिरक्षा च ग्रहादौस्थ्येन जायते  ।  
एतेभ्य एव विप्रेन्द्र ! शुभहानिस्तथाशुभैः  ॥ ५८.६३ ॥  
यदेतत्कूर्मसंस्थानं नक्षत्रेषु मयोदितम्  ।  
एतत्तु देशसामान्यमशुभं शुभमेव च  ॥ ५८.६४ ॥  
तस्माद्विज्ञाय देशर्क्षं ग्रहपीडान्तथात्मनः  ।  
कुर्वोत शान्तिं मेधावी लोकवादांश्च सत्तम  ॥ ५८.६५ ॥  
आकाशाद्देवतानाञ्च दैत्यादीनाञ्च दौर्हृदाः  ।  
पृथ्व्यां पतन्ति ते लोके लोकवादा इति श्रुताः  ॥ ५८.६६ ॥  
तां तथैव बुधः कुर्यात्लोकवादान्न हापयेत् ।  
तेषान्तत्करणान्नॄणां युक्तो दुष्टागमक्षयः  ॥ ५८.६७ ॥  
शुभोदयं प्रहानिञ्च पापानां द्विजसत्तम  ।  
प्रज्ञाहानिं प्रकुर्युस्ते द्रव्यादीनाञ्च कुर्वते  ॥ ५८.६८ ॥  
तस्माच्छान्तिपरः प्राज्ञो लोकवादरतस्तथा  ।  
लोकवादांश्च शान्तीश्च ग्रहपीडासु कारयेत् ॥ ५८.६९ ॥  
अद्रोहानुपवासांश्च शस्तं चैत्यादिवन्दनम्  ।  
जपं होमं तथा दानं स्त्रानं क्रोधादिवर्जनम्  ॥ ५८.७० ॥  
अद्रोहः सर्वभूतेषु मैत्रीं कुर्याच्च पण्डितः  ।  
वर्जयेदसतीं वाचमतिवादांस्तथैव च  ॥ ५८.७१ ॥  
ग्रहपूजाञ्च कुर्वोत सर्वपीडासु मानवः  ।  
एवं शाम्यन्त्यशेषाणि घोराणि द्विजसत्तम  ॥ ५८.७२ ॥  
प्रयतानां मनुष्याणां ग्रहर्क्षोत्थान्यशेषतः  ।  
एष कूर्मो मया ख्यातो भारते भगवान् विभुः  ॥ ५८.७३ ॥  
नारायणो ह्यचिन्त्यात्मा यत्र सर्वं प्रतिष्ठितम्  ।  
तत्र देवाः स्थिताः सर्वे प्रतिनक्षत्रसंश्रयाः  ॥ ५८.७४ ॥  
तथा मध्ये हुतवहः पृथ्वी सोमश्च वै द्विज  ।  
मेषादयस्त्रयो मध्ये मुखे द्वौ मिथुनादिकौ  ॥ ५८.७५ ॥  
प्राग्दक्षिणे तथा पादे कर्कसिंहौ व्यवस्थितौ  ।  
सिंहकन्यातुलाश्चैव कुक्षौ राशैत्रयं स्थितम्  ॥ ५८.७६ ॥  
तुलाथ वृश्चिकाश्चोभौ पादे दक्षिणपश्चिमे  ।  
पृष्ठे च वृश्चिकेनैव सह धन्वी व्यवस्थितः  ॥ ५८.७७ ॥  
वायव्ये चास्य वै पादे धनुर्ग्राहादिकं त्रयम्  ।  
कुम्भमीनौ तथैवास्य उत्तरां कुक्षिमाश्रितौ  ॥ ५८.७८ ॥  
मीनमेषौ द्विजश्रेष्ठ ! पादे पूर्वोत्तरे स्थितौ  ।  
कूर्मे देशास्तथर्क्षाणि देशेष्वेतेषु वै द्विज  ॥ ५८.७९ ॥  
राशयश्च तथर्क्षेषु ग्रहराशिष्ववस्थिताः  ।  
तस्माद्ग्रहर्क्षपीडासु देशपीडां विनिर्दिशेत् ॥ ५८.८० ॥  
तत्र स्त्रात्वा प्रकुर्वोत दानहोमादिकं विधिम्  ।  
स एष वैष्णवः पादो ब्रह्मा मध्ये ग्रहस्य यः  ।  
नारायणाख्योऽचिन्त्यात्मा कारणं जगतः प्रभुः  ॥ ५८.८१ ॥  

इति श्रीमार्कण्डेयपुराणे कूर्मनिवेशो नामाष्टपञ्चाशोऽध्यायः  
