---
title: १०० युधिष्ठिरप्रस्थानम्

---
अध्यायः 100

युधिष्ठिरेण वनगमनाय भीष्माद्यामन्त्रणम् ॥ 1 ॥ पाण्डवान्प्रति विदुरवचनम् ॥ 2 ॥
	
युधिष्ठिर उवाच 	001  
आमन्त्रयामि भरतांस्तथा वृद्धं पितामहम् ॥	001a  
राजानं सोमदत्तं च महाराजं च बाह्लिकम् ॥	001c  
द्रोणं कृपं नृपांश्चान्यानश्वत्थामानमेव च ।	002a  
विदुरं धृतराष्ट्रं च धार्तराष्ट्रांश्च सर्वशः ॥	002c  
\'सौमदत्तिं महावीर्यं विकर्णं च महामतिम्\' ।	003a  
युयुत्सुं सञ्जयं चैव तथैवान्यान्सभासदः ॥	003c  
\'गान्धारीं च महाभागां मातरं च तथा पृथाम्\' ।	004a  
सर्वानामन्त्र्य गच्छामि द्रष्टाऽस्मि पुनरेत्य वः ॥	004c  
वैशम्पायन उवाच 	005  
न च किञ्चिदथोचुस्तं ह्रियाऽऽसन्ना युधिष्ठिरम् ।	005a  
मनोभिरेव कल्याणं दध्युस्ते तस्य धीमतः ॥	005c  
विदुर उवाच 	006  
आर्या पृथा राजपुत्री नारण्यं गन्तुमर्हति ।	006a  
सुकुमारी च वृद्धा च नित्यं चैव सुखोचिता ॥	006c  
इह वत्स्यति कल्याणी सत्कृता मम वेश्मनि ।	007a  
इति पार्था विजानीध्वमगदं वोऽस्तु सर्वशः ॥	007c  
पाण्डवा ऊचुः 	008  
तथेत्युक्त्वाऽब्रुवन्सर्वे यथा नो वदसेऽनघ ।	008a  
त्वं पितृव्यः पितृसमो वयं च त्वत्परायणाः ॥	008c  
यथाऽऽज्ञापयसे विद्वंस्त्वं हि नः परमो गुरुः ।	009a  
यच्चान्यदपि कर्तव्यं तद्विधत्स्व महामते ॥	009c  
विदुर उवाच 	010  
युधिष्ठिर विजानीहि ममेदं भरतर्षभ ।	010a  
नाधर्मेण जितः कश्चिद्व्यथते वै पराजये ॥	010c  
त्वं वै धर्मं विजानीषे युद्धे जेता धनञ्जयः ।	011a  
हन्ताऽरीणां भीमसेनो नकुलस्त्वर्थसङ्ग्रही ॥	011c  
संयन्ता सहदेवस्तु धौम्यो ब्रह्मविदुत्तमः ।	012a  
धर्मार्थकुशला चैव द्रौपदी धर्मचारिणी ॥	012c  
अन्योन्यस्य प्रियाः सर्वे तथैव प्रियदर्शनाः ।	013a  
परैरभेद्याः सन्तुष्टाः को वो न स्पृहयेदिह ॥	013c  
एष वै सर्वकल्याणः समाधिस्तव भारत ।	014a  
नैनं शत्रुर्विषहते शक्रेणापि समोऽप्युत ॥	014c  
हिमवत्यनुशिष्टोऽसि मेरुसावर्णिना पुरा ।	015a  
द्वैपायनेन कृष्णेन नगरे वारणावते ॥	015c  
भृगुतुङ्गे च रामेण दृषद्वत्यां च शम्भुना ।	016a  
अश्रौषीरसि तस्यापि महर्षेरञ्जनं प्रति ॥	016c  
कल्माषीतीरसंस्थस्य गतस्त्वं शिष्यतां भृगोः ।	017a  
द्रष्टा सदा नारदस्ते धौम्यस्तेऽयं पुरोहितः ॥	017c  
माहासीः साम्पराये त्वं बुद्धिं तामृषिपूजिताम् ।	018a  
पुरूरवसमैलं त्वं बुद्ध्या जयसि पाण्डव ॥	018c  
शक्त्या जयसि राज्ञोऽन्यानृषीन्धर्मोपसेवया ।	019a  
ऐन्द्रे जये धृतमना याम्ये कोपविधारणे ॥	019c  
तथा विसर्गे कौबेरे वारुणे चैव संयमे  ॥	020a  
आत्मप्रदानं सौम्यत्वमद्भ्यश्चैवोपजीवनम् ॥	020c  
भूमेः क्षमा च तेजश्च समग्रं सूर्यमण्डलात् ।	021a  
वायोर्बलं प्राप्नुहि त्वं भूतेभ्यश्चात्मसम्पदम् ॥	021c  
अगदं वोऽस्तु भद्रं वो द्रष्टाऽस्मि पुनरागतान् ।	022a  
आपद्धर्मार्थकृच्छ्रेषु सर्वकार्येषु वा पुनः ॥	022c  
यथावत्प्रतिपद्येथाः काले काले युधिष्ठिर ।	023a  
आपृष्टोऽसीह कौन्तेय स्वस्ति प्राप्नुहि भारत ॥	023c  
कृतार्थं स्वस्तिमन्तं त्वां द्रक्ष्यामः पुनरागतम् ।	024a  
न हि वो वृजिनं किञ्चिद्वेद कश्चित्पुराकृतम् ॥	024c  
वैशम्पायन उवाच 	025  
एवमुक्तस्तथेत्युक्त्वा पाण्डवः सत्यविक्रमः ।	025a  
भीष्मद्रोणौ नमस्कृत्य प्रातिष्ठत युधिष्ठिरः ॥ 	025c  

इति श्रीमन्महाभारते सभापर्वणि अनुद्यूतपर्वणि शततमोऽध्यायः ॥ 100 ॥
2-100-14 समाधिर्मनः स्वास्थ्यकरो नियमः ॥ 2-100-19 विधारणे नियमने ॥ 2-100-20 विसर्गे दाने । संयमे वशीकरणे । उपजीवनं जीवनहेतुत्वम् ॥