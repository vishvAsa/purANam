---
title: ०२५ ताटकावधप्रेरणा
title_english: 025 The legend of deomoness tATaka contd

---


अथ तस्याप्रमेयस्य मुनेर्वचनमुत्तमम्।  
श्रुत्वा पुरुषशार्दूलः प्रत्युवाच शुभां गिरम् ॥ 1.25.1 ॥   
अल्पवीर्या यदा यक्षाः श्रूयन्ते मुनिपुङ्गव।  
कथं नागसहस्रस्य धारयत्यबला बलम् ॥ 1.25.2 ॥   
इत्युक्तं वचनं श्रुत्वा राघवस्यामितौजसः ।  
(हर्षयन् श्लक्ष्णया वचा स लक्ष्मणम् अरिन्दमम् ॥)  
विश्वामित्रोऽब्रवीद्वाक्यं शृणु येन बलोत्तरा।  

वरदानकृतं वीर्यं धारयत्यबला बलम् ॥ 1.25.3 ॥   
पूर्वमासीन्महायक्षः सुकेतुर्नाम वीर्यवान्।  
अनपत्यः शुभाचारः स च तेपे महत्तपः ॥ 1.25.4 ॥   
पितामहस्तु सम्प्रीतस्तस्य यक्षपतेस्तदा।  
कन्यारत्नं ददौ राम ताटकां नाम नामतः ॥ 1.25.5 ॥   
ददौ नागसहस्रस्य बलं चास्याः पितामहः।  
न त्वेव पुत्रं यक्षाय ददौ ब्रह्मा महायशाः ॥ 1.25.6 ॥   
तां तु जातां विवर्द्धन्तीं रूपयौवनशालिनीम्।  
जम्भपुत्राय सुन्दाय ददौ भार्यां यशस्विनीम् ॥ 1.25.7 ॥   
कस्यचित्त्वथ कालस्य यक्षी पुत्रमजायत।  
मारीचं नाम दुर्द्धषं यः शापाद्राक्षसोऽभवत् ॥ 1.25.8 ॥   
सुन्दे तु निहते राम सागस्त्यं मुनिपुङ्गवम्।  
ताटका सह पुत्रेण प्रधर्षयितुमिच्छति ॥ 1.25.9 ॥   
भक्षार्थं जातसंरम्भा गर्जन्ती साऽभ्यधावत ॥ 1.25.10 ॥   
आपतन्तीं तु तां दृष्ट्वा अगस्त्यो भगवानृषिः।  
राक्षसत्वं भजस्वेति मारीचं व्याजहार सः ॥ 1.25.11 ॥   
अगस्त्यः परमक्रुद्धस्ताटकामपि शप्तवान् ॥ 1.25.12 ॥   
पुरुषादी महायक्षी विरूपा विकृतानना।  
इदं रूपं विहायाऽथ दारुणं रूपमस्तु ते ॥ 1.25.13 ॥   

सैषा शापकृतामर्षा ताटका क्रोधमूर्च्छिता।  
देशमुत्सादयत्येनमगस्त्यचरितं शुभम् ॥ 1.25.14 ॥   

एनां राघव दुर्वृत्तां यक्षीं परमदारुणाम्।  
गोब्राह्मणहितार्थाय जहि दुष्टपराक्रमाम् ॥ 1.25.15 ॥   
न ह्येनां शापसंस्पृष्टां कश्चिदुत्सहते पुमान्।  
निहन्तुं त्रिषु लोकेषु त्वामृते रघुनन्दन ॥ 1.25.16 ॥   
न हि ते स्त्रीवधकृते घृणा कार्या नरोत्तम।  
चातुर्वर्ण्यहितार्थाय कर्तव्यं राजसूनुना ॥ 1.25.17 ॥   
नृशंसमनृशंसं वा प्रजारक्षणकारणात्।  
पातकं वा सदोषं वा कर्तव्यं रक्षता सताम् ॥ 1.25.18 ॥   
राज्यभारनियुक्तानामेष धर्मः सनातनः।  
अधर्म्यां जहि काकुत्स्थ धर्मो ह्यस्या न विद्यते ॥ 1.25.19 ॥   

श्रूयते हि पुरा शक्रो विरोचनसुतां नृप।  
पृथिवीं हन्तुमिच्छन्तीं मन्थरामभ्यसूदयत् ॥ 1.25.20 ॥   
विष्णुना च पुरा राम भृगुपत्नी दृढव्रता  
अनिन्द्रं लोकमिच्छन्ती काव्यमाता निषूदिता ॥ 1.25.21 ॥   
एतैश्चान्यैश्च बहुभी राजपुत्र महात्मभिः।  
अधर्मसहिता नार्यो हताः पुरुषसत्तमैः ॥ 1.25.22 ॥   
(तस्माद् एनां घृणां त्यक्त्वा जहि मच्छासनान् नृप ॥)