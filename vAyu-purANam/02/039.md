---
title: ०३९

---
         वायुरुवाच॥  
असाधारणवृत्तैस्तु हुतशेषादिभिर्द्विजैः।  
धर्म्मवैशेषिकैश्चैव ह्याचूर्णसूक्ष्मदर्शिभिः ॥ ३९.१ ॥  
  
ते देवैः सह तिष्ठन्ति महर्लोकनिवासिनः।  
चतुर्द्दशैते मनवः कीर्त्तिताः कीर्त्तिवर्धनाः ॥ ३९.२ ॥  
  
अतीता वर्त्तमानाश्च तथैवानागताश्च ये।  
ऋषिभि र्दैवतैश्चैव सह गन्धर्वराक्षसैः ॥ ३९.३ ॥  
  
सर्व्वे ह्यपि क्रमातीता महर्लोकं समाश्रिताः।  
ब्राह्मणैः क्षत्रियैर्वैश्यैर्धार्मिकैः सहितैः सुराः ॥ ३९.४ ॥  
  
सर्व्वे ह्यपि क्रमातीता महर्लोकं समाश्रिताः।  
ब्राह्मणैः क्षत्रियैर्वैश्यैर्धार्मिकैः सहितैः सुराः ॥ ३९.५ ॥  
  
तैस्तथ्यकारिभिर्युक्तैः श्रद्धावद्भिरदर्पितैः।  
वर्णाश्रमाणां धर्म्मेषु श्रौतस्मार्त्तेषु संस्थितैः।  
विनिवृत्ताधिकारास्ते यावन्मन्वन्तरक्षयः ॥ ३९.६ ॥  
  
          ।.ऋषय ऊचुः॥  
महर्लोकेति यत्प्रोक्तं मातरिश्वंस्त्वया विभो।  
प्रतिलोके च कर्त्तव्यमनेकैः समधिष्ठिताः ॥ ३९.७ ॥  
  
यावन्तश्चैव ते लोका दह्यन्ते ये न तेप्रभो।  
एतन्नः कथय प्रीत्या त्वं हि वेत्थ यथा तथम् ॥ ३९.८ ॥  
  
एवमुक्तस्ततो वायुर्मुनिभिर्विनयात्मभिः।  
प्रोवाच मधुरं वाक्यं यथातत्त्वेन तत्त्ववित् ॥ ३९.९ ॥  
  
          वायुरुवाच॥  
चतुर्द्दशैव स्थानानि वर्णितानि महर्षिभिः।  
लोकाख्यानि तु यानि स्युर्येषु तिष्ठन्ति मानवाः ॥ ३९.१० ॥  
  
सप्त तेषु कृतान्याहुरकृतानि तु सप्त वै।  
भूरादयस्तु सङ्ख्याताः सप्त लोकाः कृतास्त्विह ॥ ३९.११ ॥  
  
अकृतानि तु सप्तैव प्राकृतानि तु यानि वै।  
स्थानानि स्थानिभिः सार्द्धं कृतानि तु निबन्धनम् ॥ ३९.१२ ॥  
  
पृथिवीं चान्तरिक्षं च दिव्यं यच्च महः स्मृतम्।  
स्थानान्येतानि चत्वारि स्मृतान्यार्णवकानि च ॥ ३९.१३ ॥  
  
क्षयातिशययुक्तानि तथा युक्तानि वक्ष्यते।  
यानि नैमित्तिकानि स्युस्तिष्ठन्त्याभूतसम्प्लवम् ॥ ३९.१४ ॥  
  
जनस्तपश्च सत्यञ्च स्थानान्येतानि त्रीणि तु।  
ऐकान्तिकानि सत्त्वानि तिष्ठन्तीहाप्रसंयमात् ॥ ३९.१५ ॥  
  
व्यक्तानि तु प्रवक्ष्यामि स्थानान्येतानि सप्त वै।  
भूर्लोकः प्रथमस्तेषां द्वितीयस्तु भुवः स्मृतः ॥ ३९.१६ ॥  
  
स्वस्तृतीयस्तु विज्ञेयश्चतुर्थो वै महः स्मृतः।  
जनस्तु पञ्चमो लोकस्तपः षष्ठो विभाव्यते ॥ ३९.१७ ॥  
  
सत्यन्तु सप्तमो लोको निरालोकस्ततः परम्।  
भूरिति व्याहृते पूर्वं भूर्लोकश्च ततोऽभवत् ॥ ३९.१८ ॥  
  
द्वितीयं भुव इत्युक्त अन्तरिक्षं ततोऽभवत्।  
तृतीयं स्वरितीत्युक्ते दिवं प्रादुर्बभूव ह ॥ ३९.१९ ॥  
  
व्याहारैस्त्रिभिरेतैस्तु ब्रह्मलोकमकल्पयत्।  
ततो भूः पार्थिवो लोक अन्तरिक्षं ततोऽभवत्।  
तृतीयं स्वरितीत्युक्ते दिवं प्रादुर्बभूव ह ॥ ३९.२० ॥  
  
स्वर्लोको वै दिवं ह्येतत्पुराणे निश्चयं गतम्।  
भूतस्याधिपतिश्चाग्निस्ततो भूतपतिः स्मृतः ॥ ३९.२१ ॥  
  
वायुर्भुवस्याधिपतिस्तेन वायुर्भुवपतिः।  
भव्यस्य सूर्योऽधिपतिस्तेन सूर्यो दिवस्पतिः ॥ ३९.२२ ॥  
  
महेति व्याहृतेनैवं महर्लोकस्ततोऽभवत्।  
विनिवृत्ताधिकाराणां देवानां तत्र वै क्षयः ॥ ३९.२३ ॥  
  
जनस्तु पञ्चमो लोकस्तस्माज्जायन्ति वै जनाः ।  
तासां स्वायम्भुवाद्यानां प्रजानां जननाज्जनः ॥ ३९.२४ ॥  
  
यास्ताः स्वायम्भुवाद्या हि पुरस्तात्परिकीर्त्तिताः।  
कल्पदग्धे तदा लोके प्रतिष्ठन्ति तदा तपः ॥ ३९.२५ ॥  
  
ऋभुः सनत्कुमाराद्या यत्र सन्त्यूर्द्ध्वरेतसः ।  
तपसा भावितात्मानस्तत्र सन्तीति वा तपः ॥ ३९.२६ ॥  
  
सत्येति ब्रह्मणः शब्दः सत्तामात्रस्तु सः स्मृतः।  
ब्रह्मलोकस्ततः सत्यं सप्तमः स तु भास्करः ॥ ३९.२७ ॥  
  
गन्धर्वाप्सरसो यक्षा गुह्यकास्तु सराक्षसाः।  
सर्वभूतपिशाचाश्च नागाश्च सह मानुषैः।  
स्वर्लोकवासिनः सर्वे देवा भुविनिवासिनः ॥ ३९.२८ ॥  
  
मरुतो मातरिश्वानो रुद्रा देवास्तथाश्विनौ।  
अनिकेतान्तरिक्षास्ते भुवर्लौक्या दिवौकसः ॥ ३९.२९ ॥  
  
आदित्या ऋभवो विश्वे साध्याश्च पितरस्तथा।  
ऋषयोऽङ्गिरसश्चैव भुवर्ल्लोकं समाश्रिताः ॥ ३९.३० ॥  
  
एते वैमानिका देवास्ताराग्रहनिवासिनः।  
इत्येते क्रमशः प्रोक्ता ब्रह्मव्याहारसम्भवाः ॥ ३९.३१ ॥  
  
भूर्लोकप्रथमा लोका महदन्ताश्च ते स्मृताः।  
आरभ्यन्ते तु तन्मात्रैः शुद्धास्तेषां परस्परम् ॥ ३९.३२ ॥  
  
शुक्राद्याश्चाक्षुषान्ताश्च ये व्यतीता भुवं श्रिताः।  
महर्लोकश्चतुर्थस्तु तस्मिंस्ते कल्पवासिनः ॥ ३९.३३ ॥  
  
भूर्लोकप्रथमा लोका महदन्ताश्च ये स्मृताः।  
तान् सर्वान् सप्त सूर्यास्ते अर्च्चिर्भिर्निदहन्ति वै ॥ ३९.३४ ॥  
  
मरीचिः कश्यपो दक्षस्तथा स्वायम्भुवोऽङ्गिराः ।  
भृगुः पुलस्त्यः पुलहः क्रतुरित्येवमादयः ॥ ३९.३५ ॥  
  
प्रजानां पतयः सर्वे वर्त्तन्ते तत्र तैः सह।  
निःसत्त्वा निर्ममाश्चैव तत्र ते ह्यूर्द्ध्वरेतसः ॥ ३९.३६ ॥  
  
ऋभुः सनत्कुमाराद्या वैराज्यास्ते तपोधनाः।  
मन्वन्तराणां सर्वेषां सावर्णानां ततः स्मृताः ।  
चतुर्द्दशानां सर्वेषां पुनरावृत्तिहेतवः ॥ ३९.३७ ॥  
  
योगं तपश्च सत्यञ्च समाधाय तदात्मनि।  
षष्ठे काले निवर्त्तन्ते तत्तदाहर्विपर्यये ॥ ३९.३८ ॥  
  
सत्यन्तु सप्तमो लोको ह्यपुनर्मार्गगामिनाम्।  
ब्रह्मलोकः समाख्यातो ह्यप्रतीघातलक्षणः ॥ ३९.३९ ॥  
  
पर्यासपारिमाण्येन भूर्लोकः समितिः स्मृतः ।  
भूम्यन्तरं यदादित्यादन्तरिक्षं भुवः स्मृतम् ॥ ३९.४० ॥  
  
सूर्यध्रुवान्तरं यच्च स्वर्गलोको दिवः स्मृतः।  
ध्रुवाज्जनान्तरं यच्च महर्लोकस्तदुच्यते ॥ ३९.४१ ॥  
  
विख्याताः सप्तलोकास्तु तेषां वक्ष्यामि सिद्धयः।  
भूर्लोकवासिनः सर्वे ह्यन्नादास्तु रमात्मकाः ॥ ३९.४२ ॥  
  
भुवे स्वर्गे च ये सर्वे सोमपा आज्यपाश्च ते।  
चतुर्थे येऽपि वर्त्तन्ते मह र्लोकं समाश्रिताः ॥ ३९.४३ ॥  
  
विज्ञेया मानसी तेषां सिद्धिर्वै पञ्चलक्षणा।  
सद्यश्चोत्पद्यते तेषां मनसा सर्व्वमीप्सितम् ॥ ३९.४४ ॥  
  
एते दैवा यजन्ते वै यज्ञैः सर्वैः परस्परम्।  
अतीतान् वर्तमानांश्च वर्त्तमानाननागतान् ॥ ३९.४५ ॥  
  
प्रथमानन्तरैरिष्ट्वा ह्यन्तराः साम्प्रतैः पुनः।  
निवर्त्ततीत्यासम्बन्धोऽतीते देवगणे ततः ॥ ३९.४६ ॥  
  
विनिवृत्ताधिकाराणां सिद्धिस्तेषान्तु मानसी।  
तेषान्तु मानसी ज्ञेया शुद्धा सिद्धिपरम्परा ॥ ३९.४७ ॥  
  
उक्ता लोकाश्च चत्वारो जनस्यानुविधिस्तथा।  
समासेन मया विप्रा भूयस्तं वर्त्तयामि वः ॥ ३९.४८ ॥  
  
          वायुरुवाच॥  
मरीचिः कश्यपो दक्षो वसिष्ठश्चाङ्गिरा भृगुः।  
पुलस्त्यः पुलहश्चैव क्रतुरित्येवमादयः ॥ ३९.४९ ॥  
  
पूर्वं ते सम्प्रसूयन्ते ब्रह्मणो मनसा इह।  
ततः प्रजाः प्रतिष्ठाप्य जनमेवाश्रयन्ति ते ॥ ३९.५० ॥  
  
कल्पदाहप्रदीप्तेषु तदा कालेषु तेषु वै।  
भूरा दिषु महान्तेषु भृशं व्याप्तेष्वथाग्निना ॥ ३९.५१ ॥  
  
शिखा संवर्त्तका ज्ञेया प्राप्नुवन्ति सदा जनाः।  
यामादयो गणाः सर्वे महर्लोकनिवासिनः ॥ ३९.५२ ॥  
  
महर्लोकेषु दीप्तेषु जनमेवाश्रयन्ति ते।  
सर्वे सूक्ष्मशरीरास्ते तत्रस्थास्तु भवन्ति ते ॥ ३९.५३ ॥  
  
तेषां ते तुल्यसामर्थ्यास्तुल्यमूर्त्तिधरास्तथा ।  
जन लोके विवर्त्तन्ते यावत्सम्प्लवते जगत् ॥ ३९.५४ ॥  
  
व्युष्टायान्तु रजन्यां वै ब्रह्मणोऽव्यक्तयोनिनः।  
अहरादौ प्रसूयन्ते पूर्ववत्क्रमशास्त्विह ॥ ३९.५५ ॥  
  
स्वायम्भुवादयः सर्वे मरीच्यन्तास्तु साधकाः।  
देवास्ते वै पुनस्तेषां जायन्ते निधनेष्विह ॥ ३९.५६ ॥  
  
यामादयः क्रमेणैव कनिष्ठाद्याः प्रजापतेः।  
पूर्वं पूर्वं प्रसूयन्ते पश्चिमे पश्चचिमास्तथा।  
देवान्वये देवता हि सप्त सम्भूतयः स्मृताः।  
व्यतीताः कल्यजास्तेषां तिस्रः शिष्टास्तथा परे ॥ ३९.५८ ॥  
  
आवर्त्तमाना देवास्ते क्रमेणैते न सर्व्वशः।  
गत्वा जवन्तवीभावन्दशकृत्वः पुनः पुनः ॥ ३९.५९ ॥  
  
ततस्ते वै गणाः सर्व्वे दृष्ट्वा भावेष्वनित्यताम्।  
भाविनोऽर्थस्य च बलात् पुण्याख्यातिबलेन च ॥ ३९.६० ॥  
  
निवृत्तवृत्तयः सर्वे स्वस्थाः सुमनसस्तथा।  
वैराजे तूपपद्यन्ते लोकमुत्सृज्य तज्जनम् ॥ ३९.६१ ॥  
  
ततोऽन्येनैव कालेन नित्ययुक्तास्तपस्विनः।  
कथनाच्चैव धर्मस्य तेषां ते जज्ञिरेऽन्वये ॥ ३९.६२ ॥  
  
ईहोत्पन्नास्ततस्ते वै स्थाना आपूरयन्त्युत।  
देवत्वे च ऋषित्वे च मनुष्यन्वे च सर्वशः ॥ ३९.६३ ॥  
  
एवं देवगणाः सर्वे दशकृत्वो निवर्त्त्य वै।  
वैराजेषूपपन्नास्ते दश तिष्ठन्त्युपप्लवान् ॥ ३९.६४ ॥  
  
पूर्णे पूर्णे ततः कल्पे स्थित्वा वैराजके पुनः।  
ब्रह्मलोके विवर्त्तन्ते पूर्व्वपूर्व्वक्रमेण तु ॥ ३९.६५ ॥  
  
एतस्मिन् ब्रह्मलोके तु कल्पे वैराजके गते।  
वैराजं पुनरप्येके कल्पस्थानमकल्पयन् ॥ ३९.६६ ॥  
  
एवं पूर्व्वानुपूर्व्येण ब्रह्मलोकगतेन वै।  
एवं तेषु व्यतीतेषु तपसा परिकल्पिते।  
वैराजे तूपपद्यन्ते दशकृत्वो निवर्त्तते ॥ ३९.६७ ॥  
  
एवं देवयुगानीह व्यतीतानि सहस्रशः।  
निधनं ब्रह्मलोके तु गतानामृषिभिः सह ॥ ३९.६८ ॥  
  
           ॥सूत उवाच।.  
न शक्यमानुपूर्वेण तेषां वक्तुं प्रविस्तरम्।  
अनादित्वाच्च कालस्य ह्यसं ख्यानाच्च सर्वशः।  
एवमेव न सन्देहो यथावत्कथितं मया ॥ ३९.६९ ॥  
  
तदुपश्रुत्य वाक्यार्थमृषयः संशयान्विताः।  
सूतमाहुः पुराणज्ञं व्यासशिष्यं महा मतिम् ॥ ३९.७० ॥  
  
            ऋषय ऊचुः॥  
वैराजास्ते यदाहारा यत्सत्त्वाश्च यदाश्रयाः।  
तिष्ठन्ति चैव यत्कालं तन्नो ब्रूहि यथातथम् ॥ ३९.७१ ॥  
  
तदुक्तमृषिभिर्वाक्यं श्रुत्वा लोकार्थतत्त्ववित्।  
सूतः पौराणिको वाक्यं विनयेनेदमब्रवीत् ॥ ३९.७२ ॥  
  
ततः प्राप्यन्त ते सर्व्वे शुद्धिशुद्धतमाश्च ये।  
आभूत सम्प्लवास्तत्र दश तिष्ठन्ति तेजनाः ॥ ३९.७३ ॥  
  
सर्वे सूक्ष्मशरीरास्ते विद्वांसो घनमूर्त्तयः।  
स्थितलोकास्थितत्वाच्च तेषां भूतं न विद्यते ॥ ३९.७४ ॥  
  
ऊचुः सनत्कुमाराद्याः सिद्धास्ते थोगधर्मिणः।  
ख्यातिं नैमित्तिकीं तेषां पर्य्याये समुपस्थिते ॥ ३९.७५ ॥  
  
स्थानत्यागे मनश्चापि युगपत्सम्प्रवर्त्तते।  
ऊचुः सर्व्वे तदान्योऽन्यं वैराजाञ्छुद्धबुद्धयः ॥ ३९.७६ ॥  
  
एवमेव महाभागाः प्रणवं सम्प्रविश्य ह।  
ब्रह्मलोके प्रवर्त्तानस्तन्नः श्रेयो भविष्यति ॥ ३९.७७ ॥  
  
एवमुक्त्वा तदा सर्वे ब्रह्मान्ते व्यवसायिनः।  
योजयित्वा तदा सर्व्वे वर्त्तन्ते योगधर्म्मिणः ॥ ३९.७८ ॥  
  
तत्रैव सम्प्रलीयन्ते शान्ता दीपार्चिषो यथा।  
ब्रह्मकायमवर्त्तन्त पुनरावृत्तिदुर्ल्लभम् ॥. ३९.७९ ॥  
  
लोकं तं समनुप्राप्य सर्व्वे ते भावनामयम्।  
आनन्दं ब्रह्मणः प्राप्य ह्यमृतत्वाय ते गताः ॥ ३९.८० ॥  
  
वैराजेभ्यस्तथैवोर्द्ध्वमन्तरे षड्गुणे ततः।  
ब्रह्मलोकः समाख्यातो यत्र ब्रह्मा पुरोहितः ॥ ३९.८१ ॥  
  
ते सर्वे प्रणवात्मानो बुद्धशुद्धतपास्तथा।  
आनन्दं ब्रह्मणः प्राप्यामृतत्वञ्च भजन्त्युत ॥ ३९.८२ ॥  
  
द्वन्द्वैस्ते नाभिभूयन्ते भावत्रयविवर्ज्जिताः।  
आधिपत्यं विना तुल्या ब्रह्मणस्ते महौजसः ॥ ३९.८३ ॥  
  
प्रभावविजयैश्वर्य्यस्थितिवैराग्यदर्शनैः।  
तेब्रह्मलौकिकाः सर्वे गतिं प्राप्य विवर्त्तनीम् ॥ ३९.८४ ॥  
  
ब्रह्मणा सह देवैश्च सम्प्राप्ते प्रतिसञ्चरे।  
तपसोऽन्ते क्रियात्मानो बुद्धावस्था मनीषिणः।  
अव्यक्ते सम्प्रलीयन्ते सर्वे ते क्षणदर्शिनः ॥ ३९.८५ ॥  
  
इत्येतदमृतं शुक्रं नित्यमक्षयमव्ययम्।  
देवर्षयो ब्रह्मसत्रं सनातनमुपासते ॥ ३९.८६ ॥  
  
अपुनर्मार्गगादीनां तेषां चैवोर्द्ध्वरेतसाम् ।  
कर्माभ्यासकृता शुद्धिर्वेदान्तेषूपलक्ष्यते ॥ ३९.८७ ॥  
  
तत्र तेऽभ्यासिनो युक्ताः परां काष्ठामुपासते।  
हित्वा शरीरं पाप्मानममृतत्वाय ते गताः ॥ ३९.८८ ॥  
  
वीतरागा जितक्रोधाः निर्मोहाः सत्यवादिनः।  
शान्ताः प्रणिहितात्मानो दयावन्तो जितेन्द्रियाः ॥ ३९.८९ ॥  
  
निःसङ्गाः शुचयश्चैव ब्रह्मसायुज्यगाः स्मृताः ।  
अकामयुक्तैर्ये वीरास्तपोभिर्द्दग्धकिल्बिषाः।  
तेषामभ्रंशिनो लोका अप्रमेयसुखाः स्मृताः ॥ ३९.९० ॥  
  
एतद्ब्रह्मपदं दिव्यं परमं व्योम्नि भास्वरम्।  
गत्वा न यत्र शोचन्ति ह्यमरा ब्रह्मणा सह ॥ ३९.९१ ॥  
  
           ऋषय ऊचुः॥  
कस्मादेष परार्द्धश्च कश्चैष पर उच्यते।  
एतद्वेदितुमिच्छामस्तन्नो निगद सत्तम ॥ ३९.९२ ॥  
  
          सूत उवाच॥  
श्रृणुध्वं मे परार्द्धञ्च परिसङ्ख्यां परस्य च।  
एवं दश शतञ्चैव सहस्रञ्चैव सङ्ख्यया ॥ ३९.९३ ॥  
  
विज्ञेयमासहस्रन्तु सहस्राणि दशायुतम्।  
एकं शतसहस्रन्तु नियुतं प्रोच्यते बुधैः ॥ ३९.९४ ॥  
  
तथा शतसहस्राणामर्बुदं कोटिरुच्यते।  
अर्बुदं दशकोट्यस्तु ह्यब्जं कोटिशतं विदुः ॥ ३९.९५ ॥  
  
सहस्रमपि कोटीनां खर्वमाहुर्मनीषिणः।  
दशकोटिसहस्राणि निखर्वमिति तं विदुः ॥ ३९.९६ ॥  
  
शतं कोटिसहस्राणां सङ्कुरित्यभिधीयते।  
कोटि सहस्र स्राणां कोटीनां दशधा पुनः।  
गुणितानि समुद्रं वै प्राहुः सङ्ख्याविदो जनाः ॥ ३९.९७ ॥  
  
कोटीनां सहस्रमयुतमित्ययं मध्य उच्यते।  
कोटि सहस्र नियुता स चान्त इति सञ्ज्ञितः ॥ ३९.९८ ॥  
  
कोटिकोटिसहस्राणिं परार्द्ध इति कीर्त्यते ।  
परार्द्धद्विगुणञ्चापि परमाहुर्मनीषिणः ॥ ३९.९९ ॥  
  
शतमाहुः परिदृढं सहस्रं परिपद्मकम्।  
विज्ञेयमयुतं तस्मान्नियुतं प्रयुतं ततः ॥ ३९.१०० ॥  
  
अर्बुदं निर्बुदञ्चैव खर्बुदञ्च ततः स्मृतम्।  
खर्वञ्चैव निखर्वञ्च शङ्कुः पद्मं तथैव च ॥ ३९.१०१ ॥  
  
समुद्रं मध्यमञ्चैव परार्द्धमपरं ततः।  
एवमष्टादशैतानि स्थानानि गणनाविधौ ॥ ३९.१०२ ॥  
  
शतानीति विजानीयात् सञ्ज्ञितानि महर्षिभिः।  
कल्पसङ्ख्या प्रवृत्तस्य परार्द्धं ब्रह्मणः स्मृतम् ॥ ३९.१०३ ॥  
  
तावच्छेषोऽपि कालोऽस्य तस्यान्ते प्रतिसृज्यते।  
पर एष परार्द्धञ्च सङ्ख्यातः सङ्ख्यया मया ॥ ३९.१०४ ॥  
  
यस्मादस्य परं वीर्यं परमायुः परन्तपः।  
परा शक्तिः परो धर्म्मः परा विद्या परा धृतिः ॥ ३९.१०५ ॥  
  
परं ब्रह्म परं ज्ञानं परमैश्वर्यमेव च।  
तस्मात्परतरं भूतं ब्रह्मणोऽन्यन्न विद्यते ॥ ३९.१०६ ॥  
  
परे स्थितो ह्येष परः सर्वार्थेषु ततः परः।  
सङ्ख्यातस्तु परो ब्रह्मा तस्यार्द्धं तु परार्द्धता ॥ ३९.१०७ ॥  
  
सङ्ख्येयं चाप्यसङ्ख्येयं सततं चापि तं त्रिकम्।  
सङ्ख्येयं सङ्ख्यया दृष्टमपारार्द्धाद्विभाष्यते ॥ ३९.१०८ ॥  
  
राशौ दृष्टे न सङ्ख्यास्ति तदसङ्ख्यस्य लक्षणम्।  
आनन्त्यं सिकताख्येषु दृष्टवान् पञ्चलक्षणम् ॥ ३९.१०९ ॥  
  
ईश्वरैस्तत्प्रसङ्ख्यातं शुद्धत्वाद्दिव्यदृष्टिभिः।  
एवं ज्ञानप्रतिष्ठत्वात् सर्व्वं ब्रह्मानुपश्यति ॥ ३९.११० ॥  
  
एतच्छ्रुत्वा तु ते सर्वे नैमिषेयास्तपस्विनः।  
बाष्पपर्य्याकुलाक्षास्तु प्रहर्षाद्घद्घदस्वराः ॥ ३९.१११ ॥  
  
पप्रच्छुर्मातरिश्वानं सर्व्वे ते ब्रह्मवादिनः।  
ब्रह्मलोकस्तु भगवन् यावन्मात्रान्तरः प्रभो ॥ ३९.११२ ॥  
  
योजनाग्रेण सङ्ख्यातः साधनं योजनस्य तु।  
क्रोशस्य च परीमाणं श्रोतुमिच्छामि तत्त्वतः ॥ ३९.११३ ॥  
  
तेषां तद्वचनं श्रुत्वा मातरिश्वा विनीतवाक्।  
उवाच मधुरं वाक्यं यथादृष्टं यथाक्रमम् ॥ ३९.११४ ॥  
  
           वायुरुवाच॥  
एतद्वोऽहं प्रवक्ष्यामि श्रृणुध्वं मे विवक्षितम्।  
अव्यक्ताद्व्यक्तभागो वै महास्थूलो विभाष्यते ॥ ३९.११५ ॥  
  
दशैव महतां भागा भूतादिः स्थूल उच्यते।  
दशभागाधिकं चापि भूतादिः परमाणुकः ॥ ३९.११६ ॥  
  
परमाणुः सुसूक्ष्मस्तु बावग्राह्यो न चक्षुषा।  
यदभेद्यतमं लोके विज्ञेयं परमाणु तत् ॥ ३९.११७ ॥  
  
जालान्तरगतं भानोर्यत्सूक्ष्मं दृश्यते रजः।  
प्रथमं तत्प्रमाणानां परमाणुं प्रचक्षते ॥ ३९.११८ ॥  
  
अष्टानां परमाणूनां समवायो यदा भवेत् ।  
त्रसरेणुः समाख्यातस्तत्पद्मरज उच्यते ॥ ३९.११९ ॥  
  
त्रसरेणवश्च येऽप्यष्टौ रथरेणुस्तु स स्मृतः ।  
तेऽप्यष्टौ समवायस्था बालाग्रं तत्स्मृतं बुधैः ॥ ३९.१२० ॥  
  
बालाग्राण्यष्ट लिक्षा स्याद्यूका तच्चाष्टकं भवेत्।  
यूकाष्टकं यवं प्राहुरङ्गुलन्तु यवाष्टकम् ॥ ३९.१२१ ॥  
  
द्वादशाङ्गुलपर्व्वाणि वितस्तिस्थानमुच्यते।  
रत्निश्चाङ्गुलपर्वाणि विज्ञेयो ह्येकविंशतिः ॥ ३९.१२२ ॥  
  
चत्वारि विंशतिश्चैव हस्तः स्यादङ्गुलानि तु।  
किष्कुर्द्विरत्निर्विज्ञेयो द्विचत्वारिंशदङ्गुलः ॥ ३९.१२३ ॥  
  
षण्णवत्यङ्गुलञ्चैव धनुराहुर्मनीषिणः।  
एतद्गव्यूतिसङ्ख्यायां पादानां धनुषः स्मृतः ॥ ३९.१२४ ॥  
  
धनुर्दण्डो युगं नाली तुल्यान्येतान्यथाङ्गुलैः।  
धनुषस्त्रिशतं नल्वमाहुः सङ्ख्याविदो जनाः ॥ ३९.१२५ ॥  
  
धनुःसहस्रे द्वे चापि गव्यूतिरुपदिश्यते।  
अष्टौ धनुःसहस्राणि योजनन्तु विधीयते ॥ ३९.१२६ ॥  
  
एतेन धनुषा चैव योजनं तु समाप्यते।  
एतत्सहस्रं विज्ञेयं शक्रक्रोशान्तरन्तथा ॥ ३९.१२७ ॥  
  
योजनानान्तु सङ्ख्यातं सङ्ख्याज्ञानविशारदैः।  
एतेन योजनाग्रेण श्रृणुध्वं ब्रह्मणोऽन्तरम् ॥ ३९.१२८ ॥  
  
महीतलात्सहस्राणां शतादूर्द्ध्वं दिवाकरः।  
दिवाकरात्सहस्रेण तावदूर्द्ध्वं निशाकरः ॥ ३९.१२९ ॥  
  
पूर्णं शतसहस्रन्तु योजनानां निशाकरात्।  
नक्षत्रमण्डलं कृत्स्नमुपरिष्टात्प्रकाशते ॥ ३९.१३० ॥  
  
शतं सहस्रं सङ्ख्यातो मेरुर्द्विगुणितं पुनः।  
ग्रहान्तरमथैकैकमूर्द्ध्वं नक्षत्रमण्डलात् ॥ ३९.१३१ ॥  
  
ताराग्रहाणां सर्व्वेषामधस्ताच्चरते बुधः।  
तस्योर्द्ध्वञ्चरते शुक्रस्तस्मादूर्द्ध्वं च लोहितः ॥ ३९.१३२ ॥  
  
ततो बृहस्पतिश्चोर्द्ध्वं तस्मादूर्द्ध्वं शनैश्चरः।  
ऊर्द्ध्वं शतसहस्रन्तु योजनानां शनैश्चरात् ॥ ३९.१३३ ॥  
  
सप्तर्षिमण्डलं कृत्स्नमुपरिष्टात्प्रकाशते।  
ऋषिभिस्तु सहस्राणां शतादूर्द्ध्वं विभाव्यते ॥ ३९.१३४ ॥  
  
योऽसौ तारामये दिव्ये विमाने ह्रस्वरूपके।  
उत्तानपादपुत्रोऽसौ मेढिभूतो ध्रुवो दिवि ॥ ३९.१३५ ॥  
  
त्रैलोक्यस्यैष उत्सेधो व्याख्यातो योजनैर्मया।  
मन्वन्तरेषु देवानामिज्या यत्रैव लौकिकी ॥ ३९.१३६ ॥  
  
वर्णाश्रमेभ्य इज्या तु लोकेऽस्मिन्या प्रवर्त्तते।  
सर्वेषां देवयोनीनां स्थितिहेतुः सवै स्मृतः ॥ ३९.१३७ ॥  
  
त्रैलोक्यमेतद्वयाख्यातमत ऊर्द्ध्वं निबोधत।  
ध्रुवा दूर्द्ध्वं महर्लोको यस्मिस्ते कल्पवासिनः।  
एकयोजनकोटी सा इत्येवं निश्चयं गतम् ॥ ३९.१३८ ॥  
  
द्वे कोट्यौ तु महर्लोकाद्यस्मिंस्ते कल्पवासिनः।  
यत्र ते ब्रह्मणः पुत्रा दक्षाद्याः साधकाः स्मृताः ॥ ३९.१३९ ॥  
  
चतुर्गुणोत्तरादूर्द्ध्वं जनलोकात्तपः स्मृतम्।  
वैराजा यत्र ते देवा भूतदाहविवर्जिताः ॥ ३९.१४० ॥  
  
षड्गुणन्तु तपोलोकात्सत्यलोकान्तरं स्मृतम्।  
अपुनर्मारकामानां ब्रह्मलोकः स उच्यते ॥ ३९.१४१ ॥  
  
यस्मान्न च्यवते भूयो ब्रह्माणं स उपासते ।  
एककोटिर्योजनानां पञ्चाशन्नियुतानि तु ॥ ३९.१४२ ॥  
  
ऊर्द्ध्वं भागस्ततोऽण्डस्य ब्रह्मलोकात्परः स्मृतः।  
चतुरश्चैव कोट्यस्तु नियुताः पञ्चषष्टि च ॥ ३९.१४३ ॥  
  
एषोऽर्द्धंशप्रचारोऽस्य गत्यन्तश्चापरः स्मृतः।  
ध्रवाग्रमेतद्वयाख्यातं योजनाग्राद्यथाश्रुतम् ॥ ३९.१४४ ॥  
  
अधोगतीनां वक्ष्यामि भूतानां स्थानकल्पनाम्।  
गच्छन्ति घोरकर्म्माणः प्राणिनो यत्र कर्म्मभिः ॥ ३९.१४५ ॥  
  
नरको रौरवो रोधः सूकरस्ताल एव च।  
तप्तकुम्भो महाज्वालः शबलोऽथ विमोचनः ॥ ३९.१४६ ॥  
  
कृमी च कृमिभक्षश्च लालाभक्षो विशंसनः ।  
अधःशिराः पूयवहो रुधिरान्धस्तथैव च ॥ ३९.१४७ ॥  
  
तथा वैतरणं कृष्णमसिपत्रवनं तथा।  
अग्निज्वालो महाघोरः सन्दंशोऽथ श्वभोजनः ॥३९.१४८ ॥  
  
तमश्च कृष्णसूत्रश्च लोहश्चाप्यसिजस्तथा।  
अप्रतिष्ठोऽथ वीच्यश्वनरका ह्येवमादयः ॥ ३९.१४९ ॥  
  
तामसा नरकाः सर्वे यमस्य विषये स्थिताः।  
येषु दुष्कृतकर्माणः पतन्तीह पृथक्पृथक् ॥ ३९.१५०  
भूमेरधस्तात्ते सर्वे रौरवाद्याः प्रकीर्त्तिताः।  
रौरवे कूटसाक्षी तु मिथ्या यश्चाभिशंसति।  
क्रूरग्रहे पक्षवादी ह्यसत्यः पतते नरः ॥ ३९.१५१ ॥  
  
रोधे गोघ्नो ब्रूणहा च ह्यग्निदाता पुरस्य च।  
सूकरे ब्रह्महा मज्जेत्सुरापः स्वर्णतस्करः ॥ ३९.१५२ ॥  
  
ताले पतेत्क्षत्रियहा हत्वा वैश्यञ्च दुर्गतिम्।  
ब्रहमहत्याञ्च यः कुर्याद्यश्च स्याद्गुरुतल्पगः ॥ ३९.१५३ ॥  
  
तप्तकुम्भी स्वसागामी तथा राजभटश्च यः।  
तप्तलोहे चाश्ववणिक्तथा बन्धनरक्षिता ॥ ३९.१५४ ॥  
  
साध्वीविक्रयकर्त्ता च यस्तु भक्तं परित्यजेत्।  
महाज्वाले दुहितरं स्नुषां गच्छति यस्तु वै ॥ ३९.१५५ ॥  
  
वेदो विक्रीयते येन वेदं दूषयते च यः।  
गुरूंश्चैवावमन्यन्ते वाक्क्रोशैस्ताडयन्ति च ॥ ३९.१५६ ॥  
  
अगम्यगामीच नरो नरकं शबलं व्रजेत्।  
विमोहे पतिते चौरे मर्यादां यो भिनत्ति वै ॥ ३९.१५७ ॥  
  
दुरध्वं कुरुते यस्तु कीटलोहं प्रपद्यते।  
देवब्राह्मणविद्वेष्टा गुरूणाञ्चाप्यपूजकः।  
रत्नं दूषयते यस्तु कृमिभक्ष्यं प्रपद्यते ॥ ३९.१५८ ॥  
  
पर्य्यश्नाति य एकोऽन्यो ब्राह्मणीं सुहृदः सुताम्।  
लालाभक्षे स पतति दुर्गन्धे नरके गतः ॥ ३९.१५९ ॥  
  
काण्डकर्त्ता कुलालश्च निष्कहर्त्ता चिकित्सकः।  
आरा मेष्वग्निदाता यः पतते स विशंसने ॥ ३९.१६० ॥  
  
असत्प्रतिग्रही यश्च तथैवायाज्ययाजकः।  
नक्षत्रैर्जीवितो यश्च नरो गच्छत्यधोमुखम् ॥ ३९.१६१ ॥  
  
क्षीरं सुरां च मांसं च लाक्षां गन्धं रसन्तिलान्।  
एवमादीनि विक्रीणन्घोरो पूयवहे पतेत् ॥ ३९.१६२ ॥  
  
यः कुक्कुटानि बध्नाति मार्जारान्सूकरांश्च तान्।  
पक्षिणश्च मृगाञ्छागान्सोऽप्येनं नरकं व्रजेत् ॥ ३९.१६३ ॥  
  
आजीविको माहिषकस्तथा चक्रध्वजी च यः।  
रङ्गोपजीविको विप्रः शाकुनिग्राम याजकः ॥ ३९.१६४ ॥  
  
अगारदाही गरदः कुण्डाशी सोमविक्रयी।  
सुरापो मांसभक्षश्च तथा च पशुघातकः ॥ ३९.१६५ ॥  
  
विश(श्व)स्ता महिषादीनां मृग हन्ता तथैव च।  
पर्वकारश्च सूची च यश्च स्यान्मित्रघातकः।  
रुधिरान्धे पतन्त्येते एवमाहुर्मनीषिणः ॥ ३९.१६६ ॥  
  
उपविष्टमेकपङ्क्त्यां विषमं भोजयन्ति ये।  
पतन्ति नरके घोरे विङ्‌भुजे नात्र संशयः ॥ ३९.१६७ ॥  
  
मृषावादी नरो यश्च तथा प्राक्रोशकोऽशुभः।  
पतेत्तु नरके घोरो मूत्राकीर्णे स पापकृत् ॥ ३९.१६८ ॥  
  
मधुग्राहाबिहन्तारो यन्ति वैतरणीं नराः।  
उन्मत्ताश्चित्तभग्नाश्च शौचाचारविवर्ज्जिताः ॥ ३९.१६९ ॥  
  
क्रोधना दुःखदाश्चैव कुहकाः कृष्टगामिनः।  
असि पत्रवने छेदी तथा ह्यौरभ्रिकाश्च ये।  
कर्त्तनैश्च निकृष्यन्ते मृगव्याधाः सुदारुणैः ॥ ३९.१७० ॥  
  
आश्रमप्रत्यवसिता अग्निज्वाले पतन्ति वै।  
भौज्यन्ते श्याम शबलैरयस्तुण्डैश्च वायसैः ॥ ३९.१७१ ॥  
  
इज्यायां व्रतमालोपात्सन्दंशे नरके पतेत्।  
स्कन्दन्ते यदि वा स्वप्ने व्रतिनो ब्रह्मचारिणः ॥ ३९.१७२ ॥  
  
पुत्रैरध्यापिता ये च पुत्रैराज्ञापिताश्च ये।  
तेसर्वे नरकं यान्ति नियतन्तु श्वभोजने ॥ ३९.१७३ ॥  
  
वर्णाश्रमविरूद्धानि क्रोधहर्षसमन्विताः।  
कर्माणि ये तु कुर्वन्ति सर्वे निरयगामिनः ॥ ३९.१७४ ॥  
  
उपरिष्टात्सितो घोर उष्णात्मा रौरवो महान्।  
सुदारुणस्तु शीतात्मा तस्याधस्तात्तपः स्मृतः ॥ ३९.१७५ ॥  
  
एवमादि क्रमेणैव वर्ण्यमानान्निबोधत।  
भूमेरधस्तात्सप्तैव नरकाः परिकीर्तिताः ॥ ३९.१७६ ॥  
  
अधर्मसूनवस्ते स्युरन्धतामिस्रकादयः।  
रौरवः प्रथमस्तेषां महा रौरव एव च ॥ ३९.१७७ ॥  
  
अस्याधः पुनरप्यन्यः शीतस्तप इति स्मृतः।  
तृतीयः कालसूत्रः स्यान्महाहविविधिः स्मृतः ॥ ३९.१७८ ॥  
  
अप्रतिष्ठ श्चतुर्थः स्यादवीची पञ्चमः स्मृतः।  
लोहपृष्ठस्तमस्तेषामविधेयस्तु सप्तमः ॥ ३९.१७९ ॥  
  
घोरत्वाद्रौरवः प्रोक्तः साम्भको दहनः स्मृतः।  
सुदारुणस्तु शीतात्मा तस्याधस्तात्तपोऽधमः ॥ ३९.१८० ॥  
  
सर्पो निकृन्तनः प्रोक्तः कालसूत्रेति दारुणः।  
अप्रतिष्ठे स्थितिर्नास्ति भ्रमस्तस्मिन्सुदारुणः ॥ ३९.१८१ ॥  
  
अवीचिर्दारुणः प्रोक्तो यन्त्रसम्पीडनाच्च सः।  
तस्मात्सुदारुणो लोहः कर्म्मणां क्षयणाच्च सः ॥ ३९.१८२ ॥  
  
तथाभूतो शरीरत्वादविधिभ्यस्तु स स्मृतः।  
पीडबन्धवधासङ्गादप्रतीकारलक्षणः ॥ ३९.१८३ ॥  
  
ऊर्द्ध्वं सैलमितास्ते तु निरालोकाश्च ते स्मृताः।  
दुःखोत्कर्षस्तु सर्वेषु ह्यधर्मस्य निमित्ततः ॥ ३९.१८४ ॥  
  
ऊर्द्ध्वं लोकैः समावेतौ निरालोकौ च तावुभौ।  
कूटाङ्गारप्रमाणैश्च शरीरी मूत्रनायकः ॥ ३९.१८५ ॥  
  
उपभोगसमर्थैस्तु सद्यो जायन्ति कर्मभिः।  
दुःख प्रकर्षश्चोग्रत्वं तेषु सर्वेषु वै स्मृतः ॥ ३९.१८६ ॥  
  
यातनाश्चाप्यसङ्ख्येया नारकाणां तथा स्मृताः।  
दुःखोत्कर्षस्तु सर्वेषु ह्यधर्मस्य निमित्ततः ॥ ३९.१८७ ॥  
  
तिर्यग्योनौ प्रसूयन्ते कर्मशेषे गते ततः।  
देवाश्च नारकाश्चैव ह्यूर्द्ध्वं चाधश्च संस्थिताः ॥ ३९.१८८ ॥  
  
धर्माधर्मनिमित्तेन सद्यो जायन्ति मूर्त्तयः।  
उपभोगार्थमुत्पत्तिरौपपत्तिककर्मतः ॥ ३९.१८९ ॥  
  
पश्यन्ति नारकान्देवा ह्यधोवक्रान् ह्यधोगतान्।  
नारकाश्च तथा देवान् सर्वान्पश्यन्त्यधो मुखान् ॥ ३९.१९० ॥  
  
अनग्रमूलता यस्माद्धारणाश्च स्वभावतः।  
तस्मादूर्द्ध्वमधोभावो लोकालोके न विद्यते ॥ ३९.१९१ ॥  
  
एषा स्वाभाविकी सञ्ज्ञा लोकालोके प्रवर्त्तते।  
अथाब्रुवन्पुनर्वायुं ब्राह्मणाः सत्रिणस्तदा ॥ ३९.१९२ ॥  
  
        ऋषय ऊचुः॥  
सर्वेषामेव भूतानां लोकालोकनिवासिनाम्।  
संसारे संसरन्तीह यावन्तः प्राणिनश्च तान् ॥ ३९.१९३ ॥  
  
सह्ख्यया परिसङ्ख्याय ततः प्रब्रूहि कृत्स्नशः।  
ऋषीणां तद्वचः श्रुत्वा मारुतो वाक्यमब्रवीत् ॥ ३९.१९४ ॥  
  
            वायुरुवाच॥  
न शक्या जन्तवः कृत्स्नाः प्रसङ्ख्यातुं कथञ्चन।  
अनाद्यन्ताश्च सङ्कीर्णा ह्यप्यूहेन व्यवस्थिताः।  
गणना विनिवृत्तैषामानन्त्येन प्रकीर्त्तिताः ॥ ३९.१९५ ॥  
  
न दिव्यचक्षुषा ज्ञातुं शक्या ज्ञानेन वा पुनः।  
चक्षुषा वै प्रसङ्ख्यातुमतो ह्यन्ते नराधिपः ॥ ३९.१९६ ॥  
  
अनाध्यानादवेद्यत्वान्नैव प्रश्नो विधीयते।  
ब्रह्मणा सञ्ज्ञितं यत्तु सङ्ख्यया तन्निबोधत ॥ ३९.१९७ ॥  
  
यः सहस्रतमो भागः स्थावराणां भवेदिह।  
पार्थिवाः कृमयस्तावत्संसेकाद्येषु सम्भवाः ॥ ३९.१९८ ॥  
  
संसेकजानाम्भागेन सहस्रेणैव सम्मिताः।  
औदका जन्तवः सर्वे निश्चयात्तद्विचारितम् ॥ ३९.१९९ ॥  
  
सहस्रेणैव भागेन सत्वानां सलिलौकसाम् ।  
विहङ्गमास्तु विज्ञेया लौकिकास्ते च सर्वशः ॥ ३९.२०० ॥  
  
यः सहस्रतमो भागस्तेषां वै पक्षिणां भवेत्।  
पशवस्तत्समा ज्ञेया लौकिकास्तु चतुष्पदाः ॥ ३९.२०१ ॥  
  
चतुष्पदानां सर्वेषां सहस्रेणैव सम्मताः ।  
भागेन द्विपदा ज्ञेया लौकिकेऽस्मिंस्तु सर्व्वशः ॥ ३९.२०२ ॥  
  
यः सहस्रतमो भागो भागे तु द्विपदां पुनः।  
धार्म्मिकास्तेन भागेन विज्ञेयाः सम्मिताः पुनः ॥ ३९.२०३ ॥  
  
सहस्रेणैव भागेन धार्म्मिकेभ्यो दिवङ्गताः।  
यः सहस्रतमो भागो धार्म्मिकाणां भवेद्दिवि।  
सम्मितास्तेन भागेन मोक्षिणस्तावदेव हि ॥ ३९.२०४ ॥  
  
स्वर्गोपपादकैस्तुल्या यातना स्थानवासिनः।  
पतिता श्चूर्णमुद्देशाद्दुरात्मानो म्रियन्ति ये।  
रौरवे तामसे ह्येते शीतोष्णं प्राप्नुवन्ति ते ॥ ३९.२०५ ॥  
  
वेदनाकटुकास्तब्धा यातना स्थानमागताः।  
उष्णस्तु रौरवो ज्ञेयस्तेजो घोररसात्मकः ॥ ३९.२०६ ॥  
  
ततो घनात्मिकश्चापि शीतात्मा सततं तपः।  
एवं सुदुर्लभाः सन्तः स्वर्गे च धार्म्मिका नराः ॥ ३९.२०७ ॥  
  
एषा सङ्ख्या कृता सङ्ख्या ईश्वरेण स्वयम्भुवा।  
गणना विनिवृत्तैषा सङ्ख्या ब्राह्मी च मानुषी ॥ ३९.२०८ ॥  
  
         ऋषय ऊचुः।  
महो जनस्तपः सत्यं भूतो भाव्यो भवस्तथा।  
उक्ता ह्येते त्वया लोका लोकानामन्तरेण च।  
लोकान्तरञ्च यादृग्वै तन्नो ब्रूहि यथातथम् ॥ ३९.२०९ ॥  
  
तेषां तद्वचनं श्रुत्वा ऋषीणामूर्द्ध्वरेतसाम्।  
स वायुर्दृष्टतत्त्वार्थ इदन्तत्त्वमुवाच ह ॥ ३९.२१०  
         वायुरुवाच॥  
व्यक्तं तर्केण पश्यन्ति योगात्प्रत्यक्षदर्शिनः।  
प्रत्याहारेण ध्यानेन तपसा च क्रियात्मनः ॥ ३९.२११ ॥  
  
ऋभुः सनत्कुमाराद्याः सम्बुद्धाः शुद्धबुद्धयः।  
व्यपेतशोका विरजाः सन्तो ब्रह्मेवसत्तमाः ॥ ३९.२१२ ॥  
  
अक्षयाः प्रीतिसंयुक्ता ब्रह्मे तिष्टन्ति योगिनः।  
ऋषीणां वालखिल्यानां तैर्यथाद्दृतमीश्वरैः ॥ ३९.२१३ ॥  
  
यथा चैव मया दृष्टं सान्निध्यन्तत्र कुर्वता।  
अनह्यसत्कृतार्थानामालयं चेश्वरस्य यत् ॥ ३९.२१४ ॥  
  
ईश्वरः परमाणुत्वाद्भावग्राह्यो मनीषिणाम् ।  
ज्ञानं वैराग्यमैश्वर्यन्तपः सत्यं क्षमा धृतिः ॥ ३९.२१५ ॥  
  
द्रष्टृत्वमात्मसम्बन्धमधिष्ठानत्वमेव च।  
अव्ययानि दशैतानि तस्मिंस्तिष्ठति शङ्करे ॥ ३९.२१६ ॥  
  
विबुत्वात्खलु योगाग्निर्ब्रह्मणोऽनुग्रहेरतः।  
स लोकविग्रहो भूत्वा साहाय्यमुपतिष्ठते ॥ ३९.२१७ ॥  
  
अक्षरं ध्रुवमव्यग्रमष्टमन्त्वौपसर्गिकम्।  
तस्येश्वरस्य यन्मात्रस्थानं मायामयं परम् ॥ ३९.२१८ ॥  
  
मायया कृतमाचष्टे मायी देवो महेश्वरः।  
देवानामुपसंहारस्तत्प्रमाणं हि कीर्त्त्यते ॥ ३९.२१९ ॥  
  
विस्तरेणानुपूर्व्या च ब्रुवतो मे निबोधत।  
त्रयोदशैव कोट्यस्तु नियुता दश पञ्च च।  
भूर्लोकाद्ब्रह्मलोको वैयोजनैः सम्प्रकीर्त्त्यते ॥ ३९.२२० ॥  
  
एकयोजनकोटी तु पञ्चाशन्नियुतानि च।  
ऊर्द्ध्वं भागवताण्डन्तु ब्रह्मलोकात्परं स्मृतम् ॥ ३९.२२१ ॥  
  
एषोर्द्ध्वगप्रचारस्तु गत्यन्तञ्च ततः स्मृतम् ।  
नित्या ह्यपरिसङ्ख्येयाः परस्परगुणाश्रयाः ॥ ३९.२२२ ॥  
  
सूक्ष्माः प्रसवधर्मिण्यस्ततः प्रकृतयः स्मृताः।  
येभ्योऽधिकर्त्ता सञ्जज्ञो क्षेत्रज्ञो ब्रह्मसञ्ज्ञितः ॥ ३९.२२३ ॥  
  
तासु प्रकृतिमत्सूक्ष्ममधिष्ठातृत्वमव्ययम्।  
अनुत्पाद्यं परन्धाम परमाणु परेशयम् ॥ ३९.२२४ ॥  
  
अक्षयश्चाप्यनुह्यश्च अमूर्त्तिर्मूर्त्तिमानसौ।  
प्रादुर्भावस्तिरोभावः स्थितिश्चैवाप्यनुग्रहः ॥ ३९.२२५ ॥  
  
विधिरन्यैरनौपम्यः परमाणुर्महेश्वरः।  
सतेजा एष तमसो यः परस्तात्प्रकाशकः ॥ ३९.२२६ ॥  
  
यदण्डमासीत्सौवर्णं प्रथमन्त्वौपसर्गिकम्।  
बृहतं सर्वतोवृत्तमीश्वराद्व्यवजायत ॥ ३९.२२७ ॥  
  
ईश्वराद्बीजनिर्भेदः क्षेत्रज्ञो बीज ईष्यते।  
योनिं प्रकृतिमाचष्टे सा च नारायणात्मिका ॥ ३९.२२८ ॥  
  
विबुर्लोकस्य सृष्ट्यर्थं लोकसंस्थानमेव च।  
सन्निसर्गः स तन्वा च लोकधातुर्महात्मनः ॥ ३९.२२९ ॥  
  
पुरस्ताद्ब्रह्मलोकस्य ह्यण्डादर्वाक्च ब्रह्मणः।  
तयोर्मध्ये पुरं दिव्यं स्थानं यस्य मनोमयम् ॥ ३९.२३० ॥  
  
तद्विग्रहवतः स्थानमीश्वरस्यामितौजसः।  
शिवं नाम पुरं तत्र शरणं जन्मभीरुणाम् ॥ ३९.२३१ ॥  
  
सहस्राणां शतं पूर्णं योजनानां द्विजोत्तमाः।  
अभ्यन्तरे तु विस्तीर्णं महीमण्डलसंस्थितम् ॥ ३९.२३२ ॥  
  
मध्याह्नार्कप्रकाशेन परतेजोऽभिमर्दिना।  
शातकौम्भेन महता प्राकारेणार्कवर्चसा ॥ ३९.२३३ ॥  
  
द्वारैश्चतुर्भिः सौवर्णैर्मुक्तादामविभूषितैः।  
तपनीयनिभैः शुभ्रैर्गाढं सुकृतवेष्टनम् ॥ ३९.२३४ ॥  
  
तच्चाकाशे पुरं रम्यं दिव्यं घण्टादिनादितम्।  
न तत्र क्रमते मृत्युर्न तपो न जरा श्रमाः ॥ ३९.२३५ ॥  
  
न हि तस्य पुरस्यान्यैरुपमां कर्तुमर्हति।  
सहस्राणां शतं पूर्णं योजनानां दिशो दश ॥ ३९.२३६ ॥  
  
तत्पुरं गोवृषाङ्कस्य तेजसा व्याप्य तिष्ठति।  
भावेन मनसो भूमिर्विन्यस्ता कनकामयी ॥ ३९.२३७ ॥  
  
रत्नवालुकया तत्र विन्यस्ता शुशुभेऽधिकम्।  
शारदेन्दुर्पकाशानि बालसूर्य्यनिबानि च ॥ ३९.२३८ ॥  
  
अर्द्ध श्वेतार्द्धरक्तानि सौवर्णानि तथैव च।  
रथचक्रप्रमाणानि नालैर्मरकतप्रभैः ॥ ३९.२३९ ॥  
  
सौकुमारेण रूपेण गन्धिनाप्रतिमेन च।  
तत्र दिव्यानि पद्मानि वनेषूपवनेषु च ॥ ३९.२४० ॥  
  
भृङ्गपत्रनिकाशानि तपनीयानि यानि च।  
अर्द्धकृष्णार्द्धरक्तानि सुकुमारान्तराणि च ॥ ३९.२४१ ॥  
  
आतपत्र प्रमाणानि पङ्कजैः संवृतानि च।  
भूयः सप्त महानद्यस्तासान्नामानि बोधत ॥ ३९.२४२ ॥  
  
वरा वरेण्या वरदा वरार्हा वरवर्णिनी।  
वरमा वरभद्रा च रम्यास्तस्मिन्पुरोत्तमे ॥ ३९.२४३ ॥  
  
पद्मोत्पलदलोन्मिश्रं फेनाद्यावर्त्तविग्रहम्।  
जलं मणिदलप्रख्यमावहन्ति सरिद्वराः ॥ ३९.२४४ ॥  
  
न तु ब्रह्मर्षयो देवा नासुराः पितरस्तथा।  
न खल्वन्येऽप्रमेयस्य विदुरीशस्य तत्पुरम् ॥ ३९.२४५ ॥  
  
तत्र ये ध्यानमव्यग्राः सुयुक्ता विजितेन्द्रियाः।  
पश्यन्तीह महात्मानः पुरन्तद्गोवृषात्मनः ॥ ३९.२४६ ॥  
  
मध्ये पुरवरेन्द्रस्य तस्याप्रतिमतेजसः।  
सुमहान्मेरुसङ्गाशो दिव्यो भद्रश्रिया वृतः ॥ ३९.२४७ ॥  
  
सहस्र पादः प्रासादस्तपनीयमयः शुभः।  
अनुपमेयै रत्नैश्च सर्वतः स विभूषितः ॥ ३९.२४८ ॥  
  
स्फटिकैश्चन्द्रसङ्काशैर्वैढूर्यैः सोमसम्प्रभैः।  
बालसूर्य्यप्रभैश्चैव सौवर्णैश्चाग्निसम्प्रभैः ॥ ३९.२४९ ॥  
  
राजतैश्चापि शुशुभे इन्द्रनीलमयैः शुभैः।  
दृढैर्वज्रमयैश्चैव इत्येवं सुमहाहितैः ॥ ३९.२५० ॥  
  
जलैश्च विविधाकारैर्दीप्यद्भिरधिवासितम्।  
चन्द्ररश्मिप्रकाशाभिः पताकाभिरलङ्कृतम् ॥ ३९.२५१ ॥  
  
रुक्मघण्टानिनादैश्च नित्यप्रमुदितोत्सवः।  
किन्नराणामधीवासैः सन्ध्याभ्राकारराजितैः ॥ ३९.२५२ ॥  
  
परिवारसमन्तात्तु हेमपुष्पोदकप्रभैः।  
यथा हि मेरुशैलेन्द्रो हेमश्रृङ्गैर्विराजते ॥ ३९.२५३ ॥  
  
चामीकरमयीभिस्तु पताकाभिस्तथा पुरम् ।  
एवं प्रासादराजोऽसौ भूमिकाभिर्विराजते ॥ ३९.२५४ ॥  
  
वसन्तप्रतिमा यत्र त्र्यम्बकस्य निवेशने।  
लक्ष्मीः श्रीश्च वपुर्म्माया कीर्त्तिः शोभा सरस्वती ॥ ३९.२५५ ॥  
  
देव्या वै सहिता ह्येता रूपगन्धसमन्विताः।  
नित्या ह्यपरिसङ्ख्याताः परस्परगुणाश्रयाः ।  
भूषणं सर्वरत्नानां योन्यः कान्तिविलासयोः ॥ ३९.२५६ ॥  
  
कोटिशतं महाभागा विभज्यात्मानमात्मना।  
भगवन्तं महात्मानं प्रतिमोदन्त्यतन्द्रिताः। ॥ ३९.२५७ ॥  
  
तासां सहस्रशश्चान्याः पृष्ठतः परिचारिकाः।  
रूपिण्यश्च श्रिया युक्ताः सर्वाः कमललोचनाः ॥ ३९.२५८ ॥  
  
लीलाविलाससंयुक्तैर्भावैरतिमनोहरैः।  
गणैस्ताः सह मोदन्ते शैलाभैः पावकोपमैः ॥ ३९.२५९ ॥  
  
कुब्जा कामनिकामैश्च वरगात्रा हयाननाः ।  
पुण्ड्राश्च विकटाश्चैव करलाश्चिपिटाननाः ॥ ३९.२६० ॥  
  
लम्बोदरा ह्रस्वभुजा विनेत्रा ह्रस्वपादिकाः।  
मृगेन्द्रवदनाश्चान्या गजवक्रोदरास्तथा ॥ ३९.२६१ ॥  
  
गजाननास्तथैवान्याः सिंह व्याघ्राननास्तथा।  
लोहिताक्षा महास्तन्यः सुभगाश्चारुलोचनाः ॥ ३९.२६२ ॥  
  
ह्रस्वकुञ्चितकेशाश्च सुन्दर्य्यश्चारुलोचनाः।  
अन्याश्च कामरूपिण्यो नानावेषधराः स्त्रियः ॥ ३९.२६३ ॥  
  
अभ्यन्तरपरिस्कन्धा देवावासगृहोचिताः।  
रराम भगवांस्तत्र दशबाहुर्महेश्वरः ॥ ३९.२६४ ॥  
  
नन्दिना च गणैः सार्द्धं विश्वरूपैर्महात्मभिः।  
तथा रुद्रगणैश्चापि तुल्यौदार्य्यपराक्रमैः ॥ ३९.२६५ ॥  
  
पावकात्मजसङ्काशैर्यूपदंष्ट्रोत्कटाननैः।  
वन्द्यमानो विमानश्च पूज्यमानश्च तत्परैः ॥ ३९.२६६ ॥  
  
सर्वर्तुकुसुमां मालां जिघ्रमाणोरसि स्थितान् ।  
नीलोत्पलदलश्यामं पृथुताम्रायतेक्षणम् ॥ ३९.२६७ ॥  
  
ईषत्कराल्लम्बोष्ठं तीक्ष्णदंष्ट्रा गणाञचितम्।  
षडूर्द्ध्वनेत्रं दुष्प्रेक्ष्यं रुचिरञ्चीरवाससम् ॥ ३९.२६८ ॥  
  
आहवेष्वपरिक्लिष्टं देवानामरिनाशनम्।  
बाहुना बाहुमावेश्य पार्श्वे सव्येऽन्तरे स्थितम् ॥ ३९.२६९ ॥  
  
रराजापदिशन्तस्य वामाग्रकरगोचरम्।  
महाभैरवनिर्घोषं बलेनाप्रतिमौजसम्।  
दशवर्णधनुश्चैव विचित्रं शोभतेऽधिकम् ॥ ३९.२७० ॥  
  
त्रिशूलं विद्युताभासममोघं शत्रुनाशनम्।  
जाज्वल्यमानं वपुषा परमं तत्त्विषा युतम् ॥ ३९.२७१ ॥  
  
असिश्चैवौजसां श्रेष्ठः शीतरश्मिः शशी तथा।  
तेजसा वपुषा कान्त्या देवेशस्य महात्मनः।  
शुशुभेऽभ्यधिकं तत्र वेद्यामग्निशिखा इव ॥ ३९.२७२ ॥  
  
स्थितः पुरस्ताद्देवस्य शातकौम्भमयो महान्।  
शुशुभे रुचिरः श्रीमान्सोदकः सकमण्डलुः ॥ ३९.२७३ ॥  
  
असिमावेश्य चाङ्गेषु पाण्डुराम्बर धारिणी।  
उरश्छदेन महता मौक्तिकेन विराजिता।  
चतुर्भुजा महाभागा विजया लोकसम्मता ॥ ३९.२७४ ॥  
  
देव्या आद्यः प्रतीहारी श्रीरिवाप्रतिमा परा।  
विभ्राजती स्थिता चैव कृत्वा देवस्य चाञ्जलिम् ॥ ३९.२७५ ॥  
  
तस्याः पृष्ठानुगाश्चान्याः स्त्रियोऽप्सरोगणान्विताः।  
ताः खल्वभिनवैः कान्तैरुपतिष्ठन्ति शङ्करम् ॥ ३९.२७६ ॥  
  
सर्वलक्षणसम्पन्ना वादित्रै रुपबृंहिताः।  
उपगायन्ति देवेशं गणा गन्धर्वयोनयः ॥ ३९.२७७ ॥  
  
अभ्युन्नतो महोरस्कः शरन्मेघसमद्युतिः।  
शोभते नन्दमानश्च गोपतिस्तस्य वेश्मनि ॥ ३९.२७८ ॥  
  
स्कन्दश्च सपरीवारः पुत्रोऽस्यामितवीर्य्यवान्।  
रक्ताम्बरधरः श्रीमान्वराम्बुजदलेक्षणः ॥ ३९.२७९ ॥  
  
तस्य शाखो विशाखश्च नैगमेयश्च चाष्टवान्।  
व्यपेतव्यसनाक्रूराः प्रजानां पालने रताः ॥ ३९.२८० ॥  
  
तैः सार्द्धं स महावीर्य्यः शोभते शिखिवाहनः ।  
व्यालक्रीडनकैस्तत्र क्रीडते विश्वतोमुखः ॥ ३९.२८१ ॥  
  
ये नृपा विभुधेन्द्राणां काञ्चनस्य प्रदायिनः।  
ये च स्वायतना विप्रा गृहस्था ब्रह्मवादिनः ॥ ३९.२८२ ॥  
  
गूढस्वाध्याय तपसस्तथा चैवोञ्छवृत्तयः।  
एते सभासदस्तस्य देवेशस्य च सम्मताः ॥ ३९.२८३ ॥  
  
मन्वन्तराण्यनेकानि व्यवर्त्तन्त पुनः पुनः।  
श्रूयतां देवदेवस्य भविष्याश्चर्यमुत्तमम् ॥ ३९.२८४ ॥  
  
व्याघ्राश्चैवानुगास्तत्र काञ्चनाभास्तरस्विनः।  
स्वच्छन्दचारिणः सर्वे स्वयं देवेन निर्म्मिताः॥ ३९.२८५ ॥  
  
मृत्योर्मृत्युसमास्ते तु यमदर्पापहारिणः ।  
विभूतिमप्यसङ्ख्येयां को न खल्वभिधास्यते ॥ ३९.२८६ ॥  
  
अतःपरमिदं भूयो भवेनाद्भुतमुत्तमम्।  
भूतानामनुकम्पार्थं यत्कृतं तन्निबोधत ॥ ३९.२८७ ॥  
  
मन्दरादिप्रकाशानां बलेनाप्रतिमौजसाम्।  
हारकुन्देन्दुवर्णानां विद्युद्वननिनादिनाम् ॥ ३९.२८८ ॥  
  
चूडामणिधराणां वै मेघसन्निभवाससाम्।  
श्रीवत्साङ्कितवज्राणामङ्गुलीशूलपाणिनाम् ॥ ३९.२८९ ॥  
  
एवं दिशानां देवानां रूपेणोत्तमशालिनाम्।  
तस्य प्रासादमुख्यस्य स्तम्भेषूत्तमशोभिषु ॥ ३९.२९० ॥  
  
संयताग्निमयीभिस्तु श्रृङ्खलाभिः पृथक्पृथक्।  
मायासहस्रं सिंहानां सुखं तत्र निवासिनाम् ॥ ३९.२९१ ॥  
  
स्तम्भेऽप्यपासृताषष्टं(?) त्र्यम्बकस्य निवेशने।  
अथ तत्प्रतिसम्पूज्य वायोर्वाक्यं सुविस्मिताः।  
ऋषयः प्रत्यभाषन्त नैमिषेयास्तपस्विनः ॥ ३९.२९२ ॥  
  
भगवन्सर्वभूतानां प्राण सर्वत्रग प्रभो।  
के ते सिंहमहाभूताः क्व ते जाताः किमात्मकाः ॥ ३९.२९३ ॥  
  
सिंहाः केनापराधेन भूतानां प्रभविष्णुना।  
वैश्वानरमयैः पाशैः संरुद्धास्तु पृथक्पृथक् ॥ ३९.२९४ ॥  
  
तेषां तद्वचनं श्रुत्वा वायुर्वाक्यं जगाद ह ।  
यद्वै सहस्रं सिंहानामीश्वरेण महात्मना।  
व्यपनीय स्वकाद्देहात्क्रोधास्ते सिंहविग्रहाः ॥ ३९.२९५ ॥  
  
भूतानामभयं दत्त्वा पुराबद्धाग्निबन्धने।  
यज्ञभागनिमित्तं च ईश्वरस्याज्ञया तदा ॥ ३९.२९६ ॥  
  
तेषां विधानमुक्तेन सिंहेनैकेन लीलया।  
देव्या मन्युं कृतं ज्ञात्वा हतो दक्षस्य स क्रतुः ॥ ३९.२९७ ॥  
  
निःसृता च महादेव्या महाकाली महेश्वरी।  
आत्मनः कर्म्मसाक्षिण्या भूतैः सार्द्धं तदानुगैः ॥ ३९.२९८ ॥  
  
स एष भगवान्क्रोधो रुद्रावासकृतालयः।  
वीरभद्रोऽप्रमेयात्मा देव्या मन्युप्रमार्ज्जनः ॥ ३९.२९९ ॥  
  
तस्य वेश्म सुरेन्द्रस्य सर्वगुह्यतमस्य वै।  
सन्निवेशस्त्वनौपम्यो मया वः परिकीर्त्तितः ॥ ३९.३०० ॥  
  
अतः परं प्रवक्ष्यामि ये तत्र प्रति वासिनः।  
रम्ये पुरवरश्रेष्ठे तस्मिन्वैहायभूमिषु ॥ ३९.३०१ ॥  
  
नानारत्नविचित्रेषु पताकाबहुलेषु च।  
सर्वकामसमृद्धेषु वनोपवनशोभिषु ॥ ३९.३०२ ॥  
  
राजतेषु महान्तेषु शातकौम्भमयेषु च।  
सन्ध्याभ्रसन्निकाशेषु कैलासप्रतिमेषु च ॥ ३९.३०३ ॥  
  
इष्टैः शब्दादिभिर्भागैर्ये भवस्यानुसारिणः ।  
प्रासादवर पुष्पेषु तेषु मोदन्ति सुव्रताः ॥ ३९.३०४ ॥  
  
ब्रह्मघोषैरविरताः कथाश्च विविधाः शुभाः ।  
गीतवादित्रघोषाश्च संस्तवाश्च समन्ततः ॥ ३९.३०५ ॥  
  
संहताश्चैवमतुला नानाश्रयकृतास्तथा।  
एवमादीनि वर्त्तन्ते तेषां प्रासादमूर्द्धनि ॥ ३९.३०६ ॥  
  
सहस्रपादः प्रासादस्तपनीयमयः शुभः।  
अनौपम्यैर्वरै रत्नैः सर्वतः परिभूषितः ॥ ३९.३०७ ॥  
  
स्फटिकैश्चन्द्रसङ्काशैर्वैढूर्यमणिसम्प्रभैः।  
बालसूर्यमयैश्चापि सौवर्णैश्चाग्निसम्प्रभैः ॥ ३९.३०८ ॥  
  
चुक्रुशुऋषयः श्रुत्वा नैमिषेयास्तपस्विनः।  
आपन्नसंशयाश्चेमं वाक्यमूचुः समीरणम् ॥ ३९.३०९ ॥  
  
        ऋषय ऊचुः॥  
के तु तत्र महात्मानो ये भवस्यानुसारिणः।  
अनुग्राह्यतमाः सम्यक् प्रमोदन्ते पुरोत्तमे।  
ऋषीणां वचनं श्रुत्वा वायुर्वाक्यमथाब्रवीत् ॥ ३९.३१० ॥  
  
         वायुरुवाच॥  
श्रूयतां देवदेवस्य भक्तिर्यैरनुकल्पिता।  
ह्रीमन्तः सूर्जिता दान्ताः शौर्ययुक्ता ह्यलोलुपाः ॥ ३९.३११ ॥  
  
मध्याहाराश्च मात्राश्च ह्यात्मारामा जितेन्द्रियाः।  
जितद्वन्द्वा महोत्साहाः सौम्या विगतमत्सराः ॥ ३९.३१२ ॥  
  
भावस्थाः सर्व्वभूतानामव्यापारा अनाकुलाः।  
कर्मणा मनसा वाचा विशुद्धेनान्तरात्मना।  
अनन्यमनसो भूत्वा प्रपन्ना ये महेश्वरम् ॥ ३९.३१३ ॥  
  
तैर्लब्धं रुद्रसालोक्यं शाश्वतं पदमव्ययम्।  
भवस्य रूपसादृश्यं नीताश्चैव ह्यनुत्तमम् ॥ ३९.३१४ ॥  
  
वैश्वानरमुखाः सर्वे विश्वरूपाः कपर्द्दिनः ।  
नीलकण्ठाः सितग्रीवास्तीक्ष्णदंष्ट्रास्त्रिलोचनाः ॥ ३९.३१५ ॥  
  
अर्द्धचन्द्रकृतोऽणीषा जटामुकुटधारिणः ।  
सर्वे दशभुजा वीराः पद्मान्तर सुगन्धिनः ॥ ३९.३१६ ॥  
  
तरुणादित्यसङ्काशाः सर्वे ते पीतवाससः ।  
पिनाकपाणयः सर्व्वे श्वेतगोवृषवाहनाः ॥ ३९.३१७ ॥  
  
श्रियान्विताः कुण्डलिनो मुक्ताहारविभूषिताः।  
तेजसोऽभ्यधिका देवैः सर्वज्ञाः सर्वदर्शिनः ॥ ३९.३१८ ॥  
  
विभज्य बहुधात्मानं जरामृत्युविवर्जिताः।  
क्रीडन्ते विविधैर्भावैर्भोगान् प्राप्य सुदुर्लभान् ॥ ३९.३१९ ॥  
  
स्वच्छन्दगतयः सिद्धाः सिद्धैश्चान्यौर्विबोधिताः।  
एकादशानां रुद्राणां कोट्योऽनेकमहात्मनाम् ॥ ३९.३२० ॥  
  
एभिः सह महात्मा हि देवदेवो महेश्वरः।  
भक्तानुकम्पी भगवान्मोदते पार्वतीप्रियः ॥ ३९.३२१ ॥  
  
नाहन्तेषान्तु रुद्राणां भवस्य च महात्मनः।  
नानात्वमनुपश्यामि सत्यमेतद्ब्रवीमि वः ॥ ३९.३२२ ॥  
  
मातरिश्वाऽब्रवीत्पुण्यामित्येतामीश्वरोऽप्युत।  
अथ ते ऋषयः सर्वे दिवाकरसमप्रभाः।  
श्रुत्वेमां परमां पुण्यां कथां त्रैयम्बकीं ततः ॥ ३९.३२३ ॥  
  
भृशञ्चानुग्रहं प्राप्य हर्षं चैवाप्यनुत्तमम्।  
सम्भावयित्वा चाप्येनां वायुमूचुर्महाबलम् ॥ ३९.३२४ ॥  
  
         ऋषय ऊचुः॥  
समीरण महाभाग ह्यस्माकं च त्वया विभो।  
ईश्वरस्योत्तमं पुण्यमष्टमन्त्वौपसर्गिकम् ॥ ३९.३२५ ॥  
  
तस्य स्थानं प्रमाणञ्च यथावत्परिकीर्त्तितम्।  
यो गन्धेन समृद्धं वै परमं परमात्मनः ॥ ३९.३२६ ॥  
  
महादेवस्य माहात्म्यं दुर्विज्ञेयं सुरैरपि ।  
स्वेन माहात्म्ययोगेन सहस्रस्यामितौजसः ॥ ३९.३२७ ॥  
  
यस्य भक्तेष्वसम्मोहो ह्यनुकम्पार्थमेव च।  
ब्राह्मलक्ष्म्या स्वयं जुष्ठा या साप्रतिमशालिनी ॥ ३९.३२८ ॥  
  
ज्योत्स्नया व्याप्य खं चन्द्रं विन्यस्ता विश्वरूपधृक् ।  
विभूतिर्भ्राजतेऽत्यर्थं देवदेवस्य वेश्मनि ॥ ३९.३२९ ॥  
  
महादेवस्य तुल्यानां रुद्राणान्तु महात्मनाम्।  
तत्सर्वं निखिलेनेदं वक्त्रादमृतनिस्रवम् ॥ ३९.३३० ॥  
  
अपीत्वा खलु सर्वस्य भक्त्यास्माभिस्तु सुव्रताः।  
नास्ति किञ्चिदविज्ञेयमन्यच्चैवानुगामिनः।  
प्रश्नं देववर प्राण यथावद्वक्तुमर्हसि ॥ ३९.३३१ ॥  
  
           सूत उवाच॥  
स खलूवाच भगवान्किं भूयो वर्त्तयाम्यहम्।  
किं मया चैव वक्तव्यं तद्वदिष्यामि सुव्रताः ॥ ३९.३३२ ॥  
  
          ऋषय ऊचुः॥  
आदित्याः पारिपार्श्वेयाः सिंहा वै क्रोधविक्रमाः।  
वैश्वानरा भूतगणा व्याघ्राश्चैवानुगामिनः ॥ ३९.३३३ ॥  
  
आभूतसम्प्लवे घोरे सर्वप्राणभृतां क्षये।  
किमवस्था भवन्त्येते तन्नो ब्रूहि यथार्थवत् ॥ ३९.३३४ ॥  
  
एते ये वै त्वया प्रोक्ताः सिंहव्याघ्रगणैः सह।  
ये चान्ये सिद्धिसम्प्राप्ता मातरिश्वा जगाद ह ॥ ३९.३३५ ॥  
  
इदञ्च परमं तत्त्वं समाख्यास्यामि श्रृण्वताम्।  
विज्ञातेश्वरसद्भावमव्यक्तं प्रभवं तथा ॥ ३९.३३६ ॥  
  
तत्र पूर्वगतास्तेषु कुमारा ब्रह्मणः सुताः।  
सनकश्च सनन्दश्च तृतीयश्च सनातनः ॥ ३९.३३७ ॥  
  
वोढुश्च कपिलस्तेषामासुरिश्च महायशाः।  
मुनिः पञ्चशिखश्चैव ये चान्येऽप्येवमादयः ॥ ३९.३३८ ॥  
  
ततः काले व्यतिक्रान्ते कल्पानां पर्यये गते।  
महाभूतविनाशान्ते प्रलये प्रत्युपस्थिते ॥ ३९.३३९ ॥  
  
अनेकरुद्रकोट्यस्तु याः प्रसन्ना महेश्वरी ।  
शब्दादीन्विषयान्भोगान्सत्यस्याष्टविधश्रयात् ॥ ३९.३४० ॥  
  
प्रविश्य सर्वभूतानि ज्ञानयुक्तेन तेजसा।  
वैहायपदमव्यग्रं भूतानामनुकम्पया ॥ ३९.३४१ ॥  
  
तत्र यान्ति महात्मानः परमाणुं महेश्वरम्।  
तरन्ति सुमहावर्त्तां जन्ममृत्यूदकां नदीम् ॥ ३९.३४२ ॥  
  
ततः पश्यन्ति शर्वाणं परं ब्रह्माणमेव च।  
देव्या वै सहिताः सप्त या देव्यः परिकीर्त्तिताः ॥ ३९.३४३ ॥  
  
यत्तत्सहस्रं सिंहानामादित्यानां तथैव च।  
वैश्वानरभूतभव्यव्याघ्राश्चैवानुगामिनः ॥ ३९.३४४ ॥  
  
आवेश्यात्मनि तान्सर्वान्सङ्ख्यायोपद्रवांस्तथा।  
लोकान् सप्त इमान्सर्व्वान्महाभूतानि पञ्च च ॥ ३९.३४५ ॥  
  
विष्णुना सह संयुक्तं करोति विकरोति च।  
स रुद्रो यः साममयस्तथैव च यजुर्मयः ॥ ३९.३४६ ॥  
  
स एष ओतः प्रोतश्च बहिरन्तश्च निश्चयात्।  
एको हि भगवान्नाथो ह्यनादिश्चान्तकृद्द्विजाः ॥ ३९.३४७ ॥  
  
ततस्ते ऋषयः सर्वे दिवाकरसमप्रभाः।  
स्वंस्वमाश्रमसंवासमारोप्याग्निं तथात्मनि ॥ ३९.३४८ ॥  
  
कर्मणा मनसा वाचा विशुद्धेनान्तरात्मना ।  
अनन्यमनसो भूत्वा प्रपद्यन्ते महेश्वरम् ॥ ३९.३४९ ॥  
  
व्रतोपवासनिरताः सर्वभूतदयापराः।  
योगं ह्यनुपमन्दिव्यं प्राप्तं तैश्छिन्नसंशयैः ॥ ३९.३५० ॥  
  
प्रपद्य परया भक्त्या ज्ञानयुक्तेन चेतसा।  
तैर्लब्धं रुद्रसालोक्यं शाश्वतं पदमव्ययम् ॥ ३९.३५१ ॥  
  
यः पठेत्तपसा युक्तो वायुप्रोक्तामिमां स्तुतिम्।  
ब्राह्मणः क्षत्रियो वापि वैश्यो वा स्वक्रियापरः ॥ ३९.३५२ ॥  
  
लभते रुद्रसालोक्यं भक्तिमान्विगतज्वरः।  
अमद्यपश्च यः शूद्रो भवभक्तो जितेन्द्रियः ॥ ३९.३५३ ॥  
  
आभूत सम्प्लवस्थायी ह्यप्रतीघातलक्षणः।  
गाणपत्यं स लभते स्थानं वा सर्वकामिकम् ॥ ३९.३५४ ॥  
  
मद्यपो मद्यपैः सार्द्धं भूतसङ्घैश्च मोदते।  
सोऽर्च्यमानो महीपृष्ठो मर्त्त्यानां वरदो भवेत्।  
इति होवाच भगवान्वायुर्वाक्यमिदं वरः ॥ ३९.३५५ ॥  
  
इति श्रीमहापुराणे वायुप्रोक्ते शिवपुरवर्णनं नामैकोन चत्वारिंशोऽध्यायः ॥ ३९ ॥