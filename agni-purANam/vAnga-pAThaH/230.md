---
title: २३०

---
पुष्कर उवाच  
औषधानि च युक्तानि धान्यं कृष्णमशोभनं ।  
कार्पासं तृणशुष्कञ्च गोमयं वै धनानि च ॥ २३०.१ ॥  
  
अङ्गारं गुडसर्जौ च मुण्डाभ्यक्तञ्च नग्नकं ।  
अयः पङ्कं चर्म्मकेशौ उन्मत्तञ्च नपुंसकं ॥ २३०.२ ॥  
  
चण्डालश्वपचाद्यानि नरा बन्धनपालकाः ।  
गर्भिणी स्त्री च विधवाः पिण्याकादीनि वै मृतं ॥ २३०.३ ॥  
  
तुषभस्मकपालास्थिभिन्नभाण्डमशस्तकं ।  
अशस्तो वाद्यशब्दश्च भिन्न भैरवझर्क्भरः ॥ २३०.४ ॥  
  
एहीति पुरतः शब्दः शस्यते न तु पृष्ठतः ।  
गच्छेति पश्चाच्छब्दोऽग्र्यः पुरस्तात्तु विगर्हितः ॥ २३०.५ ॥  
  
क्व यासि तिष्ठ मा गच्छ किन्ते तत्र गतस्य च ।  
अनिष्टशब्दा मृत्यर्थं क्रव्यादश्च ध्वजादिगः ॥ २३०.६ ॥  
  
स्खलनं वाहनानाञ्च शस्त्रभङ्गस्तथैव च ।  
शिरोघातश्च चद्वाराद्यैश्छत्र वासादिपातनं ॥ २३०.७ ॥  
  
हरिमभ्यर्च्य संस्तुत्य स्यादमङ्गल्यनाशनं ।  
द्वितीयन्तु ततो दृष्ट्वा विरुद्धं प्रविशेद् गृहं ॥ २३०.८ ॥  
  
श्वेताः सुमनसः श्रेष्ठाः पूर्णकुम्भो महोत्तमः ।  
मांसं मत्स्या दूरशब्दा वृद्ध एकः पशुस्त्वजः ॥ २३०.९ ॥  
  
गावस्तुरङ्गमा नागा देवाश्च ज्वलितोऽनलः ।  
दूर्वार्द्रगोमयं वेश्या स्वर्णरूप्यञ्च रत्नकं ॥ २३०.१० ॥  
  
वचासिद्धार्थकौषध्यो मुद्र आयुधखड्‌गकं ।  
छत्रं पीठं राजलिङ्गं शवं रुदितवर्जितं ॥ २३०.११ ॥  
  
फलं घृतं दधि पयो अक्षतादर्शमाक्षिकं ।  
शङ्ख इक्षुः शुभं वाक्पं भक्तवादित्रगीतकं ॥ २३०.१२ ॥  
  
गम्भीरमेघस्तनितं तडित्तुष्टिश्च मानसी ।  
एकतं सर्वलिङ्गानि मनसस्तुष्टिरेकतः ॥ २३०.१३ ॥  
  
इत्यादिमहापुराणे आग्नेये माङ्गल्याध्यायो नाम त्रिंशदधिकद्विशततमोऽध्यायः ॥