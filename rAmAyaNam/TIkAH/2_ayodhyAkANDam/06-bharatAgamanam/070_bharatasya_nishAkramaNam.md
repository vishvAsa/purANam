+++
title = "०७० भरतस्य निशाक्रमणम्"
title_english = "070 The messengers enter the city of Rajagriha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-070-Bharathasya_Nishakramanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/070_bharatasya_nishAkramaNam.md">
<details><summary><h3>IITK ...{Loading}...</h3></summary>

Messengers from Ayodhya arrive as Bharata was describing his nightmare
to his friends -- the message of Vasistha is conveyed to Bharata to
hurry back to Ayodhya -- departure of Bharata and Satrughna to Ayodhya.



#### श्लोकः
##### मूलम्
भरते ब्रुवति स्वप्नं दूतास्ते क्लान्तवाहनाः।  
प्रविश्यासह्यपरिखं रम्यं राजगृहं पुरम्॥2.70.1॥  
समागम्य तु राज्ञा च राजपुत्रेण चार्चिताः  
राज्ञः पादौ गृहीत्वा तु तमूचुर्भरतं वचः॥2.70.2॥

##### शब्दार्थः
भरते Bharata, स्वप्नं about the dream, ब्रुवति while relating, क्लान्तवाहनाः men with their vehicles (horses) weary, दूताः messengers, असह्यपरिखम् impassable moat, रम्यम् lovely, राजगृहम् Rajagriha, पुरम् city, प्रविश्य having entered, राज्ञा च with Kekaya king, राजपुत्रेण with king's son, Yuddhajit, समागम्य having met, अर्चिताः were honoured, राज्ञः king's,पादौ feet, गृहीत्वा having touched with reverence, तं भरतम् addressing that Bharata, वचः words, ऊचुः.told.

##### आङ्ग्लानुवादः
While Bharata was relating his dream, the mounted messengers (from Ayodhya) with their weary horses entered the lovely city of Rajagriha  surrounded by an impassable moat. There they met the king of Kekaya country and his son, Yuddhajit and were received with honour. Touching the feet of the king with reverence, they  said to Bharataः



#### श्लोकः
##### मूलम्
भरते ब्रुवति स्वप्नं दूतास्ते क्लान्तवाहनाः।  
प्रविश्यासह्यपरिखं रम्यं राजगृहं पुरम्॥2.70.1॥  
समागम्य तु राज्ञा च राजपुत्रेण चार्चिताः  
राज्ञः पादौ गृहीत्वा तु तमूचुर्भरतं वचः॥2.70.2॥

##### शब्दार्थः
भरते Bharata, स्वप्नं about the dream, ब्रुवति while relating, क्लान्तवाहनाः men with their vehicles (horses) weary, दूताः messengers, असह्यपरिखम् impassable moat, रम्यम् lovely, राजगृहम् Rajagriha, पुरम् city, प्रविश्य having entered, राज्ञा च with Kekaya king, राजपुत्रेण with king's son, Yuddhajit, समागम्य having met, अर्चिताः were honoured, राज्ञः king's,पादौ feet, गृहीत्वा having touched with reverence, तं भरतम् addressing that Bharata, वचः words, ऊचुः.told.

##### आङ्ग्लानुवादः
While Bharata was relating his dream, the mounted messengers (from Ayodhya) with their weary horses entered the lovely city of Rajagriha  surrounded by an impassable moat. There they met the king of Kekaya country and his son, Yuddhajit and were received with honour. Touching the feet of the king with reverence, they  said to Bharataः



#### श्लोकः
##### मूलम्
पुरोहितस्त्वां कुशलं प्राह सर्वे च मन्त्रिणः।  
त्वरमाणश्च निर्याहि कृत्यमात्ययिकं त्वया॥2.70.3॥

##### शब्दार्थः
पुरोहितः the family priest (Vasistha), त्वाम् about your, कुशलम् welfare, प्राह enquired, सर्वे  all, मन्त्रिणश्च counsellors also, त्वरमाणः च immediately, निर्याहि you may return, त्वया by you,  आत्ययिकम् urgent matter, कृत्यम्  to be attended.

##### आङ्ग्लानुवादः
The family priest (Vasistha) and all the counsellors have enquired about your welfare. You must return immediately. There is an urgent matter to be attended by you.



#### श्लोकः
##### मूलम्
इमानि च महार्हाणि वस्त्राण्याभरणानि च।  
प्रतिगृह्य विशालक्ष मातुलस्य च दापय॥2.70.4॥

##### शब्दार्थः
विशालाक्ष largeeyed one, (Bharata), इमानि these, महार्हाणि precious, वस्त्राणि raiments, आभरणानि च ornaments, प्रतिगृह्य having accepted, मातुलस्य to your maternal uncle, दापय give, विशालाक्ष O largeeyed one (Bharata)

##### आङ्ग्लानुवादः
Oh largeeyed one (Bharata) you are asked to take these excellent raiments and precious ornaments and bestow them on your maternal uncle (said the messengers).



#### श्लोकः
##### मूलम्
अत्र विशंतिकोट्यस्तु नृपतेर्मातुलस्य ते।  
दशकोट्यस्तु सम्पूर्णास्तथैव च नृपात्मज॥2.70.5॥

##### शब्दार्थः
नृपात्मज O prince Bharata, अत्र among this, विंशतिकोट्यः twenty crore, नृपतेः for the king, तथैव च similarly, सम्पूर्णाः complete, दशकोट्यस्तु ten crores, ते to your, मातुलस्य to be given to your maternal uncle.

##### आङ्ग्लानुवादः
O prince these gifts worth twenty crore are intended for the king and the rest of the gifts worth ten crore for your maternal uncle.



#### श्लोकः
##### मूलम्
प्रतिगृह्य तु तत्सर्वं स्वनुरक्तस् सुहृज्जने।  
दूतानुवाच भरतः कामैस्सम्प्रतिपूज्य तान्॥2.70.6॥

##### शब्दार्थः
सुहृज्जने the relatives and friends, स्वनुरक्तः who is very affectionate, भरतः Bharata, तत् that, सर्वम् all, प्रतिगृह्य having received, तान् दूतान् those messengers, कामैः what they liked, सम्प्रतिपूज्य in return honouring them, उवाच said.

##### आङ्ग्लानुवादः
Affectionate towards his relatives and friends, Bharata received all those gifts and in return honoured those messengers with things they liked, asking themः



#### श्लोकः
##### मूलम्
कच्चित्सुकुशली राजा पिता दशरथो मम।  
कच्चिच्चारोगता रामे लक्ष्मणे च महात्मनि॥2.70.7॥

##### शब्दार्थः
मम पिता my father, राजा दशरथः king Dasaratha, कच्चित् I hope, सकुशली doing well, रामे Rama, महात्मनि great, लक्ष्मणे च in Lakshmana also, अरोगता good health, कच्चित् I hope.

##### आङ्ग्लानुवादः
I hope my father, Dasaratha is doing well and revered Rama and Lakshmana are in good health



#### श्लोकः
##### मूलम्
आर्या च धर्मनिरता धर्मज्ञा धर्मदर्शिनी।  
अरोगा चापि कौसल्या माता रामस्य धीमतः॥2.70.8॥

##### शब्दार्थः
आर्या च venerable lady indeed, धर्मनिरता devoted to righteousness, धर्मज्ञा adept in  righteousness, धर्मदर्शिनी observes the prescribed code of conduct, धीमतः sagacious, रामस्य Rama's, माता mother, कौशल्या Kausalya, अपि अरोगा is she keeping good health.

##### आङ्ग्लानुवादः
(I hope) Kausalya mother of the sagacious Rama the venerable lady devoted to righteousness one who knows the ways of righteousness and observes the prescribed code of conduct, is keeping sound  health.



#### श्लोकः
##### मूलम्
कच्चित्सुमित्रा धर्मज्ञा जननी लक्ष्मणस्य या।  
शत्रुघ्नस्य च वीरस्य साऽरोगा चापि मध्यमा॥2.70.9॥

##### शब्दार्थः
या that, धर्मज्ञा knowledgeable in the ways of righteousness, लक्ष्मणस्य Lakshmana's, वीरस्य one who is full of valour, शत्रुघ्नस्य च Satrughna's, जननी mother, मध्यमा middle mother, सा सुमित्रापि that Sumitra, कच्चित् I hope, अरोगा is free from illness.

##### आङ्ग्लानुवादः
I hope my mother Sumitra (the middle one) who is familiar with the ways of righteousness, the mother of valiant Lakshmana and Satrughna, is enjoying good health.



#### श्लोकः
##### मूलम्
आत्मकामा सदा चण्डी क्रोधना प्राज्ञमानिनी।  
अरोगा चापि मे माता कैकेयी किमुवाच ह॥2.70.10॥

##### शब्दार्थः
आत्मकामा ever intent on her welfare, सदा always, चण्डी irascible, क्रोधना wrathful, प्राज्ञमानिनी who is proud of her intelligence, मे माता my mother, कैकेयी Kaikeyi, अपि अरोगा is she free from illness, किम् what, उवाच ह did she say?

##### आङ्ग्लानुवादः
And what about my mother Kaikeyi, ever intent on her own wellbeing, wrathful, irascible and proud of her intelligence? Is she maintaining sound health?



#### श्लोकः
##### मूलम्
एवमुक्तास्तु ते दूताः भरतेन महात्मना।  
ऊचुस्सप्रश्रयं वाक्यमिदं तं भरतं तदा॥2.70.11॥

##### शब्दार्थः
महात्मना magnanimous, भरतेन by Bharata, एवम् in this way, उक्ताः uttered, ते दूताः those messengers, तदा then, तं भरतम् addressing that Bharata, सप्रश्रयम् respectfully, इदं these  वाक्यम् (वचः) words, ऊचुः spoke.

##### आङ्ग्लानुवादः
Having listened to the words of that magnanimous Bharata, those messengers addressed him  gracefully with these words.



#### श्लोकः
##### मूलम्
कुशलास्ते नरव्याघ्र येषां कुशलमिच्छसि।  
श्रीश्च त्वां वृणुते पद्मा युज्यतां चापि ते रथः॥2.70.12॥

##### शब्दार्थः
नरव्याघ्र tiger among men (Bharata), येषाम् whose, कुशलम् welfare, इच्छसि you are  enquiring, ते they, कुशलाः are doing well, श्रीः prosperity, पद्मा goddess of wealth, त्वाम्  you, वृणुते chosen you, ते to you, रथः chariot, युज्यतां चापि may be yoked.

##### आङ्ग्लानुवादः
O tiger among men (Bharata) those of whose welfare you are enquiring are all doing well. May the goddess of wealth and prosperity await you and let your chariot be yoked.



#### श्लोकः
##### मूलम्
भरतश्चापि तान् दूतानेवमुक्तोऽभ्यभाषत।  
आपृच्चेऽहं महाराजं दूतास्सन्त्वरयन्ति माम्॥2.70.13॥

##### शब्दार्थः
एवम् thus, उक्तः uttered, भरतश्चापि Bharata, तान् दूतान् to those messengers, अभ्यभाषत said, माम् me, दूताः messengers, सन्त्वरयन्ति are hastening me up, अहम् I, महाराजम् great king (of Kekaya), आपृच्छे shall seek permission to leave.

##### आङ्ग्लानुवादः
Having thus been addressed, Bharata said to the messengers. Let me seek the permission of the great king of Kekaya to leave and say goodbye, informing him that the messengers are hastening me up.



#### श्लोकः
##### मूलम्
एवमुक्त्वा तु तान् दूतान्भरतः पार्थिवात्मजः।  
दूतैस् सञ्चोदितो वाक्यं मातामहमुवाच ह॥2.70.14॥

##### शब्दार्थः
दूतैः messengers, सञ्चोदितः having been pressed, पार्थिवात्मजः king's son, भरतः Bharata,  तान् दूतान् to those messengers, एवम् in the aforesaid manner, उक्त्वा having said, मातामहम् addressing maternal grandfather, वाक्यम् these words, उवाच ह said.

##### आङ्ग्लानुवादः
Having addressed the messengers who were pressing him to leave (for Ayodhya) Bharata said to his maternal grandfatherः



#### श्लोकः
##### मूलम्
राजन् पितुर्गमिष्यामि सकाशं दूतचोदितः।  
पुनरप्यहमेष्यामि यदा मे त्वं स्मरिष्यसि॥2.70.15॥

##### शब्दार्थः
राजन् O king, दूतचोदितः urged by the messengers, पितुः father's, सकाशम् for, गमिष्यामि I shall go, त्वम् you, मे for me, यदा whenever, स्मरिष्यसि remember, पुनरपि again, अहं एष्यामि I shall come.

##### आङ्ग्लानुवादः
O king, urged by these messengers I wish to go to my father. I shall come back again (from Ayodhya) whenever you  remember me.



#### श्लोकः
##### मूलम्
भरतेनैवमुक्तस्तु नृपो मातामहस्तदा।  
तमुवाच शुभं वाक्यं शिरस्याघ्राय राघवम्॥2.70.16॥

##### शब्दार्थः
तदा then, भरतेन by Bharata, एवम् thus, उक्तः urged, मातामहः the maternal grandfather, नृपः king (of Kekaya), तम् that, राघवम् to one of Raghu dynasty (Bharata), शिरसि on his head, आघ्राय having smelt, शुभम् auspicious, वाक्यम् words, उवाच spoke.

##### आङ्ग्लानुवादः
Then the  king of Kekaya, the maternal grandfather of Bharata, having heard the words  
of the scion of the Raghu dynasty (Bharata), kissed him on his forehead and spoke these auspicious wordsः



#### श्लोकः
##### मूलम्
गच्छ तातानुजाने त्वां कैकेयीसुप्रजास्त्वया।  
मातरं कुशलं ब्रूयाः पितरं च परन्तप॥2.70.17॥

##### शब्दार्थः
तात O child, गच्छ you may go, त्वाम् you, अनुजाने I permit, त्वया by you, कैकेयी Kaikeyi, सुप्रजाः has a worthy son, परन्तप O slayer of enemies, मातरम् your mother, पितरं च and father, कुशलम् welfare, ब्रूयाः convey.

##### आङ्ग्लानुवादः
You may go, my child I permit you to leave. Kaikeyi has a worthy son in you. O slayer of enemies convey my best wishes to your mother and father.



#### श्लोकः
##### मूलम्
पुरोहितं च कुशलं ये चान्ये द्विजसत्तमाः।  
तौ च तात महेष्वासौ भ्रातरौ रामलक्ष्मणौ॥2.70.18॥

##### शब्दार्थः
तात O child, पुरोहितम् to the family priest (Vasistha), अन्ये and others, ये द्विजसत्तमाः those illustrious brahmins, महेष्वासौ great bowmen (Rama and Lakshmana), कुशलम् best wishes, (ब्रूहि convey).

##### आङ्ग्लानुवादः
My child, convey my best wishes, too, to your family priest Vasistha and other illustrious brahmins and also to those two great bowmen (Rama and Lakshmana).



#### श्लोकः
##### मूलम्
तस्मै हस्त्युत्तमांश्चित्रान्कम्बलानजिनानि च।  
अभिसत्कृत्य कैकेयो भरताय धनं ददौ॥2.70.19॥

##### शब्दार्थः
कैकेयः king of Kekaya, तस्मै भरताय to that Bharata, हस्त्युत्तमान् wellbred elephants, चित्रान्  of manycoloured, कम्बलान् blankets, अजिनानि च antelope skins, धनम् riches, अभिसत्कृत्य  having felicitated, ददौ bestowed.

##### आङ्ग्लानुवादः
The king of Kekaya felicitated Bharata, out of affection and bestowed on him wellbred elephants, manycoloured blankets, antelope skins and riches.



#### श्लोकः
##### मूलम्
रुक्मनिष्कसहस्रे द्वे षोडशाश्वशतानि च।  
सत्कृत्य कैकयीपुत्रं केकयो धनमादिशत्॥2.70.20॥

##### शब्दार्थः
केकयः king of Kekaya, कैकयीपुत्रं son of Kaikeyi, सत्कृत्य having honoured, द्वे two, रुक्मनिष्कसहस्रे two thousand gold coins, षोडश अश्वशतानि च sixteen hundred  horses also, धनम् as wealth, आदिशत् bestowed.

##### आङ्ग्लानुवादः
King of Kekaya generously gave to the son of Kaikeyi (Bharata) in his honour two thousand gold coins and  sixteen hundred horses.



#### श्लोकः
##### मूलम्
तथाऽमात्यानभिप्रेतान्विश्वास्यांश्च गुणान्वितान्।  
ददावश्वपतिः क्षिप्रं भरतायानुयायिनः॥2.70.21॥

##### शब्दार्थः
तथा in the same way, अश्वपतिः Ashwapati, भरताय for Bharata, अभिप्रेतान् eamenable, विश्वास्यान् trustworthy men, गुणान्वितान् virtuous men, अमात्यान् counsellors, अनुयायिनः as companions, ददौ gave.

##### आङ्ग्लानुवादः
Similarly his maternal uncle Ashwapati quickly presented him amenable, trustworthy and virtuous counsellors as companions on his return journey.



#### श्लोकः
##### मूलम्
ऐरावतानैन्द्रशिरान्नागान्वै प्रियदर्शनान्।  
खरान् श्रीघ्रान्सुसंयुक्तान्मातुलोऽस्मै धनं ददौ॥2.70.22॥

##### शब्दार्थः
मातुलः maternal uncle, अस्मै for him (Bharata), ऐरावतान् born in Iravata mountain, ऐन्द्रशिरान्  born in Indrasira mountain, प्रियदर्शनान् beautiful to behold, नागान् elephants, शीघ्रान् swift moving, सुसंयुक्तान् welltrained, खरान् asses, धनम् riches, ददौ gave.

##### आङ्ग्लानुवादः
His maternal uncle gave him the wealth of goodlooking elephants born in Iravata and Indrasira mountains and swiftmoving and welltrained asses which can be yoked easily. He gave riches too.



#### श्लोकः
##### मूलम्
अन्तःपुरेऽति संवृद्धान् व्याघ्रवीर्यबलान्वितान्।  
दंष्ट्राऽऽयुधान्महाकायान् शुनश्चोपायनं ददौ॥2.70.23॥

##### शब्दार्थः
अन्तःपुरे in the inner apartment, अति संवृद्धान् wellraised, व्याघ्रवीर्यबलान्वितान् having the  strength and courage of tigers, दंष्ट्राऽऽयुधान् whose fangs are their weapons spears, महाकायान् of huge body, शुनश्च dogs also, उपायनम् as gift, ददौ gave.

##### आङ्ग्लानुवादः
He also gave him a gift of wellraised dogs of the inner apartment hugebodied with the strength and courage of tigers who used their fangs as weapons.



#### श्लोकः
##### मूलम्
स दत्तं केकयेन्द्रेण धनं तन्नाभ्यनन्दत।  
भरतः कैकयीपुत्रो गमनत्वरया तदा॥2.70.24॥

##### शब्दार्थः
तदा then, गमनत्वरया in a hurry to depart, सः that, कैकयीपुत्रः son of Kaikeyi, भरतः Bharata, केकयेन्द्रेण by the king of Kekaya, दत्तम् given, धनम् wealth, नाभ्यनन्दत did not delight him.

##### आङ्ग्लानुवादः
All the wealth given by the king of Kekaya did not delight Bharata, son of Kaikeyi who was in a hurry to depart for Ayodhya.



#### श्लोकः
##### मूलम्
बभूव ह्यस्य हृदये चिन्ता सुमहती तदा।  
त्वरया चापि दूतानां स्वप्नस्यापि च दर्शनात्॥2.70.25॥

##### शब्दार्थः
दूतानाम् messengers', त्वरया चापि with the haste to depart, स्वप्नस्य dream's, दर्शनाच्चापि also due to beholding, तदा then, अस्य his, हृदये in the heart, सुमहती intense, चिन्ता  
anxiety, बभूव हि filled with.

##### आङ्ग्लानुवादः
Then his heart was filled with extreme anxiety due to the haste of the messengers to depart and also due to the dream he had.



#### श्लोकः
##### मूलम्
स स्ववेश्माभ्यतिक्रम्य नरनागाश्वसंवृतम्।  
प्रपेदे सुमहच्छ्रीमान्राजमार्गमनुत्तमम्॥2.70.26॥

##### शब्दार्थः
श्रीमान् prosperous, सः he (Bharata), नरनागाश्वसंवृतम् thronged with men, elephants and horses, सुमहत् great, स्ववेश्म his residence, अभ्यतिक्रम्य having passed by, अनुत्तमम् incomparable, राजमार्गम् royal highway, प्रपेदे obtained.

##### आङ्ग्लानुवादः
Prosperous Bharata on leaving his residence, passed through incomparable royal highway thronged with men, elephants and horses.



#### श्लोकः
##### मूलम्
अभ्यतीत्य ततोऽपश्यदन्तःपुरमुदारधीः।  
ततस्तद्भरतश्श्रीमानाविवेशानिवारितः॥2.70.27॥

##### शब्दार्थः
उदारधीः nobleminded, अभ्यतीत्य having crossed, ततः thereafter, अन्तःपुरम् inner apartment, अपश्यत् saw, ततः then, श्रीमान् prosperous, भरतः Bharata, अनिवारितः without any restriction, तत् in that apartment, आविवेश entered.

##### आङ्ग्लानुवादः
Then the nobleminded, prosperous Bharata, on leaving the  highway, saw  the inner apartment of the king which he entered unhindered.



#### श्लोकः
##### मूलम्
स मातामहमापृच्छ्य मातुलं च युधाजितम्।  
रथमारुह्य भरतश्शत्रुघ्नसहितो ययौ॥2.70.28॥

##### शब्दार्थः
सः भरतः that Bharata, मतामहम् maternal grandfather, मातुलम् uncle, युधाजितम् Yaddhajit, आपृच्छ्य taking leave, शत्रुघ्नसहितः along with Satrughna, रथम् chariot, आरुह्य having ascended, ययौ went.

##### आङ्ग्लानुवादः
Thus having taken leave of his maternal grandfather and uncle Yuddhajit, Bharata accompanied by Satrughna boarded the chariot and went along.



#### श्लोकः
##### मूलम्
रथान्मण्डल चक्रांश्च योजयित्वा परश्शतम्।  
उष्ट्र गोऽश्वबलैर्भृत्या भरतं यान्तमन्वयुः॥2.70.29॥

##### शब्दार्थः
भृत्याः servants, मण्डलचक्रांश्च of wellrounded wheels, परश्शतान् more than a hundred, रथान् chariots, योजयित्वा harnessing, उष्ट्रगोश्वबलैः with camels, oxen, and horses, यान्तम् going on, भरतम् Bharata, अन्ययुः followed.

##### आङ्ग्लानुवादः
And the servants harnessing more than a hundred chariots of wellrounded wheels and also camels, oxen and horses followed Bharata who started off.



#### श्लोकः
##### मूलम्
बलेन गुप्तो भरतो महात्मा सहार्यकस्याऽत्मसमैरमात्यैः।  
आदाय शत्रुघ्नमपेतशत्रुर्गृहाद्ययौ सिद्ध इवेन्द्रलोकात्॥2.70.30॥

##### शब्दार्थः
बलेन with army, गुप्तः under the protection of, महात्मा illustrious, अपेतशत्रुः devoid of enemies, भरतः Bharata, आत्मसमैः like himself, अमात्यैस्सह accompanied by ministers, शत्रुघ्नम् Satrughna, आदाय having taken, आर्यकस्य venerable grandfather's, गृहात् from house, सिद्धः like siddha, इन्द्रलोकादिव from the regions of Indra, ययौ went.

##### आङ्ग्लानुवादः
Under the protection of the army, the illustrious Bharata who was devoid of enemies, accompanied by ministers who were comparable to him and Satrughna, departed from his venerable grandfather's house like a siddha leaving the regions of Indra.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे सप्ततितमस्सर्गः॥  
Thus ends the seventieth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/070_bharatasya_nishAkramaNam.md">
<details><summary><h3>भूषणम् ...{Loading}...</h3></summary>



भरते ब्रुवति स्वप्नं दूतास्ते क्लान्तवाहनाः ।  

प्रविश्यासह्यपरिघं रम्यं राजगृहं पुरम्  ॥  २।७०।१  ॥   

समागम्य तु राज्ञा च राज पुत्रेण चार्चिताः ।  

राज्ञः पादौ गृहीत्वा तु तमूचुर्भरतं वचः  ॥  २।७०।२  ॥   

भरत इति । असह्यपरिघं परैरप्रधृष्यपरिघम् । राज्ञा केकयराजेन । राजपुत्रेण
युधाजिता । अर्चिताः आनीतोपायननिरीक्षणेन संमानिताः । राज्ञः भरतस्य ।
भरतस्य परमप्रकृतत्वात् तमिति निर्देशः  ॥  २।७०।१२  ॥   

  

पुरोहितस्त्वां कुशलं प्राह सर्वे च मन्त्रिणः ।  

त्वरमाणश्च निर्याहि कृत्यमात्ययिकं त्वया  ॥  २।७०।३  ॥   

पुरोहित इति । आत्ययिकं दुष्करम् । अत्ययः कृच्छ्रम् "अत्ययो ऽतिक्रमे
कृच्छ्रे मरणे दण्डदोषयोः" इति वैजयन्ती । त्वया कृत्यं कर्तव्यम् अतो
निर्याहीत्यन्वयः  ॥  २।७०।३  ॥   

  

इमानि च महार्हाणि वस्त्राण्याभरणानि च ।  

प्रतिगृह्य विशालाक्ष मातुलस्य च दापय  ॥  २।७०।४  ॥   

इमानीति । विशालाक्षेति विभूषणावलोकनजनितविस्मयोत्फुल्लाक्षत्वमाह ।
मातुलस्य च दापयेति समुच्चयात् प्रथमं मातामहस्य दापय अथ मातुलस्य
दापयेत्यर्थः  ॥  २।७०।४  ॥   

  

अत्र विंशतिकोट्यस्तु नृपतेर्मातुलस्य ते ।  

दशकोट्यस्तु संपूर्णास्तथैव च नृपात्मज  ॥  २।७०।५  ॥   

अत्रेति । अत्र वस्त्रभरणादिमहार्हवस्तुजाते । नृपतेः विंशतिकोट्यः
विंशतिकोटिमूल्यानि वस्त्राभरणादीनि । मातुलस्य दशकोट्यः दशकोटिमूल्यानि ।
संपूर्णा अन्यूना इत्युभयविशेषणम् । तथैव तदर्हमेव । अन्यथा राजतुल्यतया
राजपुत्रदाने तस्य बहुमान एव न भवतीति भावः  ॥  २।७०।५  ॥   

  

प्रतिगृह्य तु तत्सर्वं स्वनुरक्तः सुहृज्जने ।  

दूतानुवाच भरतः कामैः संप्रतिपूज्य तान्  ॥  २।७०।६  ॥   

प्रतिगृह्येति । सुहृज्जने मातुलादौ स्वनुरक्तः प्रदाप्येति शेषः । कामैः
अभीष्टान्नपानादिभिः  ॥  २।७०।६  ॥   

  

कच्चित् सुकुशली राजा पिता दशरथो मम ।  

कच्चिच्चारोगता रामे लक्ष्मणे च महात्मनि  ॥  २।७०।७  ॥   

कच्चिदिति । अरोगता आरोग्यम् । आरोग्यतेति पाठे--स्वार्थे ष्यञ्  ॥  २।७०।७
 ॥   

  

आर्या च धर्मनिरता धर्मज्ञा धर्मदर्शिनी ।  

अरोगा चापि कौसल्या माता रामस्य धीमतः  ॥  २।७०।८  ॥   

आर्येति । आर्या ज्येष्ठमातृत्वेन पूज्या । धर्मनिरता धर्मानुष्ठानपरा ।
धर्मज्ञा ज्ञात्वानुष्ठानमितिन्यायेन अनुष्ठानमूलज्ञानयुक्ता । धर्ममेव
जनेषु पश्यतीति धर्मदर्शिनी, गुणग्राहिणी न दोषदर्शिनीत्यर्थः ।
अप्यरोगेत्वन्वयः । अपिः प्रश्ने । धीमत इत्यनेन पुत्रकृतातिशय उच्यते  ॥ 
२।७०।८  ॥   

  

कच्चित् सुमित्रा धर्मज्ञा जननी लक्ष्मणस्य या ।  

शत्रुघ्नस्य च वीरस्य सा ऽरोगा चापि मध्यमा  ॥  २।७०।९  ॥   

कच्चिदिति । सेति धर्मज्ञत्वस्मरणाभिनयः । मध्यमेत्यनेन "न ते ऽम्बा मध्यमा
तात" इत्यत्र कैकेय्या मध्यमात्वमितरस्त्र्यपेक्षया  ॥  २।७०।९  ॥   

  

आत्मकामा सदा चण्डी क्रोधना प्राज्ञमानिनी ।  

अरोगा चापि मे माता कैकेयी किमुवाच ह  ॥  २।७०।१०  ॥   

आत्मकामेति । आत्मानं कामयत इति आत्मकामा, स्वप्रयोजनपरेत्यर्थः । प्रज्ञैव
प्राज्ञा प्राज्ञामात्मानं मन्यत इति प्राज्ञमानिनी । "मनः" इति णिनिः ।
"क्यङ्मानिनोश्च" इति पुंवद्भावः । चण्डी उग्रा । क्रोधना क्रोधवती । मे
माता अप्यरोगा कैकेयी किमुवाच स्वबन्धुविषये किमुवाचेत्यर्थः ।
दुःस्वप्नदर्शनदूतागमनाभ्यां कैकेय्या किञ्चित्कृतं भवेदित्यूहितवान् भरत
इति सूचयत्यात्मकामेत्यादिभिः  ॥  २।७०।१०  ॥   

  

एवमुक्तास्तु ते दूता भरतेन महात्मना ।  

ऊचुः सप्रश्रयं वाक्यमिदं तं भरतं तदा  ॥  २।७०।११  ॥   

एवमिति । महात्मना महाबुद्धिना । एतेनायोध्यावृत्तान्तो ऽनेन ज्ञात इति
सूचितम् । सप्रश्रयं सविनयम् । अनेन सर्वात्मना अयोध्यावृत्तान्तगोपनं
सूच्यते । तदेत्यनेन किञ्चित् विलम्बोक्तौ भरतो ऽन्यथा मन्येतेति
झटित्युत्तरमुक्तमित्युच्यते  ॥  २।७०।११  ॥   

  

कुशलास्ते नरव्याघ्र येषां कुशलमिच्छसि ।  

श्रीश्च त्वां वृणुते पद्मा युज्यतां चापिते रथः  ॥  २।७०।१२  ॥   

कुशला इति । कुशला इति सामान्योक्तिः प्रत्येकोक्त्या सन्देहानुत्पादाय ।
श्रीः लक्ष्मीः । पद्मा पद्महस्ता । अर्श आद्यच् । राज्यश्रीरिति हार्दो
भावः । अमङ्गल्यव्यावृत्तिर्भरतप्रत्याय्या  ॥  २।७०।१२  ॥   

  

भरतश्चापि तान् दूतानेवमुक्तो ऽभ्यभाषत ।  

आपृच्छे ऽहं महाराजं दूताः सन्त्वरयन्ति माम्  ॥  २।७०।१३  ॥   

भरत इति । एवमुक्तो भरतः दूताः मां संत्वरयन्तीति महाराजमापृच्छ इति तान्
दूतानभ्यभाषतेति योजना  ॥  २।७०।१३  ॥   

  

एवमुक्त्वा तु तान् दूतान् भरतः पार्थिवात्मजः ।  

दूतैः सञ्चोदितो वाक्यं मातामहमुवाच ह  ॥  २।७०।१४  ॥   

एवमिति । दूतैः सञ्चोदितो भरतः तान् दूतानेवमुक्त्वा मातामहं वाक्यमुवाच  ॥ 
२।७०।१४  ॥   

  

राजन् पितुर्गमिष्यामि सकाशं दूतचोदितः ।  

पुनरप्यहमेष्यामि यदा मे त्वं स्मरिष्यसि  ॥  २।७०।१५  ॥   

राजन्निति । मे मां । यदा स्मरिष्यसि यदा आगन्तव्यमिति स्मरिष्यसि
तदैष्यामि, आगन्तव्यमिति भवत्स्मरणं यदा जानामि तदा आगमिष्यामीत्यर्थः । मे
इत्यत्र "अधीगथर्दयेशाम्--" इति षष्ठी  ॥  २।७०।१५  ॥   

  

भरतेनैवमुक्तस्तु नृपो मातामहस्तदा ।  

तमुवाच शुभं वाक्यं शिरस्याघ्राय राघवम्  ॥  २।७०।१६  ॥   

गच्छतातानुजाने त्वां कैकेयी सुप्रजास्त्वया ।  

मातरं कुशलं ब्रूयाः पितरं च परंतप  ॥  २।७०।१७  ॥   

पुरोहितं च कुशलं ये चान्ये द्विजसत्तमाः ।  

तौ च तात महेष्वासौ भ्रातरौ रामलक्ष्मणौ  ॥  २।७०।१८  ॥   

भरतेनेत्यादि रामलक्ष्मणावित्यन्तं स्पष्टम्  ॥  २।७०।१६१८  ॥   

  

तस्मै हस्त्युत्तमांश्चित्रान् कम्बलानजिनानि च ।  

अभिसत्कृत्य कैकेयो भरताय धनं ददौ  ॥  २।७०।१९  ॥   

तस्मा इति । अस्यादावित्युक्त्वेत्युपस्कार्यम् । तस्मै भरताय अभिसत्कृत्य
ददौ श्लाघापूर्वं ददावित्यर्थः  ॥  २।७०।१९  ॥   

  

रुक्मनिष्कसहस्रे द्वे षोडशाश्वशतानि च ।  

सत्कृत्य कैकयीपुत्रं केकयो धनमादिशत्  ॥  २।७०।२०  ॥   

रुक्मनिष्कसहस्र इति । निष्काः वक्षोभूषणानि । "निष्को ऽस्त्री हेम्नि
दीनारे साष्टे कर्षशते पले । वक्षोविभूषणे कर्षे" इति वैजयन्ती । धनम्
उक्तरूपम् । आदिशत् आदाय गच्छतेति भृत्यानाज्ञापयामास  ॥  २।७०।२०  ॥   

  

तथामात्यानभिप्रेतान् विश्वास्यांश्च गुणान्वितान् ।  

ददावश्वपतिः क्षिप्रं भरतायानुयायिनः  ॥  २।७०।२१  ॥   

तथेति । अमा सह प्राणांस्त्यजन्तीत्यमात्यास्तान् । अभिप्रेतान्
सहायभूतानित्यर्थः । निश्वास्यान् विश्वसनीयान् । अश्वपतिः केकयः  ॥ 
२।७०।२१  ॥   

  

ऐरावतानैन्द्रशिरान्नागान्वै प्रियदर्शनान् ।  

खरान् शीघ्रान् सुसंयुक्तान् मातुलो ऽस्मै धनं ददौ  ॥  २।७०।२२  ॥   

मातामहकृतसत्कारप्रकारमुक्त्वा मातुलकृतसत्कारप्रकारमाह--ऐरावतानित्यादिना
। ऐरावतान् इरावतपर्वतभवान् । ऐन्द्रशिरान् इन्द्रशिराख्यपर्वतभवान् ।
शीघ्रान् वेगवतः । सुसंयुक्तान् परिचितान्  ॥  २।७०।२२  ॥   

  

अन्तःपुरे ऽतिसंवृद्धान् व्याघ्रवीर्यबलान्वितान् ।  

दंष्ट्रायुधान् महाकायान् शुनश्चीपायनं ददौ  ॥  २।७०।२३  ॥   

स दत्तं केकयेन्द्रेण धनं तन्नाभ्यनन्दत ।  

भरतः केकयीपुत्रो गमनत्वरया तदा  ॥  २।७०।२४  ॥   

बभूव ह्यस्य हृदये चिन्ता सुमहती तदा ।  

त्वरया चापि दूतानां स्वप्नस्यापि च दर्शनात्  ॥  २।७०।२५  ॥   

अन्तःपुर इति । मातुल इत्यनुषज्यते  ॥  २।७०।२३२५  ॥   

  

स स्ववेश्म व्यतिक्रम्य नरनागाश्वसंवृतम् ।  

प्रपेदे सुमहच्छ्रीमान् राजमार्गमनुत्तमम्  ॥  २।७०।२६  ॥   

स इति । स्ववेश्म व्यतिक्रम्येत्यनेन स्ववेश्मप्रवेशो ऽर्थसिद्धः । तथा च
राज्ञा मातुलेन च स्वगृह एव कृत सत्कारो मातामह्यादिदर्शनार्थमन्तःपुरं
गतवानिति बोध्यम् । अथवा भरतस्य दुःस्वप्नदर्शनदुःखदूतागमनवृत्तान्तश्रवणेन
केकयमातुलौ स्वगृहमेवागताविति द्रष्टव्यम् । सुमहच्छ्रीमान् सुमहाश्रीमान्
 ॥  २।७०।२६  ॥   

  

अभ्यतीत्य ततो ऽपश्यदन्तःपुरमुदारधीः ।  

ततस्तद्भरतः श्रीमानाविवेशानिवारितः  ॥  २।७०।२७  ॥   

अभ्यतीत्येति । राजमार्गमिति शेषः  ॥  २।७०।२७  ॥   

  

स मातामहमापृच्छ्य मातुलं च युधाजितम् ।  

रथमारुह्य भरतः शत्रुघ्नसहितो ययौ  ॥  २।७०।२८  ॥   

स इति । मातामहं स्वेनैव सहान्तःपुरमागतं मातुलं च तथाभूतम्  ॥  २।७०।२८
 ॥   

  

रथान् मण्डलचक्रांश्च योजयित्वा परःशतम् ।  

उष्ट्रगोश्वखरैर्भृत्या भरतं यान्तमन्वयुः  ॥  २।७०।२९  ॥   

रथानिति । मण्डलचक्रान् वर्तुलचक्रयुक्तान् । परःशतं शतात्परान्
"पङ्क्तिविंशति" इत्यादिसूत्रे निपातनादेक वचनम् । रथानुष्ट्रादिभिः
संयोज्य भृत्याः यान्तं भरतमन्वयुः  ॥  २।७०।२९  ॥   

  

बलेन गुप्तो भरतो महात्मा सहार्यकस्यात्मसमैरमात्यैः ।  

आदाय शत्रुघ्नमपेतशत्रुर्गृहाद्ययौ सिद्ध इवेन्द्रलोकात्  ॥  २।७०।३०  ॥   

बलेनेति । महात्मा महाधैर्यो भरतः । आर्यकस्य मातामहस्य । बलेन गुप्तः
आत्मसमैः स्वप्रभावसदृशैः । अमात्यैः सह शत्रुघ्नमादाय अपेतशत्रुः
निष्कण्टकः सन् इन्द्रलोकात् सिद्धो देवजातिरिव गृहाद्ययौ  ॥  २।७०।३०  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे सप्ततितमः
सर्गः  ॥  ७०  ॥   

इति श्रीगो० श्रीरामायणभूषणे पीता० अयोध्याकाण्डव्याख्याने सप्ततितमः सर्गः
 ॥  ७०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/070_bharatasya_nishAkramaNam.md">
<details><summary><h3>शिरोमणी ...{Loading}...</h3></summary>



दूतवृत्तान्तं वर्णयन्नाह-- भरत इति । भरते एवमनेन प्रकारेण स्वप्नं
ब्रुवति सति दूताः असह्यपरिखं शत्रुभिः न सह्या परिखा यस्य तद्राजगृहं
राजगृहाख्यं पुरं समागम्य राज्ञा केकयराजेन राजपुत्रेण च अर्चिताः सत्कृताः
सन्तः राज्ञः भरतस्य पादौ गृहीत्वा अभिवन्द्य तं भरतमूचुः ।
श्लोकद्वयमेकान्वयि  ॥  २।७०।१,२  ॥   

  

तद्वचनाकारमाह-- पुरोहित इति । पुरोहितो वसिष्ठः  ॥  २।७०।३  ॥   

  

इमानीति । महार्हाणि बहुमूल्यकानि वस्त्राणि आभरणानि च प्रतिगृह्य मातुलस्य
दापय  ॥  २।७०।४  ॥   

  

देयव्यक्तीनां सङ्ख्यां बोधन्नाह-- अत्रेति । अत्र आसु देयव्यक्तिषु
विंशतिकोट्यः विंशतिकोटिपरिमितव्यक्तयः नृपतेस्त्वन्मातामहस्य प्राप्या इति
शेषः । दशकोट्यस्तु ते मातुलस्य प्राप्याः  ॥  २।७०।५  ॥   

  

प्रतीति । तद्दूतसमर्पितं सर्वं वस्तु प्रतिगृह्य सुहृज्जने मातुलादिरूपे
प्रदाप्येति शेषः । तान्दूतान् सम्प्रतिपूज्य सम्यक् सत्कृत्य उवाच  ॥ 
२।७०।६  ॥   

  

तद्वचनाकारमाह-- कच्चिदिति । कच्चिदित्यभीष्टप्रश्ने  ॥  २।७०।७  ॥   

  

आर्येति । धीमतः समाधिकरहितधीविशिष्टस्य  ॥  २।७०।८  ॥   

  

कच्चिदिति । अरोगा रोगरहिता  ॥  २।७०।९  ॥   

  

आत्मेति । सदा नित्यं आत्मकामा आत्मनां जीवानां कं सुखममति प्रापयति सा अत
एव चण्डी क्रोधना चण्ड्यां हिंसिकायां क्रोधनं कोपो यस्याः "चण्डी
कात्यायनीदेव्यां हिंस्रकोपनयोषितोः" इति मेदिनी । प्राज्ञमानिनी
प्राज्ञान् तत्त्वज्ञान् मानयति पूजयति तच्छीला अरोगा नित्यं रोगरहिता
कैकेयी किमुवाच कथयामास  ॥  २।७०।१०  ॥   

  

एवमिति । तदा भरतप्रश्नकाले एवमनेन प्रकारेणोक्ता दूताः सम्प्रश्रितं
विनयसहितमिदं वाक्यमूचुः  ॥  २।७०।११  ॥   

  

वचनाकारमाह-- कुशला इति । येषां कुशलं त्वमिच्छसि ते कुशलाः सन्तीति शेषः ।
पद्मा पद्मगृहा श्रीर्लक्ष्मीस्त्वां वृणुते आवङ्क्षते । एतेन भरतस्य
नारायणत्वं तत्पत्न्या ऋतुकालश्च सूचितः अतः रथः युज्यतां तेन
विशेषव्यवस्था न प्रष्टव्येति व्यञ्जितं तेन तेषामसत्यकथनाद्भीतिः सूचिता
 ॥  २।७०।१२  ॥   

  

भरत इति । दूतैरेवमुक्तौ भरतः तान्दूतानभ्यभाषत । भाषणाकारमाह-- दूताः मां
संत्वरयन्ति गन्तुमिति शेषः । इति महाराजं मातामहमापृच्छेयम्  ॥  २।७०।१३
 ॥   

  

एवमिति । भरतस्तान्दूतानेवमुक्त्वा दूतैः सञ्चोदितः प्रार्थितः
सन्मातामहमुवाच  ॥  २।७०।१४  ॥   

  

वचनाकारमाह-- राजन्निति । दूतचोदितो ऽहं पितुः सकाशं प्रकाशमानं
गृहमित्यर्थः, गमिष्यामि यदा मे स्मरिष्यसि तदा पुनरेष्यामि "अधीगर्थ--"
इति षष्ठी  ॥  २।७०।१५  ॥   

  

भरतेनेति । एवमुक्तो मातामहस्तं भरतं शिरसा शिरोदेशेनाघ्राय वाक्यमुवाच  ॥ 
२।७०।१६  ॥   

  

वचनाकारमाह-- गच्छेति । हे तात येन त्वया कैकेयी सुप्रजास्तं त्वामनुजाने
आज्ञापयामि अतः गच्छ  ॥  २।७०।१७  ॥   

  

पुरोहितमिति । तौ प्रसिद्धौ  ॥  २।७०।१८  ॥   

  

केकयराजोक्तिं संवर्ण्य तत्कृत्यमाह-- तस्मै इति ।
हस्त्युत्तमानुत्तमहस्तिनः चित्रान्विचित्रान्कम्बलानजिनानि
मृगविशेषचर्माणि च धनं स्वर्णपात्रादि च तस्मै भरताय ददौ  ॥  २।७०।१९  ॥   

  

अन्तःपुर इति । व्याघ्रवीर्यबलाभ्यामुपमा येषां
तान्दंष्ट्रायुक्तान्महाकायान्बृहद्देहाञ्छुनः कुक्कुरांश्च उपायनं ददौ  ॥ 
२।७०।२०  ॥   

  

रुक्मेति । द्वे रुक्मनिष्काणां सहस्रे अश्वशतानि षोडश च धनं केकयीपुत्रं
भरतं सत्कृत्यादिशद्ददौ  ॥  २।७०।२१  ॥   

  

तदेति । अभिप्रेतान्स्वेप्सितान्विश्वास्यान्विश्वासार्हाननुयायिनः
अनुगमनशीलानमात्यान्स्वमन्त्रिणः अश्वपतिः केकयराजः भरताय ददौ  ॥  २।७०।२२
 ॥   

  

उपसंहरन्नाह-- ऐरावतानिति । ऐरावतानिइरावत्पर्वतोद्भवानैरावतकुलोद्भवांश्च
ऐन्द्रशिरानिन्द्रशिराभिधदेशोद्भवांश्च
नागान्गजान्प्रियदर्शनान्सुसंयुक्ताञ्छिक्षितान्खरानश्वतरांश्च धनं ददौ  ॥ 
२।७०।२३  ॥   

  

स इति । गमनत्वरया हेतुना केकयेन्द्रेण दत्तं धनं भरतो नाभ्यनन्दत  ॥ 
२।७०।२४  ॥   

  

बभूवेति । स्वप्नस्य दर्शनाद्दूतानां त्वरया च अस्य भरतस्य हृदये सुमहती
चिन्ता बभूव  ॥  २।७०।२५  ॥   

  

स्वस्वेति । स्वस्ववेश्म स्वकीयत्वेनाभिमतनिखिलगृहाणि अभ्यतिक्रम्य
त्यक्त्वा नरनागाश्वसङ्कुलं राजमार्गं श्रीमान्भरतः प्रपेदे प्राप  ॥ 
२।७०।२६  ॥   

  

अभ्यतीत्येति । ततो राजमार्गादभ्यतीत्यागत्य अन्तःपुरमपश्यत् । ततो
दर्शनानन्तरमनिवारितो भरत अन्तःपुरमाविवेश अन्तःपुरमित्युभयान्वयि  ॥ 
२।७०।२७  ॥   

  

स इति । सः मातामह्याद्यनुज्ञातो भरतः मा तामहं मातुलं चापृछ्य रथमारुह्य
ययौ  ॥  २।७०।२८  ॥   

  

रथानिति । मण्डलचक्रान्मण्डलानि मण्डलाकारसम्पादकानि चक्राणि येषां तान्परं
भिन्नं शतं रथानुष्ट्रादिभिर्योजयित्वा भरतमन्वयुः  ॥  २।७०।२९  ॥   

  

बलेनेति । बलेन मातामहप्रेषितसेनया गुप्तो रक्षितो भरतः शत्रुघ्नमादाय
आर्यकस्य मातामहस्य आत्मसमैः अमात्यैः सह इन्द्रलोकात्सिद्ध इव गृहाद्ययौ
 ॥  २।७०।३०  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्ततितमः सर्गः  ॥  २।७०  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/070_bharatasya_nishAkramaNam.md">
<details><summary><h3>तिलकम् ...{Loading}...</h3></summary>



असह्या दुःसहाः परिखाः परिखाप्रदेशवर्तिप्राकारयन्त्रसमूहो यस्य तत् ।
"असह्यपरिघम्" इति पाठान्तरम्  ॥  २।७०।१  ॥   

  

राज्ञा केकयेन राजपुत्रेण युधाजिता समागम्य वसिष्ठादिदत्तपदार्थपुरःसरतया
संगमपूर्वं यथोचितं व्यवहारं कृत्वा ताभ्यामर्चिता राज्ञः स्वीयस्य भरतस्य
पादौ गृहीत्वा नमस्कृत्य भरतं वच ऊचुः । राज्ञः केकयराजस्यैवेत्यन्ये  ॥ 
२।७०।२  ॥   

  

मन्त्रिणः प्राहुरिति विपरिणामः आत्ययिकं कालातिक्रमासहं कृत्यमस्तीति शेषः
 ॥  २।७०।३  ॥   

  

मातुलस्य च चान्मातामहस्य च  ॥  २।७०।४  ॥   

  

अत्राहृतद्रव्ये विंशतिकोट्यस्तत्संख्याकवस्त्राभरणानि नृपतेर्मातामहस्य
तदर्धं मातुलस्य  ॥  २।७०।५  ॥   

  

सुहृज्जने मातुलादिरूपे प्रदाप्येति शेषः । कामैरभिमतवस्तुजातैः  ॥  २।७०।६
 ॥   

  

अथ क्रमेण कुशलं पृच्छति-- राजेत्यादि  ॥  २।७०।७९  ॥   

  

मातुः स्वभावानुवादपूर्वं तस्या आरोग्यं पृच्छति-- आत्मकामेति ।
आत्मप्रयोजनकामा प्राज्ञमानिनी आत्मानं प्राज्ञां मन्यते सा  ॥  २।७०।१०
 ॥   

  

संप्रश्रितं सविनयं संक्षिप्तं च  ॥  २।७०।११  ॥   

  

येषां कुशलमिच्छसि तेषां कुशलमेव । त्वरयाह्वानेन शङ्का न कार्या । पद्मा
पद्मवती श्रीस्त्वां वृणुते तथा शोभा त्वयि दृश्यते येन
सर्वामङ्गलशङ्काव्यावृत्तिः, अतो यात्रायै रथो युज्यताम्  ॥  २।७०।१२  ॥   

  

दूतां मां सन्त्वरयन्तीत्युक्त्वा महाराजमापृच्छे गमनानुज्ञायै इति
दूतानभ्यभाषतेत्यन्वयः  ॥  २।७०।१३  ॥   

  

संचोदितः शीघ्रं गच्छेत्येवं प्रेरितः  ॥  २।७०।१४  ॥   

  

मे स्मरिष्यसीति शेषत्वविवक्षायां षष्ठी मामित्यर्थः  ॥  २।७०।१५,१६  ॥   

  

सुप्रजाः शुभप्रजावती  ॥  २।७०।१७  ॥   

  

तौ च कुशलं ब्रूया इति संबन्धः  ॥  २।७०।१८  ॥   

  

तस्मै भरतायेत्यन्वयः । चित्रान्कम्बलान् चित्राण्यजिनानि मृगाणाम्  ॥ 
२।७०।१९  ॥   

  

अतिसंवृद्धान्यत्नेन वर्धितान् व्याघ्रवीर्यबलोपमांस्तदुपमवीर्यबलवतः ।
"बलान्वितान्" इति पाठान्तरम्  ॥  २।७०।२०  ॥   

  

निष्कमुरोभूषणं धनमुक्तरूपम्  ॥  २।७०।२१  ॥   

  

अमात्यान्स्वीयान् अश्वपतिः केकयः  ॥  २।७०।२२  ॥   

  

ऐरावतानिरावत्पर्वतभवानैरावतकुलोद्भवान्वा ।
ऐन्द्रशिरानिन्द्रशिरनामकदेशभवान्नागान्गजान्  ॥  २।७०।२३२५  ॥   

  

स इति । स मातामहादिभ्यो लब्धधनो यात्रापरिकरसंनाहनाय स्ववेश्माभिगम्य
कृतयात्रापरिकरस्ततो ऽभ्यतिक्रम्य निर्गत्य नरादिसङ्कुलं राजमार्गं प्रपेदे
। सुमहती श्रीः सुमहच्छ्रीस्तद्वान्  ॥  २।७०।२६  ॥   

  

अभ्यतीत्य स्वगृहाद्राजगृहपर्यन्तं राजमार्गमतीत्येत्यर्थः  ॥  २।७०।२७  ॥   

  

मातुलं च चेन मातामहीमातुलान्यौ  ॥  २।७०।२८  ॥   

  

मण्डलाकाराणि चक्राणि येषां तान् । कतकस्तु-- मण्डलाकारतया रथप्रवर्तनसाधकं
चक्रं मण्डलचक्रं चतुर्दिक्चक्रमध्यस्थं तद्येषां तान् । काञ्च्यादौ च
तथेदानीं प्रसिद्धमित्याह  ॥  २।७०।२९  ॥   

बलेन स्वीयेन मातुलीयेन च आर्यकस्य मातामहस्य । "सभार्यकः स्वात्मसमैः"०
इति पाठान्तरं भार्यासहित इत्यर्थः  ॥  २।७०।३०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे सप्ततितमः सर्गः  ॥  २।७०  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/070_bharatasya_nishAkramaNam.md">
<details><summary><h3>द्राविडपाठः ...{Loading}...</h3></summary>



  
भरते ब्रुवति स्वप्नं दूतास्ते क्लान्तवाहनाः।  
प्रविश्यासह्यपरिघं रम्यं राजगृहं पुरम् ॥ 2.70.1 ॥   
समागम्य तु राज्ञा च राज पुत्रेण चार्चिताः।  
राज्ञः पादौ गृहीत्वा तु तमूचुर्भरतं वचः ॥ 2.70.2 ॥   
पुरोहितस्त्वां कुशलं प्राह सर्वे च मन्त्रिणः।  
त्वरमाणश्च निर्याहि कृत्यमात्ययिकं त्वया ॥ 2.70.3 ॥   
इमानि च महार्हाणि वस्त्राण्याभरणानि च।  
प्रतिगृह्य विशालाक्ष मातुलस्य च दापय ॥ 2.70.4 ॥   
अत्र विंशतिकोट्यस्तु नृपतेर्मातुलस्य ते।  
दशकोट्यस्तु सम्पूर्णास्तथैव च नृपात्मज ॥ 2.70.5 ॥   
प्रतिगृह्य तु तत्सर्वं स्वनुरक्तः सुहृज्जने।  
दूतानुवाच भरतः कामैः सम्प्रतिपूज्य तान् ॥ 2.70.6 ॥   
कच्चित् सुकुशली राजा पिता दशरथो मम।  
कच्चिच्चारोगता रामे लक्ष्मणे च महात्मनि ॥ 2.70.7 ॥   
आर्या च धर्मनिरता धर्मज्ञा धर्मदर्शिनी।  
अरोगा चापि कौसल्या माता रामस्य धीमतः ॥ 2.70.8 ॥   
कच्चित् सुमित्रा धर्मज्ञा जननी लक्ष्मणस्य या।  
शत्रुघ्नस्य च वीरस्य साऽरोगा चापि मध्यमा ॥ 2.70.9 ॥   
आत्मकामा सदा चण्डी क्रोधना प्राज्ञमानिनी।  
अरोगा चापि मे माता कैकेयी किमुवाच ह ॥ 2.70.10 ॥   
एवमुक्तास्तु ते दूता भरतेन महात्मना।  
ऊचुः सप्रश्रयं वाक्यमिदं तं भरतं तदा ॥ 2.70.11 ॥   
कुशलास्ते नरव्याघ्र येषां कुशलमिच्छसि।  
श्रीश्च त्वां वृणुते पद्मा युज्यतां चापिते रथः ॥ 2.70.12 ॥   
भरतश्चापि तान् दूतानेवमुक्तोऽभ्यभाषत।  
आपृच्छेऽहं महाराजं दूताः सन्त्वरयन्ति माम् ॥ 2.70.13 ॥   
एवमुक्त्वा तु तान् दूतान् भरतः पार्थिवात्मजः।  
दूतैः सञ्चोदितो वाक्यं मातामहमुवाच ह ॥ 2.70.14 ॥   
राजन् पितुर्गमिष्यामि सकाशं दूतचोदितः।  
पुनरप्यहमेष्यामि यदा मे त्वं स्मरिष्यसि ॥ 2.70.15 ॥   
भरतेनैवमुक्तस्तु नृपो मातामहस्तदा।  
तमुवाच शुभं वाक्यं शिरस्याघ्राय राघवम् ॥ 2.70.16 ॥   
गच्छतातानुजाने त्वां कैकेयी सुप्रजास्त्वया।  
मातरं कुशलं ब्रूयाः पितरं च परन्तप ॥ 2.70.17 ॥   
पुरोहितं च कुशलं ये चान्ये द्विजसत्तमाः।  
तौ च तात महेष्वासौ भ्रातरौ रामलक्ष्मणौ ॥ 2.70.18 ॥   
तस्मै हस्त्युत्तमांश्चित्रान् कम्बलानजिनानि च।  
अभिसत्कृत्य कैकेयो भरताय धनं ददौ ॥ 2.70.19 ॥   
रुक्मनिष्कसहस्रे द्वे षोडशाश्वशतानि च।  
सत्कृत्य कैकयीपुत्रं केकयो धनमादिशत् ॥ 2.70.20 ॥   
तथामात्यानभिप्रेतान् विश्वास्यांश्च गुणान्वितान्।  
ददावश्वपतिः क्षिप्रं भरतायानुयायिनः ॥ 2.70.21 ॥   
ऐरावतानैन्द्रशिरान्नागान्वै प्रियदर्शनान्।  
खरान् शीघ्रान् सुसंयुक्तान् मातुलोऽस्मै धनं ददौ ॥ 2.70.22 ॥   
अन्तःपुरेऽतिसंवृद्धान् व्याघ्रवीर्यबलान्वितान्।  
दंष्ट्रायुधान् महाकायान् शुनश्चीपायनं ददौ ॥ 2.70.23 ॥   
स दत्तं केकयेन्द्रेण धनं तन्नाभ्यनन्दत।  
भरतः केकयीपुत्रो गमनत्वरया तदा ॥ 2.70.24 ॥   
बभूव ह्यस्य हृदये चिन्ता सुमहती तदा।  
त्वरया चापि दूतानां स्वप्नस्यापि च दर्शनात् ॥ 2.70.25 ॥   
स स्ववेश्म व्यतिक्रम्य नरनागाश्वसंवृतम्।  
प्रपेदे सुमहच्छ्रीमान् राजमार्गमनुत्तमम् ॥ 2.70.26 ॥   
अभ्यतीत्य ततोऽपश्यदन्तःपुरमुदारधीः।  
ततस्तद्भरतः श्रीमानाविवेशानिवारितः ॥ 2.70.27 ॥   
स मातामहमापृच्छ्य मातुलं च युधाजितम्।  
रथमारुह्य भरतः शत्रुघ्नसहितो ययौ ॥ 2.70.28 ॥   
रथान् मण्डलचक्रांश्च योजयित्वा परःशतम्।  
उष्ट्रगोश्वखरैर्भृत्या भरतं यान्तमन्वयुः ॥ 2.70.29 ॥   
बलेन गुप्तो भरतो महात्मा सहार्यकस्यात्मसमैरमात्यैः।  
आदाय शत्रुघ्नमपेतशत्रुर्गृहाद्ययौ सिद्ध इवेन्द्रलोकात् ॥ 2.70.30 ॥   

</details>
</div>
