+++
title = "०३८ सगरकथा"
title_english = "038 Legend of emperor sagara"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-038-Sagaro_Pakhyanam_.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/02-sagara-kathA/038_sagarakathA.md">
<details><summary><h2>IITK ...{Loading}...</h2></summary>

Emperor Sagara performs austerities and a sacrifice for progeny.



### श्लोकः
#### मूलम्
तां कथां कौशिको रामे निवेद्य कुशिकात्मजः।  
पुनरेवापरं वाक्यं काकुत्स्थ मिदमब्रवीत्॥1.38.1॥

#### शब्दार्थः
कुशिकात्मजः the offspring of Kausika, कौशिकः Visvamitra, तां कथाम् that story, रामे to Rama, निवेद्य having related, पुनरेव again, इदम् this, (अपरं) वाक्यम् words, काकुत्स्थम् addressing Rama, अब्रवीत् had spoken.

#### आङ्ग्लानुवादः
Viswamitra, an offspring of Kusika having related the story (of Karthikeya) to the son of the Kakusthas (Rama) said again.



### श्लोकः
#### मूलम्
अयोध्याधिपति श्शूरः पूर्वमासीन्नराधिपः।  
सगरो नाम धर्मात्मा प्रजाकामस्स चाप्रजः॥1.38.2॥

#### शब्दार्थः
पूर्वम् in ancient times, अयोध्याधिपतिः ruler of Ayodhya, शूरः brave, धर्मात्मा righteous one, सगरो नाम named Sagara, नराधिपः आसीत् was king, सः he, अप्रजः was childless, प्रजाकामः desiring children,

#### आङ्ग्लानुवादः
"In olden days there lived a brave and righteous king named Sagara who was ruler of Ayodhya. He was childless and desired to have children,



### श्लोकः
#### मूलम्
वैदर्भदुहिता राम केशिनी नाम नामतः।  
ज्येष्ठा सगरपत्नी सा धर्मिष्ठा सत्यवादिनी॥1.38.3॥

#### शब्दार्थः
राम O Rama, वैदर्भदुहिता daughter of king of Vidarbha, नामतः by name, केशिनी नाम  wellknown as Kesini, ज्येष्ठा eldest, सगरपत्नी wife of Sagara, सा she, धर्मिष्ठा righteous, सत्यवादिनी truthful.

#### आङ्ग्लानुवादः
O Rama the daughter of the king of Vidarbha by name Kesini was Sagara's eldest wife who was righteous and truthful.



### श्लोकः
#### मूलम्
अरिष्टनेमेर्दुहिता रूपेणाप्रतिमा भुवि।  
द्वितीया सगरस्यासीत्पत्नी सुमतिसंज्ञिता ॥1.38.4॥

#### शब्दार्थः
अरिष्टनेमेः Arishtanemi's, दुहिता daughter, रूपेण in charm, भुवि on this earth, अप्रतिमा unsurpassed, सुमतिसंज्ञिता named Sumati, सगरस्य Sagara's, द्वितीया second, पत्नी आसीत् was his wife.

#### आङ्ग्लानुवादः
The daughter of Arishtanemi named Sumati was the second wife of Sagara and  none surpassed her in charm on earth.



### श्लोकः
#### मूलम्
ताभ्यां सह महाराजः पत्नीभ्यां तप्तवांस्तपः।  
हिमवन्तं समासाद्य भृगुप्रस्रवणे गिरौ॥1.38.5॥

#### शब्दार्थः
तदा then, महाराजः king Sagara, ताभ्याम् पत्नीभ्याम् with those wives, सह accompanied by, हिमवन्तम् Himavat mountain, समासाद्य having reached, भृगुप्रस्रवणे on a peak called Bhriguprasravana, गिरौ mountain, तपः तप्तवान् engaged in austerities.

#### आङ्ग्लानुवादः
The king (Sagara) accompanied by his wives reached Himavat mountain and engaged  himself in severe austerities on a peak called Bhriguprasravana.



### श्लोकः
#### मूलम्
अथ वर्षशते पूर्णे तपसाऽराधितो मुनिः।  
सगराय वरं प्रादाद्भृगुस्सत्यवतां वरः॥1.38.6॥

#### शब्दार्थः
अथ then, वर्षशते when hundred years, पूर्णे had completed, तपसा by austerites, आराधितः pleased, सत्यवतां वरः best among truthful persons, भृगुः मुनिः the ascestic Bhrugu, सगराय for Sagara, वरम् boon, प्रादात् granted.

#### आङ्ग्लानुवादः
When Sagara completed a hundred years in austerities, highly pleased by his performance, ascetic Bhrugu, the best among the truthful granted him a boon.



### श्लोकः
#### मूलम्
अपत्यलाभस्सुमहान् भविष्यति तवानघ।  
कीर्तिं चाप्रतिमां लोके प्राप्स्यसे पुरुषर्षभ॥1.38.7॥

#### शब्दार्थः
अनघ O Blemishless one, तव to you, सुमहान् very great, अपत्यलाभः gain of progeny, भविष्यति will take place, पुरुषर्षभ O Best among men, लोके in this world, अप्रतिमाम् unparalleled, कीर्तिं च fame, प्राप्स्यसे you will acquire.

#### आङ्ग्लानुवादः
O sinless one, you will get a very great progeny, O best among men you will acquire unparalleled fame in this world.



### श्लोकः
#### मूलम्
एका जनयिता तात पुत्रं वंशकरं तव।  
षष्ठिं पुत्रसहस्राणि अपरा जनयिष्यति॥1.38.8॥

#### शब्दार्थः
तात O Child, एका one wife, तव your, वंशकरम् perpetuating race, पुत्रम् one son, जनयिता will beget, अपरा the other wife, षष्ठिं sixty, पुत्रसहस्राणि thousands of sons, जनयिष्यति will beget.

#### आङ्ग्लानुवादः
O child, one wife will beget a son who will perpetuate your race and the other, sixty thousand sons, said Bhrugu.



### श्लोकः
#### मूलम्
भाषमाणं महात्मानं राजपुत्र्यौ प्रसाद्य तम्।  
ऊचतुः परमप्रीते कृताञ्जलिपुटे तदा॥1.38.9॥

#### शब्दार्थः
तदा after that, परमप्रीते exceedingly delighted, राजपुत्र्यौ daughters of kings, कृताञ्जलिपुटे  folding hands in supplication, भाषमाणम् speaking in this way, महात्मानम् magnanimous, प्रसाद्य propitiating, तम् addresseing him, ऊचतुः said.

#### आङ्ग्लानुवादः
Thereafter, both the daughters of the king were exceedingly delighted. Having propitiated  that magnanimous asectic both of them with folded hands in supplication, saidः



### श्लोकः
#### मूलम्
एकः कस्यास्सुतो ब्रह्मन् का बहून् जनयिष्यति।  
श्रोतुमिच्छावहे ब्रह्मन् सत्यमस्तु वचस्तव॥1.38.10॥

#### शब्दार्थः
ब्रह्मन् O Knower of Brahman, कस्याः which of us, एकः one, सुतः son will beget, का who is she, बहून् many sons, जनयिष्यति will beget, ब्रह्मन् O Brahmarshi, श्रोतुम् to listen, इच्छावहे both of us are interested in knowing, तव your, वचः words, सत्यम् अस्तु let this be true.

#### आङ्ग्लानुवादः
O knower of Brahman which of us will beget one, and who many sons? O Brahmarshi we wish to hear. Let your words come true".



### श्लोकः
#### मूलम्
तयोस्तद्वचनं श्रुत्वा भृगुः परमधार्मिकः।  
उवाच परमां वाणीं स्वच्छन्दोऽत्र विधीयताम्॥1.38.11॥

#### शब्दार्थः
परमधार्मिकः highly virtuous, भृगुः Bhrugu, तयोः their, तत् वचनम् those words, श्रुत्वा having heard, परमाम् excellent, वाणीम् statement, उवाच made, अत्र in this matter, स्वच्छन्दः your free will, विधीयताम् be exercised.

#### आङ्ग्लानुवादः
Hearing their words, highly virtuous Bhrugu made an excellent statement saying, 'In this matter, you may exercise your free will'.



### श्लोकः
#### मूलम्
एको वंशकरो वाऽस्तु बहवो वा महाबलाः।  
कीर्तिमन्तो महोत्साहाः का वा कं वरमिच्छति॥1.38.12॥

#### शब्दार्थः
वंशकरः perpetuating the race, एकः one, अस्तु वा shall beget, महाबलाः possessed of mighty strength, कीर्तिमन्तः endowed with fame, महोत्साहाः great perseverance, बहवो वा many, का वा who among you, कं वरम् which boon, इच्छति is desiring?

#### आङ्ग्लानुवादः
'What would you wish? One son who perpetuates the race or many possessed of mighty strength endowed with fame and perseverance?' (asked Bhrugu).



### श्लोकः
#### मूलम्
मुनेस्तु वचनं श्रुत्वा केशिनी रघुनन्दन।  
पुत्रं वंशकरं राम जग्राह नृपसन्निधौ॥1.38.13॥

#### शब्दार्थः
रघुनन्दन O One causing delight to the descendents of Raghu, राम Rama , मुनेः ascetic's, वचनम् words, श्रुत्वा having heard, केशिनी Kesini, वंशकरम् perpetuating the race, पुत्रम् son, नृपसन्निधौ in the presence of king, जग्राह accepted.

#### आङ्ग्लानुवादः
"O Rama, delight of the descendants of Raghus, on hearing the words of the  ascetic in the presence of king Sagara, Kesini chose the boon to have a son who perpetuates the race.



### श्लोकः
#### मूलम्
षष्ठिं पुत्रसहस्राणि सुपर्णभगिनी तदा।  
महोत्साहान् कीर्तिमतो जग्राह सुमतिः सुतान्॥1.38.14॥

#### शब्दार्थः
तदा then, सुपर्णभगिनी sister of (Garuda) Suparna, सुमतिः Sumati, महोत्साहान् possessing great perseverance, कीर्तिमतः endowed with fame, षष्ठिम् sixty, पुत्रसहस्राणि thosands of sons, सुतान् as her sons, जग्राह accepted.

#### आङ्ग्लानुवादः
Then, Sumati (the other wife) sister of Suparna (Garuda) obtained the boon of sixty thousand sons endowed with fame and great perseverance.



### श्लोकः
#### मूलम्
प्रदक्षिणमृषिं कृत्वा शिरसाऽभिप्रणम्य च।  
जगाम स्वपुरं राजा सभार्यो रघुनन्दन ॥1.38.15॥

#### शब्दार्थः
रघुनन्दन O Rama, सभार्यः along with wives, राजा king, ऋषिम् saint Bhrigu, प्रदक्षिणं कृत्वा having circumambulated, शिरसा bowing down the head, अभिप्रणम्य saluting with folded hands, स्वपुरम् his own capital, जगाम went.

#### आङ्ग्लानुवादः
O son of the Raghus the king along with his wives, having circumambulated saint Bhrugu, bowed his head in reverence, saluted him with folded hands and returned to his capital.



### श्लोकः
#### मूलम्
अथ काले गते तस्मिन् ज्येष्ठा पुत्रं व्यजायत।  
असमञ्ज इति ख्यातं केशिनी सगरात्मजम्॥1.38.16॥

#### शब्दार्थः
अथ thereafter, तस्मिन् काले गते after lapse of some time, ज्येष्ठा eldest wife, केशिनी Kesini, सगरात्मजम् son of Sagara, असमञ्ज इति by name Asamanjasa, ख्यातम् well known, पुत्रम् son, व्यजायत gave birth.

#### आङ्ग्लानुवादः
After lapse of some time, the eldest wife Kesini gave birth to a son wellknown by name Asamanjasa.



### श्लोकः
#### मूलम्
सुमतिस्तु नरव्याघ्र गर्भतुम्बं व्यजायत।  
षष्ठिः पुत्रसहस्राणि तुम्बभेदाद्विनिःसृताः॥1.38.17॥

#### शब्दार्थः
नरव्याघ्र O Best among men, सुमतिस्तु Sumati, गर्भतुम्बम् gourd like foetus, व्यजायत gave birth, तुम्बभेदात् when that guard like foetus was burst open, षष्ठिः sixty, पुत्रसहस्राणि thousands of sons, विनिस्सृताः emerged.

#### आङ्ग्लानुवादः
O best among men, Sumati gave birth to a gourdlike foetus and when it burst open, sixty thousand sons emerged.



### श्लोकः
#### मूलम्
घृतपूर्णेषु कुम्भेषु धात्र्यस्तान् समवर्धयन्।  
कालेन महता सर्वे यौवनं प्रतिपेदिरे॥1.38.18॥

#### शब्दार्थः
धात्र्यः nurses, तान् them, घृतपूर्णेषु filled with clarified butter, कुम्भेषु in pots, समवर्धयन् fostered them, सर्वे all of them, महता कालेन after a long time, यौवनम् state of adolescence, प्रतिपेदिरे attained.

#### आङ्ग्लानुवादः
Nurses placed all of them in pots filled with clarified butter and fostered them. They attained adolescence after a long time.



### श्लोकः
#### मूलम्
अथ दीर्घेण कालेन रूपयौवनशालिनः।  
षष्टिः पुत्रसहस्राणि सगरस्याभवंस्तदा॥1.38.19॥

#### शब्दार्थः
अथ then, दीर्घेण कालेन after a lapse of long time, सगरस्य Sagara's, षष्ठिः पुत्रसहस्राणि sixty thousand sons, तदा then, रूपयौवनशालिनः अभवन् became resplendent with beauty and manhood.

#### आङ्ग्लानुवादः
Then, after a long time Sagara's sixty thousand sons attained beauty and youth.



### श्लोकः
#### मूलम्
स च ज्येष्ठो नरश्रेष्ठ सगरस्यात्मसम्भवः।  
बालान् गृहीत्वा तु जले सरय्वा रघुनन्दन॥1.38.20॥  
प्रक्षिप्य प्रहसन्नित्यं मज्जतस्तान् समीक्ष्य वै।

#### शब्दार्थः
नरश्रेष्ठ O Best among men,  रघुनन्दन O Rama, ज्येष्ठः eldest son,  सः सगरस्य आत्मसम्भवः that Sagara's son Asamanjasa, नित्यम् every day, बालान् children, गृहीत्वा seizing hold of, सरय्वाः river Sarayu's, जले waters, प्रक्षिप्य throwing them, निमज्जतः while they were drowning, तान् them, समीक्ष्य beholding, प्रहसन् while laughing (rejoiced).

#### आङ्ग्लानुवादः
O best among men, delight of the Raghus (in the mean time) sagara's eldest son  Asamanjasa, used to seize hold of children and throw them into the waters of river Sarayu. And while they were drowning, he was laughing.



### श्लोकः
#### मूलम्
एवं पापसमाचारस्सज्जनप्रतिबाधकः॥1.38.21॥  
पौराणामहिते युक्तः पुत्रो निर्वासितः पुरात्।

#### शब्दार्थः
एवम् In this manner, पापसमाचारः evilinclined, सज्जनप्रतिबाधकः tormenting the good citizens, पौराणाम् for citizens, अहिते inimical acts, युक्तः (रतः) delighted, पुत्रः son, पुरात् from capital, निर्वासितः was banished.

#### आङ्ग्लानुवादः
Thus this son inclined towards evil and formenting the good citizens was banished (of the king) from the capital for his indulgence in malevolent acts.



### श्लोकः
#### मूलम्
तस्य पुत्रोंऽशुमान्नाम असमञ्जस्य वीर्यवान्॥1.38.22॥  
सम्मतस् सर्वलोकस्य सर्वस्यापि प्रियंवदः।

#### शब्दार्थः
तस्य असमञ्जस्य for that Asamanjasa, पुत्रः son, वीर्यवान् valiant, अंशुमान् नाम named Anshuman, सर्वलोकस्य for the entire world, सम्मतः beloved, सर्वस्यापि for every one also, प्रियंवदः courteous in speech.

#### आङ्ग्लानुवादः
Asamanjasa's son was Anshuman. He was valiant, beloved and courteous to every one in the world.



### श्लोकः
#### मूलम्
ततः कालेन महता मतिस्समभिजायत॥1.38.23॥  
सगरस्य नरश्रेष्ठ यजेयमिति निश्चिता।

#### शब्दार्थः
नरश्रेष्ठ O Best among men, ततः afterwards, महता कालेन after a long time, सगरस्य Sagara's, यजेयम् I shall perform sacrifice, इति thus, निश्चिता firm, मतिः decision, समभिजायत arose (in him).

#### आङ्ग्लानुवादः
O best among men after a long time, a thought came to the mind of Sagara to definitely perform a sacrifice.



### श्लोकः
#### मूलम्
स कृत्वा निश्चयं राम सोपाध्यायगणस्तदा॥1.38.24॥  
यज्ञकर्मणि वेदज्ञो यष्टुं समुपचक्रमे।

#### शब्दार्थः
राम O Rama, तदा then, वेदज्ञः wellversed in vedas, सः he, सोपाध्यायगणः in the company of high priests, यज्ञकर्मणि initiatory rites relating to sacrifice, निश्चयम् determination, कृत्वा having made, यष्टुम् to perform sacrifice, समुपचक्रमे commenced.

#### आङ्ग्लानुवादः
O Rama having determined to perform a sacrifice, he (Sagara) versed in the Vedas, started the initiatory rites for the sacrifice in the company of high priests".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे अष्टात्रिंशस्सर्गः 2  
Thus ends the thirtyeighth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/02-sagara-kathA/038_sagarakathA.md">
<details><summary><h2>भूषणम् ...{Loading}...</h2></summary>



तां कथां कौशिको रामे निवेद्य कुशिकात्मजः ।  

पुनरेवापरं वाक्यं काकुत्स्थमिदमब्रवीत्  ॥  १।३८।१  ॥   

एवं दिव्यसम्भवं विस्तरं प्रतिपाद्यमानुषलोकसम्भवविस्तरं वक्तुमुपक्रमते
ऽष्टात्रिंशे--तामित्यादि । रामे रामाय । कौशिकशब्दार्थमाह कुशिकात्मज इति
 ॥  १।३८।१  ॥   

  

अयोध्याधिपतिः शूरः पूर्वमासीन्नराधिपः ।  

सगरो नाम धर्मात्मा प्रजाकामः स चाप्रजः  ॥  १।३८।२  ॥   

अयोध्येति । अप्रजः अत एव प्रजाकामः  ॥  १।३८।२  ॥   

  

वैदर्भदुहिता राम केशिनी(?) नाम नामतः ।  

ज्येष्ठा सगरपत्नी सा धर्मिष्ठा सत्यवादिनी  ॥  १।३८।३  ॥   

वैदर्भेति । या वैदर्भदुहिता सा ज्येष्ठपत्न्यासीत्  ॥  १।३८।३  ॥   

  

अरिष्टनेमिदुहिता रूपेणाप्रतिमा भुवि ।  

द्वितीया सगरस्यासीत् पत्नी सुमतिसञ्ज्ञिता  ॥  १।३८।४  ॥   

अरिष्टेति । अरिष्टनेमिः कश्यपः  ॥  १।३८।४  ॥   

  

ताभ्यां सह तथा राजा पत्नीभ्यां तप्तवांस्तपः ।  

हिमवन्तं समासाद्य भृगुप्रस्रवणे गिरौ  ॥  १।३८।५  ॥   

ताभ्यामिति । भृग्वधिष्ठितं प्रस्रवणं वारिप्रवाहो यस्मिंस्तथा । गिरौ
पर्यन्तपर्वते  ॥  १।३८।५  ॥   

  

अथ वर्षशते पूर्णे तपसाराधितो मुनिः ।  

सगराय वरं प्रादाद्भृगुः सत्यवतां वरः  ॥  १।३८।६  ॥   

अथेति । वर्षशते पूर्णे, तपस्यत इति शेषः  ॥  १।३८।६  ॥   

  

अपत्यलाभः सुमहान् भविष्यति तवानघ ।  

कीर्तिं चाप्रतिमां लोके प्राप्स्यसे पुरुषर्षभ  ॥  १।३८।७  ॥   

अपत्येति । सुबह्वपत्यविषयत्वात्सुमहत्त्वम् । कीर्तिमिति तेनेति शेषः  ॥ 
१।३८।७  ॥   

  

एका जनयिता तात पुत्रं वंशकरं तव ।  

षष्टिं पुत्रसहस्राणि अपरा जनयिष्यति  ॥  १।३८।८  ॥   

एकेति । जनयितेति लुट् । तातेत्युपलालने  ॥  १।३८।८  ॥   

  

भाषमाणं महात्मानं राजपुत्र्यौ प्रसाद्य तम् ।  

ऊचतुः परमप्रीते कृताञ्जलिपुटे तदा  ॥  १।३८।९  ॥   

भाषमाण्ामिति । राजपुत्र्याविति छत्रिन्यायादुक्तम् । सुमतेः
कश्यपपुत्रीत्वात्  ॥  १।३८।९  ॥   

  

एकः कस्यास्सुतो ब्रह्मन् का बहून् जनयिष्यति ।  

श्रोतुमिच्छावहे ब्रह्मन् सत्यमस्तु वचस्तव  ॥  १।३८।१०  ॥   

एक इति । तव वचः सत्यमस्तु, यस्या एकमिच्छसि तस्या एकः । यस्या बहूनिच्छसि
तस्या बहवः सन्त्वित्यर्थः  ॥  १।३८।१०  ॥   

  

तयोस्तद्वचनं श्रुत्वा भृगुः परमधार्मिकः ।  

उवाच परमां वाणीं स्वच्छन्दो ऽत्र विधीयताम्  ॥  १।३८।११  ॥   

तयोरिति । अत्र पुत्रविषये । स्वच्छन्दः स्वेच्छा । विधीयतां ज्ञाप्यताम्
 ॥  १।३८।११  ॥   

  

एको वंशकरो वा ऽस्तु बहवो वा महाबलाः ।  

कीर्तिमन्तो महोत्साहाः का वा कं वरमिच्छति  ॥  १।३८।१२  ॥   

तदेव विवृणोति--एक इति  ॥  १।३८।१२  ॥   

  

मुनेस्तु वचनं श्रुत्वा कैशिनी(?) रघुनन्दन ।  

पुत्रं वंशकरं राम जग्राह नृपसन्निधौ  ॥  १।३८।१३  ॥   

मुनेरिति । जग्राह वरयामास  ॥  १।३८।१३  ॥   

  

षष्टिं पुत्रसहस्राणि सुपर्णभगिनी तदा ।  

महोत्साहान् कीर्तिमतो जग्राह सुमतिः सुतान्  ॥  १।३८।१४  ॥   

षष्टिमिति । सुपर्णभगिनी गरुडभगिनी  ॥  १।३८।१४  ॥   

  

प्रदक्षिणमृषिं कृत्वा शिरसाभिप्रणम्य च ।  

जगाम स्वपुरं राजा सभार्यो रघुनन्दन  ॥  १।३८।१५  ॥   

प्रदक्षिणमिति । ऋषिं भृगुम्  ॥  १।३८।१५  ॥   

  

अथ काले गते तस्मिन् ज्येष्ठा पुत्रं व्यजायत ।  

असमञ्ज इति ख्यातं केशिनी सगरात्मजम्  ॥  १।३८।१६  ॥   

अथेति । व्यजायत प्रसूतवती  ॥  १।३८।१६  ॥   

  

सुमतिस्तु नरव्याघ्र गर्भतुम्बं व्यजायत ।  

षष्टिः पुत्राः सहस्राणि तुम्बभेदाद्विनिःसृताः  ॥  १।३८।१७  ॥   

सुमतिरिति । गर्भतुम्बम्, वृत्ताकारं गर्भपिण्डम् । कथं ततः पुत्रोदय इत्यत
आह षष्टिरिति । तुम्बभेदात्, न तु गान्धार्या इव पश्चाद्विभजनीय इत्यर्थः
 ॥  १।३८।१७  ॥   

  

घृतपूर्णेषु कुम्भेषु धात्र्यस्तान् समवर्द्धयन् ।  

कालेन महता सर्वे यौवनं प्रतिपेदिरे  ॥  १।३८।१८  ॥   

घृतेति । धात्र्यः उपमातरः । तान् विभक्ततुम्बान्  ॥  १।३८।१८  ॥   

  

अथ दीर्घेण कालेन रूपयौवनशालिनः ।  

षष्टिः पुत्रसहस्राणि सगरस्याभवंस्तदा  ॥  १।३८।१९  ॥   

अथेति । दीर्घेण कालेनेति यौवनशालित्वे हेतुत्वात्तृतीया । यौवनशालिन इति
पुँल्लिङ्गत्वमार्षम्  ॥  १।३८।१९  ॥   

  

स च ज्येष्ठो नरश्रेष्ठस्सगरस्यात्मसम्भवः ।  

बालान् गृहीत्वा तु जले सरय्वा रघुनन्दन ।  

प्रक्षिप्य प्रहसन्नित्यं मज्जतस्तान् समीक्ष्य वै  ॥  १।३८।२०  ॥   

स चेति अर्द्धत्रयम् । ज्येष्ठः असमञ्जः । प्रहसन्, स्थित इति शेषः  ॥ 
१।३८।२०  ॥   

  

एवं पापसमाचारः सज्जनप्रतिबाधकः ।  

पौराणामहिते युक्तः पुत्रो निर्वासितः पुरात्  ॥  १।३८।२१  ॥   

एवमिति । निर्वासितः विवास्यते स्म  ॥  १।३८।२१  ॥   

  

तस्य पुत्रों ऽशुमान्नाम असमञ्जस्य वीर्यवान् ।  

सम्मतः सर्वलोकस्य सर्वस्यापि प्रियंवदः  ॥  १।३८।२२  ॥   

तस्येति । अंशुमान्नाम, आसीदिति शेषः  ॥  १।३८।२२  ॥   

  

ततः कालेन महता मतिः समभिजायत ।  

सगरस्य नरश्रेष्ठ यजेयमिति निश्चिता  ॥  १।३८।२३  ॥   

तत इति । यजेयमिति निश्चिता मतिः । समभिजायत समभ्यजायत  ॥  १।३८।२३  ॥   

  

स कृत्वा निश्चयं राम सोपाध्यायगणस्तदा ।  

यज्ञकर्मणि वेदज्ञो यष्टुं समुपचक्रमे  ॥  १।३८।२४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे अष्टात्रिंशः सर्गः
 ॥  ३८  ॥   

स इति । यज्ञकर्मणि निश्चयं कृत्वा यष्टुं समुपचक्रमे  ॥  १।३८।२४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने अष्टात्रिंशः सर्गः  ॥  ३८  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/02-sagara-kathA/038_sagarakathA.md">
<details><summary><h2>शिरोमणी ...{Loading}...</h2></summary>



गङ्गायास्त्रिपथगामिनीत्वं वर्णयितुं कथान्तरमुपाक्रमतेत्याह तामिति ।
कौशिकः विश्वामित्रः रामे तां वर्णितां कथां निवेद्य मधुराक्षरं
मनोरमाक्षरविशिष्टमपरमन्यत् इदं वाक्यं काकुत्स्थं रामं पुनरप्यब्रवीत् ।
एवो ऽप्यर्थे  ॥  १।३८।१  ॥   

  

तद्वचनमेवाह अयोध्येति । वीर हे राम धर्मात्मा धर्मबुद्धिः अप्रजः अनपत्यः
प्रजाकामः अपत्यविषयकेच्छाविशिष्टः अयोध्याधिपतिः अयोध्याराजधानीकः स
प्रसिद्धः सगरो नाम नराधिपो राजा पूर्वमेवासीत् नामतः प्रसिद्धमेतत् ।
चशब्द एवार्थे । रामेति द्व्यक्षरं नाम मानभङ्ग पिनाकिन इत्यादाविव
शब्दार्थयोस्तादात्म्यान्नामसगरशब्दार्थयोरभेदान्वयः  ॥  १।३८।२  ॥   

  

वैदर्भेति । हे राम धर्मिष्ठा सत्यवादिनी सा प्रसिद्धा केशिनी नाम
वैदर्भदुहिता विदर्भराजकन्या ज्येष्ठा सगरपत्नी आसीदिति शेषः नामतः
प्रसिद्धमेतत्  ॥  १।३८।३  ॥   

  

अरिष्टनेमेरिति । अरिष्टनेमेः कश्यपस्य दुहिता सा प्रसिद्धा सुपर्णभगिनी
सुमतिसञ्ज्ञिता द्वितीयापि सगरस्य पत्नी आसीत् तुशब्दो ऽप्यर्थे  ॥  १।३८।४
 ॥   

  

ताश्यामिति । हिमवन्तं समासाद्य प्राप्य भृगौ भृगुशरीरे प्रस्रवणं
प्रकृष्टं स्रवणं जलप्रवाहो यस्मात् किञ्च भृगोः प्रस्रवणमतिप्रचारो
यस्मिन् तस्मिन् गिरौ हिमवत्पार्श्ववर्तिभृगुप्रस्रवणसञ्ज्ञकपर्वते
इत्यर्थः ताभ्यां पूर्वोक्ताभ्यां पत्नीभ्यां सह महाराजः सगरस्तपस्तप्तवान्
 ॥  १।३८।५  ॥   

  

अथेति । अथ तपःप्रारम्भानन्तरं वर्षशते पूर्णे सति तपसा सगरतपश्चर्यया
आराधितस्तोषितः सत्यवतां वरो मुनिर्भृगुः सगराय वरं प्रादात्  ॥  १।३८।६
 ॥   

  

वरप्रदानमेवाह अपत्येति । हे अनघ सुमहान् अतिप्रसंशनीयो ऽपत्यलाभः तव
भविष्यति हेपुरुषर्षभ लोके अप्रतिमां तुलारहितां कीर्तिं च प्राप्स्यसे  ॥ 
१।३८।७  ॥   

  

अपत्यसङ्ख्यां बोधयन्नाह एकेति । हे तात प्रिय एका पत्नी तव वंशकरं पुत्रं
एकमित्यर्थः जनयिता अपरा द्वितीय पत्नी षष्टिं पुत्रसहस्राणिजनयिष्यति  ॥ 
१।३८।८  ॥   

  

भाषमाणमिति । तदा वरप्रदानसमये भाषमाणं वरं ददतं महात्मानं तं प्रसिद्धं
भृगुं कृताञ्जलिपुटे प्रणतिसूचकबद्धयुगलकरे परमप्रीते राजपुत्र्यौ
क्षत्रियराजवैदर्भद्विजराजकश्यपयोः पुत्र्यौ ऊचतुः राजशब्देनोभयोर्ग्रहणं
विनिगमनाविरहात् योग्यत्वाच्च  ॥  १।३८।९  ॥   

  

तद्वचनमेवाह एक इति । हे ब्रह्मन् तव वचः सत्यमस्तु यस्याः यः पुत्रः
तवाभिमतः तस्याः स एव भवत्वित्यर्थः परन्तु कस्या राजपुत्र्या एकः सुतो
भविष्यतीति शेषः का राजपुत्री बहून् पुत्रान्  

जनयिष्यति इति श्रोतुमिच्छावहे आवामिच्छावः  ॥  १।३८।१०  ॥   

  

तयोरिति । तयो राजपुत्र्योस्तद्वचनं श्रुत्वा परमधार्मिको भृगुः परमां
रमणीयां वाणीमुवाच । अत्र पुत्रोत्पत्तिविभागविषये स्वच्छन्दः स्वेच्छाचारः
विधीयतां क्रियतां यथेच्छं व्रियतामित्यर्थः  ॥  १।३८।११  ॥   

  

स्वच्छन्दतां विवृण्वन्नाह एक इति । वंशकरः एक एव अस्तु महाबला महोत्साहा
बहवः कीर्तिमन्त एव वा सन्तु । का वा क्षत्री राजकन्या द्विजराजकन्या वा कं
वा वंशकरमेकं पुत्रं कीर्तिमतो बहून् वा पुत्रान् इच्छति इच्छतु एतेन यस्या
यत्पुत्रविषयिणीच्छा तस्यास्तत्पुत्रप्राप्तिर्भविष्यतीति ध्वनितं तेन
भृगोर्दयालुत्वातिशयः सूचितः एकस्मिन्नेव वंशकरत्वोक्त्या बहूनां
वंशकरत्वाभावो ध्वनितः सर्वं वाक्यं सावधारणं भवतीति
न्यायेनोभयत्रैवकारलाभः  ॥  १।३८।१२  ॥   

  

मुनेरिति । हे रघुनन्दन राम मुनेस्तद्वचनं श्रुत्वा वंशकरमेकं पुत्रं
नृपसन्निधौ केशिनी वैदर्भदुहिता जग्राह स्वीचकार  ॥  १।३८।१३  ॥   

  

षष्टिमिति । महोत्साहान् कीर्तिमतः षष्टिं पुत्रसहस्राणि सुतान्
सुपर्णभगिनी सुमतिः कश्यपसुता तथा तेन प्रकारेण जग्राह  ॥  १।३८।१४  ॥   

  

प्रदक्षिणमिति । हे रघुनन्दन ऋषिं भृगुं प्रदक्षिणं कृत्वा शिरसा
अभिप्रणम्य च सभार्यः भार्याभ्यां सहितः राजा सगरः स्वपुरं जगाम  ॥  १।३८।१५
 ॥   

  

अथेति । अथ स्वपुरप्राप्त्यनन्तरं तस्मिन्प्रसिद्धे काले प्रसूतिसमये गते
प्राप्ते सति ज्येष्ठा केशिनी सगरात्मजमसमञ्ज इति ख्यातं पुत्रं व्यजायत
प्रासूत असमञ्जस इत्यानुपूर्विको ऽप्येतद्वाचको ऽस्तीति भागवतात्
असमञ्जसवीर्यवानिति वक्ष्यमाणाच्च न विरोधः  ॥  १।३८।१६  ॥   

  

सुमतिरिति । हे नरव्याघ्र सुमतिः सुमतिनामा कनिष्ठा गर्भतुम्बं
तुम्बाकारगर्भं व्यजायत । तुम्बभेदात् तुम्बाकारगर्भस्य भेदनात् षष्टिः
पुत्रसहस्राणि विनिःसृताः विनिःसृतानि  ॥  १।३८।१७  ॥   

  

घृतेति । तान् षष्टिसहस्रसङ्ख्यातसुतान् घृतपूर्णेषु कुम्भेषु धात्र्यः
समवर्धयन् । सर्वे पुत्राः महता कालेन यौवनं प्रतिपेदिरे प्रापुः  ॥ 
१।३८।१८  ॥   

  

अथेति । तदा रूपयौवनप्राप्तिकाले दीर्घेण कालेन रूपयौवनशालिनः
प्राप्तरूपयौवनाः अथाभवन् माङ्गलिकस्थितिं प्रापुरित्यर्थः  ॥  १।३८।१९  ॥   

  

ज्येष्ठपुत्रवृत्तमाह स चेति । हे नरश्रेष्ठ रघुनन्दन हे राम
सगरस्यात्मसम्भवः ज्येष्ठः सो ऽसमञ्जसः बालान् गृहीत्वा सरय्वाः सलिले
नित्यं प्रक्षिप्य प्रहसन् सन् निमज्जतस्तान्निरीक्षते  ॥  १।३८।२०  ॥   

  

एवमिति । एवमेनन प्रकारेण पापसमाचारः पापाचरणयुक्तः अत एव सज्जनप्रतिबाधकः
अत एव पौराणां पुरवासिनामहिते युक्तो ऽसमञ्जसः पुरात् पित्रा निर्वासितः
निःसारितः  ॥  १।३८।२१  ॥   

  

तस्येति । असमञ्जसवीर्यवान् असमञ्जसवीर्यसदृशवीर्यविशिष्टः
सर्वलोकप्रियंवदः अत एव सर्वलोकस्य सम्मतः अंशुमान्नाम तस्य असमञ्जसस्य
पुत्र आसीदिति शेषः  ॥  १।३८।२२  ॥   

  

तत इति । हे नरश्रेष्ठ ततः अंशुमदुत्पत्यनन्तरं महता कालेन अहं यजेयमिति
निश्चिता मतिः सगरस्य समभिजायत आगमशास्त्रस्यानित्यत्वादड्विरहः  ॥  १।३८।२३
 ॥   

  

स इति । सोपाध्यायगणसहितः वेदज्ञः निखिलवेदस्य ज्ञाता स प्रसिद्धो राजा
सगरः यज्ञकर्मणि निश्चयं कृत्वा तदा यागोचितकाले यष्टुं यागं कर्तुं
समुपचक्रमे उपक्रमं चकार  ॥   

१।३८।२४  ॥   

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
ऽष्टात्रिंशः सर्गः  ॥  १।३८  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/02-sagara-kathA/038_sagarakathA.md">
<details><summary><h2>तिलकम् ...{Loading}...</h2></summary>



अथ त्रीन्पथो हेतुना केनेत्यादिप्रश्नस्योत्तरं वक्तुमाह तां कथामिति ।
अपरं वाक्यम् वक्ष्यमाणं प्रश्नोत्तरम्  ॥  १।३८।१  ॥   

  

यस्मादप्रजास्तस्मात्प्रजाकामो ऽभूदित्यन्वयः  ॥  १।३८।२,३  ॥   

  

अरिष्टनेमिः कश्यपः । अस्यां सुपर्णभगिनीत्यनुपदप्रयोगात्  ॥  १।३८।४  ॥   

  

भृगुप्रस्रवणे भृग्वधिष्ठितं प्रस्रवणं प्रवाहो यस्मिन् गिरौ
हिमवत्पादपर्वते  ॥  १।३८।५७  ॥   

  

तातेत्युपलालने । जनयिता जनयिष्यति । षष्टिमिति
नित्यैकवचनान्तत्वात्सहस्राणीत्यनेन सामानाधिकरण्यम्  ॥  १।३८।८  ॥   

  

राजपुत्र्यावित्यत्र च्छत्रिन्यायेन प्रयोगः  ॥  १।३८।९  ॥   

  

इच्छावहे इच्छावः  ॥  १।३८।१०  ॥   

  

स्वच्छन्दः स्वेच्छा । विधीयताम् ज्ञाप्यताम् ।
स्वेच्छयैवेकपुत्रताबहुपुत्रता वा व्रियतामिति तात्पर्यम्  ॥  १।३८।११  ॥   

  

तदेवाह एको वंशकरो वेति । वंशकरो वंशवृद्धिहेतुः  ॥  १।३८।१२  ॥   

  

नृपसन्निधावित्यनेन तस्यापि साक्षित्वमात्रं न तु वरणनियमकर्तुतेति सूचितम्
 ॥  १।३८।१३  ॥   

  

सुपर्णो गरुडः  ॥  १।३८।१४,१५  ॥   

  

व्यजायत प्रसूतवती  ॥  १।३८।१६  ॥   

  

गर्भतुम्बम् तुम्बफलाकारगर्भपिण्डम् । व्यजायत प्रसूतवती । कथं ततः
पुत्रोदय इत्यत आह षष्टिरित्यादि  ॥  १।३८।१७,१८  ॥   

  

दीर्घेण कालेन । यौवनशालित्वे हेतुत्वात्तृतीया  ॥  १।३८।१९  ॥   

  

ज्येष्ठो ऽसमञ्जः बालान्गृहीत्वा जले प्रक्षिप्य मज्जतस्तान्समीक्ष्य
नित्यं प्राहसत् । "प्रहसन्" इति पाठे स्थितो भवतीति शेषः ।
सज्जनप्रतिबाधकः सज्जनपीडकः  ॥  १।३८।२०,२१  ॥   

  

निर्वासितो निष्कासितः । तस्यासमञ्जस्य । एतद्वाची असमञ्जशब्दो ऽदन्तः
सान्तश्चेति बोध्यम्  ॥  १।३८।२२  ॥   

  

समभिजायत अडभाव आर्षः  ॥  १।३८।२३  ॥   

  

यज्ञकर्मणीत्यस्य निश्चयं कृत्वेति प्राक्तनेनान्वयः  ॥  १।३८।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
ऽष्टात्रिंशः सर्गः  ॥  ३८  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/02-sagara-kathA/038_sagarakathA.md">
<details><summary><h2>द्राविडपाठः ...{Loading}...</h2></summary>


तां कथां कौशिको रामे निवेद्य कुशिकात्मजः।  
पुनरेवापरं वाक्यं काकुत्स्थमिदमब्रवीत् ॥ 1.38.1 ॥   
अयोध्याधिपतिः शूरः पूर्वमासीन्नराधिपः।  
सगरो नाम धर्मात्मा प्रजाकामः स चाप्रजः ॥ 1.38.2 ॥   
वैदर्भदुहिता राम केशिनी(?) नाम नामतः।  
ज्येष्ठा सगरपत्नी सा धर्मिष्ठा सत्यवादिनी ॥ 1.38.3 ॥   
अरिष्टनेमिदुहिता रूपेणाप्रतिमा भुवि।  
द्वितीया सगरस्यासीत् पत्नी सुमतिसञ्ज्ञिता ॥ 1.38.4 ॥   
ताभ्यां सह तथा राजा पत्नीभ्यां तप्तवांस्तपः।  
हिमवन्तं समासाद्य भृगुप्रस्रवणे गिरौ ॥ 1.38.5 ॥   
अथ वर्षशते पूर्णे तपसाराधितो मुनिः।  
सगराय वरं प्रादाद्भृगुः सत्यवतां वरः ॥ 1.38.6 ॥   
अपत्यलाभः सुमहान् भविष्यति तवानघ।  
कीर्तिं चाप्रतिमां लोके प्राप्स्यसे पुरुषर्षभ ॥ 1.38.7 ॥   
एका जनयिता तात पुत्रं वंशकरं तव।  
षष्टिं पुत्रसहस्राणि अपरा जनयिष्यति ॥ 1.38.8 ॥   
भाषमाणं महात्मानं राजपुत्र्यौ प्रसाद्य तम्।  
ऊचतुः परमप्रीते कृताञ्जलिपुटे तदा ॥ 1.38.9 ॥   
एकः कस्यास्सुतो ब्रह्मन् का बहून् जनयिष्यति।  
श्रोतुमिच्छावहे ब्रह्मन् सत्यमस्तु वचस्तव ॥ 1.38.10 ॥   
तयोस्तद्वचनं श्रुत्वा भृगुः परमधार्मिकः।  
उवाच परमां वाणीं स्वच्छन्दोऽत्र विधीयताम् ॥ 1.38.11 ॥   
एको वंशकरो वाऽस्तु बहवो वा महाबलाः।  
कीर्तिमन्तो महोत्साहाः का वा कं वरमिच्छति ॥ 1.38.12 ॥   
मुनेस्तु वचनं श्रुत्वा कैशिनी(?) रघुनन्दन।  
पुत्रं वंशकरं राम जग्राह नृपसन्निधौ ॥ 1.38.13 ॥   
षष्टिं पुत्रसहस्राणि सुपर्णभगिनी तदा।  
महोत्साहान् कीर्तिमतो जग्राह सुमतिः सुतान् ॥ 1.38.14 ॥   
प्रदक्षिणमृषिं कृत्वा शिरसाभिप्रणम्य च।  
जगाम स्वपुरं राजा सभार्यो रघुनन्दन ॥ 1.38.15 ॥   
अथ काले गते तस्मिन् ज्येष्ठा पुत्रं व्यजायत।  
असमञ्ज इति ख्यातं केशिनी सगरात्मजम् ॥ 1.38.16 ॥   
सुमतिस्तु नरव्याघ्र गर्भतुम्बं व्यजायत।  
षष्टिः पुत्राः सहस्राणि तुम्बभेदाद्विनिःसृताः ॥ 1.38.17 ॥   
घृतपूर्णेषु कुम्भेषु धात्र्यस्तान् समवर्द्धयन्।  
कालेन महता सर्वे यौवनं प्रतिपेदिरे ॥ 1.38.18 ॥   
अथ दीर्घेण कालेन रूपयौवनशालिनः।  
षष्टिः पुत्रसहस्राणि सगरस्याभवंस्तदा ॥ 1.38.19 ॥   
बालान् गृहीत्वा तु जले सरय्वा रघुनन्दन।  
प्रक्षिप्य प्रहसन्नित्यं मज्जतस्तान् समीक्ष्य वै ॥ 1.38.20 ॥   
एवं पापसमाचारः सज्जनप्रतिबाधकः।  
पौराणामहिते युक्तः पुत्रो निर्वासितः पुरात् ॥ 1.38.21 ॥   
तस्य पुत्रोंऽशुमान्नाम असमञ्जस्य वीर्यवान्।  
सम्मतः सर्वलोकस्य सर्वस्यापि प्रियंवदः ॥ 1.38.22 ॥   
ततः कालेन महता मतिः समभिजायत।  
सगरस्य नरश्रेष्ठ यजेयमिति निश्चिता ॥ 1.38.23 ॥   
स कृत्वा निश्चयं राम सोपाध्यायगणस्तदा।  
यज्ञकर्मणि वेदज्ञो यष्टुं समुपचक्रमे ॥ 1.38.24 ॥   

</details>
</div>
