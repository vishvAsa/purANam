---
title: ०२४

---
॥ वायुरुवाच ॥  
चत्वारि भारते वर्षे युगानि मुनयो विदुः ।  
कृतं त्रेता द्वापरं च तिष्यं चेति चतुर्युगम् ॥ २४.१ ॥  
एतत्सहस्रपर्यन्तमहर्यद्ब्रह्मणः स्मृतम्।  
यामाद्यास्तु गणाः सप्त रोमवन्तश्चतुर्द्दश ॥ २४.२ ॥  
सशरीराः श्रयन्ते स्म जनलोकं सहानुगाः।  
एवं देवेष्वतीतेषु महर्ल्लोकाज्जनं तपः ॥ २४.३ ॥  
मन्वन्तरेष्वतीतेषु देवाः सर्वे महौजसः।  
ततस्तेषु गतेषूर्द्ध्वं सायुज्यं कल्पवासिनाम् ॥ २४.४ ॥  
समेत्य देवैस्ते देवाः प्राप्ते सङ्कालने तदा।  
महर्लोकं परित्यज्य गणास्ते वै चतुर्द्दश ॥ २४.५ ॥  
भूतदिष्ववशिष्टेषु स्थावरान्तेषु वै तदा ।  
शून्येषु तेषु लोकेषु महान्तेषु भुवादिषु।  
देवेष्वथ गतेषूर्द्ध्वं कल्पवासिषु वै जनम् ॥ २४.६ ॥  
तत्संहत्या ततो ब्रह्मा देवर्षिगणदानवान्।  
संस्थापयति वै सर्व्वान् दाहवृष्‌ट्या युगक्षये ॥ २४.७ ॥  
योऽतीतः सप्तमः कल्पो मया वः परिकीर्तितः।  
समुद्रैः सप्तभिर्गाढमेकीभूतैर्महार्णवैः ।  
आसीदेकार्णवं घोरमविभागं तमोमयम् ॥ २४.८  
माययैकार्णवे तस्मिन् शङ्खचक्रगदाधरः।  
जीमूताभोऽम्बुजाक्षश्च किरीटी श्रीपतिर्हरिः ॥ २४.९ ॥  
नारायणमुखोद्गीर्णः सोऽष्टमः पुरुषोत्तमः।  
अष्टबाहुर्महोरस्को लोकानां योनिरुच्यते।  
किमप्यचिन्त्यं युक्तात्मा योगमास्थाय योगवित् ॥ २४.१० ॥  
फणासहस्रकलितं तमप्रतिमवर्चसम्।  
महाभोगपतेर्भोगमन्वास्तीर्य महोच्छ्रयम्।  
तस्मिन्महति पर्यङ्के शेते वै कनकप्रभे ॥ २४.११ ॥  
एवं तत्र शयानेन विष्णुना प्रभविष्णुना।  
आत्मारामेण क्रीडार्थं सृष्टं नाभ्यां तु पङ्कजम् ॥ २४.१२ ॥  
शतयोजनविस्तीर्णं तरुणादित्यवर्च्चसम्।  
बज्रदण्डं महोत्सेधं लीलया प्रभविष्णुना ॥ २४.१३ ॥  
तस्यैवं क्रीडमानस्य समीपं देवमीढुषः।  
हेमब्रह्माण्डजो ब्रह्मा रुक्मवर्णोह्यतीन्द्रियः।  
चतुर्मुखो विशालाक्षः समागम्य यदृच्छया ॥ २४.१४ ॥  
श्रिया युक्तेन नव्येन सुप्रभेण सुगन्धिना।  
तं क्रीडमानं पझेन दृष्ट्वा ब्रह्मा तु भेजिवान् ॥ २४.१५ ॥  
स विस्मयमथागम्य शस्य सम्पूर्णया गिरा।  
प्रोवाच को भवान् शेते आक्षितो न्ध्यमम्भसाम् ॥ २४.१६ ॥  
अथ तस्याच्युतः श्रुत्वा ब्रह्मणस्तु शुभं वचः।  
उदतिष्ठत पर्य्यङ्काद्विस्मयोत्फुल्ललोचनः ॥ २४.१७ ॥  
प्रत्युवाचोत्तरं चैव क्रियते यच्च किञ्चन।  
द्यौरन्तरिक्षं भूतञ्च परं पदमहं प्रभुः ॥ २४.१८ ॥  
तमेवमुक्त्वा भगवान् विष्णुः पुनरथाव्रवीत् ।  
कस्त्वं खलु समायातः समीपं भगवान् कुतः ।  
कुतस्व भूयो गन्तव्यं कुत्र वा ते प्रतिश्रयः ॥ २४.१९ ॥  
को भवान् विश्वमूर्तिस्त्वं कर्त्तव्यं किञ्च ते मया।  
एवं ब्रुवाण वैकुण्ठं प्रत्युवाच पितामहः ॥ २४.२० ॥  
यथा भवांस्तथा चाहमादिकर्त्त प्रजापतिः।  
नारायणसमाख्यातः सर्व्वं वै मयि तिष्ठति ॥ २४.२१ ॥  
सविस्मयं परं श्रुत्वा ब्रह्मणा लोककर्तृणा।  
सोऽनुज्ञातो भगवता वैकुण्ठो विश्वसम्भवः ॥ २४.२२ ॥  
कौतूहलान्महायोगी प्रविष्टो ब्रह्मणो मुखम्।  
इमानष्टादशद्वीपान् ससमुद्रान् सपर्व्वतान्।  
प्रविश्य स महातेजाश्चातुर्वर्ण्यसमाकुलान्।  
ब्रह्मादिस्तम्बपर्य्यन्तान् सप्तलोकान् सनातनान् ॥ २४.२३ ॥  
ब्रह्मणस्तूदरे दृष्ट्वा सर्व्वान् विष्णुर्महायशाः।  
अहोऽस्य तपसो वीर्य्यं पुनः पुनरभाषत ॥ २४.२४ ॥  
पर्य्यटन् विविधान् लोकान् विष्णुर्नानाविधाश्रमान्।  
ततो वर्षसहस्रान्ते नान्तं हि ददृशे तदा ॥ २४.२५ ॥  
तदाऽस्य वक्रान्निष्क्रम्य पन्नगेन्द्रारिकेतनः।  
अजातशत्रुर्भगवान् पितामहमथाब्रवीत् ॥ २४.२६ ॥  
भगवन् आदि मध्यञ्च अन्तं कालदिशोर्न च।  
नाहमन्तं प्रपश्यामि ह्युदरस्य तवानघ ॥ २४.२७ ॥  
एवमुक्त्वाब्रवीद्भूयः पितामहमिदं हरिः।  
भवानप्येवमेवाद्य ह्युदरं मम शाश्वतम्।  
प्रविश्य लोकान् पश्यैताननौपम्यान् द्विजोत्तम ॥ २४.२८ ॥  
मनःप्रह्लादनीं वाणीं श्रुत्वा तस्याभिनन्द्य च।  
श्रीपतेरुदरं भूयः प्रविवेश पितामहः ॥ २४.२९ ॥  
तानेव लोकान् गर्भस्थः पश्यन् सोऽचिन्त्यविक्रमः।  
पर्यटित्वादिदेवस्य ददर्शान्तं न वै हरेः ॥ २४.३० ॥  
ज्ञात्वागमन्तस्य पितामहस्य द्वाराणि सर्वाणि पिधाय विष्णुः।  
विभुर्मनः कर्त्तुमियेष चाशु सुखं प्रसुप्तोऽस्मि महाजलौघे ॥ २४.३१ ॥  
ततो द्वाराणि सर्वाणि पिहितान्युपलक्ष्यते।  
सूक्ष्मं कृत्वात्मनो रूपं नाभ्यां द्वारमविन्दत ॥ २४.३२ ॥  
पझसूत्रानुमार्गेण ह्यनुगम्य पितामहः।  
उज्जहारात्मनो रूपं पुष्कराच्चतुराननः।  
विरराजारविन्दस्थः पझगर्भसमद्युतिः ॥ २४.३३ ॥  
एतस्मिन्नन्तरे ताभ्यामेकैकस्य तु कार्त्स्न्यतः।  
प्रवर्त्तमाने संहर्षे मध्ये तस्यार्णवस्य तु ॥ २४.३४ ॥  
॥सूत उवाच॥  
ततो ह्यपरिमेयात्मा भूतानां प्रभुरीश्वरः।  
शूलपाणिर्महादेवो हैमचीराम्बरच्छदः।  
आगच्छद् यत्र सोऽनन्तो नागभोगपतिर्हरिः ॥ २४.३५ ॥  
शीघ्रं विक्रमतस्तस्य पद्भ्यामत्यन्तपीडिताः।  
उद्धूतास्तूर्णमाकाशे पृथुलास्तोयबिन्दवः।  
अत्युष्णाश्चातिशीताश्च वायुस्तत्र ववौ भृशम् ॥ २४.३६ ॥  
तद्दृष्ट्वा महदाश्चर्यं ब्रह्मा विष्णुमभाषत।  
अब्बिन्दवो हि स्थूलोष्णाः कम्पते चाम्बुजं भृशम्।  
एतं मे संशयं ब्रूहि किञ्चान्यत् त्वञ्चिकीर्षसि ॥ २४.३७ ॥  
एतदेवंविधं वाक्यं पितामहमुखोद्भवम्।  
श्रुत्वाप्रतिमकर्माह भगवानसुरान्तकृत् ॥ २४.३८ ॥  
किन्नु खल्वत्र मे नाभ्यां भूतमन्यत्कृतालयम् ।  
वदन्ति प्रियमत्यर्थं विप्रियेपि च ते मया ॥ २४.३९ ॥  
इत्येवं मनसा ध्यात्वा प्रत्युवाचेदमुत्तरम्।  
किन्न्वत्र भगवांस्तस्मिन् पुष्करे जातसम्भ्रमः ॥ २४.४० ॥  
किं मया यत् कृतं देव यन्मां प्रियमनुत्तमम्।  
भाषसे पुरुषश्रेष्ठ किमर्थं ब्रूहि तत्त्वतः ॥ २४.४१ ॥  
एवं ब्रुवाणं देवेशं लोकया त्रान्तु तत्त्वगाम्।  
प्रत्युवाचाम्बुजाभास्को ब्रह्म वेदनिधिः प्रभुः ॥ २४.४२ ॥  
योऽसौ तवोदरं पूर्वं प्रविष्टोऽहं त्वदिच्छया।  
यथा ममोदरे लोकाः सर्वे दृष्टास्त्वया प्रभो।  
तथैव दृष्टाः कार्त्स्न्येन मया लोकास्तवोदरे ॥ २४.४३ ॥  
ततो वर्षसहस्रान्ते उपावृत्तस्य मेऽनघ।  
नूनं मत्सरभावेन मां वशीकर्तुमिच्छता।  
आशु द्वाराणि सर्वाणि घटितानि त्वया पुनः ॥ २४.४४ ॥  
ततो मया महाभाग सञ्चिन्त्य स्वेन चेतसा।  
लब्धो नाभ्यां प्रवेशतु पद्मसूत्राद्विनिर्गमः ॥ २४.४५ ॥  
माभूत्ते मनसोऽल्पोऽपि व्याघातोऽयं कथञ्चन।  
इत्येषानुगतिर्विष्णोः कार्याणामौपसर्गिकी ॥ २४.४६ ॥  
यन्म यानन्तरं कार्यं मयाध्यवसितं त्वयि।  
त्वाञ्चाबाधितुकामेन क्रीडापूर्वं यदृच्छया।  
आशु द्वाराणि सर्वाणि घटितानि मया पुनः ॥ २४.४७ ॥  
न तेऽन्यथावमन्तव्यो मान्यः पूज्यश्च मे भवान्।  
सर्वं मर्षय कल्याण यन्मयाऽपकृतन्तव।  
तस्मान्मयोच्यमानस्त्वं पझादवतर प्रभो ॥ २४.४८ ॥  
नाहं भवन्तं शक्नोमि सोदुन्तेजोमयं गुरुम्।  
स चोवाच वरं ब्रूहि पझादवतराम्ययम् ॥ २४.४९ ॥  
॥विष्णुरुवाच ॥  
पुत्रो भव ममारिघ्न मुदं प्राप्स्यसि शोभनम्।  
सत्यधनो महायोगी त्वमीड्यः प्रणवात्मकः ॥ २४.५० ॥  
अद्यप्रभृति सर्वेश श्वेतोष्णीषविभूषणः।  
पझयोनिरितीत्येवं ख्यातो नाम्ना भविष्यसि।  
पुत्रो मे त्वं भव ब्रह्मन् सर्वलोकाधिप प्रभो ॥ २४.५१ ॥  
ततः स भगवान् ब्रह्म वरं गृह्य किरीटिनः ।  
एवं भवतु चेत्युक्त्वां प्रीतात्मा गतमत्सरः ॥ २४.५२ ॥  
प्रत्यासन्नमथायातं बालार्काभं महाननम्।  
भूतमत्यद्भुतं दृष्ट्वा नारायणमथाब्रवीत् ॥ २४.५३ ॥  
अप्रमेयो महावक्रो दंष्ट्री व्यस्तशिरो रुहः।  
दशबाहुस्त्रिशूलाङ्को नयनैर्विश्वतोमुखः ॥ २४.५४ ॥  
लोकप्रभुः स्वयं साक्षाद्विकृतो मुञ्जमेखली ।  
मेढ्रेणोर्ध्वेन महता नदमानोऽतिभैरवम् ॥ २४.५५ ॥  
कः खल्वेष पुमान् विष्णो तेजोराशिर्महाद्युतिः।  
व्याप्य सर्वा दिशो द्याञ्च इत एवाभिवर्त्तते ॥ २४.५६ ॥  
तेनैवमुक्तो भगवान् विष्णुर्ब्रह्माणमब्रवीत्।  
पद्भ्यान्तलनिपातेन यस्य विक्रमतोऽर्णवे।  
वेगेन महताकाशे व्यथिताश्च जलाशयाः ॥ २४.५७ ॥  
छटाभिर्विष्णुतोऽत्यर्थं सिच्यते पझसम्भवः।  
घ्राणजेन च वातेन कम्पमानं त्वया सह।  
दोधूयते महापझं स्वच्छन्दं मम नाभिजम् ॥ २४.५८ ॥  
स एष भगवानीशो ह्यनादिश्चान्तकृद्विभुः।  
भवानहञ्च स्तोत्रेण ह्युपतिष्ठाव गोध्वजम् ॥ २४.५९ ॥  
ततः क्रुद्धोऽम्बुजाभास्कं ब्रह्मा प्रोवाच केशवम्।  
न भवान् न्यूनमात्मानं लोकानां योनिमुत्तमम् ॥ २४.६० ॥  
ब्रह्माणं लोककर्त्तारं माञ्च वेत्ति सनातनम्।  
कोऽयं भोः शङ्करो नाम ह्यावयोर्व्यतिरिच्यते ॥ २४.६१ ॥  
तस्य तत् क्रोधजं वाक्यं श्रुत्वा विष्णुरभाषत।  
मा मैवं वद कल्याण परिवादं महात्मनः ॥ २४.६२ ॥  
मायायोगेश्वरो धर्मो दुराधर्षो वरप्रदः।  
हेतुरस्यात्र जगतः पुराणः पुरुषोऽव्ययः ॥ २४.६३ ॥  
जीवः खल्वेष जीवानां ज्योतिरेकं प्रकाशते।  
बालक्रीडनकैर्द्देवः क्रीडतो शङ्करः स्वयम् ॥ २४.६४ ॥  
प्रधानमव्ययं ज्योतिरव्यक्तं प्रकृतिस्तमः।  
अस्य चैतानि नामानि नित्यं प्रसवधर्मिणः।  
यः कः स इति दुःखार्त्तैर्मृग्यते यतिभिः शिवः ॥ २४.६५ ॥  
एष बीजी भवान् बीजमहं योनिः सनातनः।  
एवमुक्रोऽथ विश्वात्मा ब्रह्मा विष्णुमभाषत ॥ २४.६६ ॥  
भवान्योनिरहं बीजं कथं बीजी महेश्वरः ।  
एतन्मे सूक्ष्ममव्यक्तं संशयं छेत्तुमर्हसि ॥ २४.६७ ॥  
ज्ञात्वा चैवं समुत्पत्तिं ब्रह्मणा लोकतन्त्रिणा।  
इदं परमसादृश्यं प्रश्रमभ्यवदद्धरिः ॥ २४.६८ ॥  
अस्मान्महत्तरं गुह्यं भूतमव्यन्न विद्यते।  
महतः परमं धाम शिवमध्यात्मिनां पदम् ॥ २४.६९ ॥  
द्वैधीभावेन चात्मानं प्रविष्टस्तु व्यवस्थितः।  
निष्कलः सूक्ष्ममव्यक्तः सकलश्च महेश्वरः ॥ २४.७० ॥  
अस्य मायाविधिज्ञस्य अगम्यगहनस्य च।  
पुरा लिङ्गं भवद्बीजं प्रथमं त्वादिसर्गिकम् ॥ २४.७१ ॥  
मयि योनौ समायुक्तं तद्बीजं कालपर्ययात्‌।  
हिरण्मयमपारन्तद्योन्यामण्डमजायत ॥ २४.७२ ॥  
शतानि दशवर्षाणामण्डञ्चाप्सु प्रतिष्ठितम्।  
अन्ते वर्षसहस्रस्य वायुना तद्द्विधा कृतम् ॥ २४.७३ ॥  
कपालमेकं द्यौर्जज्ञे कपालमपरं क्षितिः।  
उल्वन्तस्य महोत्सेधं योऽसौ कनकपर्वतः ॥ २४.७४ ॥  
ततस्तस्मात् प्रबुद्धात्मा देवो देववरः प्रभुः ।  
हिरण्यगर्भो भगवानहं जज्ञे चतुर्भुजः ॥ २४.७५ ॥  
ततो वर्षसहस्रान्ते वायुना तद्द्विधाकृतम्।  
अतारार्केन्दुनक्षत्रं शून्यं लोकमवेक्ष्य च।  
कोऽयमत्रे त्यभिध्याते कुमारास्तेऽभवंस्तदा ॥ २४.७६ ॥  
प्रियदर्शनास्सुतनवो येऽतीताः पूर्वजास्तव।  
भूयो वर्षसहस्रान्ते तत एवात्मजास्तव।  
भुवनानलसङ्काशाः पझपत्रायतेक्षणाः ॥ २४.७७ ॥  
श्रीमान् सनत्कुमारस्तु ऋभुश्चैवोर्द्ध्वरेतसौ ।  
सनातनश्च सनकस्तथैव च सनन्दनः।  
उत्पन्नाः समकालं ते बुद्धयाऽतीन्द्रियदर्शनाः ॥ २४.७८ ॥  
उत्पन्नाः प्रतिघात्मानो जगदुश्च तदैव हि।  
नारप्स्यन्ते च कर्माणि तापत्रयविवर्जिताः ॥ २४.७९ ॥  
अस्य सौम्यं बहुक्लेशं जराशोकसमन्वितम्।  
जीवितं मरणं चैव सम्भवञ्च पुनः पुनः ॥ २४.८० ॥  
स्वप्रभूतं पुनः स्वर्गे दुःखानि नरकांस्तथा।  
विदित्वा चागमं सर्वमवश्यं भवितव्यताम् ॥ २४.८१ ॥  
ऋभुं सनत्कुमारञ्च दृष्ट्वा तव वशे स्थितौ।  
त्रयस्तु त्रीन् गुणान् हित्वा आत्मजाः सनकादयः।  
वैवर्त्तेन तु ज्ञानेन निवृत्तास्ते महौजसः ॥ २४.८२ ॥  
ततस्तेष्वपवृत्तेषु सनकादिषु वै त्रिषु।  
भविष्यसि विमूढस्तु मायया शङ्करस्य तु ॥ २४.८३ ॥  
एवं कल्पे तु वैकल्पे सञ्ज्ञा नस्यति तेऽनघ।  
कल्पशेषाणि भूतानि सूक्ष्माणि पार्थिवानि च ॥ २४.८४ ॥  
सा चैषा ह्यैश्वरी माया जगतः समुदाहृता।  
स एष पर्वतो मेरु र्देवलोक उदाहृतः ॥ २४.८५ ॥  
तवैवेदं हि माहात्म्यं दृष्ट्वा चात्मानमात्मना ।  
ज्ञात्वा चेश्वरसद्भावं ज्ञात्वा मामम्बुजेक्षणम् ॥ २४.८६ ॥  
महादेवं महायोगं भूतानां वरदं प्रभुम्।  
प्रणवात्मानमासाद्य नमस्कृत्या जगद्गुरुम्।  
त्वाञ्च माञ्चैव सङ्क्रुद्धो निःश्वासान्निर्द्दहेदयम् ॥ २४.८७ ॥  
एवं ज्ञात्वा महायोगं अभ्युत्तिष्ठन् महाबलः।  
अहं त्वामग्रतः कृत्वा स्तोष्येऽहमनलप्रभम् ॥ २४.८८ ॥  
॥सूत उवाच॥  
ब्रह्माणमग्रतः कृत्वा ततः स गरुडध्वजः।  
अतीतैश्च भविष्यैश्च वर्त्तमानैस्तथैव च।  
नामभिश्छान्दसैश्चैव इदं स्तोत्रमुदीरयत् ॥ २४.८९ ॥  
नमस्तुभ्यं भगवते सुव्रतेऽनन्ततेजसे।  
नमः क्षेत्राधिपतये बीजिने शूलिने नमः ॥ २४.९० ॥  
अमेढ्रायोर्द्ध्वमेढ्राय नमो वैकुण्ठरेतसे ।  
नमो ज्येष्ठाय श्रेष्ठाय अपूर्वप्रथमाय च ॥ २४.९१ ॥  
नमो हव्याय पूज्याय सद्यो जाताय वै नमः ।  
गह्वराय धनेशाय हैमचीराम्बराय च ॥ २४.९२ ॥  
नमस्ते ह्यस्मदादीनां भूतानां प्रभवाय च।  
वेदकर्म्मावदानानां द्रव्याणां प्रभवे नमः ॥ २४.९३ ॥  
नमो योग्स्य प्रभवे साङ्ख्यस्य प्रभवे नमः ।  
नमो ध्रुवनिशीथानामृषीणां पतये नमः ॥ २४.९४ ॥  
विद्युदशनिमेघानां गर्ज्जितप्रभवे नमः।  
उदधीनाञ्च प्रभवे द्वीपानां प्रभवे नमः ॥ २४.९५ ॥  
अद्रीणां प्रभवे चैव वर्षाणां प्रभवे नमः।  
नमो नदानां प्रभवे नदीनां प्रभवे नमः ॥ २४.९६ ॥  
नमश्चौषधिप्रभवे वृक्षाणां प्रभवे नमः।  
धर्म्माध्यक्षाय धर्म्माय स्थितीनां प्रभवे नमः ॥ २४.९७ ॥  
नमो रसानां प्रभवे रत्नानां प्रभवे नमः ।  
नमः क्षणानां प्रभवे कलानां प्रभवे नमः ॥ २४.९८ ॥  
निमेषप्रभवे चैव काष्ठानां प्रभवे नमः ।  
अहोरात्रार्द्धमासानां मासानां प्रभवे नमः ॥ २४.९९ ॥  
नम ऋतुनां प्रभवे सङ्ख्यायाः प्रभवे नमः।  
प्रभवे च परार्द्धस्य परस्य प्रभवे नमः ॥ २४.१०० ॥  
नमः पुराणप्रभवे युगस्य प्रभवे नमः।  
चतुर्विधस्य सर्गस्य प्रभवेऽनन्तचक्षुषे ॥ २४.१०१ ॥  
कल्पोदये निबद्धानां वार्त्तानां प्रभवे नमः।  
नमो विश्वस्य प्रभवे ब्रह्मदिप्रभवे नमः ॥ २४.१०२ ॥  
विद्यानां प्रभवे चैव विद्यानां पतये नमः।  
नमो व्रतानां पतये मन्त्राणां पतये नमः ॥ २४.१०३ ॥  
पितॄणां पतये चैव पशूनां पतये नमः।  
वाग्वृषाय नमस्तुभ्यं पुराणवृषभाय च ॥ २४.१०४ ॥  
सुचारुचारुकेशाय ऊर्द्ध्वचक्षुःशिराय च।  
नमः पशूनां पतये गोवृषेन्द्रध्वजाय च ॥ २४.१०५ ॥  
प्रजापतीनां पतये सिद्धानां पतये नमः।  
गरुडोरगसर्पाणां पक्षिणां पतये नमः ॥ २४.१०६ ॥  
गोकर्णाय च गोष्ठाय शङ्कुकर्णाय वै नमः।  
वाराहायाप्रमेयाय रक्षोधिपतये नमः ॥ २४.१०७ ॥  
नमो ह्यप्सरसाम्पतये गणानां (पतये) ह्रीमये नमः।  
अम्भसां पतये चैव तेजसां पतये नमः ॥ २४.१०८ ॥  
नमोऽस्तु लक्ष्मीपतये श्रीमते ह्रीमते नमः।  
बलाबलसमूहाय ह्यक्षोभ्यक्षोभणाय च ॥ २४.१०९ ॥  
दीर्घश्रृङ्गैकश्रृङ्गाय वृषभाय ककुद्मिने।  
नमः स्थैर्याय वपुषे तेजसे सुप्रभाय च ॥ २४.११० ॥  
भूताय च भविष्याय वर्त्तमानाय वै नमः।  
सुवर्च्चसेऽथ वीराय शूराय ह्यतिगाय च ॥ २४.१११ ॥  
वरदाय वरेण्याय नमः सर्वगताय च।  
नमो भूताय भव्याय भवाय महते तथा ॥ २४.११२ ॥  
जनाय च नमस्तुभ्यं तपसे वरदाय च।  
नमो वन्द्याय मोक्षाय जनाय नरकाय च ॥ २४.११३ ॥  
भवाय भजमानाय इष्टाय याजकाय च।  
अभ्युदीर्णाय दीप्ताय तत्त्वाय निर्गुणाय च ॥ २४.११४ ॥  
नमः पाशाय हस्ताय नमः स्वाभरणाय च।  
हुताय चापहुताय प्रहुतप्रशिताय च ॥ २४.११५ ॥  
नमोऽस्त्विष्टाय मूर्त्ताय ह्यग्निष्टोमर्त्विजाय च।  
नम ऋताय सत्याय भूताधिपतये नमः ॥ २४.११६ ॥  
सदस्याय नमश्चैव दक्षिणावभृथाय च।  
अहिंसायाथ लोकानां पशुमन्त्रौषधाय च ॥ २४.११७ ॥  
नमस्तुष्टिप्रदानाय त्र्यम्बकाय सुगन्धिने।  
नमोऽस्त्विन्द्रियपतये परिहाराय स्रग्विणे ॥ २४.११८ ॥  
विश्वाय विश्वरूपाय विश्वतोऽक्षिमुखाय च।  
सर्वतः पाणिपादाय रुद्रायाप्रमिताय च ॥ २४.११९ ॥  
नमो हव्याय कव्याय हव्यकव्याय वै नमः।  
नमः सिद्धाय मेध्याय चेष्टाय त्वव्ययाय च ॥ २४.१२० ॥  
सुवीराय सुघोराय ह्यक्षोभ्यक्षोभणाय च।  
सुमेधसे सुप्रजाय दीप्ताय भास्कराय च ॥ २४.१२१ ॥  
मनो नमः सुपर्णाय तपनीयनिभाय च।  
विरूपाक्षाय त्र्यक्षाय पिङ्गलाय महौजसे ॥ २४.१२२ ॥  
दृष्टिघ्नाय नमश्चैव नमः सौम्येक्षणाय च।  
नमो धूम्राय श्वेताय कृष्णाय लोहिताय च ॥ २४.१२३ ॥  
पिशिताय पिशङ्गाय पीताय च निषङ्गिणे।  
नमस्ते सविशेषाय निर्विशेषाय वै नमः ॥ २४.१२४ ॥  
नमो वै पझवर्णाय मृत्युघ्नाय च मृत्यवे ।  
नमः श्यामाय गौराय कद्रवे रोहिताय च ॥ २४.१२५ ॥  
नमः कान्ताय सन्ध्याभ्रवर्णाय बहुरूपिणे।  
नमः कपालहस्ताय दिग्वस्त्राय कपर्द्दिने ॥ २४.१२६ ॥  
अप्रमेयाय शर्वाय ह्यवध्याय वराय च।  
पुरस्तात् पृष्ठतश्चैव बिभ्राणाय कृशानवे ॥ २४.१२७ ॥  
दुर्गाय महते चैव रोधाय कपिलाय च।  
अर्कप्रभशरीराय बलिने रंहसाय च ॥ २४.१२८ ॥  
पिनाकिने प्रसिद्धाय स्फीताय प्रसृताय च।  
सुमेधसेऽक्षमालाय दिग्वासाय शिखण्डिने ॥ २४.१२९ ॥  
चित्राय चित्रवर्णाय विचित्राय धराय च।  
चेकितानाय तुष्टाय नमस्त्वनिहिताय च ॥ २४.१३० ॥  
नमः क्षान्ताय शान्ताय वज्रसंहननाय च।  
रक्षोघ्नाय मखघ्नाय शितिकण्ठोर्द्ध्वरेतसे ॥ २४.१३१ ॥  
अरिहाय कृतान्ताय तिग्मायुधधराय च।  
समोदाय प्रमोदाय इरिणायैव ते नमः ॥ २४.१३२ ॥  
प्रणवप्रणवेशाय भक्तानां शर्मदाय च।  
मृगव्याधाय दक्षाय दक्षयज्ञहराय च ॥ २४.१३३ ॥  
सर्वभूताय भूताय सर्वेशातिशयाय च।  
पुरभेत्रे च शान्ताय सुगन्धाय वरेशवे ॥ २४.१३४ ॥  
पुष्पवन्तस्वरुपाय भगनेत्रान्तकाय च ।  
कणादाय वरिष्ठाय कामाङ्गदहनाय च ॥ २४.१३५ ॥  
रवेः करालचक्राय नागेन्द्रदमनाय च।  
दैत्यानामन्तकायाथो दिव्याक्रन्दकराय च ॥ २४.१३६ ॥  
श्मशानरतिनित्याय नमस्त्र्यम्बकधारिणे।  
नमस्ते प्राणपालाय धवमालाधराय च ॥ २४.१३७ ॥  
प्रहीणशोकैर्विविधैर्भूतैः परिष्टुताय च।  
नरनारीशरीराय देव्याः प्रियकराय च ॥ २४.१३८ ॥  
जटिने दण्डिने तुभ्यं व्यालयज्ञोपवीतिने ।  
नमोऽस्तु नृत्यशीलाय वाद्यनृत्यप्रियाय च ॥ २४.१३९ ॥  
मन्यवे शीतशीलाय सुगीतिगायते नमः।  
कटककराय भीमाय चोग्ररूपधराय च ॥ २४.१४० ॥  
विभीषणाय भीमाय भगप्रमथनाय च।  
सिद्धसङ्घातगीताय महाभागाय वै नमः ॥ २४.१४१ ॥  
नमो मुक्ताट्टहासाय क्ष्वेडितास्फोटिताय च।  
नदते कूर्दते चैव नमः प्रमुदिताय च ॥ २४.१४२ ॥  
नमोऽद्भुताय स्वपते धावते प्रस्थिताय च।  
ध्यायते जृम्भते चैव तुदते द्रवते नमः ॥ २४.१४३ ॥  
चलते क्रीडते चैव लम्बोदरशरीरिणे।  
नमः कृताय कम्पाय मुण्डाय विकराय च ॥ २४.१४४ ॥  
नम उन्मत्तवेषाय किङ्किणीकाय वै नमः।  
नमो विकृतवेषाय क्रूरोग्रामर्षणाय च ॥ २४.१४५ ॥  
अप्रमेयाय दीप्ताय दीप्तये निर्गुणाय च।  
नमः प्रियाय वादाय मुद्रामणिधराय च ॥ २४.१४६ ॥  
नमस्तोकाय तनवे गुणैरप्रतिमाय च।  
नमो गणाय गुह्याय अगम्यागमनाय च ॥ २४.१४७ ॥  
लोक धात्री त्वियं भूमिः पादौ सज्जनसेवितौ।  
सर्व्वेषां सिद्धयोगानामधिष्ठानन्तवोदरम् ॥ २४.१४८ ॥  
मध्येऽन्तरिक्षं विस्तीर्णन्तारागणविभूषितम्।  
तारापथ इवा भाति श्रीमान् हारस्तवोरसि ॥ २४.१४९ ॥  
दिशो दश भुजास्ते वै केयूराङ्गदभूषिताः।  
विस्तीर्णपरिणाहश्च नीलाम्बुदचयोपमः ॥ २४.१५० ॥  
कण्ठस्ते शोभते श्रीमान् हेमसूत्रविभूषितः ।  
दंष्ट्राकरालदुर्द्धर्षमनौपम्यं मुखं तव ॥ २४.१५१ ॥  
पझमालाकृतोष्णीषं शीर्षण्यं शोभते कथम्।  
दीप्तिः सूर्ये वपुश्चन्द्रे स्थैर्ये भूर्ह्यनिलो बले ॥ २४.१५२ ॥  
तैक्ष्ण्यमग्नौ प्रभा चन्द्रे खे शब्दः शैत्यमप्सु च।  
अक्षरोत्तमनिष्पन्दान् गुणानेतान्विदुर्बुधाः ॥ २४.१५३ ॥  
जपो जप्यो महायोगी महादेवो महेश्वरः।  
पुरेशयो गुहावासी खेचरो रजनीचरः ॥ २४.१५४ ॥  
तपोनिधिर्गुहगुरुर्नन्दनो नन्दिवर्द्धनः।  
हयशीर्षो धराधाता विधाता भूतिवाहनः ॥ २४.१५५ ॥  
बोद्धव्यो बोधनो नेता धूर्वहो दुष्प्रकम्पकः।  
बृहद्रथो भीमकर्मा बृहत्कीर्तिर्धनञ्जयः ॥ २४.१५६ ॥  
घण्टाप्रियो ध्वजीछत्री पताकाध्वजिनीपतिः।  
कवची पट्टिशी शङ्खी पाशहस्तः परश्वभृत् ॥ २४.१५७ ॥  
अगमस्त्वनघः शूरो देवराजारिमर्दनः।  
त्वां प्रसाद्य पुराऽस्माभिर्द्विषन्तो निहता युधि ॥ २४.१५८ ॥  
अग्निस्त्वं चार्णवान् सर्वान् पिभन्नैव न तृप्यसे।  
क्रोधागारः प्रसन्नात्मा कामहा कामदः प्रियः ॥ २४.१५९ ॥  
ब्रह्मण्यो ब्रह्मचारी च गोघ्नस्त्वं शिष्टपूजितः।  
वेदानामव्ययः कोशस्त्वया यज्ञः प्रकल्पितः ॥ २४.१६० ॥  
हव्यञ्च वेदं वहति वेदोक्तं हव्यवाहनः।  
प्रीते त्वयि महादेव वयं प्रीता भवामहे ॥ २४.१६१ ॥  
भवानीशो नादिमान् धामराशिर्ब्रह्मम लोकानान्त्वं कर्त्ता त्वादिसर्गः।  
साङ्ख्याः प्रकृतिभ्यः परमं त्वां विदित्वा क्षीणध्यानास्ते न मृत्युं विशन्ति ॥ २४.१६२ ॥  
योगेन त्वान्ध्यानिनो नित्ययुक्ताः ज्ञात्वा भोगान् सन्त्यजन्ते पुनस्तान् ।  
येऽन्ये मर्त्त्यास्त्वां प्रपन्ना विशुद्धास्ते कर्मभिर्दिव्यभोगान् भजन्ते ॥ २४.१६३ ॥  
अप्रमेयस्य तत्त्वस्य यथा विझः स्वशक्तितः।  
कीर्तितं तव माहात्म्यमपारं परमात्मनः।  
शिवो नो भव सर्वत्र योऽसि सोऽसि नमोऽस्तु ते ॥ २४.१६४ ॥  
इति श्रीमहापुराणे वायुप्रोक्ते शार्वस्तवं नाम चतुर्विंशोऽध्यायः ॥ २४ ॥