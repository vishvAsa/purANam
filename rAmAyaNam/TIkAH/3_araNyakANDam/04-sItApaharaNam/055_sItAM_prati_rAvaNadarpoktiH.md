+++
title = "०५५ सीतां प्रति रावणदर्पोक्तिः"
title_english = "055 Ravana entices Seetha to marry him"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-055-Sitaam_Prathi_Ravana_Darpookthihi.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/055_sItAM_prati_rAvaNadarpoktiH.md">
<details><summary><h3>IITK ...{Loading}...</h3></summary>

Ravana takes Sita to his palace -- shows her round the mansion, the
wealth, attendants etc. to lure her -- persuades her to accept him.



#### श्लोकः
##### मूलम्
सन्दिश्य राक्षसान्घोरान् रावणोऽष्टौ महाबलान्।  
आत्मानं बुद्धिवैक्लब्यात्कृतकृत्यममन्यत॥3.55.1॥

##### शब्दार्थः
राणवः Ravana, महाबलान् very powerful, धोरान् fierce, अष्टौ eight, राक्षसान् demons, सन्दिश्य ordered, बुद्धिवैक्लब्यात् out of perversion, आत्मानम् himself, कृतकृत्यम् an accomplished one, अमन्यत felt.

##### आङ्ग्लानुवादः
After ordering the eight most fierce  and powerful demons, Ravana had a sense of accomplishment within himself because of his perverse intellect.



#### श्लोकः
##### मूलम्
स चिन्तयानो वैदेहीं कामबाणसमर्पितः।  
प्रविवेश गृहं रम्यं सीतां द्रष्टुमभित्वरन्॥3.55.2॥

##### शब्दार्थः
सः he (Ravana), वैदेहीम् Vaidehi, चिन्तयानः  thinking about, कामबाणैः समर्पितः succumbed to the arrows of Cupid (the god of love), सीताम् Sita, द्रष्टुम् to see, अभित्वरन् hastened, रम्यम् beautiful, गृहम् home, प्रविवेश entered again.

##### आङ्ग्लानुवादः
Thinking about Vaidehi and hit by the arrows of Cupid (the god of love). Ravana hastened to see Sita and entered the beautiful home.



#### श्लोकः
##### मूलम्
स प्रविश्य तु तद्वेश्म रावणो राक्षसाधिपः।  
अपश्यद्राक्षसीमध्ये सीतां शोकपरायणाम्॥3.55.3॥

##### शब्दार्थः
राक्षसाधिपः lord of the demons, सः रावणः that Ravana, तत् that, वेश्म residence, प्रविश्य entered, राक्षसीमध्ये in the midst of demonesses, शोकपरायणाम् full of grief, सीताम् Sita, अपश्यत् saw.

##### आङ्ग्लानुवादः
Ravana, lord of the demons, entered his residence and saw Sita full of grief in the midst of the demonesses.



#### श्लोकः
##### मूलम्
अश्रुपूर्णमुखीं दीनां शोकभाराभिपीडिताम्।  
वायुवेगैरिवाक्रान्तां मज्जन्तीं नावमर्णवे॥3.55.4॥  
मृगयूथपरिभ्रष्टां मृगीं श्वभिरिवावृताम्।  
अधोमुखमुखीं सीतामभ्येत्य च निशाचरः॥3.55.5॥  
तां तु शोकपरां दीनामवशां राक्षसाधिपः।  
स बलाद्दर्शयामास गृहं देवगृहोपमम्॥3.55.6॥

##### शब्दार्थः
अश्रुपूर्णमुखीम्  with face full of tears, दीनाम् piteous , शोकभाराभिपीडिताम् inflicted with the burden of sorrow, वायुवेगैः driven by the wind, (सम्)आक्रान्ताम् overpowered, अर्णवे in the sea, मज्जन्तीम् sinking, नावमिव like a boat, मृगयूथपरिभ्रष्टाम् separated from the herd, श्वभिः by hounds, आवृताम् surrounded by, मृगीमिव like a female deer, अधोमुखमुखीम् with head bent, सीताम् to Sita, निशाचरः demon, अभ्येत्य having gone near, शोकपराम् lady full of grief, दीनाम् pathetic woman, अवशाम् not under her own control, ताम् her, सः राक्षसाधिपः king of the demons(Ravana), बलात् forcibly, देवगृहोपमम् like a heavenly home, गृहम् home, दर्शयामास showed.

##### आङ्ग्लानुवादः
The demon Ravana forcibly took Sita, her face full of tears, to show her his heavenlike home. Inflicted with grief she looked wretched. She resembled a female deer hounded out of the herd. With her head bent in grief, she looked pathetic like one not under her control, like a boat sinking under the sea driven by the wind.



#### श्लोकः
##### मूलम्
हर्म्यप्रासादसम्बाधं स्त्रीसहस्रनिषेवितम्।  
नानापक्षिगणैर्जुष्टं नानारत्नसमन्वितम्॥3.55.7॥  
दान्तकैस्तापनीयैश्च स्फाटिकै राजतैरपि।  
वज्रवैडूर्यचित्रैश्च स्तम्भैर्दृष्टिमनोहरैः॥3.55.8॥  
दिव्यदुन्दुभिनिर्ह्रादं तप्तकाञ्चनतोरणम्।

##### शब्दार्थः
हर्म्यप्रासादसम्बाधम् complex of palaces, स्त्रीसहस्रनिषेवितम् served by thousands of women, नानापक्षिगणैः by different flocks of birds, जुष्टम् attended, नानारत्नसमन्वितम्  studded with a variety of gems, दान्तकैः with ivory, तापनीयैः च and golden, स्फाटिकैः crystals, राजतैरपि silver, वज्रवैडूर्यचित्रैः diamonds and vaiduryas, दृष्टिमनोहरैः captivating, स्तम्भैः with pillars, दिव्यदुन्दुभिनिर्ह्रादम् resounding with wonderful drums, तप्तकाञ्चनतोरणम् having glittering golden entrance.

##### आङ्ग्लानुवादः
His home was a complex of palaces and mansions served by thousands of women. It was an abode of different flocks of birds. It had captivating pillars studded with gold, crystals, silver, diamonds and vaiduryas. It resounded with wonderful sounds of drums. Its golden entrances were glittering.



#### श्लोकः
##### मूलम्
सोपानं काञ्चनं चित्रमारुरोह तया सह॥3.55.9॥  
दान्तका राजताश्चैव गवाक्षाः प्रियदर्शनाः।  
हेमजालावताश्चासन्स्तत्र प्रासादपङ्क्तयः॥3.55.10॥

##### शब्दार्थः
काञ्चनम् gold, चित्रम् wonderful, सोपानम् staircase, तया सह along with her, आरुरोह he climbed, तत्र there, दान्तकाः ivory, राजताश्च silver, प्रियदर्शनाः beautiful, गवाक्षाः windows, हेमजालावृताः covered by golden trellis, प्रासादपङ्त्कयः rows of mansions, आसन् there were.

##### आङ्ग्लानुवादः
He ascended the wonderful golden staircase taking Sita along with him.Beautiful looked the rows of mansions with silver and ivory windows and golden trellis.



#### श्लोकः
##### मूलम्
सुधामणिविचित्राणि भूमिभागानि सर्वशः।  
दशग्रीवस्स्वभवने प्रादर्शयत मैथिलीम्॥3.55.11॥

##### शब्दार्थः
दशग्रीवः the tenheaded Ravana, स्वभवने in his own mansion, सर्वशः all over, सुधामणिविचित्राणि with wonderful crystals, भूमिभागानि  the floors, मैथिलीम् to Sita, the princess from Mithila, प्रादर्शयत showed.

##### आङ्ग्लानुवादः
The tenheaded Ravana showed Sita, the princess from Mithila the floors with wonderful crystals.



#### श्लोकः
##### मूलम्
दीर्घिकाः पुष्करिण्यश्च नानावृक्षसमन्विताः।  
रावणो दर्शयामास सीतां शोकपरायणाम्॥3.55.12॥

##### शब्दार्थः
रावणः Ravana, दीर्घिकाः stepwells, नानावृक्षसमन्विताः full of different kinds of trees, पुष्करिण्यश्च lotus tanks, शोकपरायणाम् in deep sorrow, सीताम् Sita, दर्शयामास showed.

##### आङ्ग्लानुवादः
Ravana showed Sita who was overwhelmed with sorrow, stepwells surrrounded by various trees and tanks.



#### श्लोकः
##### मूलम्
दर्शयित्वा तु वैदेह्याः कृत्स्नं तद्भवनोत्तमम्।  
उवाच वाक्यं पापात्मा सीतां लोभितुमिच्छया॥3.55.13॥

##### शब्दार्थः
पापात्मा sinner, कृत्स्नम् entirely, तत् that, भवनोत्तमम् best of mansions, वैदेह्याः to Vaidehi, दर्शयित्वा on showing, सीताम् Sita, इच्छया desiring to, लोभितुम् to allure, वाक्यम् these words, उवाच said.

##### आङ्ग्लानुवादः
The sinful Ravana showed Sita, princess of Videha, the best of all his mansions in order to allure her, sayingः



#### श्लोकः
##### मूलम्
दश राक्षसकोट्यश्च द्वाविंशतिरथापराः।  
तेषां प्रभुरहं सीते सर्वेषां भीमकर्मणाम्॥3.55.14॥  
वर्जयित्वा जरावृद्धान्बालांश्च रजनीचरान्।

##### शब्दार्थः
सीते O Sita, जरावृद्धान् the aged, बालांश्च children, रजनीचरान् night rangers, वर्जयित्वा apart from, दश ten, राक्षसकोट्यश्च crores of demons, अथ and, अपराः over that, द्वाविंशतिः twentytwo crore, भीमकर्मणाम् terrorists, तेषाम् them, सर्वेषाम् for all, अहम् I am, प्रभुः the king.

##### आङ्ग्लानुवादः
O Sita, leaving aside children and the aged, I am the lord of crores of nightrangers in addition to ten crore demons and twentytwo crore terrorists.



#### श्लोकः
##### मूलम्
सहस्रमेकमेकस्य मम कार्यपुरस्सरम्॥3.55.15॥  
यदिदं राजतन्त्रं मे त्वयि सर्वं प्रतिष्ठितम्।  
जीवितं च विशालाक्षि त्वं मे प्राणैर्गरीयसी॥3.55.16॥

##### शब्दार्थः
एकस्य for me alone, मम for me, एकम् one, सहस्रम् thousand, कार्यपुरस्सरम् attending, यत् since, इदम् this, राज्यतन्त्रम् the administration of the kingdom, सर्वम् all, जीवितं च life also, त्वयि you, प्रतिष्ठितम् is resting, विशालाक्षि O largeeyed lady, त्वम् you, मे my, प्राणैः more than life, गरीयसी dearer.

##### आङ्ग्लानुवादः
For me alone there are a thousand attendants.The  administration of the kingdom and all my subjects will be under your control. O largeeyed Sita you are dearer to me than my life.



#### श्लोकः
##### मूलम्
बहूनांस्त्रीसहस्राणां मम योऽसौ परिग्रहः।  
तासां त्वमीश्वरा सीते मम भार्या भव प्रिये॥3.55.17॥

##### शब्दार्थः
सीते Sita, बहूनाम् of many, स्त्री सहस्राणाम् thousands of women, यः such, असौ this, परिग्रहः married to me, तासाम् to all of them, त्वम् you, ईश्वरी chief, भव be, प्रिये O dear, मम my, भार्या wife, भव be.

##### आङ्ग्लानुवादः
O Sita dear  be my chief queen among the many thousands of women I have married.



#### श्लोकः
##### मूलम्
साधु किं तेऽन्यया बुद्ध्या रोचयस्व वचो मम।  
भजस्वमाभितप्तस्य प्रसादं कर्तुमर्हसि॥3.55.18॥

##### शब्दार्थः
ते to you, अन्यया by another, बुद्ध्या by thought, किम् what, साधु be good, मम वचः my words, रोचयस्व you may accept, अभितप्तस्य consumed by thoughts of you, मम me, प्रसादम् grace, कर्तुम् to do, अर्हसि should.

##### आङ्ग्लानुवादः
Do not think otherwise. Be good and accept my request. I am consumed by thoughts of you. You should be gracious to me.



#### श्लोकः
##### मूलम्
परिक्षिप्ता समुद्रेण लङ्केयं शतयोजना।  
नेयं धर्षयितुं शक्या सेन्द्रैरपि सुरासुरैः॥3.55.19॥

##### शब्दार्थः
शतयोजना extinding to a hundred yojanas, इयम् this, लङ्का Lanka, समुद्रेण by the sea, परिक्षिप्ता surrounded, सेन्द्रैः by deities including Indra, सुरासुरै रपि even sods and demons, इयम् this, धर्षयितुम् to assault, न शक्या not possible.

##### आङ्ग्लानुवादः
This Lanka extending to a hundred yojanas and surrounded by the sea is vulnerable to neither demons nor gods including Indra.



#### श्लोकः
##### मूलम्
न देवेषु न यक्षेषु न गन्धर्वेषु पक्षिषु।  
अहं पश्यामि लोकेषु यो मे वीर्यसमो भवेत्॥3.55.20॥

##### शब्दार्थः
लोकेषु in the world, यः whoever, मे to me, वीर्यसमः equal in valour, भवेत् may be, अहम् I, देवेषु among gods, न पश्यामि I do not not see, यक्षेषु among yakshas, न not, गन्धर्वेषु in gandharvas, न not, पक्षिषु in birds, न not.

##### आङ्ग्लानुवादः
I do not see any one equal to me in valour among gods, or yakshas or gandharvas or birds.



#### श्लोकः
##### मूलम्
राज्यभ्रष्टेन दीनेन तापसेन गतायुषा।  
किं करिष्यसि रामेण मानुषेणाल्पतेजसा॥3.55.21॥

##### शब्दार्थः
राज्यभ्रष्टेन who lost his kingdom, दीनेन by a dejected person, तापसेन an ascetic, गतायुषा with a short life one, मानुषेण human being, अल्पतेजसा with one who lacks lustre, रामेण Rama, किं करिष्यसि what is the use for you ,

##### आङ्ग्लानुवादः
Of what use is Rama who has lost his kingdom, who is depressed and leads an  
ascetic life and who is a shortlived, lacklustre human being.



#### श्लोकः
##### मूलम्
भजस्व सीते मामेव भर्ताहं सदृशस्तव।  
यौवनं ह्यध्रुवं भीरु रमस्वेह मया सह॥3.55.22॥

##### शब्दार्थः
सीते O Sita, मामेव me alone, भजस्व accept, अहम् I am, तव your, सदृशः befitting, भर्ता husband, भीरु timid one, यौवनम् youth, अध्रुवं हि is not permanent, इह here, मया सह with me, रमस्व may enjoy.

##### आङ्ग्लानुवादः
O Sita take refuge only in me. I am a befitting husband to you. O timid one youth is impermanent. Enjoy (your life) with me while it lasts.



#### श्लोकः
##### मूलम्
दर्शने माकृथा बुद्धिं राघवस्य वरानने।  
कास्य शक्तिरिहागन्तुमपि सीते मनोरथैः॥3.55.23॥

##### शब्दार्थः
वरानने O lovely Sita, राघवस्य Rama's, दर्शने in seeing, बुद्धिं thought, मा do not, कृथाः entertain, सीते O Sita, अस्य his, मनोरथैरपि with his mind also, इह here, आगन्तुम् to come, शक्तिः power, का where is it?

##### आङ्ग्लानुवादः
O lovely Sita, give up the thought of seeing Rama. Where does he possess the power to reach this place even on the mental plane ?



#### श्लोकः
##### मूलम्
न शक्यो वायुराकाशे पाशैर्बद्धुं महाजवः।  
दीप्यमानस्य वाप्यग्नेर्गृहीतुं विमलां शिखाम्॥3.55.24॥

##### शब्दार्थः
महाजवः of high speed, वायुः wind, आकाशे in the sky, पाशैः by rope, बध्धुम् to bind, न शक्यः not possible, दीप्यमानस्य  of burning flame, आग्नेः fire, विमलाम् brilliant , शिखाम् flame, गृहीतुम् to catch.

##### आङ्ग्लानुवादः
It is not possible to bind  the wind blowing at high speed in the sky. Similarly it is not possible to catch the brilliant glow of flaming fire.



#### श्लोकः
##### मूलम्
त्रयाणामपि लोकानां न तं पश्यामि शोभने।  
विक्रमेण नयेद्यस्त्वां मद्बाहुपरिपालिताम्॥3.55.25॥

##### शब्दार्थः
शोभने O beautiful lady, त्रयाणाम् in the three, लोकानामपि worlds too, यः whoever, मद्बाहुपरिपालिताम् protected by my arms, त्वाम् you, विक्रमेण by valour, नयेत् can take away, तम् him, न पश्यामि not see.

##### आङ्ग्लानुवादः
O lovely lady, I do not see any one in these three worlds who can, by his valour, take you away from me guarded by my arms.



#### श्लोकः
##### मूलम्
लङ्कायां सुमहद्राज्यमिदं त्वमनुपालय।  
त्वत्प्रेष्या मद्विधाश्चैव देवाश्चापि चराचराः॥3.55.26॥

##### शब्दार्थः
त्वम् you, लङ्कायां in Lanka's, सुमहत् vast, इदम् this, राज्यम् kingdom, अनुपालय you may rule, मद्विधाः people like me, देवाश्चापि even gods, चराचराः all mobile and immobile beings, त्वत्प्रेष्याः will be at beck and call.

##### आङ्ग्लानुवादः
Rule this vast kingdom of Lanka. People like me, even gods and all beings, mobile and immobile, will be at your beck and call.



#### श्लोकः
##### मूलम्
अभिषेकोदकक्लिन्ना तुष्टा च रमयस्व माम्।  
दुष्कृतं यत्परा कर्म वनवासेन तद्गतम्॥3.55.27॥  
यश्च ते सुकृतो धर्मस्तस्येह फलमाप्नुहि।

##### शब्दार्थः
अभिषेकोदकक्लिन्ना drenched with waters of consecration, तुष्टा च and satisfied , माम् me, रमयस्व enjoy, पुरा previous birth, यत् whatever, दुष्कृतम् evil deeds, कर्म तत् that, वनवासेन by dwelling in the forest, गतम् gone, ते your, यः whatever, सुकृतः  good deeds, धर्मः righteousness, तस्य of that, फलम् fruit, इह here, आप्नुहि enjoy.

##### आङ्ग्लानुवादः
Drenched with the waters of consecration, entertain me. The effect of the bad deeds done in the past are over with your dwelling in the forest. Now enjoy the fruits  of your  
good and righteous deeds here with me.



#### श्लोकः
##### मूलम्
इह माल्यानि सर्वाणि दिव्यगन्धानि मैथिलि॥3.55.28॥  
भूषणानि च मुख्यानि सेवस्व च मया सह॥

##### शब्दार्थः
मैथिलि Maithili, इह here, दिव्यगन्धानि of divine fragrance, सर्वाणि all, माल्यानि garlands, मुख्यानि finest, भूषणानि च jewels, मया सह with me, सेवस्व you put on.

##### आङ्ग्लानुवादः
O princess from Mithila, put on all garlands of wonderful fragrance and finest of jewels here with me.



#### श्लोकः
##### मूलम्
पुष्पकं नाम सुश्रोणि भ्रातुर्वैश्रवणस्य मे॥3.55.29॥  
विमानं सूर्यसङ्काशं तरसा निर्जितं मया।

##### शब्दार्थः
सुश्रोणि O charming lady, मे my, भ्रातुः brother, वैश्रवणस्य Vaisravana's (Kubera's), पुष्पकं नाम called Pushpaka, सूर्यसङ्काशम् radiant like the Sun, विमानम् aerial chariot, तरसा with strength, निर्जितम् is won over.

##### आङ्ग्लानुवादः
O finehipped lady, I won by my strength from my brother Vaisravana (Kubera) an aerial chariot called Pushpaka shining with the radiance of the Sun.



#### श्लोकः
##### मूलम्
विशालं रमणीयं च तद्विमानमनुत्तम्॥3.55.30॥  
तत्र सीते मया सार्धं विहरस्व यथासुखम्।

##### शब्दार्थः
सीते O Sita, अनुत्तमम् excellent, तत् that, विमानम् chariot, विशालम् huge, रमणीयं च beautiful, तत्र on that, मया सार्धम् along with me, यथासुखम् happily, विहरस्व can roam with pleasure.

##### आङ्ग्लानुवादः
O Sita that excellent chariot is big and beautiful. Where on you can roam happily along with me.



#### श्लोकः
##### मूलम्
वदनं पद्मसङ्काशममलं चारुदर्शनम्।  
शोकार्तंतु वरारोहे न भ्राजति वरानने॥3.55.31॥

##### शब्दार्थः
वरारोहे O heavyhipped lady, वरानने lady with  a comely face , पद्मसङ्काशम् looking like lotus, अमलम् clean, चारुदर्शनम् pleasing to the eye, वदनम् face, शोकार्तम् striken with grief, न भ्राजति is not shining.

##### आङ्ग्लानुवादः
O heavyhipped lady your face which is a clean lotus pleasing to the eye has lost its shine, stricken with grief.



#### श्लोकः
##### मूलम्
एवं वदति तस्मित्सा वस्त्रान्तेन वराङ्गना।  
पिधायेन्दुनिभं सीता मुखमश्रूण्यवर्तयत्॥3.55.32॥

##### शब्दार्थः
तस्मिन् while he, एवम् in that manner, वदति was talking, वराङ्गना the best of beauty, सा सीता that Sita, इन्दुनिभम् Moonlike, मुखम् face, वस्त्रान्तेन by the edge of the garment, पिधाय covering, अश्रूणि tears, अवर्तयत् stood.

##### आङ्ग्लानुवादः
As Ravana went on speaking thus, Sita covered her beautiful, moonlike face with the edge of her garment and stood shedding tears.



#### श्लोकः
##### मूलम्
ध्यायन्तीं तामिवास्वस्थां दीनां चिन्ताहतप्रभाम्।  
उवाच वचनं पापो रावणो राक्षसेश्वरः॥3.55.33॥

##### शब्दार्थः
पापः sinful, राक्षसेश्वरः lord of the demons, रावणः Ravana, ध्यायन्तीमिव as though in a contemplative mood, अस्वस्थाम् who was not well, दीनाम् piteously, चिन्ताहतप्रभाम् her beauty dulled by her anxiety, ताम् her, वचनम् these words, उवाच said.

##### आङ्ग्लानुवादः
While Sita was lost in thought, feeling ill at lase, looking wretched with her beauty dulled by her anxiety, the sinful lord of the demons continued ः



#### श्लोकः
##### मूलम्
अलं व्रीडेन वैदेहि धर्मलोपकृतेन च॥3.55.34॥  
आर्षोऽयं दैवनिष्यन्दो यस्त्वामभिगमिष्यति।

##### शब्दार्थः
वैदेहि Sita, धर्मलोपकृतेन thinking it to be a violation of righteous conduct, व्रीडेन feeling shamed, अलम् no need to, यः whatever, त्वाम् अभिगमिष्यति will come your way, अयम् this one, दैवनिष्यन्दः granted by fate, आर्षः acceptable to sages.

##### आङ्ग्लानुवादः
O Sita you need not feel shamed that it is a violation of righteous conduct. Take it as godsend which has the approval of sages.



#### श्लोकः
##### मूलम्
एतौ पादौ मया स्निग्धौ शिरोभिः परिपीडितौ॥3.55.35॥  
प्रसादं कुरु मे क्षिप्रं वश्यो दासोऽहमस्मिते।

##### शब्दार्थः
एतौ these two, स्निग्धौ shining brightly, पादौ feet, मया शिरोभिः by my heads too, परिपीडितौ are touched and pressed, क्षिप्रम् quickly, प्रसादम् favour, कुरु do, अहम् I am, ते to you, वश्यः under your control, दासः slave, अस्मि I am.

##### आङ्ग्लानुवादः
I am bowing down, pressing my heads at your shining feet. I am at your mercy. Grant me your favourI will remain your slave and remain ever under your control.



#### श्लोकः
##### मूलम्
इमाश्शून्य मया वाचश्शुष्यमाणेन भाषिताः॥3.55.36॥  
न चापि रावणः काञ्चिन्मूर्ध्ना स्त्रीं प्रणमेत ह।

##### शब्दार्थः
शुष्यमाणेन with parched throat, मया by myself, इमाः these, शून्याः desolate, वाचः words, भाषिताः spoken, रावणः Ravana, काञ्चित् स्त्रीं any woman, मूर्ध्ना  head bowed down, न प्रणमेत हि will not pay obeisance.

##### आङ्ग्लानुवादः
My throat has dried up. I have spoken these words in a forlorn state. Ravana has never bowed down to a woman in obeisance.



#### श्लोकः
##### मूलम्
एवमुक्त्वा दशग्रीवो मैथिलीं जनकात्मजाम्॥3.55.37॥  
कृतान्तवशमापन्नो ममेयमिति मन्यते।

##### शब्दार्थः
दशग्रीवः the tenheaded Ravana, जनकात्मजाम् to the daughter of Janaka, मैथिलीम् Maithili,  
एवम् in that manner, उक्त्वा having said, कृतान्तवशम् under the control of Yama, आपन्नः being distressed, इयम् she is, मम mine, इति like this, मन्यते thinks.

##### आङ्ग्लानुवादः
Having said this to the daughter of Janaka, the tenheaded Ravana who had fallen under the control of Yama, lord of death, misconceived that she had become his own.  
इतयार्ष श्रीमद्रामायणे वाल्मीकीय आदिकाव्ये अरण्यकाण्डे पञ्चपञ्चाशस्सर्गः॥  
Thus ends the fiftyfifth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/055_sItAM_prati_rAvaNadarpoktiH.md">
<details><summary><h3>भूषणम् ...{Loading}...</h3></summary>



सन्दिश्य राक्षसान् घोरान् रावणो ऽष्टौ महाबलान् ।  

आत्मानं बुद्धिवैक्लव्यात्कृतकृत्यममन्यत  ॥  ३।५५।१  ॥   

पूर्वं स्वप्रभावकथनमुखेन प्रलोभनं कृतवान् । अथ भोगोपकरणप्रदर्शनमुखेन
रावणः सीतां प्रलोभयति पञ्चपञ्चाशे सन्दिश्येत्यादि । बुद्धिवैक्लव्यात्
बुद्धिदौर्बल्यात्, अकृतबुद्धित्वादित्यर्थः  ॥  ३।५५।१  ॥   

  

स चिन्तयानो वैदेहीं कामबाणसमर्पितः ।  

प्रविवेश गृहं रम्यं सीतां द्रष्टुमभित्वरन्  ॥  ३।५५।२  ॥   

समर्पितः पीडित इत्यर्थः । अभित्वरन् अभित्वरमाणः  ॥  ३।५५।२  ॥   

  

स प्रविश्य तु तद्वेश्म रावणो राक्षसाधिपः ।  

अपश्यद्राक्षसीमध्ये सीतां शोकपरायणाम्  ॥  ३।५५।३  ॥   

स प्रविश्येति वेश्म अन्तःपुरम्  ॥  ३।५५।३  ॥   

  

अश्रुपूर्णमुखीं दीनां शोकभाराभिपीडिताम् ।  

वायुवेगैरिवाक्रान्तां मज्जन्तीं नावमर्णवे  ॥  ३।५५।४  ॥   

मृगयूथपरिभ्रष्टां मृगीं श्वभिरिवावृताम् ।  

अधोमुखमुखीं सीतामभ्येत्य च निशाचरः  ॥  ३।५५।५  ॥   

तां तु शोकपरां दीनामवशां राक्षसाधिपः ।  

स बलाद्दर्शयामास गृहं देवगृहोपपम्  ॥  ३।५५।६  ॥   

अश्र्वित्यादिश्लोकत्रयमेकं वाक्यम् । अधोमुखमवनतं मुखं यस्यास्ताम् ।
"स्यादवाङप्यधोमुखः" इत्यमरः । शोकभाराभिपीडितामभ्येत्य शोकपरां
दर्शयामासेति क्रियाभेदादपुनरुक्तिः । अवशां दर्शनमनिच्छन्तीम्  ॥  ३।५५।४६
 ॥   

  

हर्म्यप्रासादसम्बाधं स्त्रीसहस्रनिषेवितम् ।  

नानापक्षिगणैर्जुष्टं नानारत्नसमन्वितम्  ॥  ३।५५।७  ॥   

काञ्चनैस्तापनीयैश्च स्फाटिकै राजतैरपि ।  

वज्रवैडूर्यचित्रैश्च स्तम्भैर्द्दष्टिमनोहरैः  ॥  ३।५५।८  ॥   

गृहं वर्णयति द्वाभ्याम् हर्म्येत्यादि । हर्म्यैः ह्रस्वविमानैः प्रासादैः
उन्नतविमानैश्च सम्बाधं  

निबिडम् । काञ्चनैः स्वर्णमयैः तापनीयैः तप्तस्वर्णमयैः स्तम्भैरुपलक्षितम्
 ॥  ३।५५।७,८  ॥   

  

दिव्यदुन्दुभिनिर्ह्रादं तप्तकाञ्चनतोरणम् ।  

सोपानं काञ्चनं चित्रमारुरोह तया सह  ॥  ३।५५।९  ॥   

दिव्यदुन्दुभिनिर्ह्रादं निर्ह्रादवत् । अर्शआद्यच् । यद्वा
दिव्यदुन्दुभेरिव निर्ह्रादः शब्दो यस्य तत्, आरोहणकाले दुन्दुभिवत्
ध्वनतीति भावः । तोरणो बहिर्द्वारम् । चित्रम् आश्चर्यभूतम् ।
"आलेख्याश्चर्ययोश्चित्रम्" इत्यमरः । तया सहारुरोह तामादायारुरोहेत्यर्थः
 ॥  ३।५५।९  ॥   

  

दान्तिका राजताश्चैव गवाक्षाः प्रियदर्शनाः ।  

हेमजालावृताश्चासन् तत्र प्रासादपङ्क्तयः  ॥  ३।५५।१०  ॥   

वक्ष्यमाणभूभागदर्शनसाधनान्याह दान्तिका इति । दान्तिकाः दन्तविकृताः ।
तत्र सोपानमार्गे गवाक्षा आसन् तदुपरि हेममयैः जालैः जालकैः
प्रासादपङ्क्तयश्चासान्  ॥  ३।५५।१०  ॥   

  

सुधामणिविचित्राणि भूमिभागानि सर्वशः ।  

दशग्रीवः स्वभवने प्रादर्शयत मैथिलीम्  ॥  ३।५५।११  ॥   

सुधावलेपनेन मणिभिश्च विचित्राणि, भूमिभागानीति क्लीबत्वमार्षम् ।
प्रादर्शयत प्रादर्शयामास । तैर्गवाक्षैरिति शेषः  ॥  ३।५५।११  ॥   

  

दीर्घिकाः पुष्करिण्यश्च नानावृक्षसमन्विताः ।  

रावणो दर्शयामास सीतां शोकपरायणाम्  ॥  ३।५५।१२  ॥   

दीर्घिकाः वाप्यः । पुष्करं जलमासामस्तीति पुष्करिण्यः । द्वितीयार्थे
प्रथमा । "पुष्करादिभ्यो देशे" इति इनिप्रत्ययः । शोकपरायणामित्यनेन तस्या
असह्यत्वं द्योत्यते  ॥  ३।५५।१२  ॥   

  

दर्शयित्वा तु वैदेह्याः कृत्स्नं तद्भवनोत्तमम् ।  

उवाच वाक्यं पापात्मा सीतां लोभितुमिच्छया  ॥  ३।५५।१३  ॥   

लोभितुं लोभयितुम् । अन्तर्भावितण्यर्थो ऽयम्  ॥  ३।५५।१३  ॥   

  

दश राक्षसकोट्यश्च द्वाविंशतिरथापराः ।  

तेषां प्रभुरहं सीते सर्वेषां भीमकर्मणाम्  ॥  ३।५५।१४  ॥   

दश द्वाविंशतिश्चेति द्वात्रिंशत्कोट्यः तेषां द्वात्रिंशत्कोटिराक्षसानाम्
। गुणीभूतानामपि राक्षसानां तच्छब्देन परामर्शः "अथ शब्दानुशासनं केषां
शब्दानाम्" इत्यदौ तथा दर्शनात्  ॥  ३।५५।१४  ॥   

  

वर्जयित्वा जरावृद्धान् बालांश्च रजनीचरान् ।  

सहस्रमेकमेकस्य मम कार्यपुरस्सरम्  ॥  ३।५५।१५  ॥   

वर्जयित्वेति । बालवृद्धान् विना ममैकस्य । पुरः सरतीति पुरस्सरं
परिचारकजातम् एकसहस्रमस्ति  ॥  ३।५५।१५  ॥   

  

यदिदं राजतन्त्रं मे त्वयि सर्वं प्रतिष्ठितम् ।  

जीवितं च विशालाक्षि त्वं मे प्राणैर्गरीयसी  ॥  ३।५५।१६  ॥   

यदिदमिति । मम यदिदं राजतन्त्रं राजपरिकरः तत्सर्वं त्वयि प्रतिष्ठितं
त्वदधीनं मम जीवितं च त्वदधीनं त्वयि प्रितिष्ठितम् । त्वं मे मम प्राणैः
प्राणेभ्यः गरीयसी  ॥  ३।५५।१६  ॥   

  

बहूनां स्त्रीसहस्राणां मम यो ऽसौ परिग्रहः ।  

तासां त्वमीश्वरा सीते मम भार्या भव प्रिये  ॥  ३।५५।१७  ॥   

अन्तःपुरचारिणां स्त्रीसहस्राणां मध्ये यो ऽसौ मम परिग्रहः या भार्या
इत्यर्थः । "परिग्रहः कलत्रे स्यात्" इति शाश्वतः । नियत पुँल्लिङ्गः ।
जात्यभिप्रायेणैकवचनम् । तासामित्यत्र स्त्रीणामित्यभिप्रायेण
स्त्रीलिङ्गनिर्देशः । मम भार्या सती तासामीश्वरा स्वामिनी भव ।
"स्थेशभासपिसकसो वरच्" इति वरच् । ततष्टाप्  ॥  ३।५५।१७  ॥   

  

साधु किं ते ऽन्यथा बुद्ध्या रोचयस्व वचो मम ।  

भजस्व मा ऽभितप्तस्य प्रसादं कर्तुमर्हसि  ॥  ३।५५।१८  ॥   

साध्विति । मम वाचो रोचयस्व मदुक्तं स्वीकृरु, इदं साधु समीचीनम्, ते
अन्यथा बुद्ध्या किम्? रामविषया बुद्धिर्मा भूदित्यर्थः । तस्मात् मा मां
भजस्व । अभितप्तस्य कामाभिप्तस्य मे प्रसादं कर्तुमर्हसि । अर्हसि किं
नार्हसीत्यपि ध्वनिः  ॥  ३।५५।१८  ॥   

  

परिक्षिप्ता सहस्रेण लङ्केयं शतयोजना ।  

नेयं धर्षयितुं शक्या सेन्द्रैरपि सुरासुरैः  ॥  ३।५५।१९  ॥   

रामागमनप्रसक्तिरेव नास्तीत्याशयेनाह परिक्षिप्तेति । "शतं सहस्रमयुतं
सर्वमानन्त्यवाचकम्" इति वचनात् सहस्रेण अनेकराक्षसैः परिक्षिप्ता परिवृता
इयं लङ्का शतयोजना शतयोजनपरिमिता, तस्मान्नेयं धर्षयितुं शक्या  ॥  ३।५५।१९
 ॥   

  

न देवेषु न यक्षेषु न गन्धर्वेषु पक्षिषु ।  

अहं पश्यामि लोकेषु यो मे वीर्यसमो भवेत्  ॥  ३।५५।२०  ॥   

मा भूत्पुरस्य दर्धर्षता मम पुनर्वीर्यं शृण्वित्याह न देवेष्विति । मे
वीर्यं यः समो भवेत् तं देवेषु न पश्यामि, यक्षेषु न पश्यमि, गन्धर्वेषु न
पश्यामि, पक्षिषु च न पश्यामि  ॥  ३।५५।२०  ॥   

  

राज्यभ्रष्टेन दीनेन तापसेन गतायुषा ।  

किं करिष्यसि रामेण मानुषेणाल्पतेजसा  ॥  ३।५५।२१  ॥   

राज्येति । गतायुषा अल्पायुषेत्यर्थः  ॥  ३।५५।२१  ॥   

  

भजस्व सीते मामेव भर्ताहं सदृशस्तव ।  

यौवनं ह्यध्रुवं भीरू रमस्वेह मया सह  ॥  ३।५५।२२  ॥   

भजस्वेति । इह भवने  ॥  ३।५५।२२  ॥   

  

दर्शने मा कृथा बुद्धिं राघवस्य वरानने ।  

का ऽस्य शक्तिरिहागन्तुमपि सीते मनोरथैः  ॥  ३।५५।२३  ॥   

राघवस्य दर्शने बुद्धिं मा कृथाः, तद्दर्शनं च दुर्लभमित्यर्थः । तदेव
स्पष्टयति । का ऽस्ये ऽति । अत्र आगन्तुं मानसिकव्यापारो ऽपि न शक्यः, किं
पुनः कायिक इत्यर्थः  ॥  ३।५५।२३  ॥   

  

न शक्यो वायुराकाशे पाशैर्बद्धुं महाजवः ।  

दीप्यमानस्य वाप्यग्नेर्ग्रहीतुं विमलां शिखाम्  ॥  ३।५५।२४  ॥   

अशक्यत्वे दृष्टान्तमाह न शक्य इति । विमलां निर्धूमाम् । शिखां ज्वालाम्
 ॥  ३।५५।२४  ॥   

  

त्रयाणामपि लोकानां न तं पश्यामि शोभने ।  

विक्रमेण नयेद्यस्त्वां मद्बाहुपरिपालिताम्  ॥  ३।५५।२५  ॥   

त्रयाणामिति । लोकानामिति निर्धारणे षष्ठी  ॥  ३।५५।२५  ॥   

  

लङ्कायां सुमहद्राज्यमिदं त्वमनुपालय ।  

त्वत्प्रेष्या मद्विधाश्चैव देवाश्चापि चराचराः ।  

अभिषेकोदकल्किन्ना तुष्टा च रमयस्व माम्  ॥  ३।५५।२६  ॥   

त्वत्प्रेष्याः त्वत्परिचरिकाः, भविष्यन्तीति शेषः । अभिषेकेत्यर्धमेकं
वाक्यम् । अभिषेकोदकेन पट्टमहिषीत्वेनाभिषेकोदकेन । क्लिन्ना सिक्ता  ॥ 
३।५५।२६  ॥   

  

दुष्कृतं यत्पुरा कर्म वनवासेन तद्गतम् ।  

यश्च ते सुकृतो धर्मस्तस्येह फलमाप्नुहि  ॥  ३।५५।२७  ॥   

दुष्कृतमिति । पुरा पूर्वजन्मनि यद्दुष्कृतं कर्मास्ति तत् वनवासेन
वनवासक्लेशेन दत्तफलत्वात् गतं नष्टम्  ॥  ३।५५।२७  ॥   

  

इह माल्यानि सर्वाणि दिव्यगन्धानि मैथिलि ।  

भूषणानि च मुख्यानि सेवस्व च मया सह  ॥  ३।५५।२८  ॥   

भूषणानि च मुख्यानि, सेवस्व धारयेत्यर्थः  ॥  ३।५५।२८  ॥   

  

पुष्पकं नाम सुश्रोणि भ्रातुर्वैश्रवणस्य मे ।  

विमानं सूर्यसङ्काशं तरसा निर्जितं मया  ॥  ३।५५।२९  ॥   

विशालं रमणीयं च तद्विमानमनुत्तमम् ।  

तत्र सीते मया सार्धं विहरस्व यथासुखम्  ॥  ३।५५।३०  ॥   

पुष्पकमित्यादि । तरसा बलेन । विशालं वेशनयोग्यम् । "वेः शालच्छङ्कटचौ"
इत्यनेन शालच् प्रत्ययः ।
असङ्कोचन्यायाद्यावदुपवेष्टृसम्भावनमुपवेशार्हमित्यर्थः  ॥  ३।५५।२९,३०  ॥   

  

वदनं पद्मसङ्काशं विमलं चारुदर्शनम् ।  

शोकार्तं तु वरारोहे न भ्राजति वरानने  ॥  ३।५५।३१  ॥   

न भ्राजति न भासते  ॥  ३।५५।३१  ॥   

  

एवं वदति तस्मिन् सा वस्त्रान्तेन वराङ्गना ।  

पिधायेन्दुनिभं सीता मुखमश्रूण्यवर्तयत्  ॥  ३।५५।३२  ॥   

वदतीति सतिसप्तमी । पिधाय आच्छाद्य  ॥  ३।५५।३२  ॥   

  

ध्यायन्तीं तामिवास्वस्थां दीनां चिन्ताहतप्रभाम् ।  

उवाच वचनं पापो रावणो राक्षसेश्वरः  ॥  ३।५५।३३  ॥   

इवशब्दो ऽवधारणे । यद्वा अस्वस्थामिव भूताविष्टामिवेत्यर्थः  ॥  ३।५५।३३
 ॥   

  

अलं व्रीडेन वैदेहि धर्मलोपकृतेन च ।  

आर्षो ऽयं दैवनिष्यन्दो यसत्वामभिगमिष्यति  ॥  ३।५५।३४  ॥   

अलमिति । वैदेहि धर्मलोपकृतेन व्रीडेनालम्, वीडा मा भूदित्यर्थः । कुत
इत्यत्राह आर्ष इति । यो दैवनिष्यन्दः दैवकृतसम्बन्धः त्वामभिगमिष्यति अयं
सम्बन्धः आर्षः ऋषिप्रोक्तः, न त्वधर्म्य इत्यर्थः । अत्र नारदः "परपूर्वाः
स्त्रियस्त्वन्याः सप्त प्रोक्ताः स्वयम्भुवा । पुनर्भूस्त्रिविधा तासां
स्वैरिणी तु चतुर्विधा । कन्या वाक्षतयोनिर्वा पाणिग्रहणदूषिता । पुनर्भूः
प्रथमा प्रोक्ता पुनः संस्कारकर्मणा । देशधर्मनपेक्ष्य स्त्री गुरुभिर्या
प्रदीयते । उत्पन्नसाहसन्यस्मै सा द्वितीया प्रकीर्त्यते । मृते भर्तरि तु
प्राप्ता देवरादीनपास्य या । उपगच्छेत्परं कामात् सा तृतीया प्रकीर्तिता ।
प्राप्ता देशाद्धनक्रीता क्षुत्पिपासातुरा च या । तवाहमित्युपगता सा
चतुर्थी प्रकीर्तिता  ॥ " इति। ३।५५।३४  ॥   

  

एतौ पादौ महास्निग्धौ शिरौभिः परिपीडितौ ।  

प्रसादं कुरु मे क्षिप्रं वश्यो दासो ऽहमस्मि ते  ॥  ३।५५।३५  ॥   

एताविति । तवेति शेषः  ॥  ३।५५।३५  ॥   

  

इमाः शून्या मया वाचः शुष्ममाणेन भाषिताः ।  

न चापि रावणः काञ्चिन्मूर्ध्ना स्त्रीं प्रणमेत ह  ॥  ३।५५।३६  ॥   

इमा इति । शुष्यमाणेन अनङ्गेन तप्यमानेन मया । इमाः शून्याः नीचाः वाचो
भाषिताः । कुतः? यस्माद्रावणः स्त्रीं न प्रणमेत न प्रणमेत् ।
अदृष्टपूर्वत्वात् स्वस्यापि नीचोक्तिर्विस्मयावहा जातेति भावः  ॥  ३।५५।३६
 ॥   

  

एवमुक्त्वा दशग्रीवो मैथीलीं जनकात्मजाम् ।  

कृतान्तवशमापन्नो ममेयमिति मन्यते  ॥  ३।५५।३७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे पञ्चपञ्चाशः
सर्गः  ॥  ५५  ॥   

एवमिति । मन्यते अमन्यत  ॥  ३।५५।३७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने पञ्चपञ्चाशः सर्गः  ॥  ५५  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/055_sItAM_prati_rAvaNadarpoktiH.md">
<details><summary><h3>शिरोमणी ...{Loading}...</h3></summary>



रावणवृत्तान्तमाह--संदिश्येत्यादिभिः । रावणः महाबलान् अष्टौ राक्षसान्
संदिश्य बुद्धिवैक्लव्यात् बुद्धेर्नाशात् हेतोः आत्मानं कृतकृत्यम् अमन्यत
 ॥  ३।५५।१  ॥   

  

स इति । कामबाणैः नानामनोरथरूपशरैः प्रपीडितः वैदेहीं चिन्तयानः स रावणः
सीतां द्रष्टुमभित्वरन् सन् रम्यं गृहं प्रविवेश  ॥  ३।५५।२  ॥   

  

स इति । स प्रसिद्धो रावणः तत्सीताधिष्ठितं वेश्म प्रविश्य दुःखपरायणां
रामवियोगजनितदुःखाक्रान्तां सीतां राक्षसीमध्ये अपश्यत्  ॥  ३।५५।३  ॥   

  

सीतामेव विशेषयन्नाह--अश्र्विति । शोकभारावपीडिताम्
अतिशोकाक्रान्तामित्यर्थः, अत एव अश्रुपूर्णमुखीम् अत एव
वायुवेगैराक्रान्ताम् अर्णवे मजन्तीं नावमिव मृगयूथपरिभ्रष्टां श्वभिः
कुक्कुरैः आवृतां मृगीमिव दीनाम् अधोगतमुखीं तां सीताम् अभ्येत्य तत्समीपं
प्राप्य अतिष्ठदिति शेषः । श्लोकद्वयमेकान्वयि  ॥  ३।५५।४५  ॥   

  

तामिति । शोकवशाम् अत एव दीनाम् अवशां गृहदर्शनमनिच्छन्तीं तां सीतां
देवगृहोपमगृहं स रावणो बलाद्दर्शयामास  ॥  ३।५५।६  ॥   

  

तद्गृहमेव वर्णयन्नाह--हर्म्येति । हर्म्यप्रासादसंबाधं हर्म्यैः
साधारणगृहैः प्रासादैः राजगृहैश्च संबाधं निबिडं दान्तकैः
हस्तिदन्तनिर्मितैः तापनीयैः तपनीयं सुवर्णं तन्निर्मितैः
वज्रवैदूर्यचित्रैः अत एव दृष्टिमनोरमैः स्तम्भैः संयुक्तमिति शेषः,
दिव्यदुन्दुभिनिर्घोषं दिव्यदुन्दुभीनां निर्घोषः शब्दो यस्मिँस्तत्व
तप्तकाञ्चनतोरणं तप्तकाञ्चनमयानि तोरणानि यस्मिन् तद्गृहं दर्शयितुमिति
शेषः, काञ्चनं स्वर्णमयं चित्रं तया सह आरुरोह । श्लोकत्रयमेकान्वयि  ॥ 
३।५५।७९  ॥   

  

दान्तका इति । तत्र तस्मिन् गृहे दान्तकादयो गवाक्षा आसन् हेमजालावृताः
पक्ष्यागमननिवारणाय हेममयैर्जालैः संयुक्ताः अत एव प्रियदर्शनाः
प्रासादपङ्क्तयश्चासन् तत्र स्वभवने सर्वशः भूमिभागानि भूमिभागाः
सुधामणिविचित्राणि सुधाभिर्मणिभिश्च विचित्राव्यासन् तानि दशग्रीवः मैथिलीं
प्रादर्शयत । श्लोकद्वयमेकान्वयि  ॥  ३।५५।१०११  ॥   

  

दीर्घिका इति । दीर्घिकाः वापीः नानापुष्पसमावृताः पुष्करिण्यः पुष्करं
जलमस्ति यासु ताः सरस्य आर्षत्वाद्द्वितीयार्थे प्रथमा शोकपरायणां सीतां
रावणो दर्शयामास  ॥  ३।५५।१२  ॥   

  

स इति । सीतां लोभितुं भवनविषयकलोभमुत्पादयितुं कृत्स्नं सकलं तत्
प्रसिद्धं भवनोत्तमं दर्शयित्वा पापात्मा
रामखेदोत्पादनरूपपापविषयकप्रयत्नवान् रावणः उवाच  ॥  ३।५५।१३  ॥   

  

तद्वचनाकारमाह--दशेति । दश अपराः द्वाविंशतिश्च राक्षसकोट्यः सन्तीति शेषः,
भीमकर्मणां तेषामहं प्रभुः । तेषामित्यनेन विशेषणीभूतस्य परामर्शः
अथशब्दानुशासनम् केषां शब्दानामित्यादौ तथा दर्शनात्  ॥  ३।५५।१४  ॥   

  

वर्जयित्वेति । वृद्धान् बालांश्च रजनीचरान् जनान् वर्जयित्वा विद्यमानम्
एकस्य मम एकं सहस्रं कार्यपुरस्सरं परिचारको ऽस्तीति शेषः  ॥  ३।५५।१५  ॥   

  

यदिति । हे विशालाक्षि यतस्त्वं मे प्राणैः प्राणेभ्यो ऽपि गरीयसी असि अतः
मे यदिदं राजतन्त्रं जीवितं च तत्सर्वं त्वयि प्रतिष्ठितं तुभ्यं समर्पितं
त्वदधीनीकृतमित्यर्थः  ॥  ३।५५।१६  ॥   

  

बह्वीनामिति । हे सीते भार्या अतिशोभावती त्वं बह्वीनां तासां प्रसिद्धानां
ममोत्तमस्त्रीणां मम चेश्वरी पूज्या भव । एतेनात्रैव भवत्या स्थातव्यमिति
व्यञ्जितं तेन रामचिन्तां त्यजेति । ध्वनितम्  ॥  ३।५५।१७  ॥   

  

ननु रामं विना ऽहं न स्थास्यामीत्यत आह--साध्विति । साधु स्वहितं मम वचो
रोचयस्व अन्यथा रामविषयिण्या बुद्ध्या ते किं न किमपीत्यर्थः, अत एव स्वमा
मम नित्यमाता त्वं भज सेवां कारय अतितप्तस्य भ्रात्रादिवधेन पीडितस्य मम
प्रसादं प्रसन्नतां कर्तुं त्वमर्हसि  ॥  ३।५५।१८  ॥   

  

ननु रामो मां बलान्नेष्यत्येवेत्यत आह--परीति । यतः शतयोजनेयं लङ्का
समुद्रेण परिक्षिप्ता परिवृता अतः सेन्द्रैः स्वस्वस्वामिसहितः सुरासुरैः
प्रधर्षयितुं न शक्या  ॥  ३।५५।१९  ॥   

  

लङ्कायाः धर्षणाशक्यत्वं संवर्ण्य स्वस्यापि धर्षणाशक्यत्वमाह--नेति । यो
मे वीर्यसमो भवेत् तं देवादिष्वहं न पश्यामि  ॥  ३।५५।२०  ॥   

  

रामविषयकविरक्तिमुत्पादयन्नाह--राज्येति । राज्यभ्रष्टेन अत एव अल्पतेजसा
रामेण किं करिष्यसि एतेन रामर्तृकराज्यप्राप्त्यनन्तरं तत्संगमः कर्तव्य
इति व्यञ्जितम्  ॥  ३।५५।२१  ॥   

  

भजस्वेति । हे सीते तव भर्ता रामः हमिदानीं सदृशः तव पालनयोग्यः अतः इह
अस्मिन् समये मां लङ्कासंपत्तिमेव भजस्व तु अनन्तरं
रामराज्यप्राप्तावित्यर्थः, मया माम् अयोध्यासंपत्तिम् अयति प्राप्नोति ते
न रामेण सह रमस्व रंस्यसे इत्यर्थः । तत्र हेतुः--यौवनं तव ध्रुवं नित्यम्
एतेनेदानीं रामसमीपगमनयोग्यता तव नास्तीति सूचितम् हमित्यव्ययम्
अध्रुवमित्यत्रत्योकारः निषेधार्थको ऽव्ययपठितः स च सदृशान्वयी  ॥  ३।५५।२२
 ॥   

  

ददर्श इति । इह अस्मिन्समये राघवस्य दर्शने बुद्धिं मा कृथाः । ननु स आगत्य
मां नेष्यतीत्यत आह--अस्य रामस्य इहागन्तुं मनोरथैः मनोव्यापारैरपि का
शक्तिः न शक्तिरित्यर्थः  ॥  ३।५५।२३  ॥   

  

नेति यथा ऽ ऽकाशे महाजवो वायुः पाशैः रज्जुभिर्बद्धुं त्रयाणामपि लोकानां न
शक्यः दीप्यमानस्य अग्नेः विमलाः शिखाश्च ग्रहीतुं न शक्याः बन्धकं
ग्रहीतारं च न पश्यामीत्यर्थः, तथा मद्बाहुपरिपालितां विक्रमेण यस्त्वां
नयेत् तं त्रयाणामपि लोकानां मध्ये न पश्यामि । श्लोककद्वयमेकान्वयि  ॥ 
३।५५।२४२५  ॥   

  

लङ्कायामिति । लङ्कायां स्थिता त्वम् इदं मदीयं सुमहद्राज्यमनुपालय, एतेन
त्वत्सेवको ऽहं भविष्यामीति सूचितम् । अत एव मद्विधाः ये राक्षसाः देवाश्च
चराचरं सर्वं जगच्च त्वत्प्रेष्याः त्वद्भृत्याः भविष्यन्तीति शेषः  ॥ 
३।५५।२६  ॥   

  

अभिषेकेति । अभिषेकजलक्लिन्ना अभिषेकजलैः स्नानोदकैः क्लिन्ना स्नाता
तुष्टा लङ्का राज्यप्राप्त्या प्राप्तसंतोषा च त्वं मां लङ्कासंपत्तिं
रमयस्व यथेच्छं पालयस्व इत्यर्थः, एतेनापहरणसमयादारभ्य तावत्कालपर्यन्तं
स्नानं तया न कृतमिति सूचितम् । अर्धं पृथक् दुष्कृतमिति । पुरा
पौर्वकालिकं यत् दुष्कृतं ते कर्म तद्वनवासेन गतं यच्च ते सुकृतं कर्म तस्य
फलम् इह इदानीम् आप्नुहि  ॥  ३।५५।२७  ॥   

  

इहेति । मया राज्यसंपत्त्या सह सर्वाणि अनेकविधानि यानि माल्यादीनि तानि
सेव सेवस्व  ॥  ३।५५। २८  ॥   

  

पुष्पकमिति । सूर्यसंकाशं पुष्पकं नाम मे भ्रातुः वैश्रवणस्य विमानं तरसा
अतिबलेन मया निर्जितं तद्विमानं विशालं मनोजवं चास्तीति शेषः  ॥  ३।५५।२९३०
 ॥   

  

तत्रेति । मया राज्यसंपत्त्या सार्धं विद्यमाने तत्र तस्मिन् विमाने
यथासुखं विहरस्व । अर्धं पृथक्वदनमिति । शोकार्तं ते वदनं न भ्राजति
प्रकाशते एतेन शोकं त्यजेति व्यञ्जितम्  ॥  ३।५५।३१  ॥   

  

एवमिति । तस्मिन् रावणे एवं वदति सति वस्त्रान्तेन इन्दुनिभं मुखं पिधाय
विद्यमाना सीता अश्रूणि अवर्तयत्  ॥  ३।५५।३२  ॥   

  

ध्यायन्तीमिति । ध्यायन्तीं राममिति शेषः, चिन्ताहतप्रभामिव
चिन्ताकर्तृकहतप्रभासदृशीम् अस्वस्थां सीतां रावणो वचनमुवाच  ॥  ३।५५।३३
 ॥   

  

तद्वचनाकारमाह--अलमिति । हे देवि आर्षः ऋषिभिः प्रोक्तः निष्यन्दः अचलः यो
ऽयं व्रीडः पत्यादिसंनिधाने लज्जा त्वामभिभविष्यति अभिभवति तेन
धर्मलोपकृतेन मातृत्वरूपधर्मविध्वंसकेन व्रीडेन लज्जया अलं न कार्य
इत्यर्थः  ॥  ३।५५।३४  ॥   

  

सीताविषये आत्मभावं बोधयन्नाहएताविति । यतस्ते दासः अत एव वश्यो ऽहमस्मि
अतः स्निग्धौ एतौ भवत्याः पादौ मया शिरोभिः परिपीडितौः अतः मे मदुपरि
प्रसादं प्रसन्नतां कुरु  ॥   

४।५५।३५  ॥   

इमा इति । शुष्यमाणेन भ्रातृशोकपरिपीडितेन मया शून्याः
मत्प्रार्थितानङ्गीकारेण फलरहिता इमा वाचो भाषिताः  ॥  ३।५५।३६  ॥   

  

सीतायां मे भातृत्वबुद्धिर्दृढेत्यत्र हेतुं वदन्नाह--नेति । काञ्चित्
साधारणां मातृभिन्नामित्यर्थः, स्त्रीं रावणो न प्रणमेत ह प्रसिद्धमेतत् ।
अर्धं पृथक्एवमिति । कृतान्तवशं रामविरोधसंपादनज्ञाप्यकालवशम् आपन्नः
प्राप्तो दशग्रीवः मैथिलीमेवमुक्त्वा ममेयं वशेति शेषः इति मन्यते  ॥ 
३।५५।३७  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
पञ्चपञ्चाशत्तमः सर्गः  ॥  ३।५५  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/055_sItAM_prati_rAvaNadarpoktiH.md">
<details><summary><h3>तिलकम् ...{Loading}...</h3></summary>



बुद्धिवैक्लव्याद्बुद्धिवैपरीत्यात्  ॥  ३।५५।१३  ॥   

  

शोको वायुस्थाने, अश्रु चार्णवजलस्थाने । अनेनाश्रुवेगातिशय उक्तः  ॥ 
३।५५।४  ॥   

  

अधोगतमवनतं मुखं यस्याः  ॥  ३।५५।५  ॥   

  

अनिच्छन्तीमपि तद्दर्शनं बलाद्दर्शयामासेत्यन्वयः  ॥  ३।५५।६,७  ॥   

  

दान्तकैर्गजदन्तकृतैः । तपनीयं स्वर्णं स्तम्भैर्युतमिति शेषः  ॥  ३।५५।८
 ॥   

  

तया सीतया  ॥  ३।५५।९  ॥   

  

हेममयजालकैरावृताः  ॥  ३।५५।१०  ॥   

  

सुधया मणिभिश्च विचित्राणि भूमिभागानीत्यार्षं क्लीबत्वम्  ॥  ३।५५।११  ॥   

  

दीर्घिका वाप्यः  ॥  ३।५५।१२  ॥   

  

लोभितुं सामनिग्रहाभ्यां प्रलोभयितुम्  ॥  ३।५५।१३  ॥   

  

दशेति । द्वाविंशत्कोटिसंख्याः  ॥  ३।५५।१४  ॥   

  

तेषामप्येकस्यैकस्यैकमेकं सहस्रं मम कार्ये प्रयोजने साधकतया पुरःसरम्
अस्तीति शेषः  ॥  ३।५५।१५  ॥   

  

मे मम यदिदमुक्तरूपं राज्यतन्त्रं राजपरिकरस्तत्त्वयि प्रतिष्ठितं
त्वदधीनमित्यर्थः  ॥  ३।५५।१६  ॥   

  

बह्वीनामुत्तमस्त्रीणामन्तःपुरसंचारिणीनाम् । यो मम परिग्रहो भार्या
नित्यपुंलिङ्गः परिग्रहशब्दो भार्यावाची । मम भार्या सती तासां त्वमीश्वरी
स्वामिनी भव  ॥  ३।५५।१७  ॥   

  

साधु हितं मम वचो रोचयस्वेत्यन्वयः । अन्यथाबुद्ध्या ते तव किं न किमपि
फलमित्यर्थः । मा मां भजस्व । अभितप्तस्य कामाभितप्तस्य  ॥  ३।५५।१८  ॥   

  

शतयोजना भूमेरिति शेषः । अशक्यधर्षणत्वे पूर्वार्धं हेतुः । एवं च
रामस्यात्रागमनमसंभावितमिति भावः  ॥  ३।५५।१९२२  ॥   

  

अस्य रामस्य  ॥  ३।५५।२३  ॥   

  

यथा वायुर्बद्धुमशक्यो यथा चाग्निशिखा
ग्रहीतुमश्क्यास्तथेहागन्तुमशक्यमित्यर्थः  ॥  ३।५५।२४,२५  ॥   

  

मद्विधास्त्वत्प्रेष्या भविष्यन्ति । मां चेदङ्गीकरिष्यसि तदा
सेवकवत्त्वदाज्ञावशो भविष्यामि । तथाभूते मयि राक्षसा देवाश्च
मद्वशात्त्वद्वशाः संपन्ना एव । कं विशेषेण सर्वं चराचरं त्वत्प्रेष्यं
भवति तदेत्यर्थः  ॥  ३।५५।२६  ॥   

  

अभिषेकः श्रमनिवृत्तिद्वारा भोगाय मानं तदुदकेन क्लिन्नार्दा
श्रमापनयनात्तुष्टा च मां रमयस्व । यत्पूर्वं संचितं
किंचिद्दुष्कृतमासीत्तद्वनवासेन तद्गतदुःखेन गतं क्षीणम्  ॥  ३।५५।२७  ॥   

  

इह लङ्कायाम् । मदङ्गीकारादिति शेषः  ॥  ३।५५।२८३२  ॥   

  

शोकेनास्वस्थामिव चिन्तया हतप्रभामिव ध्यायन्तीमिव तामुवाचेत्यन्वयः  ॥ 
३।५५।३३  ॥   

  

तूष्णीमवस्थानाद्भीडया तूष्णीं स्थितेति मन्यमान आहअलमिति । धर्मलोपः
स्वभर्तृत्यागपराङ्गीकाररूपस्तत्कृतेन व्रीडेन लज्जया ऽलम् मास्त्वित्यर्थः
 ॥  ३।५५।३४  ॥   

  

कुतस्तत्राहआर्ष इति । हे देवि त्वामभि त्वामुद्दिश्य मया क्रियमाणो
निष्पन्दः स्नेहबन्धः प्रार्थनारूपो यश्चाग्रे भविष्यति सो ऽयमार्षो
ऋषिदृष्ट एव क्षभियाणामुचितत्वेन वेदोक्त एव । ऽबलात्कारेण राक्षसःऽ इति
विवाहेषु स्मृत्या गणनात् । एवमुक्तिरपि तमोगुणप्राधान्येनैव कन्याया
बलात्कारेण ग्रहणस्यैव राक्षसविवाहपदार्थत्वादिति बोध्यम् । पुनः
प्रसादयतिएताविति  ॥  ३।५५।३५  ॥   

  

इमा दासो ऽहमित्यन्ताः शुष्यमाणेन कामपीडितेन मया भाषिता उक्ता वाचः शून्या
यथा न भवन्ति तथा कुर्विति शेषः  ॥  ३।५५।३६  ॥   

  

एवंविधं प्रसादनं न क्वाप्यभूदित्याहन चापीति । मन्यते ऽमंस्त । अत्र
रसाभासः  ॥  ३।५५।३७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे पञ्चपञ्चाशः सर्गः  ॥  ३।५५  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/055_sItAM_prati_rAvaNadarpoktiH.md">
<details><summary><h3>द्राविडपाठः ...{Loading}...</h3></summary>


सन्दिश्य राक्षसान् घोरान् रावणोऽष्टौ महाबलान्।  
आत्मानं बुद्धिवैक्लव्यात्कृतकृत्यममन्यत ॥ 3.55.1 ॥   
स चिन्तयानो वैदेहीं कामबाणसमर्पितः।  
प्रविवेश गृहं रम्यं सीतां द्रष्टुमभित्वरन् ॥ 3.55.2 ॥   
स प्रविश्य तु तद्वेश्म रावणो राक्षसाधिपः।  
अपश्यद्राक्षसीमध्ये सीतां शोकपरायणाम् ॥ 3.55.3 ॥   
अश्रुपूर्णमुखीं दीनां शोकभाराभिपीडिताम्।  
वायुवेगैरिवाक्रान्तां मज्जन्तीं नावमर्णवे ॥ 3.55.4 ॥   
मृगयूथपरिभ्रष्टां मृगीं श्वभिरिवावृताम्।  
अधोमुखमुखीं सीतामभ्येत्य च निशाचरः ॥ 3.55.5 ॥   
तां तु शोकपरां दीनामवशां राक्षसाधिपः।  
स बलाद्दर्शयामास गृहं देवगृहोपपम् ॥ 3.55.6 ॥   
हर्म्यप्रासादसम्बाधं स्त्रीसहस्रनिषेवितम्।  
नानापक्षिगणैर्जुष्टं नानारत्नसमन्वितम् ॥ 3.55.7 ॥   
काञ्चनैस्तापनीयैश्च स्फाटिकै राजतैरपि।  
वज्रवैडूर्यचित्रैश्च स्तम्भैर्द्दष्टिमनोहरैः ॥ 3.55.8 ॥   
दिव्यदुन्दुभिनिर्ह्रादं तप्तकाञ्चनतोरणम्।  
सोपानं काञ्चनं चित्रमारुरोह तया सह ॥ 3.55.9 ॥   
दान्तिका राजताश्चैव गवाक्षाः प्रियदर्शनाः।  
हेमजालावृताश्चासन् तत्र प्रासादपङ्क्तयः ॥ 3.55.10 ॥   
सुधामणिविचित्राणि भूमिभागानि सर्वशः।  
दशग्रीवः स्वभवने प्रादर्शयत मैथिलीम् ॥ 3.55.11 ॥   
दीर्घिकाः पुष्करिण्यश्च नानावृक्षसमन्विताः।  
रावणो दर्शयामास सीतां शोकपरायणाम् ॥ 3.55.12 ॥   
दर्शयित्वा तु वैदेह्याः कृत्स्नं तद्भवनोत्तमम्।  
उवाच वाक्यं पापात्मा सीतां लोभितुमिच्छया ॥ 3.55.13 ॥   
दश राक्षसकोट्यश्च द्वाविंशतिरथापराः।  
तेषां प्रभुरहं सीते सर्वेषां भीमकर्मणाम् ॥ 3.55.14 ॥   
वर्जयित्वा जरावृद्धान् बालांश्च रजनीचरान्।  
सहस्रमेकमेकस्य मम कार्यपुरस्सरम् ॥ 3.55.15 ॥   
यदिदं राजतन्त्रं मे त्वयि सर्वं प्रतिष्ठितम्।  
जीवितं च विशालाक्षि त्वं मे प्राणैर्गरीयसी ॥ 3.55.16 ॥   
बहूनां स्त्रीसहस्राणां मम योऽसौ परिग्रहः।  
तासां त्वमीश्वरा सीते मम भार्या भव प्रिये ॥ 3.55.17 ॥   
साधु किं तेऽन्यथा बुद्ध्या रोचयस्व वचो मम।  
भजस्व माऽभितप्तस्य प्रसादं कर्तुमर्हसि ॥ 3.55.18 ॥   
परिक्षिप्ता सहस्रेण लङ्केयं शतयोजना।  
नेयं धर्षयितुं शक्या सेन्द्रैरपि सुरासुरैः ॥ 3.55.19 ॥   
न देवेषु न यक्षेषु न गन्धर्वेषु पक्षिषु।  
अहं पश्यामि लोकेषु यो मे वीर्यसमो भवेत् ॥ 3.55.20 ॥   
राज्यभ्रष्टेन दीनेन तापसेन गतायुषा।  
किं करिष्यसि रामेण मानुषेणाल्पतेजसा ॥ 3.55.21 ॥   
भजस्व सीते मामेव भर्ताहं सदृशस्तव।  
यौवनं ह्यध्रुवं भीरू रमस्वेह मया सह ॥ 3.55.22 ॥   
दर्शने मा कृथा बुद्धिं राघवस्य वरानने।  
काऽस्य शक्तिरिहागन्तुमपि सीते मनोरथैः ॥ 3.55.23 ॥   
न शक्यो वायुराकाशे पाशैर्बद्धुं महाजवः।  
दीप्यमानस्य वाप्यग्नेर्ग्रहीतुं विमलां शिखाम् ॥ 3.55.24 ॥   
त्रयाणामपि लोकानां न तं पश्यामि शोभने।  
विक्रमेण नयेद्यस्त्वां मद्बाहुपरिपालिताम् ॥ 3.55.25 ॥   
त्वत्प्रेष्या मद्विधाश्चैव देवाश्चापि चराचराः।  
अभिषेकोदकल्किन्ना तुष्टा च रमयस्व माम् ॥ 3.55.26 ॥   
दुष्कृतं यत्पुरा कर्म वनवासेन तद्गतम्।  
यश्च ते सुकृतो धर्मस्तस्येह फलमाप्नुहि ॥ 3.55.27 ॥   
इह माल्यानि सर्वाणि दिव्यगन्धानि मैथिलि।  
भूषणानि च मुख्यानि सेवस्व च मया सह ॥ 3.55.28 ॥   
पुष्पकं नाम सुश्रोणि भ्रातुर्वैश्रवणस्य मे।  
विमानं सूर्यसङ्काशं तरसा निर्जितं मया ॥ 3.55.29 ॥   
विशालं रमणीयं च तद्विमानमनुत्तमम्।  
तत्र सीते मया सार्धं विहरस्व यथासुखम् ॥ 3.55.30 ॥   
वदनं पद्मसङ्काशं विमलं चारुदर्शनम्।  
शोकार्तं तु वरारोहे न भ्राजति वरानने ॥ 3.55.31 ॥   
एवं वदति तस्मिन् सा वस्त्रान्तेन वराङ्गना।  
पिधायेन्दुनिभं सीता मुखमश्रूण्यवर्तयत् ॥ 3.55.32 ॥   
ध्यायन्तीं तामिवास्वस्थां दीनां चिन्ताहतप्रभाम्।  
उवाच वचनं पापो रावणो राक्षसेश्वरः ॥ 3.55.33 ॥   
अलं व्रीडेन वैदेहि धर्मलोपकृतेन च।  
आर्षोऽयं दैवनिष्यन्दो यसत्वामभिगमिष्यति ॥ 3.55.34 ॥   
एतौ पादौ महास्निग्धौ शिरौभिः परिपीडितौ।  
प्रसादं कुरु मे क्षिप्रं वश्यो दासोऽहमस्मि ते ॥ 3.55.35 ॥   
इमाः शून्या मया वाचः शुष्ममाणेन भाषिताः।  
न चापि रावणः काञ्चिन्मूर्ध्ना स्त्रीं प्रणमेत ह ॥ 3.55.36 ॥   
एवमुक्त्वा दशग्रीवो मैथीलीं जनकात्मजाम्।  
कृतान्तवशमापन्नो ममेयमिति मन्यते ॥ 3.55.37 ॥   

</details>
</div>
