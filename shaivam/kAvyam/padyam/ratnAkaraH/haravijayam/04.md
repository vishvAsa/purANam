+++
title = "०४"

+++

.

**हरविजयम्।**

***चतुर्थः सर्गः।***

निर्याय खेचरपुरंध्रिरतोपभोग-  
योग्यान्तरोपवनकल्पलतानिकुञ्जम्।  
रोचिष्णुरत्ननिकुरम्बनितम्बभाग-  
विश्रान्तभास्कररथं स तमालुलोके ॥ 4.1 ॥  
अभ्याहताहिमकरः स्फुरदच्छतारा  
प्रस्तारतारकिरणोत्करदन्तुरश्रीः।  
मूलेन यस्य मथितः सकलोऽम्बुराशि-  
रत्युन्नतेन शिखरेण च नाकमार्गः ॥ 4.2 ॥  
आलोडनाय सुरदैत्यगणेन सिन्धो-  
रारोपिते सपदि यत्र कवाटप्टष्ठम्।  
सस्मार कूर्मपतिरादिवराहपाद-  
पीठीकृतस्तदतिभूरिभरस्य नूनम्॥ 4.3 ॥  
यस्यातिवेलपरिवर्तविवर्तमान-  
तोयेन्धनानलशिखावलयेन दध्रे।  
दुग्धाम्बुधौ निरवलम्बननाकमार्ग-  
विस्रस्तसूर्यपरिवेषविडम्बकत्वम् ॥ 4.4 ॥  
बद्धास्पदा गलितनिर्झरघर्मवारि-  
विर्घौतगण्डवदना कमठस्य प्टष्ठे।  
यस्याकुलं सपुरुषायितविभ्रमेव  
मूर्तिर्नितम्बवलेलनेन जहार चेतः ॥ 4.5 ॥  
यस्याम्बुराशिपयसा सममेव मन्थ-  
पीडामिवाभिपतनेन विशङ्क्य गाढम्।  
उद्गीवकूर्मविषमश्वसितव्युदस्त-  
वीचीनि निर्झरजलानि ययुः प्रतीपम् ॥ 4.6 ॥  
आकृष्टिवेगविगलद्धुजगेन्द्रभोग-  
निर्मोकपट्टपरिवेष्टतयाम्बुराशेः।  
मन्थव्यथाव्युपशमार्थमिवाशु यस्य  
मन्दकिनी चिरमवेष्टत पादमूले ॥ 4.7 ॥  
कल्माषयन्सपदि यः पृथुमध्यभाग-  
माराददृश्यत भश्चरचक्रवालैः।  
लीलाविवृत्तिपरिमण्डलदुग्धसिन्धु-  
शीतांशुबिम्बपरिणाहमृगावचूलः ॥ 4.8 ॥  
आभोगिनेत्रपरिवर्तनविभ्रमेण  
मूर्त्या नितम्बवननाकुलतां वहन्त्या।  
यस्याशनैरविरलोत्कलिकाकलाप-  
पर्याकुलं हृदयमम्बुनिधिर्ममन्थ ॥ 4.9 ॥  
यस्योर्मिभिर्मथनकालविजृम्भिताम्भाः  
क्षीरोदसिन्धुरपहस्तितकौस्तुभानि  
न्यासीचकार सुरदैत्यहठापहार-  
भीत्येव रत्नपटलानि गुहागृहेषु ॥ 4.10 ॥  
रोलम्बसंकुलकरालदलारविन्द्र-  
संबद्धहंसवलयामलसिन्धुतोयम्।  
सिद्धावरुद्धमणिकंदरगाढरास-  
संरम्भघोरहरिणारिघनाभिरामम् ॥ 4.11 ॥ (भाषासमावेशः)  
कल्लोलभङ्गघटितप्रतिबिम्बचक्र-  
मैक्षिष्ट यं पृथुनि कूर्मकवाटप्टष्ठे।  
तुङ्गं विभज्य बहुधेव वपुर्भ्रमन्त-  
मालोडनाय जलधेः सुरदैत्यलोकः ॥ 4.12 ॥ (युगलकम्)  
यस्मिन्भ्रमत्यनुविवर्तनविप्लिवार्त-  
कूर्माधिराजकरजोद्धृतरत्नखण्डैः।  
विच्छायता भुजगराजफणैररुग्ण-  
पातालतालुतिमिरैस्तरसाधिजग्मे ॥ 4.13 ॥  
यस्योन्मिषत्प्रलयमेघघटासहस्र-  
विद्युत्करालरसनेन तटीजलार्द्राः।  
व्यात्ताननेन फणिनोदधिमन्थगाढ-  
खेदादपायिषत कंदररन्ध्रवाताः ॥ 4.14 ॥  
यस्याचकासति तटीभुवि नीलगण्ड-  
शैला निजच्छविविलुप्तरविप्रकाशाः।  
क्षीराम्बुधेर्मथनसंभृतकालकूट-  
पिण्डा इवोद्धततरङ्गशतव्युदस्ताः ॥ 4.15 ॥  
श्च्योतत्सु कंदरदरीनिकरान्प्रविश्य  
दुग्धार्णवोत्थितसुधारससीकरेषु।  
अम्बोभृतः प्रकटपत्त्रपुटालवाल-  
लीलां दधुः कृतपदा यदुपत्यकासु ॥ 4.16 ॥  
कुर्वन्ति यस्य कटकेष्वमलेन्द्रनील-  
रत्नस्थलान्युदधिमन्थविघूर्णित्स्य।  
व्यावृत्तिलोलशिखराग्रविपाट्यमान-  
तारापथस्खलितखण्डशतानुकारम् ॥ 4.17 ॥  
दंष्ट्रागृहीतगुरुसंभ्रमभूतधात्री-  
पर्यस्तकातरतरेक्षणपातपीतम्।  
यच्छृङ्गनिर्झरजलस्रुतिभिर्दुधाव  
पातालपङ्ककलुषं वपुरादिकोलः ॥ 4.18 ॥  
स्थूलेन्द्रनीलकटकप्रतिबिम्ब्यमान-  
माभाति यस्य शशलक्ष्मनिरुद्धमध्यम्।  
क्षीरोदकूर्मपतिप्टष्ठमिवादिकोल-  
विन्यस्तपादशबलीकृतमिन्दुबिम्बम् ॥ 4.19 ॥  
यस्यान्धकारनिकुरम्बभिदो नितम्ब-  
सीम्नि प्रभाप्रकरशारितदिग्विभागान्।  
दृष्टा मणीन्ग्रहविमुग्धमना निशासु  
संचार एव दृशमाशु करोति बाह्यः ॥ 4.20 ॥  
यो बीजयन्निव निषण्णरथं तटेषु  
शून्याम्बरब्रमणखिन्नमशीतरश्मिम्।  
आभाति दूरगतकंदररन्ध्रवात्-  
पातभ्रमीवलितवारिदतालवृन्तैः ॥ 4.21 ॥  
प्रेङ्खत्करालकुरुविन्दशिलानितम्ब-  
बद्धास्पदं क्षणमशीतमरीचिबिम्बम्।  
यस्य त्विषानुमिमते सदृशत्वमाप्त-  
मूष्मायमाणमधिसानु कृतप्रतिष्ठाः ॥ 4.22 ॥  
स्पष्टभिलक्ष्यरमणीयकुशप्रसूति-  
रव्याहता मुनिनिकेतकृतास्पदश्रीः।  
सानुस्थितिर्जनकराजसुतेव भास्व-  
दङ्कोल्लपल्लवतया श्रियमेति यस्य ॥ 4.23 ॥  
नक्तं विलग्नधवलग्रहचक्रवाल-  
दुंर्लक्ष्यसौरभभरानुमितात्मरूपैः।  
अभ्यानताः कुसुमराशिभिरुच्छ्वसद्भि-  
राभान्ति रस्य कटके कलधौतवल्ल्यः ॥ 4.24 ॥  
संक्रीडतो विकटरत्नशिलासु चक्र-  
चीत्कारताररवपूरितदिक्पुरस्तात्।  
यस्याधिसानु रविकूबरिणो भवन्ति  
मोघीकृतस्तव गिरः खलु वालखिल्याः ॥ 4.25 ॥  
आसन्नभानुमसितोपलजालनद्ध-  
सोपानतीरनलिनीनतनागयूथम्।  
नाकाधिरूढनवनीलतमालवल्ली-  
बद्धान्धकारगहनातनुसानुकुञ्चम् ॥ 4.26 ॥(पिशाचभाषासमावेशः)  
आबद्धवासुकिफणागणफूत्कृताग्नि-  
तापस्फुटद्विकटकोटिशिखश्मकूटम्।  
कोदण्डमिन्दुमुकुटः स्वभरक्षमं य-  
मादाय दानवपुरीः किल निर्बिभेग ॥ 4.27 ॥ (युगलकम्)  
भेत्तुं पुरासुरपुरीःक परमेश्वरेण  
बाणासनीकृततनुः प्रतनोत्यभिख्याम्।  
योऽद्याप्यमुक्तभुजगाधिपदीर्घभोग-  
ज्याबन्धबन्धूर इव स्रुतनिर्झराम्भाः ॥ 4.28 ॥  
चापात्मनः शशिकलाभरणार्धभाग-  
लग्नाद्रिजाकरसरोजनिविष्टमुष्टेः।  
यस्योरगाधिपगुणेन घनाभ्यघानि  
तत्कम्बुपङ्क्तिरवनद्धतलायमाना ॥ 4.29 ॥  
भर्तुः स्थितार्धवपुषि स्फुटगाढबन्ध-  
ताम्यत्फणीन्द्रफणफूत्कृतकातरापि।  
मुष्टिग्रहं गिरिसुता श्लथयन्न यस्य  
भावानुरक्तहृदयः कुरुते न किं वा ॥ 4.30 ॥  
उत्तापितः प्रललयकालविजृम्भमाण-  
संरम्भकर्कशकृशानुशिखासहस्रैः।  
निर्वापयन्निव नितम्बभुवो विभाति  
योऽद्यापि कंदरमुखस्खलितैर्मरुद्भिः ॥ 4.31 ॥  
विस्पष्टदन्तरूचयः पृथुगण्डशैल-  
शोभा नितान्तविकटोन्नतवंशकुञ्जाः।  
यस्याभिरामगुणतां दधति प्रदेशाः  
सज्जटवीरणहिता गजयूथपाश्च ॥ 4.32 ॥  
यस्योत्पतन्प्रतिदिनं सविशेषमेव  
नालं विलङ्घयितुमुन्नतिशालि शृङ्गम्।  
आयासितारुणकरोर्घ्वविकृष्यमाण-  
प्रेङ्खत्खलीनमुखवाजिरथो विवस्वान् ॥ 4.33 ॥  
यस्याचकासति निरर्गलनीरभार-  
भूरिभ्रमद्भ्रमरमेचेकमेघचक्राः।  
अद्यापि लोकपरिवर्तदशाकृशानु-  
धूमाकुला इव गुहागृहरन्ध्रभागाः ॥ 4.34 ॥  
लीलाविलोलकलकण्ठविहंगकेलि-  
कक्कोलकन्दकदलीलवलीलवङ्ग-  
मालाललामजलमञ्जुलकूलकच्छे ॥ 4.35 ॥ (भाषाषट्कसमावेशः)  
यस्मिन्सलीलमसितोन्नतगण्डशैल-  
नागः करोति विकरालकरावमर्षात्।  
रक्तातपाभिनवपल्लवभङ्गमर्क-  
विम्बालवालवलयस्य दिनद्रुमस्य ॥ 4.36 ॥ (युग्मम्)  
योऽभ्रंकषं शिखरमुत्कटपद्मराग-  
रत्नप्रभापटलपाटलितं बिर्भीत।  
सौदामिनीकपिलकेसरमालभारि-  
नीलाभ्रपत्रगगनोत्पलनालदण्डम् ॥ 4.37 ॥  
यस्य प्रभाविपुलहारहितैः स्तनाग्रैः  
श्लाघ्या त्रिभिर्वलिमुखैः कृतमध्यशोभाः।  
लक्ष्मीं पुरंध्रिजनता मणिमण्डितैति  
साधुस्थितिश्च मुनिभिः कटकान्तरेषु ॥ 4.38 ॥  
पाश्चात्यभागमवलोकयतां शशाङ्क-  
बिम्बस्य लक्ष्ममलशून्यतया परीतम्।  
उत्सङ्गसङ्गिमृगतागमिकत्वमेति  
तुङ्गेषु यस्य शिशरेषु कृतास्पदानाम् ॥ 4.39 ॥  
आक्षिप्तचेतसमनुत्तरसानुतर्ष-  
सच्चाषकान्तरचितस्थितिकेसरौघैः।  
उत्तंसनीलनलिनैरिव यो बिभर्ति  
लक्ष्मीं नितम्बवलयैः सपलाशचक्रैः ॥ 4.40 ॥  
यस्यौपान्तगतं निशासु नयतः श्यामाश्मरश्मिच्छटा-  
संतानैः शिशिरत्विषः पुटकिनीपत्त्रश्रियं मण्डलम्।  
चक्रे रत्नतटेषु काननभुवश्चूडाशशाङ्कप्रभा-  
संकोचप्रविलुप्तपङ्कजवनच्छाया भ्रमन्धूर्जटिः ॥ 4.41 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये मन्दरवर्णनो नाम चतुर्थः सर्गः।
