+++
title = "०८३"

+++
Skandapurāṇa Adhyāya 83

E-text generated on February 12, 2019 from the original TeX files of: Peter C. Bisschop and Yuko Yokochi, eds. The Skandapurāṇa. Vol. IV. Start of the Skanda and Andhaka Cycles. Critical Edition with an Introduction & Annotated English Synopsis, in cooperation with Diwakar Acharya and Judit Törzsök. Leiden/Boston: Brill, 2018.

SP0830010: सनत्कुमार उवाच।  
SP0830011: अथ ते दानवा व्यास निवृत्ता रणमूर्धनि।  
SP0830012: दुष्करं तं तदा चक्रुर्वेगं नद्य इवार्णवे॥ १॥  
SP0830021: प्रह्लादश्चानुह्लादश्च शिनिर्बाष्कल एव च।  
SP0830022: विरोचनो बलिर्बाणो वलो वातो ऽथ कम्पनः॥ २॥  
SP0830031: विप्रचित्तिश्च षण्डश्च ह्रदश्च सशतोदरः।  
SP0830032: मयो ऽसुरश्च व्यंसश्च शतावर्तो ह्रदोदरः॥ ३॥  
SP0830041: केशी च नमुचिश्चैव तथेन्द्रदमनो ऽसुरः।  
SP0830042: मयो मुरस्तारकाक्षो विद्युन्माली प्रभाकरः॥ ४॥  
SP0830051: तारश्च तारकश्चैव बकश्चाटिश्च विश्रुतः।  
SP0830052: मूकश्चैव कुभश्चैव कार्तस्वरमहारवौ॥ ५॥  
SP0830061: वातापी चेल्वलश्चैव तथैवेल्वकपिल्वकौ।  
SP0830062: केतुश्च शतकेतुश्च राहुः स्वर्भानुरेव च॥ ६॥  
SP0830071: शम्बरो नरकश्चैव कालशम्बर एव च।  
SP0830072: दुन्दुभिर्महिषश्चैव शतदुन्दुभिरेव च॥ ७॥  
SP0830081: कालनेमी विपाकश्च पाको दुर्योधनस्तथा।  
SP0830082: हस्ती सुन्दनिसुन्दौ च शरभः काल एव च॥ ८॥  
SP0830091: वृषपर्वा शतानन्दः शतावर्तो ऽथ धेनुकः।  
SP0830092: प्रलम्बश्च ध्वजश्चैव गणो हालाहलस्तथा॥ ९॥  
SP0830101: सैंहिकेयाश्च विख्याताः पौलोमाः कालकासुताः।  
SP0830102: निवातकवचाश्चैव बालेयश्च तथा गणः॥ १०॥  
SP0830111: बाणस्य च सुताः सर्वे कालकञ्जाश्च विश्रुताः।  
SP0830112: वृतो वृत्तश्च सगणस्तथान्ये सुमहाबलाः॥ ११॥  
SP0830121: तस्य सैन्यस्य विप्रेन्द्र नर्दतः संबभौ तदा।  
SP0830122: वेगः स सिन्धुराजस्य वेलां प्रति यथा महान्॥ १२॥  
SP0830131: वादित्ररवसंमिश्रैः सिंहनादैः सुपुष्कलैः।  
SP0830132: रथनेमिहयानां च गजानां बृंहितैः सह।  
SP0830133: स शब्दस्तुमुलो व्यास त्रैलोक्यमवपूरयत्॥ १३॥  
SP0830141: देवापि हि सुसंयत्ताः सर्वोद्योगेन संस्थिताः।  
SP0830142: प्रत्यगृह्णन्त तान्दैत्यान्क्रोधताम्रायतेक्षणाः॥ १४॥  
SP0830151: असिभिः पात्यमानैश्च शतघ्नीभिश्च सर्वशः।  
SP0830152: उल्काभिरिव तद्व्योम विचित्रमभवत्तदा॥ १५॥  
SP0830161: शरासिभिर्निकृत्तानि पतन्त्युर्व्यां शिरांसि तु।  
SP0830162: तालेभ्य इव पक्वानि फलानि मुनिसत्तम॥ १६॥  
SP0830171: मुकुटैर्हारकेयूरैः श्रोणीसूत्रैश्च सप्रभैः।  
SP0830172: निष्कैर्दुकूलैः कटकैरङ्गुलीयैः सकुण्डलैः॥ १७॥  
SP0830181: उरच्छदैः कङ्कटीभिः करपालैश्च दन्तिनाम्।  
SP0830182: व्यजनैस्तालवृन्तैश्च छत्त्रैर्मणिभिरेव च॥ १८॥  
SP0830191: पट्टैश्च काञ्चनैर्दिव्यैः कवचैश्च महाप्रभैः।  
SP0830192: शिरोभिश्चरणैश्चैव करैर्वस्त्रैर्महाप्रभैः॥ १९॥  
SP0830201: प्रतोदैश्च कुथाभिश्च योक्त्रैश्च कनकोज्ज्वलैः।  
SP0830202: तत्र युद्धावनिर्भाति ताराभिर्द्यौरिवापरा॥ २०॥  
SP0830211: तिष्ठ तिष्ठ क्व मे यासि नास्ति मोक्षस्तवाद्य वै।  
SP0830212: स्थितो ऽहं प्रहरस्वेति न मे भीस्तिष्ठ मे ऽग्रतः॥ २१॥  
SP0830221: किं गर्जसि वृथा व्योम्नि शरदीव बलाहकः।  
SP0830222: कर्मणा दर्शय क्षिप्रं गर्जितं ते ऽद्य निष्फलम्।  
SP0830223: नैवं प्रह्रियते मूढ मां वीक्षस्व दृढो भव॥ २२॥  
SP0830231: तिष्ठ तिष्ठ क्व गन्तासि मम हत्वा प्रियं सुतम्।  
SP0830232: स्थितो ऽस्म्येष नयिष्यामि त्वामप्यद्य यमालयम्॥ २३॥  
SP0830241: अद्य ते ऽमरतां सर्वां देवाधम सुदुःसहाम्।  
SP0830242: नाशयिष्यन्ति मद्बाणास्तिष्ठ तिष्ठ ममाग्रतः।  
SP0830243: दानवाधम देवो ऽस्मि नास्मि भीतस्तवाहवे॥ २४॥  
SP0830251: एवं वदन्तो युयुधुर्यथा मत्ता महागजाः।  
SP0830252: परस्परवधे सक्ता योधास्तत्र सहस्रशः।  
SP0830253: अन्यो ऽन्यमेवमाभाष्य प्रेषयद्यमसादनम्॥ २५॥  
SP0830261: सिद्धाश्च चारणाश्चैव व्योम्नि सर्वे व्यवस्थिताः।  
SP0830262: साधयन्ति रमन्ते च नदन्ते च यथाम्बुदाः॥ २६॥  
SP0830271: ममायं दानवः संख्ये हतो भर्ता विनिर्मितः।  
SP0830272: अयं देवस्तव पतिर्मा पारक्ये मनः कृथाः॥ २७॥  
SP0830281: किमेवं लोभयुक्तासि श्रेष्ठं श्रेष्ठं परीक्षसे।  
SP0830282: स्वयंग्राहो न हीहास्ति लेख्यं वाचय मा त्वरीः॥ २८॥  
SP0830291: असंतोषो मतः कस्ते संतुष्टा भव सुन्दरि।  
SP0830292: भागो यस्ते सुरैर्दत्तं तं गृहीत्वा व्रजानघे॥ २९॥  
SP0830301: एवमप्सरसश्चात्र वदन्ति च हसन्ति च।  
SP0830302: समरे निहतान्योधान्कुर्वन्ति कलहं तथा॥ ३०॥  
SP0830311: मेखलावलयोन्मिश्रं तासां तत्कलभाषितम्।  
SP0830312: श्रुत्वा श्रुत्वा च ते योधा युयुधुर्भयवर्जिताः।  
SP0830313: वल्गितास्फोटिताश्चैव दिशः सर्वा व्यनादयन्॥ ३१॥  
SP0830321: तत्प्रवादितगजोपबृंहितं वल्गिताकुपितसिंहनादितम्।  
SP0830322: देवदानवभयप्रवर्तनं जीवितान्तकरमाबभौ रणम्॥ ३२॥  
SP0839999: इति स्कन्दपुराणे त्र्यशीतितमो ऽध्यायः॥  
