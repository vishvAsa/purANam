+++
title = "पतञ्जलिनवकम् अथवा पतञ्जलिताण्डवस्तोत्रम्"

+++

<div class="videoEmbed"  caption="Video" src="https://www.youtube.com/watch?v=IujBvB3U7VM"></div>


  
पतञ्जलिनवकम् अथवा पतञ्जलिताण्डवस्तोत्रम्    


<details open><summary>विश्वास-प्रस्तुतिः</summary>

सद्-अञ्चित--मुद्-अञ्चित--निकुञ्चित-पदं झल-झल्-अञ्चलित-मञ्जु-कटकं  
पतञ्जलि-दृग्-अञ्जनम् अन्-अञ्जनम् अ-चञ्चल-पदं जनन-भञ्जनकरम् ।  
कदम्ब-रुचिम् अम्बर-वसं परमम् अम्बुद-कदम्बक-विडम्बक-गलं  
चिद्-अम्बुद-मणिं बुध-हृद्-अम्बुज-रविं पर-चिदम्बर-नटं हृदि भज  ॥ १॥
</details>

<details><summary>मूलम्</summary>

सदञ्चितमुदञ्चितनिकुञ्चितपदं झलज्झलज्झलितमञ्जुकटकं  
पतञ्जलिदृगञ्जनमनञ्जनमचञ्चलपदं जननभञ्जनकरम् ।  
कदम्बरुचिमम्बरवसं परममम्बुदकदम्बकविडम्बकगलं  
चिदम्बुधिमणिं बुधहृदम्बुजरविं परचिदम्बरनटं हृदि भजे  ॥ १॥  
</details>

  
हरं त्रिपुरभञ्जनमनन्तकृतकङ्कणमखण्डदयमन्तरहितं  
विरिञ्चिसुरसंहतिपुरन्दरविचिन्तितपदं तरुणचन्द्रमकुटम् ।  
परम्पदविखण्डितयमं भसितमण्डिततनुं मदनवञ्चनपरं  
चिरन्तनममुं प्रणवसञ्चितनिधिं परचिदम्बरनटं हृदि भजे ॥ २॥  
  
अनन्तनवरत्नविलसत्कटककिङ्किणिझलज्झलज्झलज्झलरवं  
मुकुन्दविधिहस्तगतमद्दललयध्वनिधिमिद्धिमितनर्तनपदम् ।  
शकुन्तरथबर्हिरथदन्तिमुखनन्दिमुखभृङ्गीरिटिसङ्घनिकटं  
सनन्दसनकप्रमुखवन्दितपदं परचिदम्बरनटं हृदि भजे ॥ ३॥  
  
अचिन्त्यमलिवृन्दरुचिबन्धुरगलमन्तकभुजङ्गविहङ्गमपतिं  
मुकुन्दसुरवृन्दबलहन्तृकृतवन्दनलसन्तमहिकुण्डलधरम्  ।  
अकम्पमनुकम्पनरतिं गलनिषङ्गगरलं भवमदङ्गजहरिं  
पतञ्जलिनुतं प्रणतसञ्चितनिधिं परचिदम्बरनटं हृदि भजे ॥ ४॥  
  
अनन्तमहसं त्रिदशवन्द्यचरणं मुनिहृदन्तरवसन्तममलं  
कबन्धवियदिन्द्ववनिगन्धवहवह्निमखबन्धुरविमञ्जुवपुषम् ।  
अनन्तविभवं त्रिजगदन्तरमणिं त्रिनयनं त्रिपुरखण्डनपरं  
सनन्दमुनिवन्दितपदं सकरुणं परचिदम्बरनटं हृदि भजे ॥ ५॥  
  
अवन्तमखिलं त्रिजगदं भगणतुङ्गमवतंसितपदं सुरसरित्-  
तरङ्गनिकुरम्बधृतिलम्पटजटं शमनडम्भसुहरं भवहरम् ।  
शिवं दशदिगन्तरविजृम्भितकरं करलसन्मृगशिशुं पशुपतिं  
हरं शशिधनञ्जयपतङ्गनयनं परचिदम्बरनटं हृदि भजे ॥ ६॥  
  
अनङ्गपरिपन्थिनमजं क्षितिधुरन्धरमलङ्कृतभुजङ्गमपतिं  
ज्वलन्तमनलं दधतमन्तकरिपुं सततमिन्द्रसुरवन्दितपदम् ।  
शिवं करटिचर्मवसनं जलधिजन्मगरलं कबलयन्तमखिलं  
दृढं प्रणयकन्दमभयङ्करपदं परचिदम्बरनटं हृदि भजे ॥ ७॥  
  
अजं क्षितिरथं भुजङ्गपुङ्गवगुणं कनकश‍ृङ्गधनुषं करलसत्  
कुरङ्गपृथुटङ्गपरशुं रुचिरकुङ्कुमरुचिं डमरुकं च दधतम् ।  
मुकुन्दविशिखं प्रणतवृन्दफलदं निगमतुङ्गतुरगं निरुपमं  
सुगन्धितमहिं सपदि संहृतपुरं परचिदम्बरनटं हृदि भजे ॥ ८॥  
  
अखण्डविधुमण्डलमुखं डमरुमण्डितकरं कनकमण्डपगृहं  
स्वदण्डतलमुण्डशशिकुण्डलितमण्डनपरं जलखण्डजटिलम् ।  
मृकण्डुसुतचण्डकरदण्डधरमुण्डनपदं भुजगकुण्डलधरं  
शिखण्डशशिखण्डमणिमण्डनपरं परचिदम्बरनटं हृदि भजे ॥ ९॥  
  
चिदम्बरनटस्तवमिदं पठति यः सततमन्तकरिपुप्रियतमं   
परं सुकरशब्दलसदर्थबहुचित्ररुचिरं रसिकहृद्यममलम् ।   
स रञ्जयति शंभुममलं जगति सत्यनयनं नटपतिं चलतरं   
प्रपञ्चयति नित्यविभवं जयति पञ्चविशिखं व्रजति शङ्करपदम् ॥ १०॥   
  
इति पतञ्जलिनवकं अथवा पतञ्जलिताण्डवस्तोत्रं समाप्तम् ॥  
