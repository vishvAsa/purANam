+++
title = "०५० जटायुकृतरावणनिरोधः"
title_english = "050 Jataayu s confrontation with Ravana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-050-Jataayu_Krutha_Ravana_Nirodhaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/050_jaTAyukRtarAvaNanirodhaH.md">
<details><summary><h3>IITK ...{Loading}...</h3></summary>

Jatayu sees Ravana carrying Sita-- pleads with Ravana to return Sita--
Ravana pays no heed Jatayu fights with Ravana.



#### श्लोकः
##### मूलम्
तं शब्दमवसुप्तस्तु जटायुरथ शुश्रुवे।  
निरीक्ष्य रावणं क्षिप्रं वैदेहीं च ददर्श सः॥3.50.1॥

##### शब्दार्थः
अवसुप्तः reposing, जटायुः Jatayu, तं शब्दम् that sound, शुश्रुवे heard, अथ and, सः he, क्षिप्रम् at once, निरीक्ष्य observed, रावणम् Ravana, वैदेहीं च and Vaidehi, ददर्श saw.

##### आङ्ग्लानुवादः
While reposing, Jatayu heard the cry and at once looked up and saw Ravana and Vaidehi.



#### श्लोकः
##### मूलम्
ततः पर्वतकूटाभस्तीक्ष्णतुण्डः खगोत्तमः।  
वनस्पतिगतश्श्रीमान्व्याजहार शुभां गिरम्॥3.50.2॥

##### शब्दार्थः
ततः then, पर्वतकूटाभः looking like a part of the mountain, तीक्ष्णतुण्डः sharpbeaked, श्रीमान् glorious, वनस्पतिगतः from the top of the tree, खगोत्तमः best among birds, शुभाम् auspicious, गिरम् words, व्याजहार uttered.

##### आङ्ग्लानुवादः
Glorious Jatayu, the best among the birds, looked like the peak of a mountain.  
His beak was sharp. His words were auspious. He spoke from the top of the treeः



#### श्लोकः
##### मूलम्
दशग्रीव स्थितो धर्मे पुराणे सत्यसंश्रयः।  
जटायुर्नाम नाम्नाहं गृध्रराजो महाबलः॥3.50.3॥

##### शब्दार्थः
दशग्रीव tenheaded Ravana, अहम् I, पुराणे धर्मे in eternal dharma, स्थितः adhering to dharma, सत्यसंश्रयः  who abides in truth, महाबलः mighty, गृध्रराजः king of vultures, नाम्ना by name, जटायुर्नाम Jatayu.

##### आङ्ग्लानुवादः
O tenheaded Ravana, I am Jatayu, king of vultures. I am mighty. An eternal follower, of dharma, I am an adherent to truth.



#### श्लोकः
##### मूलम्
राजा सर्वस्य लोकस्य महेन्द्रवरुणोपमः।  
लोकानां च हिते युक्तो रामो दशरथात्मजः॥3.50.4॥

##### शब्दार्थः
दशरथात्मजः Dasaratha's son, रामः Rama, सर्वस्य of the entire, लोकस्य world, राजा king, महेन्द्रवरुणोपमः equal to Indra and Varuna, लोकानाम् in the world, हिते in the wellbeing, युक्तः engaged.

##### आङ्ग्लानुवादः
Rama, Dasaratha's son, is the king of the entire world. He is equal to Indra and Varuna. He is ever engaged in the welfare of the entire world.



#### श्लोकः
##### मूलम्
तस्यैषा लोकनाथस्य धर्मपत्नी यशस्विनी।  
सीता नाम वरारोहा यां त्वं हर्तुमिहेच्छसि॥3.50.5॥

##### शब्दार्थः
याम् whom, त्वम् you, इह from here, हर्तुम् to take away, इच्छसि are desiring, एषा she is, सीता नाम Sita by name, वरारोहा a beautiful lady, यशस्विनी illustrious, लोकनाथस्य of the lord of the world, तस्य his, धर्मपत्नी wife.

##### आङ्ग्लानुवादः
The lady you want to abduct from here is the famous Sita, the lawful wife of Rama, the lord of the world.



#### श्लोकः
##### मूलम्
कथं राजास्थितो धर्मे परदारान्परामृशेत्।  
रक्षणीया विशेषेण राजदारा महाबल॥3.50.6॥

##### शब्दार्थः
धर्मे in righteousness, स्थितः adheres, राजा king, परदारान् another's wife, कथम् how, परामृशेत् can any one violate, महाबल powerful, राजदाराः king's wife, विशेषेण specially, रक्षणीयाः should be protected.

##### आङ्ग्लानुवादः
How can a king who adheres to righteousness outrage another's wife ? O powerful one, a king's wife in particular should be protected.



#### श्लोकः
##### मूलम्
निवर्तय मतिं नीचां परदाराभिमर्शनात्।  
न तत्समाचरेद्धीरो यत्परोऽस्य विगर्हयेत्॥3.50.7॥  
यथात्मनस्तथान्येषां दारा रक्ष्या विपश्चिता।

##### शब्दार्थः
नीचाम् mean, मतिम् in mind, परदाराभिमर्शनात् thought of touching another's wife, निवर्तय refrain yourself, परः others, अस्य his, यत् such deeds, विगर्हयेत् if he reproaches, तत् that, धीरः learned, न समाचरेत् should not adopt, विपश्चिता by the wise man, आत्मनः his own, यथा likewise, तथा in the same way, अन्येषाम् another's, दाराः wife, रक्ष्याः be protected.

##### आङ्ग्लानुवादः
Refrain yourself from the vile thought of violating other's wives. Wise men do not adopt what is censured by others. Just like one's own, the wise should protect other's wives.



#### श्लोकः
##### मूलम्
धर्ममर्थं वा कामं वा शिष्टाश्शास्त्रेष्वनागतम्॥3.50.8॥  
व्यवस्यन्त्यनु राजानं धर्मं पौलस्त्यनन्दन।

##### शब्दार्थः
पौलस्त्यनन्दन O son of Paulastya, शिष्टाः learned, शास्त्रेषु sastras, अनागतम् unknown, अर्थं वा wish for material, यदि वा even if, कामम् pleasures, धर्मम् righteousness, राजानम् अनु kings follow, व्यवस्यन्ति prescribe.

##### आङ्ग्लानुवादः
O son of Paulastya learned men determine the path of dharma artha and kama,  following a king's conduct even if  they are not declared in sastras.



#### श्लोकः
##### मूलम्
राजा धर्मस्य कामस्य द्रव्याणां चोत्तमो निधिः॥3.50.9॥  
धर्मश्शुभं वा पापं वा राजमूलं प्रवर्तते।

##### शब्दार्थः
धर्मस्य of righteousness, कामस्य of pleasures, द्रव्याणां च and for material wealth, राजा king, उत्तमः best, निधिः repository, धर्मः righteousness, शुभंवा good or, पापं वा or bad, राजमूलम् king is at the root, प्रवर्तते is practised.

##### आङ्ग्लानुवादः
A king is the best repository of rigteousness, material wealth and pleasures. The king is the root of dharma, virtue and sin.



#### श्लोकः
##### मूलम्
पापस्वभावश्चपलः कथं त्वं रक्षसां वर॥3.50.10॥  
ऐश्वर्यमभिसम्प्राप्तो विमानमिव दुष्कृतिः।

##### शब्दार्थः
रक्षसाम् of demons, वर best one, पापस्वभावः of sinful nature, चपलः fickleminded, त्वम् you are, दुष्कृतिः who does forbidden acts, विमानमिव like this celestial chariot, ऐश्वर्यम् wealth, कथम् how, अभिसम्प्राप्तः did you get?

##### आङ्ग्लानुवादः
O best of demons  by nature you are sinful, and fickleminded. You do all forbidden acts. Otherwise,how could you get this wealth, like the celestial chariot?



#### श्लोकः
##### मूलम्
कामं स्वभावो यो यस्य न शक्यः परिमार्जितुम्॥3.50.11॥  
न हि दुष्टात्मनामार्यमावसत्यालये चिरम्।

##### शब्दार्थः
यः whatever, यस्य  his, स्वभावः nature, परिमार्जितुम् to erase, कामम् indeed, न शक्यः not possible, दुष्टात्मनाम् evilminded people, आलये in the house, चिरम् for long time, आर्यम् prosperity, न आवसति हि will not be.

##### आङ्ग्लानुवादः
Indeed, it is not possible to erase the nature of any one, whatever it be. Prosperity does not rest for long in the house of the evilminded.



#### श्लोकः
##### मूलम्
विषये वा पुरे वा ते यदा रामो महाबलः॥3.50.12॥  
नापराध्यति धर्मात्मा कथं तस्यापराध्यसि।

##### शब्दार्थः
महाबलः powerful, धर्मात्मा righteous self, रामः Rama, यदा since, ते to you, विषये वा in your kingdom, पुरे वा or in the city, नापराध्यति has not offended, तस्य his, कथम् how, अपराध्यसि do you offend.

##### आङ्ग्लानुवादः
Powerful and righteous Rama has not offended you, your kingdom or your city. Why do you offend him?



#### श्लोकः
##### मूलम्
यदि शूर्पणखाहेतोर्जनस्थानगतः खरः॥3.50.13॥  
अतिवृत्तो हतः पूर्वं रामेणाक्लिष्टकर्मणा।  
अत्र ब्रूहि यथातत्त्वं को रामस्य व्यतिक्रमः॥3.50.14॥  
यस्य त्वं लोकनाथस्य भार्यां हृत्वा गमिष्यसि।

##### शब्दार्थः
शूर्पणखाहेतोः on account of Surpanakha, जनस्थानगतः staying in Janasthana, खरः Khara, अतिवृत्तः trespassed, आक्लिष्टकर्मणा by one who does something without much effort, रामेण Rama, पूर्वम् earlier, हतः यदि if killed, अत्र here, लोकनाथस्य lord of the world (Rama), यस्य whose, भार्याम् wife, त्वम् you, हृत्वा गमिष्यसि (हरिष्यसि) taking away, रामस्य Rama's, व्यतिक्रमः transgression of dharma, कः what, यथातत्त्वम् truly, ब्रूहि tell.

##### आङ्ग्लानुवादः
On account of Surpanakha, Khara trespassed into Janasthana and got killed by Rama, without much effort. Tell me truly, what transgression (of dharma) did he commit for which you are stealing away the wife of Rama who is the lord of this world?.



#### श्लोकः
##### मूलम्
क्षिप्रं विसृज वैदेहीं मा त्वा घोरेण चक्षुषा॥3.50.15॥  
दहेद्दहनभूतेन वृत्रमिन्द्राशनिर्यथा।

##### शब्दार्थः
क्षिप्रम् at once, वैदेहीम् Vaidehi, विसृज leave, त्वा you, इन्द्राशनिः Indra's thunderbolt, वृत्रं यथा like Vritra, दहनभूतेन with fury, घोरेण with fierce, चक्षुषा with looks, मा दहेत् may not burn.

##### आङ्ग्लानुवादः
Leave Vaidehi at once lest with her fierce looks you should be burnt down like demon Vrtra by the thunderbolt of Indra.



#### श्लोकः
##### मूलम्
सर्पमाशीविषं बद्ध्वा वस्त्रान्ते नावबुध्यसे॥3.50.16॥  
ग्रीवायां प्रतिसक्तं च कालपाशं न पश्यसि।

##### शब्दार्थः
आशीविषम् venomous, सर्पम् serpent, वस्रान्ते with the skirt of your cloth, बद्ध्वा binding,  
नावबुध्यसे not understand, ग्रीवायाम् to the neck, प्रतिसक्तम् fastened tightly, कालपाशम् noose of death, न पश्यसि do not see.

##### आङ्ग्लानुवादः
You are not aware that you are tying a venomous snake with the skirt of your cloth. worn by you. You are not able to see the noose of death tightened around your neck.



#### श्लोकः
##### मूलम्
स भारस्सौम्य भर्तव्यो यो नरं नावसादयेत्॥3.50.17॥  
तदन्नमपि भोक्तव्यं जीर्यते यदनामयम्।

##### शब्दार्थः
सौम्य O gentle one, यः that which, नरम् man, नावसादयेत् does not fatigue, सः such, भारः weight, भर्तव्यः should be carried, यत् which, अनामयम् free from any disease, जीर्यते is digested, तत् that only, अन्नम् food, भोक्तव्यम् should be eaten, अपि even.

##### आङ्ग्लानुवादः
O gentle Ravana one should carry that much of weight which does not tire him. One should eat only that wholesome food which can be easily digested.



#### श्लोकः
##### मूलम्
यत्कृत्वा न भवेद्धर्मो न कीर्तिर्न यशो भुवि॥3.50.18॥  
शरीरस्य भवेत्खेदः कस्तत्कर्म समाचरेत्।

##### शब्दार्थः
यत् by what, कृत्वा doing, धर्मः duty, न भवेत् does not beget, भुवि world, कीर्तिः fame, न nor, यशः glory, न nor, शरीरस्य to the body, खेदः exhaustion, भवेत् brings, तत् that, कर्म deed, कः who, समाचरेत् will practise?

##### आङ्ग्लानुवादः
Who will do such a deed which cannot beget dharma, fame or glory in the world? Who will do such deeds that bring only exhaustion to the body?



#### श्लोकः
##### मूलम्
षष्टिर्वर्षसहस्राणि मम जातस्य रावण॥3.50.19॥  
पितृपैतामहं राज्यं यथावदनुतिष्ठतः।

##### शब्दार्थः
रावण Ravana, पितृपैतामहम् hereditary, राज्यम् kingdom, यथावत् justly, अनुतिष्टतः while ruling, जातस्य since birth, मम me, षष्टिः sixty, वर्षसहस्राणि thosand years are completed.

##### आङ्ग्लानुवादः
Sixty thousand years ago I was born, O Ravana  Since then I have ruled justly my hereditary kingdom.



#### श्लोकः
##### मूलम्
वृद्धोऽहं त्वं युवा धन्वी सशरः कवची रथी॥3.50.20॥  
तथाप्यादाय वैदेहीं कुशली न गमिष्यसि।

##### शब्दार्थः
अहम् I am, वृद्धः old, त्वम् you, युवा young, धन्वी wielding bow, सशरः and arrows, कवची shield, रथी riding on the chariot, तथापि even then, वैदेहीम् Vaidehi, आदाय carrying, कुशली safely, न गमिष्यसि will not go.

##### आङ्ग्लानुवादः
I am old, you are young, wielding a bow and arrows, with shield to protect and chariot to ride. Even then I will not let you go safe with Vaidehi kidnapped.



#### श्लोकः
##### मूलम्
न शक्तस्त्वं बलाद्धर्तुं वैदेहीं मम पश्यतः॥3.50.21॥  
हेतुभिर्न्यायसंसिद्धैद्धृवां वेदश्रुतीमिव।

##### शब्दार्थः
मम पश्यतः within my very sight, त्वम् you, वैदेहीम् Vaidehi, न्यायसंसिद्धैः by those bound by logic, हेतुभिः by reason, ध्रुवाम् everlasting, वेदश्रुतीमिव like revelations of the Vedas, बलात् by force, हर्तुम् abduct, न शक्तः not possible for you.

##### आङ्ग्लानुवादः
You cannot carry Vaidehi by force within my very sight just as the everlasting revelations of the Vedas cannot be robbed by mere logic of reason.



#### श्लोकः
##### मूलम्
युद्ध्यस्व यदि शूरोऽसि मुहूर्तं तिष्ठ रावण॥3.50.22॥  
शयिष्यसे हतो भूमौ यथापूर्वं खरस्तथा।

##### शब्दार्थः
रावण O Ravana, शूरः असि यदि if you are a hero, युद्ध्यस्व do fight with me, मुहूर्तम् तिष्ठ stay awhile, पूर्वम् earlier, खरः Khara, यथा as he was, तथा likewise, हतः slayed, भूमौ on the earth, शयिष्यसे will sleep.

##### आङ्ग्लानुवादः
O Ravana, if you are brave, fight with me. In a moment, you will be killed like Khara and lie down on the ground.



#### श्लोकः
##### मूलम्
असकृत्संयुगे येन निहता दैत्यदानवाः॥3.50.23॥  
नचिराच्चीरवासास्त्वां रामो युधि वधिष्यति।

##### शब्दार्थः
येन by whom, असकृत् many times, संयुगे in war, दैत्यदानवाः demons, निहताः were slain, त्वाम् you, नचिरात् soon, चीरवासाः clad in bark robes, रामः Rama, युधि in war, वधिष्यति will slay৷৷

##### आङ्ग्लानुवादः
Clad in bark garments, Rama, who has often slain demons in the past will soon kill you in war.



#### श्लोकः
##### मूलम्
किं नु शक्यं मया कर्तुं गतौदूरं नृपात्मजौ॥3.50.24॥  
क्षिप्रं त्वं नश्यसे नीच तयोर्भीतो न संशयः।

##### शब्दार्थः
मया by me, किं नु what else, कर्तुम् to do, शक्यम् am able, नृपात्मजौ the two princes, दूरम् far away, गतौ have gone, नीच mean fellow, तयोः both of them, भीतः fearing, त्वम् you, क्षिप्रम् at once, नश्यसे will be destroyed, संशयः doubt, न not.

##### आङ्ग्लानुवादः
What can I do? O mean fellow the two princes have gone far away.You will soon be destroyed out of fear for them. There is no doubt.



#### श्लोकः
##### मूलम्
न हि मे जीवमानस्य नयिष्यसि शुभामिमाम्॥3.50.25॥  
सीतां कमलपत्राक्षीं रामस्य महिषीं प्रियाम्।

##### शब्दार्थः
मे myself, जीवमानस्य while I am alive, शुभाम् auspicious, कमलपत्राक्षीम् lotuseyed lady, रामस्य प्रियाम् Rama's dear, महिषीम् consort, इमाम् this lady, सीताम् Sita, न नयिष्यसि will not take.

##### आङ्ग्लानुवादः
I will not let you take away the auspicious, lotuseyed Sita, the dear consort of Rama as long as I am alive.



#### श्लोकः
##### मूलम्
अवश्यं तु मया कार्यं प्रियं तस्य महात्मनः॥3.50.26॥  
जीवितेनापि रामस्य तथा दशरथस्य च।

##### शब्दार्थः
महात्मनः great soul, तस्य his, रामस्य Rama's, तथा so, दशरथस्य च and Dasaratha's, मया my, अवश्यम् certainly, जीवितेनापि even giving up my life, प्रियम् dear, कार्यम् task.

##### आङ्ग्लानुवादः
I should do this important work of those great souls, Rama and Dasaratha, even if it claims my life.



#### श्लोकः
##### मूलम्
तिष्ठ तिष्ठ दशग्रीव मुहूर्तं पश्य रावण॥3.50.27॥  
युद्धातिथ्यं प्रदास्यामि यथाप्राणं निशाचर।  
वृन्तादिव फलं त्वां तु पातयेयं रथोत्तमात्॥3.50.28॥

##### शब्दार्थः
दशग्रीव tenheaded, मुहूर्तम् for a short while, तिष्ठ तिष्ठ stay, stay, रावण Ravana, पश्य look, निशाचर nightwalker, यथाप्राणम् as long as I am alive, युद्धातिथ्यम् hospitality of war , प्रदास्यामि will accord, वृन्तात् from the stalk, फलमिव like a ripe fruit is dropped down, त्वाम् you, रथोत्तमात् from the best of the chariots, पातयेयम् will pull you down.

##### आङ्ग्लानुवादः
O ten headed Ravana stay, stay for a while. O demon  as long as I am alive I will treat you with the hospitality of war. You will be pulled down from this best of the chariots like a ripe fruit drops from the stalk.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे पञ्चाशस्सर्गः॥  
Thus ends the fiftieth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/050_jaTAyukRtarAvaNanirodhaH.md">
<details><summary><h3>भूषणम् ...{Loading}...</h3></summary>



तं शब्दमवसुप्तस्तु जटायुरथ शुश्रुवे ।  

निरीक्ष्य रावणं क्षिप्रं वैदेहीं च ददर्श सः  ॥  ३।५०।१  ॥   

अथ स्वामिविषये दासेन यावच्छक्ति शेषवृत्तिरवश्य कर्तव्येत्यमुमर्थं लोके
प्रवर्तयितुं जटायुवृत्तान्तमुपक्षिपति सर्गद्वयेन । अत्र प्रथमं जटायुः
सान्त्वनभर्त्सनाभ्यां रावणमनुकूलयितुमिच्छतीत्याह तं शब्दमित्यादि ।
अवसुप्तः ईषत्सुप्तो जटायुः । अथ सीतावचनानन्तरम् । तं शब्दं शुश्रुवे ।
आत्मनेपदमार्षम् । ततः प्रथमं महाशरीरतया रावणं निरीक्ष्य सः वैदहीं ददर्श
 ॥  ३।५०।१  ॥   

  

ततः पर्वतकूटाभस्तीक्ष्णतुण्डः खगोत्तमः ।  

वनस्पतिगतः श्रीमान् व्याजहार शुभां गिरम्  ॥  ३।५०।२  ॥   

तीक्ष्णतुण्डः तीक्ष्णमुखः । "वक्त्रास्ये वदनं तुण्डम्" इत्यमरः ।
श्रीमान् कैङ्कर्यश्रीसमृद्धः । शुभां रावणस्य शोभनावहाम्  ॥  ३।५०।२  ॥   

  

दशग्रीव स्थितो धर्मे पुराणे सत्यसंश्रयः ।  

जटायुर्नाम नाम्ना ऽहं गृध्रराजो महाबलः  ॥  ३।५०।३  ॥   

पुराणे सनातने धर्मे, दास्यवृत्तावित्यर्थः । स्थितः तदेकपरायणः । सत्यम्
"सत्यं ज्ञानमनन्तं ब्रह्म" इत्युक्तः परमात्मा सश्रयः आलम्बनं यस्य सः ।
भगवदेकोपायनिष्ठ इत्यर्थः । नाम्ना जटायुर्नाम जटायुरिति प्रसिद्धः । तथा च
मयि दासे स्थिते तव सीतापहरणं न युक्तमिति भावः  ॥  ३।५०।३  ॥   

  

राजा सर्वस्य लोकस्य महेन्द्रवरुणोपमः ।  

लोकानां च हिते युक्तो रामो दशरथात्मजः  ॥  ३।५०।४  ॥   

स्वस्वरूपमुक्त्वा स्वामिस्वरूपमाह राजेति ।
महेन्द्रवरुणोपमत्वमेकदेशसाम्यात् । सर्वलोकस्य राजा स्वामी, भवतो ऽपि
स्वामीत्यर्थः  ॥  ३।५०।४  ॥   

  

तस्यैषा लोकनाथस्य धर्मपत्नी यशस्विनी ।  

सीता नाम वरारोहा यां त्वं हर्तुमिहेच्छसि  ॥  ३।५०।५  ॥   

तथा च राजदारापहारो न युक्त इत्याह तस्येति । सहधर्मचारिणीति
धर्मपत्नीशब्दार्थः  ॥  ३।५०।५  ॥   

  

कथं राजा स्थितो धर्मे परदारान् परामृशेत् ।  

रक्षणीया विशेषेण राजदारा महाबल  ॥  ३।५०।६  ॥   

मा भूत्तव रामे स्वामित्वबुद्धिः, मनुष्यमात्रबुद्धिं राजाबुद्धिं वा
कृत्वा सीतां परिहरेत्याह कथमिति । राजा भवानिति शेषः  ॥  ३।५०।६  ॥   

  

निवर्तय मतिं नीचां परदाराभिमर्शनात् ।  

न तत् समाचरेद्धीरो यत्परो ऽस्य विगर्हयेत्  ॥   

यथात्मनस्तथान्येषां दारा रक्ष्या विपश्चिता  ॥  ३।५०।७  ॥   

राजत्वबुद्धिस्तव रामे मा भूत् तथापि परदाराभिमर्शनं न कार्यमित्याह
निवर्तयेति । परदाराभिमर्शनान्मतिं निवर्तय तद्विषयमतिं न कुर्वित्यर्थः ।
नीचत्वमेवाह नेति । धीरः धीमान् तत्कर्म न समाचरेत् । अस्य धीरस्य यत् कर्म
। परो विगर्हयेत् निन्देत् । यथेत्यर्धमेकं वाक्यम् । विपश्चिता विवेकिना
 ॥  ३।५०।७  ॥   

  

अर्थं वा यदि वा कामं शिष्टाः शास्त्रेष्वनागतम् ।  

व्यवस्यन्ति न राजानो धर्मं पौलस्त्यनन्दन  ॥  ३।५०।८  ॥   

शिष्टाः सन्तः राजानः शास्त्रेष्वनागतमनुपदिष्टं धर्ममर्थं वा । यदि वा
कामं कामं वा । न व्यवस्यन्ति नेच्छन्तीत्यर्थः । लोके यथ तथा वा भवतु,
राज्ञस्तव सुतरां नेदमुचितमिति भावः  ॥  ३।५०।८  ॥   

  

राजा धर्मश्च कामश्च द्रव्याणां चोत्तमो निधिः ।  

धर्मः शुभं वा पापं वा राजमूलं प्रवर्तते  ॥  ३।५०।९  ॥   

न केवलं स्वार्थं लोकनिग्रहार्थम्, चेदं परिहर्तव्यमित्याह राजेति । अत्र
धर्मादिशब्दौ धर्मादिप्रवर्तकपरौ । द्रव्याणामर्थानामुत्तमो निधिराश्रयः ।
यस्मादेवं तस्मात् धर्मः धर्मादिः राजमूलं यथा तथा प्रवर्तते । शुभं
शुभाचारः पापं वा राजमूलं प्रवर्तते राजानुसारेण लोकाः धर्माधर्मादिषु
प्रवर्तन्ते । अतो राज्ञा पापं विहाय धर्मादिकमेव कर्तव्यमित्यर्थः  ॥ 
३।५०।९  ॥   

  

पापस्वभावश्चपलः कथं त्वं रक्षसां वर ।  

ऐश्वर्यमभिसम्प्राप्तो विमानमिव दुष्कृतिः  ॥  ३।५०।१०  ॥   

परदाराभिमर्शनमैश्वर्याद्भ्रंशकं चेत्याह पापस्वभाव इति । पापं स्वभावः
सहजधर्मो यस्य स पापस्वभावः । अत एव चपलः विषयप्रवणः त्वं दुष्कृतिः विमानं
देवार्हं विमानमिव । ऐश्वर्यमभि ऐश्वर्यं प्रति कथं सम्प्राप्तः योग्यः ।
एवं विषयचपलश्चेदैश्वर्याद्भ्रष्टो भविष्यसीति भावः  ॥  ३।५०।१०  ॥   

  

कामं स्वभावो यो यस्य न शक्यः परिमार्जितुम् ।  

नहि दुष्टात्मनामार्यमावसत्यालये चिरम्  ॥  ३।५०।११  ॥   

एवं बहुसान्त्वने ऽपि सीताविसर्जनाकरणात् भवादृशे उपदेशो निरर्थक इत्याह
काममिति । यो स्वभावः औत्पत्तिकः स धर्मः कामम् अत्यन्तं परिमार्जितुं न
शक्यः । उपदेशेन निवर्तयितुं न शक्य इत्यर्थः । तथाहि आर्यं सदुपदेशः
दुष्टात्मनाम् आलये हृदये चिरं नावसति न तिष्ठति  ॥  ३।५०।११  ॥   

  

विषये वा पुरे वा ते यदा रामो महाबलः ।  

नापराद्ध्यति धर्मात्मा कथं तस्यापराद्ध्यसि  ॥  ३।५०।१२  ॥   

शत्रुभार्यापहरणं मम स्वभाव इत्याशङ्क्य शात्रवप्रसक्तिरत्र नास्तीत्याह
विषये वेति । विषये राज्ये यदा नापराध्यति तदा तस्य कथमपराध्यसि  ॥  ३।५०।१२
 ॥   

  

यदि शूर्पणखाहेतोर्जस्थानगतः खरः ।  

अतिवृत्तो हतः पूर्वं रामेणाक्लिष्टकर्मणा  ॥  ३।५०।१३  ॥   

अत्र ब्रूहि यथातत्त्वं को रामस्य व्यतिक्रमः ।  

यस्य त्वं लोकनाथस्य भार्यां हृत्वा गमिष्यसि  ॥  ३।५०।१४  ॥   

खरवध एव ममापराध इत्याशङ्क्याह द्वाभ्याम् यदीत्यादि । वृत्तं
मर्यादामतिक्रान्तो ऽतिवृत्तः । अत्र हननविषये । यस्येति । तस्येति
पूर्वशेषः  ॥  ३।५०।१३,१४  ॥   

  

क्षिप्रं विसृज वैदहीं मा त्वा घोरेण चक्षुषा ।  

दहेद्दहनभूतेन वृत्रमिन्द्राशनिर्यथा  ॥  ३।५०।१५  ॥   

प्रकृतमुपसंहरति क्षिप्रमिति । अत्र राम इत्यध्याहार्यम् । चक्षुषेत्यनेन
दर्शनमात्रेण वधो लक्ष्यते । अशनिः वज्रम्  ॥  ३।५०।१५  ॥   

  

सर्पमाशीविषं बध्वा वस्त्रान्ते नावबुद्ध्यसे ।  

ग्रीवायां प्रतिमुक्तं च कालपाशं न पश्यसि  ॥  ३।५०।१६  ॥   

सीताग्रहणमवश्यं मृत्युकरमित्याह सर्पमित्यादिना । आशीविषम् आशीविषाख्यम् ।
प्रतिमुक्तम् आमुक्तम् । यथा वस्त्रबद्धः सर्पो ऽवश्यं नाशयति तद्वात् इयं
सीता गृहीता त्वां नाशयिष्यतीति भावः । व्याजस्तुतिरलङ्कारः  ॥  ३।५०।१६
 ॥   

  

स भारः सौम्य भर्तव्यो यो नरं नावसादयेत् ।  

तदन्नमपि भोक्तव्यं जीर्यते यदनामयम्  ॥  ३।५०।१७  ॥   

भारः भारद्रव्यम् । वावसादयेत् न पीडयेत् । अनामयं व्याध्यनुत्पादकम् ।
अत्रापि पूर्ववद्व्याजस्तुतिः  ॥  ३।५०।१७  ॥   

  

यत्कृत्वा न भवेद्धर्मो न कीर्तिर्न यशो भुवि ।  

शरीरस्य भवेत् खेदः कस्तत्कर्म समाचरेत्  ॥  ३।५०।१८  ॥   

यत्कार्यं कृत्वा स्थितस्य न धर्मो भवेत्, कीर्तिः ऐश्वर्यादिजनिता प्रथा
वा न भवेत्, यशः भोगित्वाकृतप्रथा वा न भवेत्, प्रत्युत शरीरदुःखमेव भवेत्,
तत्कर्म कः समाचरेत्? मूढ एवाचरेत् । तथाविधकर्मकरणाद्भवान्मूढ एवेति भावः
 ॥  ३।५०।१८  ॥   

  

षष्टिर्वर्षसहस्त्राणि मम जातस्य रावण ।  

पितृपैतामहं राज्यं यथावदनुतिष्ठतः  ॥  ३।५०।१९  ॥   

वृद्धोहं त्वं युवा धन्वी सशरः कवची रथी ।  

तथाप्यादाय वैदेहीं कुशली न गमिष्यसि  ॥  ३।५०।२०  ॥   

मयि वृद्धत्वेनावमतिं मा कृथा इत्याशयेनाह द्वाभ्याम् षष्टिरित्यादि ।
षष्टिर्वर्षसहस्राणि गतानीति शेषः । जातस्येत्यनेन वयसा जीर्णत्वमुच्यते ।
राज्यं यथावत् अनुतिष्ठतः पालयत इत्यनेन कर्मणा जीर्णत्वमुक्तम् । अहं
धनुराद्युपकरणरहितः  ॥  ३।५०।१९,२०  ॥   

  

न शक्तस्त्वं बलाद्धर्तुं वैदेहीं मम पश्यतः ।  

हेतुभिर्न्यायसंयुक्तैर्ध्रुवां वेदश्रुतीमिव  ॥  ३।५०।२१  ॥   

एतदेव दृष्टान्तमुखेन द्रढयति न शक्त इति । मम पश्यतः मयि पश्यति सति ।
सीतां बलाद्धर्तुं न शक्तः न समर्थः । कथमिव न्यायसंसिद्धैः
न्यायशास्त्रसंसिद्धैः हेतुभिः अनुमानैः । ध्रुवां निश्चलाम्
अविचाल्यप्रामाण्यामिति यावत् । वेदश्रुतीमिव वेदश्रुतिमिव । दीर्घ आर्षः ।
वेदयतीति वेदः स्वतः प्रमाणभूतां श्रुतिमित्यर्थः । यथा वेदविदग्रेसरे
पश्यति सति हैतुकैः न्यायसिद्धैर्हतुभिः श्रुतिः अन्यथा अन्यपरा नेतुं न
शक्यते तद्वदिति भावः । अन्यपरार्थवादादिव्यावृत्त्यर्थो वेदशब्दः । यथा
तामन्यथा कुर्वन् स्वयमेव विनश्यति न वेदश्रुतेः कापि हानिः एवं
सीतामपहरंस्त्वमेव नशिष्यसि, न तु सीतायाः कापि हानिरित्याकूतम् । यथा
वेदविदग्रेसरो वेदश्रुतिमन्यथा नीयमानामवलोकयन् तदसहमानो यावच्छक्ति
निवर्तयति तथा ऽहमापि त्वया बलान्नीयमानामपि सीतां यावच्छक्ति
निवर्तयिष्यामीत्यर्थः  ॥  ३।५०।२१  ॥   

  

यद्ध्यस्व यदि शूरो ऽसि मुहूर्तं तिष्ठ रावण ।  

शयिष्यसे हतो भूमौ यथा पूर्वं करस्तथा  ॥  ३।५०।२२  ॥   

युद्ध्यस्वेति । यदि शूरो ऽसि मुहूर्तं तिष्ठ । मा पलायस्व मया युद्ध्यस्व
। युद्धे मया हतस्त्वं पूर्वं रामेण हतः खर इव भूमौ शयिष्यसे । यद्वा यदि
शूरोसि तदा मया युद्ध्यस्व । अथवा रामागमनपर्यन्तं मुहूर्तं तिष्ठ तेन हतः
शयिष्यस इति । यद्वा यदि शूरोसि मुहूर्तं तिष्ठ स्थित्वा तेन युद्ध्यस्व  ॥ 
३।५०।२२  ॥   

  

असकृत्संयुगे येन निहता दैत्यदानवाः ।  

न चिराच्चीरवासास्त्वां रामो युधि वधिष्यति  ॥  ३।५०।२३  ॥   

न केवलं स्वापराधप्रतीकारः किन्तु "देवानां दानवानां च सामान्यमधिदैवतम्"
इत्युक्तस्य रामस्य स्वकीयापराधप्रतीकारोपि भविष्यतीत्याह असकृदिति  ॥ 
३।५०।२३  ॥   

  

किनु शक्यं मया कर्तुं गतौ दूरं नृपात्मजौ ।  

क्षिप्रं त्वं नश्यसे नीच तयोर्भीतो न संशयः  ॥  ३।५०।२४  ॥   

एवमुक्ते ऽपि पुनः पलायमानं प्रत्याह किन्विति । किन्नु शक्यं किं वा
शक्यम् । नश्यसे अदर्शनं प्राप्नोषि । तयोः ताभ्याम्  ॥  ३।५०।२४  ॥   

  

न हि मे जीवमानस्य नयिष्यसि शुभामिमाम् ।  

सीतां कमलपत्राक्षीं रामस्य महिषीं प्रियाम्  ॥  ३।५०।२५  ॥   

तथापि त्वां नाहं गमयामीत्याह नहीति । जीवमानस्य जीवतः मयि जीवतीत्यर्थः  ॥ 
३।५०।२५  ॥   

  

अवश्यं तु मया कार्यं प्रियं तस्य महात्मनः ।  

जीवितेनापि रामस्य तथा दशरथस्य च  ॥  ३।५०।२६  ॥   

त्वया किं कर्तुं शक्यमित्यत्राह अवश्यमिति । जीवितेनापि जीवितव्ययेनापि  ॥ 
३।५०।२६  ॥   

  

तिष्ठ तिष्ठ दशग्रीव मुहूर्तं पश्य रावण ।  

युद्धातिथ्यं प्रदास्यामि यथाप्राणं निशाचर  ॥  ३।५०।२७  ॥   

तिष्ठेति । यथाप्राणं यथाबलम्  ॥  ३।५०।२७  ॥   

  

वृन्तादिव फलं त्वां तु पातयेयं रथोत्तमात्  ॥  ३।५०।२८  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे पञ्चाशः
सर्गः  ॥  ५०  ॥   

वृन्तादित्यर्धमेकान्वयम् । "वृन्तं प्रसवबन्धनम्" इत्यमरः  ॥  ३।५०।२८  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने पञ्चाशः सर्गः  ॥  ५०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/050_jaTAyukRtarAvaNanirodhaH.md">
<details><summary><h3>शिरोमणी ...{Loading}...</h3></summary>



सीताह्वानानन्तरकालिकं जटायुवृत्तान्तमाह--तमित्यादिभिः । अथ
सीतोच्चारणानन्तरकाले अवसुप्तः केनचिन्निमित्तेन दिवैव गाढनिद्रो जटायुस्तं
सीतोच्चारितशब्दं शुश्रुवे अत एव रावणं क्षिप्रं निरैक्षत् वैदेहीं च ददर्श
 ॥  ३।५०।१  ॥   

  

तत इति । ततः सीतादिदर्शनानन्तरं पर्वतकूटाभः पर्वतखण्डवत्प्रतीयमानः
वनस्पतिगतः वृक्षमारूढः खगोत्तमो जटायुः शुभां गिरं व्याजहार  ॥  ३।५०।२
 ॥   

  

तद्व्याहरणमेवाह--दशग्रीवेति । हे दशग्रीव हे भ्रातः यतः पुराणे सनातने
धर्मे स्थितः अत एव सत्यसंश्रवः सत्यप्रतिज्ञो महाबलो गृध्रराजः नाम्ना
जटायुर्नाम प्रसिद्धो ऽहमस्मि अतः सांप्रतमिदानीं निन्दितं कर्म कर्तुं
त्वं नार्हसि इदानीं नार्हसीत्यनेन सार्वकालिकीं तवाधर्मप्रवृत्तिमहं न
निवारयामीति ध्वनितम् । सार्धश्लोक एकान्वयी  ॥  ३।५०।३  ॥   

  

राजेति । सर्वस्य लोकस्य भुवनस्य राजा अत एव महेन्द्रवरुणौ उपमे उपमेयौ
यस्य सः अत एव लोकानां सर्वभुवनानां हिते युक्तो निरतः यो दशरथात्मजो रामः
तस्य लोकनाथस्य रामस्य यां त्वं हर्तुमिच्छसि सा एषा सीता नाम धर्मपत्नी
अतो राजा राक्षसराजो अत एव धर्मे स्थितो भवान् परदारान् कथं परामृशेत्
स्पृशेत् । सार्धश्लोकद्वयमेकान्वयि भवानित्यध्याहृतम्  ॥  ३।५०।४६  ॥   

  

रक्षणीयेति । हे महाबल राजदारा विशेषेण रक्षणीयाः अतः नीचां मतिं
स्वनिश्चयं परदाराभिमर्शनात् निवर्तय  ॥  ३।५०।७  ॥   

  

नेति । अस्य जनस्य यत्कर्म पर उत्कृष्टो जनो विगर्हयेत् निन्द्येत् तत् न
समाचरेत् अत एव आत्मनो दारा इव अन्येषामपि दाराः विमर्शनात् परस्पर्शात्
रक्ष्याः  ॥  ३।५०।८  ॥   

  

अर्थमिति । हे पौलस्त्यनन्दन शास्त्रेषु शास्त्रतः अनागतमनिश्चितमर्थं वा
कामं वा धर्मं वा ऽनुराजानं राजानमनुश्रित्य व्यवस्यन्ति निश्चिन्वन्ति
आचरन्ति इत्यर्थः  ॥  ३।५०।९  ॥   

  

राजेति । यतः धर्मो वा शुभं वा पापं वा राजमूलं सत् प्रवर्तते अतः धर्मादिः
राजैव  ॥  ३।५०।१०  ॥   

  

पापेति । हे रक्षसां वर पापस्वभावः पापाचरणशीलः अत एव चपलस्त्वं दुष्कृती
निषिद्धकर्मा विमानमिव ऐश्वर्यं कथं संप्राप्तः  ॥  ३।५०।११  ॥   

  

कामेति । यः पुरुषः कामस्वभावः स्वेच्छाचरणशीलः सो ऽसौ पुरुषः तं
स्वेच्छाचरणरूपस्वभावं प्रमार्जितुं दूरीकर्तुं न शक्यः ।
नन्वेतादृशस्वभावे का हानिरित्यत आह--दुष्टात्मनां दुष्टस्वभावानामालये
गृहे आर्यं श्रेष्ठत्वं ऐश्वर्यमिति यावत् चिरं न आवसति, यद्वा आर्य हे
राक्षसश्रेष्ठ दुष्टानामालये मा लक्ष्मीर्नैव वसति  ॥  ३।५०।१२  ॥   

  

विषय इति । पते तव विषये देशे पुरे वा महाबलो रामः यदा नापराध्यति तदा तस्य
रामस्नय त्वं कथमपराध्यसि  ॥  ३।५०।१३  ॥   

  

ननु खरादयो अनेनैव निहता इति कथं नापराद्धमित्यत आह--यदीति । शूर्पणखाहेतोः
दुर्वृत्तशूर्पणखासाहाय्यार्थं पूर्वं जनस्थानगतः अतिवृत्तः खरः यस्य
लोकनाथस्य भार्यां हृत्वा त्वं गमिष्यसि तेन रामेण यदि हतः तर्हि रामस्य
व्यतिक्रमः कः अत्र अस्मिन्विषये यथातत्त्वं त्वं ब्रूहि ।
श्लोकद्वयमेकान्वयि  ॥  ३।५०।१४१५  ॥   

  

क्षिप्रमिति । वैदेहीं क्षिप्रं विसृज त्यज यतो दहनभूतेन वह्नित्वं
प्राप्तेन घोरेण चक्षुषा इन्द्राशनिर्वृत्रमिव मा दहेत् राम इति शेषः  ॥ 
३।५०।१६  ॥   

  

विसर्गाभावे ऽवश्यं ते ऽनिष्टं भवितेति बोधयन्नाह--सर्पमिति । आशीविषं
सर्पं वस्त्रान्ते बद्धा त्वं नावबुध्यसे ग्रीवायां प्रतिमुक्तं
प्रतिबन्धितं कालपाशं न पश्यसि  ॥  ३।५०।१७  ॥   

  

स इति । यः भारः नरं वहन्तं नावसादयेत् स भर्तव्यः यत् अनामयं रोगासंपादकं
सत् जीर्यते तदेव भोक्तव्यम्  ॥  ३।५०।१८  ॥   

  

यदिति । यत्कर्म कृत्वा धर्मादिर्न भवेत् शरीरस्य खेदो दुःखं च भवेत्
तत्कर्म कः समाचरेत् न को ऽपीत्यर्थः  ॥  ३।५०।१९  ॥   

  

एवमपहरणनिवृत्तिबोधकानेकवाक्योक्तावपि तन्निवृत्तिमनुपलभ्याह--षष्टिरिति ।
हे रावण पितृपैतामहं पितृपितामहेभ्य आगतं राज्यं पक्षिराजत्वं
यथावदनुतिष्ठतः पालयतो मम जातस्य जन्मनः षष्टिर्वर्षसहस्राणि यतो
व्यतीतानीति शेषः अतो वृद्धो ऽहं तथापि युवत्वादिविशिष्टस्त्वं मे मम
समक्षतः वैदेहीमादाय कुशली न गमिष्यसि । श्लोकद्वयमेकान्वयि  ॥  ३।५०।२०२१
 ॥   

  

नेति । मम पश्यतः बलाद्वैदेहीं हर्तुं त्वं न शक्तः न समर्थः । तत्र
दृष्टान्तः न्यायसंयुक्तैः न्याय्यत्वेन प्रतीयमानैः हेतुभिः
नास्तिकाद्युक्तिभिरीश्वरो नास्त्यदृश्यत्वादित्याद्यनुमानघटकहेत्वाभासैः
ध्रुवां क्षित्यङ्कुरादिकं सकर्तृकं कार्यत्वात् इत्याद्यनुमानेन "यतो वा
इमानि भूतानि जायन्ते" इत्यादिशाब्देन च ऽदृश्यते त्वग्र्यया बुद्ध्याऽ
इत्याद्युक्त्या प्रत्यक्षेण च ऽकप्यासं पुण्डरीकमिवऽ
इत्याद्युक्त्योपमानेन च सिद्धां वेदश्रुतीं वेदानां सामादीनां
श्रुतयस्तात्पर्यवृत्त्या यस्यां पदरेवतायां तामिव दीर्घ आर्षः  ॥  ३।५०।२२
 ॥   

  

युध्यस्वेति । हे रावण यदि शरो ऽसि तर्हि तिष्ठ युध्यस्व यथापूर्वं खरः हतः
सन् भूमौ अशयिष्ट तथा त्वं शयिष्यसे  ॥  ३।५०।२३  ॥   

  

ननु मत्तस्त्वं न प्रबल इत्यत आह--असकृदिति । येन त्वया असकृत् बहुवारं
देवदानवाः निहताः तं त्वां रामो वधिष्यति  ॥  ३।५०।२४  ॥   

  

ननु तमाहूयस्वेत्यत आह--किमिति । तौ नृपात्मजौ दूरं गतौ अतः किं कर्तुं मया
शक्यः परंतु तयोः रामलक्ष्मणयोर्भीतस्त्वं क्षिप्रं नश्यसे संशयः अत्र
सन्देहो न  ॥  ३।५०।२५  ॥   

  

नन्विदानीं तु सीतां नेष्यामीत्यत आह--नहीति । जीवमानस्य जीवतो मम पश्यतः
रामस्य महिषीं न नयिष्यसि नेष्यसि  ॥  ३।५०।२६  ॥   

  

अवश्यमिति । महात्मनो रामस्य दशरथस्य च जीवितेनापि मया प्रियमवश्यं कार्यम्
 ॥  ३।५०।२७  ॥   

  

तिष्ठेति । हे दशग्रीव मुहूर्तं तिष्ठ पश्य मम बलमिति शेषः, वृन्तात्
प्रसवबन्धनात् फलमिव त्वां पातयेयमत एव यथाप्राणं बलमनतिक्रम्य
युद्धातिथ्यं प्रदास्यामि । सार्धश्लोक एकान्वयी  ॥  ३।५०।२८  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे पञ्चाशः
सर्गः  ॥  ३।५०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/050_jaTAyukRtarAvaNanirodhaH.md">
<details><summary><h3>तिलकम् ...{Loading}...</h3></summary>



तं शब्दं जटायो पश्य मामिति शब्दम् । अवसुप्तो भोजनोत्तरं दिवैव गाढसुप्तो
ऽपि शुश्रुवे । ततस्तेन शब्देन प्रबुद्धो रावणं निरैक्षत  ॥  ३।५०।१,२  ॥   

  

दशग्रीवेति संबुद्धिः । अहं सत्यसंश्रवः सत्यप्रतिज्ञाः, सीतारक्षणे ऽहं
सहाय इत्युक्तत्वादिति भावः । नाम्ना जटायुरिति प्रसिद्धेः, अतो
मत्समक्षमीदृशं कर्म कर्तुं नार्हासि । भ्रातरिति सामप्रयोगः, यद्येवं न
त्यक्ष्यसि तदा सत्यप्रतिज्ञत्वान्मया सह युद्धं भावीति दण्डप्रयोगश्च
व्यङ्ग्यः  ॥  ३।५०।३  ॥   

  

राजेति । सर्वस्य लोकस्य राजत्वेन तवापि राजेति ध्वनितम्  ॥  ३।५०।४  ॥   

  

धर्मपत्नीत्यनेनैतद्धरणे महापापं सूचितम्  ॥  ३।५०।५  ॥   

  

कथं राजेति शेषः । धर्मे प्रजापालनरूपे  ॥  ३।५०।६  ॥   

  

राजदारा इति तद्धरणस्य गुरुतल्पसमत्वादिति भावः  ॥  ३।५०।७  ॥   

  

अस्य पुरुषस्य परः स्वेतरः प्राणी यत्कर्म विगर्हयेत्, न
तत्समाचरेत्स्वदारवत्परदाराश्च विमर्शनात्परस्पर्शाद्रक्ष्याः  ॥  ३।५०।८
 ॥   

  

शास्त्रेष्वनागतं शास्त्रेष्वनवगतं परमसूक्ष्मत्वाच्छास्त्रतो
ऽनवगतमप्यर्थं वा राजानमनुसृत्य व्यवस्यन्ति । शास्त्रे ऽस्फुटमपि राज्ञ
आचरणं दृष्ट्वा प्रजा आचरन्ति तस्माद्राज्ञो ऽधर्मप्रवृत्तिरनुचितेति
तात्पर्यम् । ऽन व्यवस्यन्ति राजानःऽ इति पाठे शास्त्रेष्वनागतं
तत्राप्रतिपादितं धर्मं राजानो न व्यवस्यन्ति नेच्छन्तीत्यर्थः ।
तस्माच्छास्त्रानुसारिधर्मे एव मतिं कुर्यादित्याशयः  ॥  ३।५०।९  ॥   

  

तथा राज्ञा द्वव्याणामुत्तमवस्तूनामुत्तमो निधिः । ऽतथा धर्मश्च कामश्चऽ
इति पाठे प्रजानामिति राजेति च शेषः । द्रव्याणामिति प्राग्वदेव । यतो
धनादिकं राजमूलम् अतो राजा प्रजानां धर्मादिरूप इत्यर्थः । शुभं कामम्  ॥ 
३।५०।१०  ॥   

  

एवंभूतराजधर्महीने त्वयि कथमैश्वर्यागम इत्याहपापेति । दुष्कृती स्वायोग्यं
देवयानमिव  ॥  ३।५०।११  ॥   

  

नन्वैश्वर्येण पुण्यमपि मय्यनुमीयतां तत्राह--कामेति । यः पुमान्कामस्वभावो
भवति सो ऽसौ तं स्वभावं प्रमार्जितुं न शक्यः । तन्मार्जनं हि "धर्मेण
पापमपनुदति" इति श्रुतेर्धर्मेण स्यान्न च तस्मिन्नस्तीत्याहनहीति ।
यस्माद्दुष्टात्मनामालय आर्यं पूज्यं पुण्यं चिरं चिरकालेनापि नावसति  ॥ 
३।५०।१२  ॥   

  

यदा रामः यस्माद्राम इत्यर्थः  ॥  ३।५०।१३  ॥   

  

अनपरादो ऽसिद्धः खरादिवधादित्यशङ्क्याहयदीति । अनपराधे हेतुःपूर्वमतिवृत्तो
ऽतिक्रन्तोचितवृत्तः  ॥  ३।५०।१४  ॥   

  

गमिष्यसीत्यत्र काकुः न जीवन् गमिष्यसीत्यर्थः  ॥  ३।५०।१५  ॥   

  

त्वा त्वां घोरेण चक्षुषा मा दहेत् । राम इति शेषः ।
इन्द्रशनिरिन्द्रप्रयुक्तं वज्रम्  ॥  ३।५०।१६,१७  ॥   

  

भारो भारवद्द्रव्यम् । अनामयं रोगानुत्पादकम्  ॥  ३।५०।१८  ॥   

  

यत्कर्मं कृत्वा धर्मः कीर्तिः पारलैकिकी पुण्यातिशयजा
बलाद्यैश्वर्यातिशयजं यशस्तन्न भवेन्नोत्पद्येत् पूर्वार्जितं च धर्मादि न
भवेन्नश्येत् । किं च येन शरीरस्य खेदस्तत्कर्म कस्त्वद्भिन्नः समाचरेत् न
को ऽपीत्यर्थः  ॥  ३।५०।१९  ॥   

  

षष्टिवर्षसहस्राणि गतानीत्यर्थः । राज्यम् पक्षिराज्यमित्यर्थः ।
पितृपैतामहं पितृपितामहेभ्य आगतमित्यर्थः  ॥  ३।५०।२०  ॥   

  

मे वैदेहीं दशरथमित्रत्वान्मम स्नुषां वैदेहीमादाय न कुशली गमिष्यसीत्यर्थः
 ॥  ३।५०।२१  ॥   

  

मम पश्यतः मां पश्यन्तमनादृत्येत्यर्थः ।
न्यायसंयुक्तैवैशेषिकाद्युक्ततर्काभासयुक्तैर्हेतुभिर्हैत्वाभासैर्ध्रुवां
सनातनीं धर्मब्रह्मपरां वेदश्रुतिम् । छान्दसो दीर्घः । तच्छास्त्राध्येता
यथा पूर्वापरमीमांसान्यायविदो ऽग्रे हर्तुमन्यथा कर्तुं न शक्नोति
तद्वदित्यर्थः  ॥  ३।५०।२२  ॥   

  

मुहूर्तं रामागमनपर्यन्तम्  ॥  ३।५०।२३  ॥   

  

संयुगे रामेणेति शेषः । न वधिष्यति अपि तु वधिष्यतीत्यर्थः । अनेन
रामस्येश्वरत्वं व्यङ्ग्यम्  ॥  ३।५०।२४  ॥   

  

नश्यसे पलायसि । न संशयः इत्यन्वयः  ॥  ३।५०।२५  ॥   

  

जीवमानस्य जीवतः । नयिष्यसि नेष्यसि  ॥  ३।५०।२६,२७  ॥   

  

यथाप्राणम् यथाबलमित्यर्थः  ॥  ३।५०।२८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे पञ्चाशः सर्गः  ॥  ३।५०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/050_jaTAyukRtarAvaNanirodhaH.md">
<details><summary><h3>द्राविडपाठः ...{Loading}...</h3></summary>


तं शब्दमवसुप्तस्तु जटायुरथ शुश्रुवे।  
निरीक्ष्य रावणं क्षिप्रं वैदेहीं च ददर्श सः ॥ 3.50.1 ॥   
ततः पर्वतकूटाभस्तीक्ष्णतुण्डः खगोत्तमः।  
वनस्पतिगतः श्रीमान् व्याजहार शुभां गिरम् ॥ 3.50.2 ॥   
दशग्रीव स्थितो धर्मे पुराणे सत्यसंश्रयः।  
जटायुर्नाम नाम्नाऽहं गृध्रराजो महाबलः ॥ 3.50.3 ॥   
राजा सर्वस्य लोकस्य महेन्द्रवरुणोपमः।  
लोकानां च हिते युक्तो रामो दशरथात्मजः ॥ 3.50.4 ॥   
तस्यैषा लोकनाथस्य धर्मपत्नी यशस्विनी।  
सीता नाम वरारोहा यां त्वं हर्तुमिहेच्छसि ॥ 3.50.5 ॥   
कथं राजा स्थितो धर्मे परदारान् परामृशेत्।  
रक्षणीया विशेषेण राजदारा महाबल ॥ 3.50.6 ॥   
न तत् समाचरेद्धीरो यत्परोऽस्य विगर्हयेत्।  
यथात्मनस्तथान्येषां दारा रक्ष्या विपश्चिता ॥ 3.50.7 ॥   
अर्थं वा यदि वा कामं शिष्टाः शास्त्रेष्वनागतम्।  
व्यवस्यन्ति न राजानो धर्मं पौलस्त्यनन्दन ॥ 3.50.8 ॥   
राजा धर्मश्च कामश्च द्रव्याणां चोत्तमो निधिः।  
धर्मः शुभं वा पापं वा राजमूलं प्रवर्तते ॥ 3.50.9 ॥   
पापस्वभावश्चपलः कथं त्वं रक्षसां वर।  
ऐश्वर्यमभिसम्प्राप्तो विमानमिव दुष्कृतिः ॥ 3.50.10 ॥   
कामं स्वभावो यो यस्य न शक्यः परिमार्जितुम्।  
नहि दुष्टात्मनामार्यमावसत्यालये चिरम् ॥ 3.50.11 ॥   
विषये वा पुरे वा ते यदा रामो महाबलः।  
नापराद्ध्यति धर्मात्मा कथं तस्यापराद्ध्यसि ॥ 3.50.12 ॥   
यदि शूर्पणखाहेतोर्जस्थानगतः खरः।  
अतिवृत्तो हतः पूर्वं रामेणाक्लिष्टकर्मणा ॥ 3.50.13 ॥   
अत्र ब्रूहि यथातत्त्वं को रामस्य व्यतिक्रमः।  
यस्य त्वं लोकनाथस्य भार्यां हृत्वा गमिष्यसि ॥ 3.50.14 ॥   
क्षिप्रं विसृज वैदहीं मा त्वा घोरेण चक्षुषा।  
दहेद्दहनभूतेन वृत्रमिन्द्राशनिर्यथा ॥ 3.50.15 ॥   
सर्पमाशीविषं बध्वा वस्त्रान्ते नावबुद्ध्यसे।  
ग्रीवायां प्रतिमुक्तं च कालपाशं न पश्यसि ॥ 3.50.16 ॥   
स भारः सौम्य भर्तव्यो यो नरं नावसादयेत्।  
तदन्नमपि भोक्तव्यं जीर्यते यदनामयम् ॥ 3.50.17 ॥   
यत्कृत्वा न भवेद्धर्मो न कीर्तिर्न यशो भुवि।  
शरीरस्य भवेत् खेदः कस्तत्कर्म समाचरेत् ॥ 3.50.18 ॥   
षष्टिर्वर्षसहस्त्राणि मम जातस्य रावण।  
पितृपैतामहं राज्यं यथावदनुतिष्ठतः ॥ 3.50.19 ॥   
वृद्धोहं त्वं युवा धन्वी सशरः कवची रथी।  
तथाप्यादाय वैदेहीं कुशली न गमिष्यसि ॥ 3.50.20 ॥   
न शक्तस्त्वं बलाद्धर्तुं वैदेहीं मम पश्यतः।  
हेतुभिर्न्यायसंयुक्तैर्ध्रुवां वेदश्रुतीमिव ॥ 3.50.21 ॥   
यद्ध्यस्व यदि शूरोऽसि मुहूर्तं तिष्ठ रावण।  
शयिष्यसे हतो भूमौ यथा पूर्वं करस्तथा ॥ 3.50.22 ॥   
असकृत्संयुगे येन निहता दैत्यदानवाः।  
न चिराच्चीरवासास्त्वां रामो युधि वधिष्यति ॥ 3.50.23 ॥   
किनु शक्यं मया कर्तुं गतौ दूरं नृपात्मजौ।  
क्षिप्रं त्वं नश्यसे नीच तयोर्भीतो न संशयः ॥ 3.50.24 ॥   
न हि मे जीवमानस्य नयिष्यसि शुभामिमाम्।  
सीतां कमलपत्राक्षीं रामस्य महिषीं प्रियाम् ॥ 3.50.25 ॥   
अवश्यं तु मया कार्यं प्रियं तस्य महात्मनः।  
जीवितेनापि रामस्य तथा दशरथस्य च ॥ 3.50.26 ॥   
तिष्ठ तिष्ठ दशग्रीव मुहूर्तं पश्य रावण।  
युद्धातिथ्यं प्रदास्यामि यथाप्राणं निशाचर ॥ 3.50.27 ॥   
वृन्तादिव फलं त्वां तु पातयेयं रथोत्तमात् ॥ 3.50.28 ॥   

</details>
</div>
