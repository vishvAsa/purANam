+++
title = "०४४ रामेण मुद्रिकाप्रदानम्"
title_english = "044 Rama gives ring to Hanuma"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-044-Hanumathe_Ramena_Mudrikaa_Pradanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/04-vAnara-preShaNam/044_rAmeNa_mudrikApradAnam.md">
<details><summary><h3>IITK ...{Loading}...</h3></summary>

Sugriva speaks very highly of Hanuman to Rama -- Rama hands in his ring
to Hanuman as a mark of identification.



#### श्लोकः
##### मूलम्
विशेषेण तु सुग्रीवो हनूमत्यर्थमुक्तवान्।  
स हि तस्मिन्हरिश्रेष्ठे निश्चितार्थोऽर्थसाधने॥4.44.1॥

##### शब्दार्थः
सुग्रीवः Sugriva, विशेषेण particularly, हनूमति in Hanuman, अर्थम् purpose (of the mission), उक्तवान् mentioned, सः he, अर्थसाधने in accomplishing the goal, तस्मिन् हरिश्रेष्ठे great among the monkeys, निश्चितार्थः हि one who was sure of success.

##### आङ्ग्लानुवादः
Sugriva mentioned about the capacity of Hanuman, the best of monkeys as he knew he would surely succeed in accomplishing the task.



#### श्लोकः
##### मूलम्
अब्रवीच्च हनूमन्तं विक्रान्तमनिलात्मजम्।  
सुग्रीवः परमप्रीतः प्रभुस् सर्ववनौकसाम्॥4.44.2॥

##### शब्दार्थः
सर्ववनौकसाम् for all the monkeys, प्रभुः king, सुग्रीवः Sugriva, परमप्रीतः very pleased, विक्रान्तम् advancing, अनिलात्मजम् son of the Windgod, हनूमन्तम् to Hanumanta, अब्रवीच्च spoke.

##### आङ्ग्लानुवादः
Sugriva, king of the monkeys, spoke, highly pleased, to Hanuman, the warrior son of the Windgod advancing towards himः



#### श्लोकः
##### मूलम्
न भूमौ नान्तरिक्षे वा नाम्बरे नामरालये।  
नाप्सु वा गतिसङ्गं ते पश्यामि हरिपुङ्गव॥4.44.3॥

##### शब्दार्थः
हरिपुङ्गव O best of monkeys, भूमौ on earth, ते to you, गतिसङ्गम् who can equal your movement, न पश्यामि I do not see, अन्तरिक्षे वा or in space, न nor, अम्बरे in sky, न nor, अमरालये in heaven, न nor, अप्सु वा or in water.

##### आङ्ग्लानुवादः
'O best of monkeys I scarcely see a hero comparable to your speed on earth or in space or sky or heaven or water.



#### श्लोकः
##### मूलम्
सासुरास्सहगन्धर्वास्सनागनरदेवताः।  
विदितास् सर्वलोकास्ते ससागरधराधराः॥4.44.4॥

##### शब्दार्थः
सासुराः including demons, सहगन्धर्वाः along with gandharvas, सनागनरदेवताः along with the nagas, men and gods, ससागरधराधराः including on the seas, mountains, सर्वलोकाः all worlds, ते to you, विदिताः are known.

##### आङ्ग्लानुवादः




#### श्लोकः
##### मूलम्
गतिर्वेगश्च तेजश्च लाघवं च महाकपे।  
पितुस्ते सदृशं वीर मारुतस्य महौजसः॥4.44.5॥

##### शब्दार्थः
वीर O hero, महाकपे O great monkey, ते your, गतिः in movement, वेगश्च in speed, तेजश्च in brilliance, लाघवं च in movement and speed, पितुः father's, महौजसः mighty, मारुतस्य of the Windgod, सदृशम् similar.

##### आङ्ग्लानुवादः
'O hero, O great monkey in movement, speed, brilliance and quickness you are similar to your mighty father, the Windgod.



#### श्लोकः
##### मूलम्
तेजसा वापि ते भूतं न समं भुवि न विद्यते।  
तद्यथा लभ्यते सीता तत्त्वमेवोपपादय॥4.44.6॥

##### शब्दार्थः
तेजसा वापि in brilliance, ते to you, समम् equal, भूतम् a being, भुवि in the world, न विद्यते does not exist, तत् therefore, सीता Sita, यथा as such, लभ्यते is secured, तत् that way, त्वमेव you alone, अपपादय should go ahead.

##### आङ्ग्लानुवादः
'I do not know any living being equal to you in brilliance on this earth. Therefore, you alone know how to secure Sita.Go ahead



#### श्लोकः
##### मूलम्
त्वय्येव हनुम न्नस्ति बलं बुद्धिः पराक्रमः।  
देशकालानुवृत्तिश्च नयश्च नयपण्डित॥4.44.7॥

##### शब्दार्थः
नयपण्डित O learned one, हनुमन् Hanuman, बलम् strength, बुद्धिः wisdom, पराक्रमः prowess, देशकालानुवृत्तिश्च acting in accordance with time and place, नयश्च  knowledge of statecraft, त्वय्येव in you only, अस्ति I exist.

##### आङ्ग्लानुवादः
'O learned Hanuman I am of opinion that in you alone rest strength, wisdom, prowess, ability to act in accordance with time and place and knowledge of statecraft'.



#### श्लोकः
##### मूलम्
ततः कार्यसमासङ्गमवगम्य हनूमति।  
विदित्वा हनुमन्तं च चिन्तयामास राघवः॥4.44.8॥

##### शब्दार्थः
ततः then, राघवः Rama, हनूमति in Hanuman, कार्यसमासङ्गम् responsibility of achieving the goal, अवगम्य having understood, हनुमन्तं च Hanuman also, विदित्वा knowing, चिन्तयामास reflected.

##### आङ्ग्लानुवादः
Having understood that Hanuman was capable of accomplishing the goal, Rama started reflecting as followsः



#### श्लोकः
##### मूलम्
सर्वथा निश्चितार्थोऽयं हनूमति हरीश्वरः।  
निश्चितार्थकरश्चापि हनूमान्कार्यसाधने॥4.44.9॥

##### शब्दार्थः
अयम् this, हरीश्वरः monkey king, सर्वथा all means, हनूमति Hanumanta, निश्चितार्थः sure, कार्यसाधने in accomplishing the task, हनुमान् Hanuman, निश्चितार्थकरश्चापि sure of accomplishing the task.

##### आङ्ग्लानुवादः
'This  monkey  king, Sugriva has confidence in Hanuman that he will by all means accomplish the task.'



#### श्लोकः
##### मूलम्
तदेवं प्रस्थितस्यास्य परिज्ञातस्य कर्मभिः।  
भर्त्रा परिगृहीतस्य ध्रुवः कार्यफलोदयः॥4.44.10॥

##### शब्दार्थः
तत् since, एवम् in that way, प्रस्थितस्य of a person who goes forth, कर्मभिः with his tasks, परिज्ञातस्य who is known, भर्त्रा king Sugriva, परिगृहीतस्य favoured, अस्य his, कार्यफलोदयः success in his task, ध्रुवः sure.

##### आङ्ग्लानुवादः
'The king Sugriva knows for sure that if Hanuman goes forth, success is assured. So he favours him.'



#### श्लोकः
##### मूलम्
तं समीक्ष्य महातेजा व्यवसायोत्तरं हरिम्।  
कृतार्थ इव संवृत्तः प्रहृष्टेन्द्रियमानसः॥4.44.11॥

##### शब्दार्थः
महातेजाः mighty Rama, व्यवसायोत्तरम् with a resolute answer, तम् him, Hanuman, हरिम् monkey, समीक्ष्य on looking at, प्रहृष्टेन्द्रियमानसः very glad at heart, कृतार्थ इव as if he has accomplished, संवृत्तः he became.

##### आङ्ग्लानुवादः
The mighty Rama was happy in his heart to see Hanuman. He felt as if the task is achieved.



#### श्लोकः
##### मूलम्
ददौ तस्य ततः प्रीतस्स्वनामाङ्कोपशोभितम्।  
अङ्गुलीयमभिज्ञानं राजपुत्र्याः परन्तपः॥4.44.12॥

##### शब्दार्थः
ततः then, परन्तपः scorcher of enemies, प्रीतः delighted, स्वनामाङ्कोपशोभितम् one on which his name is inscribed, अङ्गुलीयम् ring, राजपुत्र्याः to the princess, अभिज्ञानम् as a token of recognition, तस्य to him, ददौ gave.

##### आङ्ग्लानुवादः
Rama, scorcher of enemies, gladly gave Hanuman a ring inscribed with his name as a mark of identification by princess (Sita). And saidः



#### श्लोकः
##### मूलम्
अनेन त्वां हरिश्रेष्ठ चिह्नेन जनकात्मजा।  
मत्सकाशादनुप्राप्तमनुद्विग्नाऽनुपश्यति॥4.44.13॥

##### शब्दार्थः
हरिश्रेष्ठ O distinguished monkey, अनेन by this, चिह्नेन by this signet, जनकात्मजा Janaka's daughter, त्वाम् you, मत्सकाशात् from me, अनुप्राप्तम् have come to her, अनुद्विग्ना without any hesitation, अनुपश्यति will greet you.

##### आङ्ग्लानुवादः
'O distinguished monkey Janaka's daughter will greet you without any hesitation when you present this signet to her. She will know that you have come from me.



#### श्लोकः
##### मूलम्
व्यवसायश्च ते वीर सत्त्वयुक्तश्च विक्रमः।  
सुग्रीवस्य च सन्देशस्सिद्धिं कथयतीव मे॥4.44.14॥

##### शब्दार्थः
वीर O hero, ते your, व्यवसायः efforts, सत्त्वयुक्तः endowed with prowess, विक्रमश्च courage, सुग्रीवस्य Sugriva's, सन्देशश्च message to you, मे to me, सिद्धिम् achievement, कथयतीव as if telling me.

##### आङ्ग्लानुवादः
'O great hero your enterprise,  prowess coupled with courage and Sugriva's message to you seem to indicate to me about the success of your mission'.



#### श्लोकः
##### मूलम्
स तद्गृह्य हरिश्रेष्ठः स्थाप्य मूर्ध्नि कृताञ्जलिः।  
वन्दित्वा चरणौ चैव प्रस्थितः प्लवगोत्तमः॥4.44.15॥

##### शब्दार्थः
प्लवगोत्तमः foremost of the monkeys, सः he, हरिश्रेष्ठः greatest of monkeys, गृह्य after taking, मूर्ध्नि on his forehead, स्थाप्य after placing, कृताञ्जलिः saluted with folded palms, चरणौ चैव and the feet also, वन्दित्वा having offered salutation, प्रस्थितः departed.

##### आङ्ग्लानुवादः
The foremost among the monkeys took the ring given to him, placed it on his forehead and saluated it with folded palms. He then prostrated at the feet of Rama and departed.



#### श्लोकः
##### मूलम्
स तत्प्रकर्षन् हरीणां महद्बलं  
बभूव वीरः पवनात्मजः कपिः।  
गताम्बुदे व्योम्नि विशुद्धमण्डलः  
शशीव नक्षत्रगणोपशोभितः॥4.44.16॥

##### शब्दार्थः
हरीणाम् of monkeys, महत् great, तत् बलम् that army, प्रकर्षन् being foremost among them, वीरः hero, पवनात्मजः son of the Windgod, सः कपिः that monkey, गताम्बुदे cloudless, व्योम्नि in the sky, नक्षत्रगणोपशोभितः adorned by hosts of stars, शशीव like the Moon, बभूव appeared.

##### आङ्ग्लानुवादः
Like the moon adorned by hosts of stars in the cloudless sky, the mighty heroic Hanuman, the great son of the Windgod, shone in the midst of the army of monkeys.



#### श्लोकः
##### मूलम्
अतिबल बलमाश्रितस्तवाहं  
हरिवरविक्रम विक्रमैरनल्पैः।  
पवनसुत यथाऽभिगम्यते सा  
जनकसुता हनुमं स्तथा कुरुष्व॥4.44.17॥

##### शब्दार्थः
अतिबल O mighty one, हरिवरविक्रम O valiant among the vanaras, पवनसुत O son of the Windgod, हनुमन् O Hanuman, अहम् I, तव your, बलम् strength, आश्रितः depending, अनल्पैः with mighty, विक्रमैः valour, सा that, जनकसुता daughter of Janaka, यथा in such a way, अभिगम्यते can be found, तथा in such a way that, कुरुष्व do.

##### आङ्ग्लानुवादः
O Hanuman son of the Windgod, O valiant among the Vanaras, I bank on your strength. Do whatever you can with your mighty valour so that the daughter of Janaka can be found.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे चतुश्चत्वारिंशस्सर्गः॥  
Thus ends the fortyfourth sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/04-vAnara-preShaNam/044_rAmeNa_mudrikApradAnam.md">
<details><summary><h3>भूषणम् ...{Loading}...</h3></summary>



विशेषेण तु सुग्रीवो हनुमत्यर्थमुक्तवान् ।  

स हि तस्मिन् हरिश्रेष्ठे निश्चितार्थो ऽर्थसाधने  ॥  ४।४४।१  ॥   

अथ निश्चितकार्यसाधनसमार्थ्याय हमुमते अङ्गुलीयकदानं चतुश्चत्वारिंशे
विशेषेण त्वित्यादि । हनुमति विषये अर्थं वक्ष्यमाणार्थम् उक्तवान् ।
विशेषार्थकथने हेतुमाह स हीति । अर्थसाधने विषये निश्चितार्थः  ॥  ४।४४।१
 ॥   

  

अब्रवीच्च हनूमन्तं विक्रान्तमनिलात्मजम् ।  

सुग्रीवः परमप्रीतः प्रभुः सर्ववनौकसाम्  ॥  ४।४४।२  ॥   

सङ्ग्रहेणोक्तमर्थं विस्तरेण दर्शयति अब्रवीच्चेत्यादिना  ॥  ४।४४।२  ॥   

  

न भूमौ नान्तरिक्षे वा नाम्बरे नामरालये ।  

नाप्सु वा गतिसङ्गं ते पश्यामि हरिपुङ्गव  ॥  ४।४४।३  ॥   

सासुराः सहगन्धर्वाः सनागनरदेवताः ।  

विदिताः सर्वलोकास्ते ससागरधराधराः  ॥  ४।४४।४  ॥   

भूमौ सजातीयप्रतिपक्षबहुलायाम्, अन्तरिक्षे निरालम्बे मेघादिसञ्चारमार्गे,
अम्बरे वातचक्राक्रान्तप्रदेशे, अमरालये प्रबलाधिष्ठिते स्वर्गे, अप्सु
तिर्यक्सञ्चारानर्हासु वा गतिसङ्गं गतिविलम्बं न पश्यामि  ॥  ४।४४।३,४  ॥   

  

गतिर्वेगश्च तेजश्च लाघवं च महाकपे ।  

पितुस्ते सदृशं वीर मारुतस्य महौजसः  ॥  ४।४४।५  ॥   

गतिः अप्रतिहतगातिः  ॥  ४।४४।५  ॥   

  

तेजसा वापि ते भूतं समं भुवि न विद्यते ।  

तद्यथा लभ्यते सीता तत् त्वमेवोपपादय  ॥  ४।४४।६  ॥   

तेजसेति । भूतं जन्तुः । तत् तस्मात्कारणात् । तत् सीतान्वेषणम् । उपपादय
सम्पादय  ॥  ४।४४।६  ॥   

  

त्वय्येव हनुमान् स्वस्ति बलं बुद्धिः पराक्रमः ।  

देशकालानुवृत्तिश्च नयश्च नयपण्डित  ॥  ४।४४।७  ॥   

नयपण्डितेत्यनन्तरमितिकरणं बोध्यम् । इत्यब्रवीदिति पूर्वेणान्वयः  ॥ 
४।४४।७  ॥   

  

ततः कार्यसमासङ्गमवगम्य हनूमति ।  

विदित्वा हनुमानं च चिन्तयामास राघवः  ॥  ४।४४।८  ॥   

ततः सुग्रीववचनात् हनूमति कार्यसमासङ्गं कार्यविषयासक्तिम् अवगम्य अस्मिन्
सुग्रीवेण स्वकार्यभारो निक्षिप्त इति ज्ञात्वेत्यर्थः । स्वयमपि हनुमन्तं
कार्यसाधकं विदित्वा चिन्तयामास  ॥  ४।४४।८  ॥   

  

सर्वथा निश्चितार्थो ऽयं हनूमति हरीश्वरः ।  

निश्चितार्थकरश्चापि हनुमान् कार्यसाधने  ॥  ४।४४।९  ॥   

चिन्ताप्रकारमाह सर्वथेत्यादिना श्लोकद्वयेन । अन्ते इतिकरणं बोध्यम् ।
कार्यसाधने विषये निश्चितार्थः निश्चितकार्यसाधकः । हनुमानपि
निश्चितार्थकरः  ॥  ४।४४।९  ॥   

  

तदेवं प्रस्थितस्यास्य परिज्ञातस्य कर्मभिः ।  

भर्त्रा परिगृहीतस्य ध्रुवः कार्यफलोदयः  ॥  ४।४४।१०  ॥   

तदेवमिति । अस्य कार्यफलोदयः अस्य सम्बन्धीनि कार्यसिद्धिः । ध्रुवः
निश्चितः  ॥  ४।४४।१०  ॥   

  

तं समीक्ष्य महातेजा व्यवसायोत्तरं हरिम् ।  

कृतार्थ इव संवृत्तः प्रहृष्टेन्द्रियमानसः  ॥  ४।४४।११  ॥   

व्यवसायोत्तरं व्यवसायेन उत्तरं श्रेष्ठम् । कृतार्थः संवृत्त इव,
अमन्यतेति शेषः  ॥  ४।४४।११  ॥   

  

ददौ तस्य ततः प्रीतः स्वनामाङ्कोपशोभितम् ।  

अङ्गुलीयमभिज्ञानं राजपुत्र्याः परन्तपः  ॥  ४।४४।१२  ॥   

राजपुत्र्या अभिज्ञानम् अभिज्ञायते ऽनेनेत्यात्रिज्ञानम् । ननु
त्यक्तसकलधनस्य वन्यवृत्त्या वर्तमानस्य कुतो ऽङ्गुलीयकमिति चेत्
इदमेकमेतत्कार्यार्थं रक्षितवान् । अथ एवाङ्गुलीयमुन्मुच्येति नोक्तम् ।
यद्वा रामनामाङ्कितमङ्गुलीयकं सीतायाः कदाचिद्रावणागमनात् पूर्वं
प्रणयपरत्वेन रामेण स्वीकृतमिति बोध्यम् । यद्वा भार्यास्नेहेन
कनिष्ठिकायां सदा मुद्रिका धार्यत इति देशाचारः । यद्वा विवाहकाले जनकेन
दत्तमिदं वरालङ्कारत्वेन । "गृहीत्वा पेक्षमाणा सा भर्तुः करविभूषणम्" ।
इत्युक्तेः  ॥  ४।४४।१२  ॥   

  

अनेन त्वां हरिश्रेष्ठ चिह्नेन जनकात्मजा ।  

मत्सकाशादनुप्राप्तमनुद्विग्ना ऽनुपश्यति  ॥  ४।४४।१३  ॥   

भवद्वचनमेवालं किमर्थमेतद्दीयते? तत्राह अनेनेति । पश्यति द्रक्ष्यति  ॥ 
४।४४।१३  ॥   

  

व्यवसायश्च ते वीर सत्त्वयुक्तश्च विक्रमः ।  

सुग्रीवस्य च सन्देशः सिद्धिं कथयतीव मे  ॥  ४।४४।१४  ॥   

स तं गृह्य हरिश्रेष्ठः स्थाप्य मूर्ध्नि कृताञ्जलिः ।  

वन्दित्वा चरणौ चैव प्रस्थितः प्लवगोत्तमः  ॥  ४।४४।१५  ॥   

हनुमन्तं प्रशंसति व्यवसाय इति । सत्त्वयुक्तो विक्रमः बलं च
विक्रमश्चेत्यर्थः  ॥  ४।४४।१४,१५  ॥   

  

स तत्प्रकर्षन् हरिणां बलं महद्बभूव वीरः पवनात्मजः कपिः ।  

गताम्बुदे व्योम्नि विशुद्धमण्डलः शशीव नक्षत्रगणोपशोभितः  ॥  ४।४४।१६  ॥   

प्रकर्षन् नयन् । हरिणामित्यत्र दीर्घाभाव आर्षः  ॥  ४।४४।१६  ॥   

  

अतिबल बलमाश्रितस्तवाहं हरिवरविक्रम विक्रमैरनल्पैः ।  

पवनसुत यथा ऽभिगम्यते सा जनकसुता हनुमान् तथा कुरुष्व  ॥  ४।४४।१७  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
चतुश्चत्वारिंशः सर्गः  ॥  ४४  ॥   

पुनरपि गच्छन्तं प्रति रामवचनम् अतिबलेति । अतिबलेति सम्बुद्धिः ।
हरिवरविक्रम सिंहश्रेष्ठविक्रम सुग्रीवतुल्याविक्रमेति वा । श्लोकान्ते इति
रामो ऽब्रवीदित्यध्याहार्यम्  ॥  ४।४४।१७  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने चतुश्चत्वारिंशः सर्गः  ॥  ४४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/04-vAnara-preShaNam/044_rAmeNa_mudrikApradAnam.md">
<details><summary><h3>शिरोमणी ...{Loading}...</h3></summary>



हनूमन्तं प्रति सुग्रीवोक्तिं वर्णयितुमुपक्रमते विशेषेणेति । हि यतः स
सुग्रीवः अर्थसाधने अर्थानां साधके हरिश्रेष्ठे तस्मिन् हनुमति निश्चितो
दृढीकृतः अर्थः सीतादर्शनसिद्धर्येन सः अतः विशेषेण उक्तवान्
हनुमन्तमित्यर्थः  ॥  ४।४४।१  ॥   

  

विशेषं प्रकटयितुमाह-- अब्रवीदिति । विक्रान्तमतिबलवन्तम् अनिलात्मजं
हनुमन्तं परमप्रीतः अयमर्थं साधयितेति बुद्ध्या अतिप्रीतिमान् सर्ववनौकसां
प्रभुसुग्रीवः अब्रवीत्  ॥  ४।४४।२  ॥   

  

तद्वचनाकारमाह-- नेत्यादिभिः । भूम्यादिषु ते अगतिसङ्गं गतिसंबन्धनिवर्तकं
पश्यामि । अन्तरिक्षं पक्षिगतिदेशमात्रमिति नाम्बरेण पौनरुक्त्यम्  ॥ 
४।४४।३  ॥   

  

सेति । सासुराः असुरसहिताः सनागनरदेवताः नागनरदेवतासहिताः ससागरधराधराः
सागरशैलसहिताः सर्वलोकास्ते विदिताः ज्ञाताः सन्तीति शेषः  ॥  ४।४४।४  ॥   

  

गतिरिति । हे महाकपे हे वीर ते गत्यादि महौजसो मारुतस्य पितुः सदृशमस्तीति
शेषः  ॥  ४।४४।५  ॥   

  

तेजसेति । ते तेजसा समं तेजः भुवि न भूतम् अभवत् न विद्यते तत् तस्मात्
हेतोः सीता यथा लभतां तथा तत् सीतालाभं त्वमेवानुचिन्तय  ॥  ४।४४।६  ॥   

  

त्वयीति । नयपण्डित हे नीतिशास्त्राभिज्ञ हे हनुमन् बुद्ध्यादित्रयं
देशकालानुवृत्तिः देशकालानुसरणं च त्वय्येवास्ति  ॥  ४।४४।७  ॥   

  

तत इति । ततः सुग्रीवोक्त्यनन्तरं कार्यसमासङ्गं स्वकार्यसिद्धिम् अवगम्य
हनूमति अवगम्यः सर्वकार्यसाधकत्वेन सर्वैर्ज्ञातव्यः स एव हनुमानिति
कर्मधारयः तस्मिन् विदित्वा ज्ञात्वा राघवो हनुमन्तं चिन्तयामास तद्गुणान्
सस्मारेत्यर्थः  ॥  ४।४४।८  ॥   

  

चिन्ताजनितनिश्चयमाह-- सर्वथेति । कार्यसाधने निश्चितः अर्थतरः अत्युपायो
येन स यो हनुमान् तस्मिन् हनूमति सर्वथा सर्वप्रकारेण निश्चितः अर्थो
जानकीदर्शनं येन सः हरीश्वरः सुग्रीवो ऽस्तीति शेषः । एतेन सुग्रीवस्य
याथार्थ्यवेदितृत्वं व्यञ्जितम् । किंच हरीश्वरो हनूमति निश्चितार्थो ऽस्ति
हनूमांस्तु निश्चितार्थतरः । एतेन हनुमतो ज्ञानाधिकत्वं सूचितम् ।
पूर्वकल्पेतरार्थस्याविवक्षया नेयं व्यञ्जनेति बोध्यम्  ॥  ४।४४।९  ॥   

  

तदिति । कर्मभिः पूर्वं तत्कृतानेककार्यैः भर्त्रा परिज्ञातस्य अत एव
परिगृहीतस्य मत्कार्यसाधकत्वेन स्वीकृतस्य प्रस्थितस्यास्य हनूमतस्तत्
मदीप्सितः उत्तमः कार्यफलोदयः क्रियाफलप्रकाशः ध्रुवो भवितेति शेषः । तदिति
सामान्ये नपुंसकम्  ॥  ४।४४।१०  ॥   

  

तमिति । महातेजा रामः हरिं हनूमन्तं व्यवसायोत्तरं कार्यनिष्पादने श्रेष्ठं
वीक्ष्य ज्ञात्वा कृतार्थः सिद्धप्रयोजन इव संहृष्टः अत एव प्रहृष्टानि
प्रहर्षितानि इन्द्रियमानसानि सुग्रीवादीनामिन्द्रियादीनि येन सो ऽभवदिति
शेषः  ॥  ४।४४।११  ॥   

  

ददाविति । राजपुत्र्याः सीतायाः अभिज्ञानं रामप्रेषितो ऽयमिति ज्ञापकं
स्वनामाङ्केन उपशोभितम् अङ्गलीयं तस्य तस्मै हनुमते परन्तपो रामो ददौ  ॥ 
४।४४।१२  ॥   

  

ननु किमर्थमिदं दीयते इत्यत आह अनेनेति । हरिश्रेष्ठ हे हनुमन् चिह्नेन
ज्ञापकेन अनेन अङ्गुलीयेन अनुद्विग्ना उद्वेगरहिता सती मत्सकाशादनुप्राप्तं
त्वां जनकात्मजा अनुपश्यति अनुद्रष्टा  ॥  ४।४४।१३  ॥   

  

व्यवसाय इति । सुग्रीवस्य संदेशः सम्यगुपदेशः ते व्यवसायः
निश्चितकार्यसाधनं च सत्त्वयुक्तः महाबलविशिष्टस्ते विक्रमो वेगश्च मे
सिद्धिं कार्यनिष्पत्तिं कथयतीवा  ॥  ४।४४।१४  ॥   

  

स इति । कृतौ अञ्जली येन स हनुमान् तत् अङ्गुलीयं गृह्य गृहीत्वा च
मूर्ध्नि कृत्वा चरणौ वन्दित्वा च प्रस्थितः अभवदिति शेषः  ॥  ४।४४।१५  ॥   

  

स इति । हरिणां हरीणां तत् महत् बलं प्रकर्षन् आकर्षन् सन् पवनात्मजो
हनुमान् गताम्बुदे निवृत्तमेधे व्योम्नि विशुद्धमण्डलः
घनाद्यावरणरहितमण्डलवान् शशीव बभूव  ॥  ४।४४।१६  ॥   

  

हनुमन्तं प्रति रामोक्तिमाह-- अतीति । हे हरिवर तवातिबलमाश्रितः अतः सा
हृता जनकसुता यथा अधिगम्यते तथा अनल्पैः विक्रमैरुपलक्षितस्त्वं कुरुष्व ।
अत एव विक्रम गच्छ  ॥  ४।४४।१७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
चतुश्चत्वारिंशः सर्गः  ॥  ४।४४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/04-vAnara-preShaNam/044_rAmeNa_mudrikApradAnam.md">
<details><summary><h3>तिलकम् ...{Loading}...</h3></summary>



हनूमत्यर्थस्य सविशेषमुक्तौ हेतुः-- स हीति । अर्थसाधने तद्विषये
निश्चितार्थः तादृशार्थतद्विषयकनिश्चयवान्  ॥  ४।४४।१  ॥   

  

उक्तिप्रकारं दर्शयति-- अब्रवीच्चेति । सर्ववनौकसाम् मध्य इति शेषः  ॥ 
४।४४।२ ॥   

  

अन्तरिक्षं पृथिव्यासन्नपक्षिमार्गः । अम्बरं मेघमार्गः । अमरालयः स्वर्गः
गतिसङ्गं गतिप्रतिबन्धम्  ॥  ४।४४।३  ॥   

  

सर्वलोकविशेषणम् सासुरा इत्यादि  ॥  ४।४४।४  ॥   

  

लाघवं क्षिप्रकारित्वम्  ॥  ४।४४।५  ॥   

  

भूतं प्राणी । तत्तस्माद्यथा सीता लभ्यते तदर्थजातं त्वमेवानुचिन्तय  ॥ 
४।४४।६ ॥   

  

बलं शारीरम् पराक्रम उत्साहः देशकालानुवृत्तिस्तदुचितकर्मानुष्ठानम् नये
नीतिशास्त्रे पण्डितेति संबुद्धिः  ॥  ४।४४।७  ॥   

  

तत एवं सुग्रीववचनात्कार्यसमासङ्गं कार्यसिद्धिसंबन्धमवगम्य स्वयं च
तत्सामर्थ्याद्यनुभवेन तस्मिन्कार्यसाधकत्वं विदित्वा, चात्तद्गम्यदेश एव
सीतां विदित्वा चिन्तयामास अस्मिन्स्वकर्तव्यसमर्पणं युक्तमिति विचारयामास
 ॥  ४।४४।८  ॥   

  

चिन्ताप्रकारमाह-- सर्वथेति । निश्चितार्थं एतदर्थविषयकनिश्चयवान् । स्वतो
ऽप्ययमतिशयेन कार्यसाधने निश्चितार्थः  ॥  ४।४४।९  ॥   

  

प्रस्थितस्य भर्त्रा प्रस्थापितस्य । परिज्ञातस्य परीक्षितस्य परिगृहीतस्य
श्रेष्ठतयेति शेषः । कार्यस्य फलोदयः सीतादर्शनप्राप्तिरूपः स ध्रुवो
निश्चितार्थः  ॥  ४।४४।१०  ॥   

  

व्यवसायोत्तरं कार्यसाधने श्रेष्ठं तं हरिं हनूमन्तं समीक्ष्य
प्रहृष्टेन्द्रियमानसो बभूव  ॥  ४।४४।११  ॥   

  

ततो निश्चितकार्यसाधकत्वादेव हेतो राजपुत्र्या अभिज्ञानं प्रत्यभिज्ञासाधनं
ददौ  ॥  ४।४४।१२,१३  ॥   

  

तावत्पर्यन्तं मद्गमननिश्चयः कथमत आह व्यवसायश्चेति  ॥  ४।४४।१४  ॥   

  

तदभिज्ञानपदार्थम्  ॥  ४।४४।१५  ॥   

  

स तद्धरिणाम् । दीर्घाभाव आर्षः । महद्बलं प्रकर्षन्  ॥  ४।४४।१६  ॥   

  

हरिवरविक्रम श्रेष्ठसिंहविक्रम अतिबलपवनसुत हनूमन् तवैव बलमाश्रितो
ऽहमस्मि, अतो ऽनल्पैर्विक्रमैर्जनकसुता यथा ऽधिगम्यते तथा कुरुष्व ।
इत्यब्रवीदिति शेषः । रामसुग्रीवयोः साधारणमिदं वचः  ॥  ४।४४।१७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे चतुश्चत्वारिंशः सर्गः  ॥  ४।४४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/04-vAnara-preShaNam/044_rAmeNa_mudrikApradAnam.md">
<details><summary><h3>द्राविडपाठः ...{Loading}...</h3></summary>



  
विशेषेण तु सुग्रीवो हनुमत्यर्थमुक्तवान्।  
स हि तस्मिन् हरिश्रेष्ठे निश्चितार्थोऽर्थसाधने ॥ 4.44.1 ॥   
अब्रवीच्च हनूमन्तं विक्रान्तमनिलात्मजम्।  
सुग्रीवः परमप्रीतः प्रभुः सर्ववनौकसाम् ॥ 4.44.2 ॥   
न भूमौ नान्तरिक्षे वा नाम्बरे नामरालये।  
नाप्सु वा गतिसङ्गं ते पश्यामि हरिपुङ्गव ॥ 4.44.3 ॥   
सासुराः सहगन्धर्वाः सनागनरदेवताः।  
विदिताः सर्वलोकास्ते ससागरधराधराः ॥ 4.44.4 ॥   
गतिर्वेगश्च तेजश्च लाघवं च महाकपे।  
पितुस्ते सदृशं वीर मारुतस्य महौजसः ॥ 4.44.5 ॥   
तेजसा वापि ते भूतं समं भुवि न विद्यते।  
तद्यथा लभ्यते सीता तत् त्वमेवोपपादय ॥ 4.44.6 ॥   
त्वय्येव हनुमान् स्वस्ति बलं बुद्धिः पराक्रमः।  
देशकालानुवृत्तिश्च नयश्च नयपण्डित ॥ 4.44.7 ॥   
ततः कार्यसमासङ्गमवगम्य हनूमति।  
विदित्वा हनुमानं च चिन्तयामास राघवः ॥ 4.44.8 ॥   
सर्वथा निश्चितार्थोऽयं हनूमति हरीश्वरः।  
निश्चितार्थकरश्चापि हनुमान् कार्यसाधने ॥ 4.44.9 ॥   
तदेवं प्रस्थितस्यास्य परिज्ञातस्य कर्मभिः।  
भर्त्रा परिगृहीतस्य ध्रुवः कार्यफलोदयः ॥ 4.44.10 ॥   
व्यवसायोत्तरं व्यवसायेन उत्तरं श्रेष्ठम्।  
कृतार्थः संवृत्त इव, अमन्यतेति शेषः ॥ 4.44.11 ॥   
ददौ तस्य ततः प्रीतः स्वनामाङ्कोपशोभितम्।  
अङ्गुलीयमभिज्ञानं राजपुत्र्याः परन्तपः ॥ 4.44.12 ॥   
अनेन त्वां हरिश्रेष्ठ चिह्नेन जनकात्मजा।  
मत्सकाशादनुप्राप्तमनुद्विग्नाऽनुपश्यति ॥ 4.44.13 ॥   
व्यवसायश्च ते वीर सत्त्वयुक्तश्च विक्रमः।  
सुग्रीवस्य च सन्देशः सिद्धिं कथयतीव मे ॥ 4.44.14 ॥   
स तं गृह्य हरिश्रेष्ठः स्थाप्य मूर्ध्नि कृताञ्जलिः।  
वन्दित्वा चरणौ चैव प्रस्थितः प्लवगोत्तमः ॥ 4.44.15 ॥   
स तत्प्रकर्षन् हरिणां बलं महद्बभूव वीरः पवनात्मजः कपिः।  
गताम्बुदे व्योम्नि विशुद्धमण्डलः शशीव नक्षत्रगणोपशोभितः ॥ 4.44.16 ॥   
अतिबल बलमाश्रितस्तवाहं हरिवरविक्रम विक्रमैरनल्पैः।  
पवनसुत यथाऽभिगम्यते सा जनकसुता हनुमान् तथा कुरुष्व ॥ 4.44.17 ॥   

</details>
</div>
