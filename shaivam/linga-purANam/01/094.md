---
title: ०९४

---
ऋषय ऊचुः॥  
कथमस्य पिता दैत्यो हिरण्याक्षः सुदारुणः॥  
विष्णुना सूदितो विष्णुर्वाराहत्वं कथं गतः॥ ९४.१ ॥  
  
तस्य श्रृङ्गं महेशस्य भूषणत्वं कथं गतम्॥  
एतत्सर्वं विशेषेण सूत वक्तुमिहार्हसि॥ ९४.२ ॥  
  
सूत उवाच॥  
हिरण्यकशिपोर्भ्राता हिरण्याक्ष इति स्मृतः॥  
पुरान्धकासुरेशस्य पिता कालान्तकोपमः॥ ९४.३ ॥  
  
देवाञ्जित्वाथ दैत्येन्द्रो बद्ध्वा च धरणीमिमाम्॥  
नीत्वा रसातलं चक्रे बन्दीमिन्दीवरप्रभाम्॥ ९४.४ ॥  
  
ततः सब्रह्मका देवाः परिम्लानमुखश्रियः॥  
बाधितास्ताडिता बद्ध्वा हिरण्याक्षेण तेन वै॥ ९४.५ ॥  
  
बलिना दैत्यमुख्येन क्रूरेम सुदुरात्मना॥  
प्रणम्य शिरसा विष्णुं दैत्यकोटिविमर्दनम्॥ ९४.६ ॥  
  
सर्वे विज्ञापयामासुर्धरणीबन्धनं हरेः॥  
श्रुत्वैतद्भगवान् विष्णुर्धरणीबन्धनं हरिः॥ ९४.७ ॥  
  
भूत्वा यज्ञवराहोसौ यथा लिङ्गोद्भवे तथा॥  
दैत्यैश्च सार्धं दैत्येन्द्रं हिरण्याक्षं महाबलम्॥ ९४.८ ॥  
  
दंष्ट्राग्रकोट्या हत्वैनं रेजे दैत्यान्तकृत्प्रभुः॥  
कल्पादिषु यथापूर्वं प्रविश्य च रसातलम्॥ ९४.९ ॥  
  
आनीय वसुधां देवीमङ्कस्थामकरोद्बहिः॥  
ततस्तुष्टावदेवेशं देवदेवः पितामहः॥ ९४.१० ॥  
  
शक्राद्यैः सहितो भूत्वा हर्षगद्गदया गिरा॥  
शाश्वताय वराहाय दंष्ट्रिणे दण्डिने नमः॥ ९४.११ ॥  
  
नारायणाय सर्वाय ब्रह्मणे परमात्मने॥  
कर्त्रे धर्त्रे धरायास्तु हर्त्रे देवारिणां स्वयम्॥  
कर्त्रे नेत्रे सुरेन्द्राणां शास्त्रे च सकलस्य च॥ ९४.१२ ॥  
  
त्वमष्टमूर्तिस्त्वमनन्तमूर्तिस्त्वमादिदेवस्त्वमनन्तवेदितः॥  
तव्या कृतं सर्वमिदं प्रसीद सुरेश लोकेश वराह विष्णो॥ ९४.१३ ॥  
  
तथैकदंष्ट्राग्रमुखाग्रकोटिभागैकभागार्धतमेन विष्णो॥  
हताः क्षणात्कामददैत्यमुख्याः स्वदंष्ट्रकोट्या सह पुत्रभृत्यैः॥ ९४.१४ ॥  
  
त्वयोद्धृता देव धरा धरेशधराधराकार धृताग्रदंष्ट्रे॥  
धराधरैः सर्वजनैः समुद्रैः सुरासुरैः सेवितचन्द्रवक्त्र॥ ९४.१५ ॥  
  
त्वयैव देवेश विभो कृतश्च जयः सुराणामसुरेश्वणाम्॥  
अहो वसुन्धरा तव पृष्ठतः सकलतारकादयः॥ ९४.१६ ॥  
  
तव रोम्णि सकलामरेश्वरा नयनद्वये शशिरवी पदद्वये॥  
निहिता रसातलगता वसुन्धरा तव पृष्ठतः सकलतारकादयः॥ ९४.१७ ॥  
  
जगतां हिताय भवता वसुन्धरा भगवान् रसातलसपुटङ्गता तदा॥  
अबलोद्धृता च भगवंस्तवैव सकलं त्वयैव हि धृतं जगद्गुरो॥ ९४.१८ ॥  
  
इति वाक्पतिर्बहुविधैस्तवार्चनैः प्रणिपत्य विष्णुममरैः प्रजापतिः॥  
विविधान्वरान् हरिमुखात्तु लब्धवान् हरिनाभिवारिजदेहभृत्स्वयम्॥ ९४.१९ ॥  
  
अथ तामुद्धृतां तेन धरां देवा मुनीश्वराः॥  
मूर्ध्न्यारोप्य नमश्चक्रुश्चक्रिणः सन्निधौ तदा॥ ९४.२० ॥  
  
अनेनैव वराहेण चोद्धृतासि वरप्रदे॥  
कृष्णेनाक्लिष्टकार्येण शतहस्तेन विष्णुना॥ ९४.२१ ॥  
  
धरणि त्वं महाभोगे भूमिस्त्वं धेनुरव्यये॥  
लोकानां धारिणी त्वं हि मृत्तिके हर पातकम्॥ ९४.२२ ॥  
  
मनसा कर्मणा वाचावरदे वारिजेक्षणे॥  
त्वया हतेन पापेन जीवामस्त्वत्प्रसादतः॥ ९४.२३ ॥  
  
इत्युक्ता सा तदा देवी धरा देवैरधाब्रवीत्॥  
वराहदंष्ट्राभिन्नायां धरायां मृत्तिकां द्विजाः॥ ९४.२४ ॥  
  
मन्त्रेणानेन योऽबिभ्रत् मूर्ध्नि पापात्प्रमुच्यते॥  
आयुष्मान्बलवान्धन्यः पुत्रपौत्रसमन्वितः॥ ९४.२५ ॥  
  
क्रमाद्भुवि दिवं प्राप्य कर्मान्ते मोदते सुरैः॥  
अथ देव गते त्वक्त्वा वराहे क्षीरसागरम्॥ ९४.२६ ॥  
  
वाराहरूपमनघं चचाल च धरा पुनः॥  
तस्य दंष्ट्राभराक्रान्ता देवदेवस्य धीमतः॥ ९४.२७ ॥  
  
यदृच्छया भवः पश्यन् जगामजगदीश्वरः॥  
दंष्ट्रां जग्राह दृष्ट्वा तां भूषणार्थमथात्मनः॥ ९४.२८ ॥  
  
दधार च महादेवः कूर्चान्ते वै महोरसि॥  
देवाश्च तुष्टुवुः सेन्द्रा देवदेवस्य वैभवम्॥ ९४.२९ ॥  
  
धरा प्रतिष्ठिता ह्येवं देवदेवेन लीलया॥  
भूतानां सम्प्लवे चापि विष्णोश्चैव कलेवरम्॥ ९४.३० ॥  
  
ब्रह्मणश्च तथान्येषां देवानामपि लीलया॥  
विभुरङ्गविभागेन भूषितो न यदि प्रभुः॥ ९४.३१ ॥  
  
कथं विमुक्तिर्विप्राणां तस्माद्दंष्ट्री महेश्वरः॥ ९४.३२ ॥  
  
इति श्रीलिङ्गमहापुराणे पूर्वभागे वराहप्रादुर्भावो नाम चतुर्नवतितमोध्यायः॥ ९४ ॥