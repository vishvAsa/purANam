+++
title = "०४६ पौरान् विहाय रामादीनां गमनम्"
title_english = "046 Rama passes the night on the banks of Tamasa river"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-046-Pouran_Vihaya_Ramadeenam_Gamanam_.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/04-chitrakUTa-prAptiH/046_paurAn_vihAya_rAmAdInAM_gamanam.md">
<details><summary><h3>IITK ...{Loading}...</h3></summary>

Rama, Sita and Lakshmana stay on the bank of Tamasa river -- at dawn
they proceed, leaving behind the citizens of Ayodhya.



#### श्लोकः
##### मूलम्
ततस्तु तमसातीरं रम्यमाश्रित्य राघवः।  
सीतामुद्वीक्ष्य सौमित्रिमिदं वचनमब्रवीत्॥2.46.1॥

##### शब्दार्थः
ततः then, राघवः scion of the Raghus (Rama), रम्यम् lovely, तमसातीरम् bank of Tamasa, आश्रित्य having taken refuge, सीताम् Sita, उद्वीक्ष्य having looked at, सौमित्रिम् Sumitra's son (Lakshmana), इदं वचनम् these words, अब्रवीत् said.

##### आङ्ग्लानुवादः
The scion of the Raghus (Rama), having taken shelter on the lovely bank of Tamasa, glanced at Sita and said to Lakshmana thusः



#### श्लोकः
##### मूलम्
इयमद्य निशा पूर्वा सौमित्रे प्रहिता वनम्।  
वनवासस्य भद्रं ते स नोत्कण्ठितुमर्हसि॥2.46.2॥

##### शब्दार्थः
सौमित्रे O Lakshmana, वनम् to the forest, प्रहिताः having been sent, अद्य today, इयम् this, वनवासस्य exile in the forest, पूर्वा first, निशा night, उत्कण्ठितुम् longing in your mind, न अर्हसि does not behove you, ते भद्रम् wish you well.

##### आङ्ग्लानुवादः
O Lakshmana, this happens to be the first night of our exile. You should not have any longing in your mind. Wish you well



#### श्लोकः
##### मूलम्
पश्य शून्यान्यरण्यानि रुदन्तीव समन्ततः।  
यथानिलयमायद्भिर्निलीनानि मृगद्विजैः॥2.46.3॥

##### शब्दार्थः
यथानिलयम् to their respective abodes, आयद्भिः by those returning, मृगद्विजैः by wild animals and birds, निलीनानि concealed themselves in their hideouts, शून्यानि deserted,  अरण्यानि forests, समन्ततः all over, रुदन्तीव as if crying, पश्य see.

##### आङ्ग्लानुवादः
Look at the deserted forest. The wild animals and birds have returned to their hideouts. They fill the air with their cries.



#### श्लोकः
##### मूलम्
अद्यायोध्या तु नगरी राजधानी पितुर्मम।  
सस्त्रीपुंसा गतानस्माञ्शोचिष्यति न संशयः॥2.46.4॥

##### शब्दार्थः
अद्य now, मम पितुः my father's, राजधानी capital, अयोध्या नगरी city of Ayodhya, सस्त्रीपुंसा   with men and women, गतान् having gone ( to the forest), अस्मान् about us, शोचिष्यति must be mourning, नसंशयः no doubt.

##### आङ्ग्लानुवादः
There is no doubt that now the men and women of Ayodhya, father's capital city must be bewailing our departure.



#### श्लोकः
##### मूलम्
अनुरक्ता हि मनुजा राजानं बहुभिर्गुणैः।  
त्वां च मां च नरव्याघ्र शत्रुघ्न भरतौ तथा॥2.46.5॥

##### शब्दार्थः
नरव्याघ्र O tiger (best) among men, मनुजाः the people, बहुभिः many, गुणैः virtues, राजानम् to the king, त्वां च to you, मां च to me, तथा similarly, शत्रुघ्न भरतौ to Satrughna and Bharata, अनुरक्ताः हि are indeed attached.

##### आङ्ग्लानुवादः
O best of men because of our many virtues, the people (of Ayodhya) are indeed loyal to the king, to you, to me and to Satrughna and Bharata, too.



#### श्लोकः
##### मूलम्
पितरं चानुशोचामि मातरं च यशस्विनीम्।  
अपि वान्धौ भवेतां तु रुदन्तौ तावभीक्ष्णशः॥2.46.6॥

##### शब्दार्थः
पितरं च also father, यशस्विनीम् illustrious, मातरं च also mother, अनुशोचामि I am distressed, तौ both of them, अभीक्ष्णशः repeatedly, रुदन्तौ while weeping, अन्धौ blind, अपि वा भवेताम् will they become.

##### आङ्ग्लानुवादः
What distresses me is the thought that both father and illustrious mother may  
become blind by repeated weeping (over us).



#### श्लोकः
##### मूलम्
भरतः खलु धर्मात्मा पितरं मातरं च मे।  
धर्मार्थकामसहितैर्वाक्यैर्वाश्वासयिष्यति॥2.46.7॥

##### शब्दार्थः
धर्मात्मा righteous, भरतः Bharata, धर्मार्थकामसहितैः with dharma, artha and kama, वाक्यैः  words, मे my, पितरम् father, मातरं च and mother, आश्वासयिष्यति खलु will console indeed.

##### आङ्ग्लानुवादः
Righteous Bharata will indeed console parents with words in conformity with  dharma, artha and kama.



#### श्लोकः
##### मूलम्
भरतस्यानृशंसत्वं विचिन्त्याहं पुनः पुनः।  
नानुशोचामि पितरं मातरं चापि लक्ष्मण॥2.46.8॥

##### शब्दार्थः
लक्ष्मण Lakshmana, अहं I, भरतस्य Bharata's, अनृशंसत्वम् lack of wickedness, पुनः पुनः again again, विचिन्त्य after reflecting about, पितरम् father, मातरं च and mother, नानुशोचामि have no regrets.

##### आङ्ग्लानुवादः
As I reflect again and again on the benevolent nature of Bharata, there is no concern in me about my parents, O Lakshmana



#### श्लोकः
##### मूलम्
त्वया कार्यं नरव्याघ्र मामनुव्रजता कृतम्।  
अन्वेष्टव्या हि वैदेह्या रक्षणार्थे सहायता॥2.46.9॥

##### शब्दार्थः
नरव्याघ्र O best of men, माम् me, अनुव्रजता while accompanying, त्वया by you, कार्यम् good deed, कृतम् has been done, वैदेह्याः Sita, रक्षणार्थे for protection, सहायता assistance,  अन्वेष्टव्या हि to be sought for.

##### आङ्ग्लानुवादः
You, O Lakshmana, the best among men, have done a good job by accompanying me. Otherwise assistance for Sita's protection would have been sought (necessary).



#### श्लोकः
##### मूलम्
अद्भिरेव तु सौमित्रे वत्स्याम्यद्य निशामिमाम्।  
एतध्दि रोचते मह्यं वन्येऽपि विविधे सति॥2.46.10॥

##### शब्दार्थः
सौमित्रे O Lakshmana, अद्य today, इमां निशाम् this night, अद्भिरेव with water only, वत्स्यामि I will live, विविधे different kinds, वन्ये forest products, सत्यपि available, एतत् this one, मह्यम् to me, रोचते हि is my preference.

##### आङ्ग्लानुवादः
O Lakshmana, I shall live this night on water alone. I prefer it, though various kinds of forest products are available.



#### श्लोकः
##### मूलम्
एवमुक्त्वा तु सौमित्रिं सुमन्त्रमपि राघवः।  
अप्रमत्तस्त्वमश्वेषु भव सौम्येत्युवाच ह॥2.46.11॥

##### शब्दार्थः
राघवः Rama, सौमित्रिम् to Lakshmana, एवम् in this way, उक्त्वा having said, सौम्य O gentle one, त्वम् अश्वेषु about horses, अप्रमत्तः भव be careful, इति thus, सुमन्त्रमपि to Sumantra also, उवाच ह said.

##### आङ्ग्लानुवादः
Having said so to Lakshmana, he turned to Sumantra to say O gentle friend, tend the horses with care.



#### श्लोकः
##### मूलम्
सोऽश्वान्सुमन्त्रः संयम्य सूर्येऽस्तं समुपागते।  
प्रभूतयवसान् कृत्वा बभूव प्रत्यनन्तरः॥2.46.12॥

##### शब्दार्थः
सः सुमन्त्रः that Sumantra, सूर्ये Sun, अस्तम् was setting, समुपागते was setting, अश्वान् horses, संयम्य tethered, प्रभूतयवसान् with abundant fodder, कृत्वा having made, प्रत्यनन्तरः  
बभूव sat in their proximity.

##### आङ्ग्लानुवादः
As the Sun was setting, Sumantra tethered the horses, fed them with abundant fodder and sat close to them.



#### श्लोकः
##### मूलम्
उपास्य तु शिवां सन्ध्यां दृष्ट्वा रात्रिमुपस्थिताम्।  
रामस्य शयनं चक्रे सूतः सौमित्रिणा सह॥2.46.13॥

##### शब्दार्थः
सूतः charioteer, शिवाम् auspicious, सन्ध्याम् Sandhya, उपास्य having worshipped, रात्रिम्  night, उपस्थिताम् having arrived, दृष्ट्वा having seen, सौमित्रिणा सह along with Lakshmana, रामस्य of Rama, शयनम् bed, चक्रे made.

##### आङ्ग्लानुवादः
Then the charioteer worshipping the auspicious Sandhya (twilight), and seeing the night approach made  bed for Rama and Lakshmana.



#### श्लोकः
##### मूलम्
तां शय्यां तमसातीरे वीक्ष्य वृक्षदलैः कृताम्।  
रामः सौमित्रिणा सार्धं सभार्यस्संविवेश ह॥2.46.14॥

##### शब्दार्थः
तमसातीरे on the bank of Tamasa, वृक्षदलैः with leaves of trees, कृताम् made, तां शय्याम् that bed, वीक्ष्य having seen, रामः Rama, सभार्यः along with his wife, सौमित्रिणा सार्धम along with Lakshmana, संविवेश ह lay down.

##### आङ्ग्लानुवादः
Having seen the bed of leaves made ready on the bank of Tamasa, Rama lay down there along with Sita and Lakshmana.



#### श्लोकः
##### मूलम्
सभार्यं सम्प्रसुप्तं तं भ्रातरं वीक्ष्य लक्ष्मणः।  
कथयामास सूताय रामस्य विविधान् गुणान्॥2.46.15॥

##### शब्दार्थः
लक्ष्मणः Lakshmana, सम्प्रसुप्तम् fallen asleep, सभार्यम् along with wife, तं भ्रातरम् that brother, वीक्ष्य having seen, सूताय to the charioteer (Sumantra), रामस्य Rama's, विविधान् various  गुणान् virtues, कथयामास narrated.

##### आङ्ग्लानुवादः
Having seen that his brother along with his wife had fallen asleep, Lakshmana narrated the many virtues of Rama to Sumantra.



#### श्लोकः
##### मूलम्
जाग्रतो ह्येव तां रात्रिं सौमित्रेरुदितो रविः।  
सूतस्य तमसातीरे रामस्य ब्रुवतो गुणान्॥2.46.16॥

##### शब्दार्थः
तमसातीरे on the bank of river Tamasa, रामस्य Rama's, गुणान् virtues, सूतस्य (in) the chrioteer's (presence), ब्रुवतः telling, सौमित्रेः Lakshmana, तां रात्रिम् that night, जाग्रतोह्येव by keeping awake, रविः the Sun, उदितः arose.

##### आङ्ग्लानुवादः
Lakshmana continued to describe Rama's virtues to the charioteer, keeping awake that entire night on the bank of Tamasa until the Sun rose.



#### श्लोकः
##### मूलम्
गोकुलाकुलतीरायास्तमसाया विदूरतः।  
अवसत्तत्र तां रात्रिं रामः प्रकृतिभिस्सह॥2.46.17॥

##### शब्दार्थः
रामः Rama, प्रकृतिभिः with the subjects, गोकुलाकुलतीरायाः of that bank crowded with herds of cattle, तमसायाः Tamasa, विदूरतः not very far, तां रात्रिम् that night, तत्र there, अवसत् lived.

##### आङ्ग्लानुवादः
Rama spent the night with his subjects not very far from the bank of Tamasa which was crowded with herds of cattle.



#### श्लोकः
##### मूलम्
उत्थाय स महातेजाः प्रकृतीस्ता निशाम्य च।  
अब्रवीद्भ्रातरं रामो लक्ष्मणं पुण्यलक्षणम्॥2.46.18॥

##### शब्दार्थः
महातेजाः brilliant, सः रामः that Rama, उत्थाय च having risen, ताः those, प्रकृतीः subjects, निशाम्य च having seen, पुण्यलक्षणम् having auspicious qualities, भ्रातरम् brother, लक्ष्मणम् addressing Lakshmana, अब्रवीत् he said.

##### आङ्ग्लानुवादः
On getting up, the brilliant Rama looked at his subjects and said to his brother Lakshmana full of noble qualitiesः



#### श्लोकः
##### मूलम्
अस्मद्व्यपेक्षान् सौमित्रे निरपेक्षान् गृहेष्वपि।  
वृक्षमूलेषु संसुप्तान् पश्य लक्ष्मण साम्प्रतम्॥2.46.19॥

##### शब्दार्थः
लक्ष्मण O Lakshmana, सौमित्रे son of Sumitra, अस्मद्व्यपेक्षान् due to their affection for us, गृहेष्वपि even in their homes, निरपेक्षान् indifferent, साम्प्रतम् now, वृक्षमूलेषु at the foot of the trees, संसुप्तान् are fast asleep, पश्य you may see.

##### आङ्ग्लानुवादः
O Lakshmana, son of Sumitra look at these people, fast alseep under the trees. Out of affection for us, they are even indifferent to their home.



#### श्लोकः
##### मूलम्
यथैते नियमं पौराः कुर्वन्त्यस्मन्निवर्तने।  
अपि प्राणान्न्यसिष्यन्ति न तु त्यक्ष्यन्ति निश्चयम्॥2.46.20॥

##### शब्दार्थः
एते पौराः these citizens, अस्मन्निवर्तने on our return, यथा as, नियमम् resolve,  कुर्वन्ति are doing, प्राणानपि even life also, न्यसिष्यन्ति will give up, निश्चयं तु determination, न त्यक्ष्यन्ति will not abandon.

##### आङ्ग्लानुवादः
On seeing the people's resolve to take us back, it appears they are prepared to give up their lives rather than abandon their determination.



#### श्लोकः
##### मूलम्
यावदेव तु संसुप्ता स्तावदेव वयं लघु।  
रथमारुह्य गच्छामः पन्थानमकुतोभयम्॥2.46.21॥

##### शब्दार्थः
यावदेव so long as, संसुप्ताः they are asleep, तावदेव so long, वयम् we, लघु quickly, रथम् chariot, आरुह्य mounting, अकुतोभयम् without fear, पन्थानम् on our way, गच्छाम we shall go.

##### आङ्ग्लानुवादः
While they are asleep, we shall quickly mount the chariot and fearlessly proceed on the way.



#### श्लोकः
##### मूलम्
अतो भूयोऽपि नेदानीमिक्ष्वाकुपुरवासिनः।  
स्वपेयुरनुरक्ता मां वृक्षमूलानि संश्रिताः॥2.46.22॥

##### शब्दार्थः
अतः therefore, माम् about me, अनुरक्ताः attached, इक्ष्वाकुपुरवासिनः inhabitants of the city of the Ikshvakus, भूयोऽपि again, वृक्षमूलानि at the foot of the trees, संश्रिताः having taken refuge, इदानीम् now, भूयोऽपि again, न स्वपेयुः should not sleep.

##### आङ्ग्लानुवादः
These loyal inhabitants of Ayodhya, the city of the Ikshvakus will no more sleep again shelterd under the trees.



#### श्लोकः
##### मूलम्
पौरा ह्यात्मकृताद्दुःखाद्विप्रमोच्या नृपात्मजैः।  
न तु खल्वात्मना योज्या दुःखेन पुरवासिनः॥2.46.23॥

##### शब्दार्थः
पौराः the citizens, नृपात्मजैः by the sons of the king, आत्मकृतात् done by themselves, दुःखात्  from the sufferings, विप्रमोच्या हि are to be delivered, पुरवासिनः people of the city, आत्मना  by themselves, दुःखेन suffering, न योज्याः हि are not to be united.

##### आङ्ग्लानुवादः
The prince should deliver the citizens from the sufferings caused by themselves but should not make them suffer on their account.



#### श्लोकः
##### मूलम्
अब्रवील्लक्ष्मणो रामं साक्षाद्धर्ममिवस्थितम्।  
रोचते मे तथा प्राज्ञ क्षिप्र मारुह्यतामिति॥2.46.24॥

##### शब्दार्थः
साक्षात् incarnate of, धर्ममिव righteousness, स्थितम् remaining, रामम् to Rama, लक्ष्मणः Lakshmana, प्राज्ञ O sagacious, मे to me, तथा that way, रोचते is agreeable, क्षिप्रम् quickly, आरुह्यताम् let us board the chariot, इति thus, अब्रवीत् spoken.

##### आङ्ग्लानुवादः
Lakshmana said to Rama who was the very image of like righteousness O wise one, I like this (proposal). Let us quickly mount the chariot.



#### श्लोकः
##### मूलम्
अथ रामोऽब्रवीच्छ्रीमान्सुमन्त्रं युज्यतां रथः।  
गमिष्यामि ततोऽरण्यं गच्छ शीघ्रमितः प्रभो॥2.46.25॥

##### शब्दार्थः
अथ then, श्रीमान् glorious, रामः Rama, सुमन्त्रम् addressing Sumantra, अब्रवीत् said, प्रभो O master charioteer, रथः chariot, युज्यताम् be yoked, ततः then, अरण्यम् to the forest, गमिष्यामि  shall go, इतः from here, शीघ्रम् quickly, गच्छ I shall go.

##### आङ्ग्लानुवादः
Then glorious Rama addressing Sumantra said O master charioteer, harness the chariot. I shall (let us) quickly leave for the forest.



#### श्लोकः
##### मूलम्
सूतस्ततस् सत्त्वरितः स्यन्दनं तैर्हयोत्तमैः।  
योजयित्व्राऽथ रामाय प्राञ्जलिः प्रत्यवेदयत्॥2.46.26॥

##### शब्दार्थः
ततः thereupon, सः सूतः that charioteer (Sumantra), त्वरितः in haste , स्यन्दनम् the chariot, तैः those, हयोत्तमैः splendid horses, योजयित्वा having harnessed, अथ and, प्राञ्जलिः with folded palms, रामाय for Rama, प्रत्यवेदयत् informed.

##### आङ्ग्लानुवादः
Thereupon the charioteer hurriedly harnessed the splendid horses to the chariot and informed Rama with folded handsः



#### श्लोकः
##### मूलम्
अयं युक्तो महाबाहो रथस्ते रथिनां वर।  
त्वमारोहस्व भद्रं ते ससीतस् सहलक्ष्मणः॥2.46.27॥

##### शब्दार्थः
महाबाहो O longarmed one, रथिनाम् among the charioteers, वर best, ते for you, अयं रथः  this chariot, युक्तः has been yoked, त्वम् you, स सीतः with Sita, सह लक्ष्मणः with Lakshmana, अरोहस्व mount, ते भद्रम् all the best.

##### आङ्ग्लानुवादः
O best among riders the chariot has been harnessed. O mightyarmed one, board it along with Sita and Lakshmana. All the best



#### श्लोकः
##### मूलम्
तं स्यन्दनमधिष्ठाय राघवस् सपरिच्छदः।  
शीघ्रगामाकुलावर्तां तमसामतरन्नदीम्॥2.46.28॥

##### शब्दार्थः
सपरिच्छदः with his belongings, राघवः Rama, तं स्यन्दनम् that chariot, अधिष्ठाय having mounted, शीघ्रगाम् rapidly flowing, आकुलावर्ताम् agitated with whirlpools, तमसां नदीम्  
Tamasa river, अतरत् crossed.

##### आङ्ग्लानुवादः
Rama (along with others) mounted the chariot with his belongings, crossed the rapidly flowing Tamasa agitated with whirlpools.



#### श्लोकः
##### मूलम्
स सन्तीर्य महाबाहुः श्रीमान् शिवमकण्टकम्।  
प्रापद्यत महामार्गमभयं भयदर्शिनाम्॥2.46.29॥

##### शब्दार्थः
महाबाहुः mightyarmed, श्रीमान् gracious, सः that Rama, सन्तीर्य having crossed, शिवम्  auspicious, अकण्टकम् without thorns (sufferings), भयदर्शिनाम् even for the timid, अभयम् arousing confidence, महामार्गम् highway, प्रापद्यत reached.

##### आङ्ग्लानुवादः
Having crossed the river, the mightyarmed and gracious Rama proceeded on the auspicious and thornless highway arousing confidence even in the timid.



#### श्लोकः
##### मूलम्
मोहनार्थं तु पौराणां सूतं रामोऽब्रवीद्वचः।  
उदङ्मुखः प्रयाहि त्वं रथमास्थाय सारथे॥2.46.30॥  
मुहूर्तं त्वरितं गत्वा निवर्तय रथं पुनः।  
यथा न विद्युः पौरा मां तथा कुरु समाहितः॥2.46.31॥

##### शब्दार्थः
रामः Rama, पौराणाम् citizens', मोहनार्थम् to elude, सूतम् to the charioteer, वचः those words, अब्रवीत् said, सारथे O charioteer, त्वम् you, रथम् chariot, आस्थाय having mounted, उदङ्मुखः in northerly direction, प्रयाहि you may proceed, मुहूर्तम् for a while, त्वरितम् speedily, गत्वा having gone, रथम् chariot, पुनः again, निवर्तय turn back, माम् about me, पौराः citizens, यथा how, न विद्युः will not know, तथा in that manner, समाहितः accomplish, कुरु you may act.

##### आङ्ग्लानुवादः
With the intention of confusing the citizens, Rama said to the charioteer, O Sumantra, having seated in the chariot proceed speedly for a while in northerly direction and again turn back the chariot. Accomplish this feat in such a manner that the citizens will not know (where we have gone).



#### श्लोकः
##### मूलम्
रामस्य वचनं श्रुत्वा तथा चक्रे स सारथिः।  
प्रत्यागम्य च रामस्य स्यन्दनं प्रत्यवेदयत्॥2.46.32॥

##### शब्दार्थः
सः सारथिः that charioteer, रामस्य Rama's, वचनम् words, श्रुत्वा having heard, तथा as instructed, चक्रे having done, प्रत्यागम्य having retuned, रामस्य to Rama, स्यन्दनम् chariot, प्रत्यवेदयत्  informed.

##### आङ्ग्लानुवादः
The charioteer did as instructed by Rama, returned to him with the chariot and informed (of its readiness).



#### श्लोकः
##### मूलम्
तौ सम्प्रयुक्तं तु रथं समास्थितौ  
तदा ससीतौ रघुवंशवर्धनौ।  
प्रचोदयामास ततस्तुरङ्गमान्  
स सारथिर्येन पथा तपोवनम्॥2.46.33॥

##### शब्दार्थः
तदा then, स सीतौ with Sita, रघुवंशवर्धनौ perpetuating the race of Raghu, Rama and Lakshmana, सम्प्रयुक्तम् wellyoked, रथम् chariot, समास्थितौ were seated, ततः then, सः सारथिः the charioteer, येन पथा that way, तपोवनम् penancegroves, तुरङ्गमान् horses, प्रचोदयामास urged.

##### आङ्ग्लानुवादः
When Rama and Lakshmana, perpetuaters of the Raghu race along with Sita were seated on the wellyoked chariot, Sumantra urged the horses to move.



#### श्लोकः
##### मूलम्
ततस् समास्थाय रथं महारथः  
ससारथिर्दाशरथिर्वनं ययौ।  
उदङ्मुखं तं तु रथं चकार स  
प्रयाणमाङ्गल्य निमित्तदर्शनात्॥2.46.34॥

##### शब्दार्थः
ततः then, सः he Sumantra, प्रयाणमाङ्गल्यनिमित्तदर्शनात् having seen the auguries of auspiciousness during the journey, तं रथम् that chariot, उदङ्मुखम् northerly direction, चकार made, महारथः that great chariot, दाशरथिः Rama , ससारथिः with the charioteer, रथम् chariot, (सम्) आस्थाय having mounted, वनम् to the forest, ययौ went.

##### आङ्ग्लानुवादः
As it augurs well to travel north Sumantra placed the chariot in that direction. Thereafter that great charioteer, Rama, Sita and Lakshmana boarded the chariot and departed.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे षट्चत्वारिंशस्सर्गः॥  
Thus ends the fortysixth sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/04-chitrakUTa-prAptiH/046_paurAn_vihAya_rAmAdInAM_gamanam.md">
<details><summary><h3>भूषणम् ...{Loading}...</h3></summary>



ततस्तु तमसातीरं रम्यमाश्रित्य राघवः ।  

सीतामुद्वीक्ष्य सौमित्रिमिदं वचनमब्रवीत्  ॥  २।४६।१  ॥   

सीतामुद्वीक्ष्य लक्ष्मणं प्रति कथनं वक्ष्यमाणस्यानुत्कण्ठाकारणस्य
सीताविषयेपि तुल्यत्वज्ञापनाय  ॥  २।४६।१  ॥   

  

इयमद्य निशा पूर्वा सौमित्रे प्रहिता वनम् ।  

वनवासस्य भद्रं ते स नोत्कण्ठितुमर्हसि  ॥  २।४६।२  ॥   

इयमिति । वनवासस्य पूर्वा प्रथमा । अद्येयं निशा इदानीमुपस्थिता रात्रिः ।
प्रहितागतप्रया । अतः स त्वम् उत्कण्ठितुं नार्हसि । सीतामुद्वीक्ष्य
सौमित्रिमब्रवीदित्यस्यैवं वाभिप्रायःअतिसुकुमारी सीता कथं पद्भ्यामेव वनं
गच्छेदिति नोत्कण्ठितुमर्हसीति  ॥  २।४६।२  ॥   

  

पश्य शून्यान्यरण्यानि रुदन्तीव समन्ततः ।  

यथानिलयमायद्भिर्निलीनानि मृगद्विजैः  ॥  २।४६।३  ॥   

पश्येति । शून्यानि निष्प्रभाणि । यथानिलयं यथास्थानम् । आयद्भिरागच्छद्भिः
। मृगद्विजैर्निलीनानि । व्याप्तानि तात्कालिकतच्छब्देः रुदन्तीव ।
निष्प्रभत्वेन रोदनोत्प्रेक्षा  ॥  २।४६।३  ॥   

  

अद्यायोध्या तु नगरी राजधानी पितुर्मम ।  

सस्त्रीपुंसागतानस्मान् शोचिष्यति न संशयः  ॥  २।४६।४  ॥   

वनरोदनोत्प्रेक्षया उद्बुद्धसंस्कारो नगरवृत्तान्तं स्मरति--अद्येति ।
स्त्रीपुंसेति "अचतुरविचतुरसुचतुरस्त्रीपुंस" इत्यादिना
निपातनादकारान्तत्वम्  ॥  २।४६।४  ॥   

  

अनुरक्ता हि मनुजा राजानं बहुभिर्गुणैः ।  

त्वां च मां च नरव्याघ्र शत्रुघ्नभरतौ तथा  ॥  २।४६।५  ॥   

शोचनहेतुमाह--अनुरक्ता इति । गुणैर्हेतुभिः राजानं प्रत्यनुरक्ता हि
राजानमित्युपादानमौद्धत्यपरिहाराय  ॥  २।४६।५  ॥   

  

पितरं चानुशोचामि मातरं च यशस्विनीम् ।  

अपि वा ऽन्धौ भवेतां तु रुदन्तौ तावभीक्ष्णशः  ॥  २।४६।६  ॥   

पितरमिति । रुदन्ताविति सन्ततरोदनवशेनान्धौ स्यातामित्यर्थः  ॥  २।४६।६  ॥   

  

भरतः खलु धर्मात्मा पितरं मातरं च मे ।  

धर्मार्थकामसहितैर्वाक्यैराश्वासयिष्यति  ॥  २।४६।७  ॥   

भरतस्यानृशंसत्वं विचिन्त्याहं पुनःपुनः ।  

नानुशोचामि पितरं मातरं चापि लक्ष्मण  ॥  २।४६।८  ॥   

एवमपि काचित्प्रत्याशास्तीत्याह--भरत इति  ॥  २।४६।७८  ॥   

  

त्वया कार्यं नरव्याघ्र मामनुव्रजता कृतम् ।  

अन्वेष्टव्या हि वैदेह्या रक्षणार्थे सहायता  ॥  २।४६।९  ॥   

त्वया चोदितमेव कृतमित्याह--त्वयेति । कार्यम् अवश्यकर्त्तव्यम् । तत्र
हेतुः अन्वेष्टव्येति  ॥  २।४६।९  ॥   

  

अद्भिरेव तु सौमित्रे वत्स्याम्यद्य निशामिमाम् ।  

एतद्धि रोचते मह्यं वन्ये ऽपि विविधे सति  ॥  २।४६।१०  ॥   

एवमुक्त्वा तु सौमित्रिं सुमन्त्रमपि राघवः ।  

अप्रमत्तस्त्वमश्वेषु भव सौम्येत्युवाच ह  ॥  २।४६।११  ॥   

अद्भिरिति । अद्भिरेव वत्स्यामि अपएवाहारीकृत्य वत्स्यामि ।
वनवासोपक्रमदिवसत्वादस्य पुण्यक्षेत्रत्वाच्चोपवासः । एतद्धि रोचते
नान्यत्, अनुरक्तजनदुःखस्मरणादिति भावः  ॥  २।४६।१०११  ॥   

  

सो ऽश्वान् सुमन्त्रः संयम्य सूर्ये ऽस्तं समुपागते ।  

प्रभूतयवसान् कृत्वा बभूव प्रत्यनन्तरः  ॥  २।४६।१२  ॥   

स इति । प्रभूतयवसान् पर्याप्ततृणान् "यवसं तृणमर्ज्जुनम्" इत्यमरः ।
प्रत्यनन्तरः प्रतिगतमनन्तरकृत्यं येन स तथोक्तः । अवगतानन्तरकार्य
इत्यर्थः । सन्निहित इत्यर्थ इत्येके  ॥  २।४६।१२  ॥   

  

उपास्य तु शिवां सन्ध्यां दृष्ट्वा रात्रिमुपस्थिताम् ।  

रामस्य शयनं चक्रे सूतः सौमित्रिणा सह  ॥  २।४६।१३  ॥   

उपास्येति । उपासनं नमस्कारः । सूतजातेरपि नमस्कारमात्रं सम्भवति  ॥ 
२।४६।१३  ॥   

  

तां शय्यां तमसातीरे वीक्ष्य वृक्षदलैः कृताम् ।  

रामः सौमित्रिणा सार्द्धं सभार्यः संविवेश ह  ॥  २।४६।१४  ॥   

सभार्यं सम्प्रसुप्तं तं भ्रातरं वीक्ष्य लक्ष्मणः ।  

कथयामास सूताय रामस्य विविधान् गुणान्  ॥  २।४६।१५  ॥   

तामिति । वृक्षदलैः सौमित्रिणा सार्द्धं सूतेन कृतां वीक्ष्य इत्यन्वयः  ॥ 
२।४६।१४१५  ॥   

  

जाग्रतो ह्येव तां रात्रिं सौमित्रेरुदितो रविः ।  

सूतस्य तमसातीरे रामस्य ब्रुवतो गुणान्  ॥  २।४६।१६  ॥   

जाग्रत इति । तां रात्रिमिति अत्यन्तसंयोगे द्वितीया । सर्वां रात्रिं
जाग्रतः सूतस्य सूताय । रामस्य गुणान् कालक्षेपार्थं ब्रुवतः सौमित्रेः
सौमित्रौ ब्रुवति सति । रविरुदितः उदितुमारब्धः, उषःकालो ऽभूदित्यर्थः ।
यद्वा उदयपर्यन्तं गमनकालेपि गुणा न ब्रवीदिति भावः  ॥  २।४६।१६  ॥   

  

गोकुलाकुलतीरायास्तमसाया विदूरतः ।  

अवसत्तत्र तां रात्रिं रामः प्रकृतिभिः सह  ॥  २।४६।१७  ॥   

पूर्वकथाशेषं प्रस्तौति--गोकुलेति । विदूरतः अदूरतः । प्रकृतिभिः
पौरश्रेणिभिः । "राज्याङ्गानि प्रकृतयः पौराणां श्रेणयोपि च" इत्यमरः  ॥ 
२।४६।१७  ॥   

  

उत्थाय तु महातेजाः प्रकृतीस्ता निशाम्य च ।  

अब्रवीद्भ्रातरं रामो लक्ष्मणं पुण्यलक्षणम्  ॥  २।४६।१८  ॥   

उत्थायेति । निशाम्य दृष्ट्वा  ॥  २।४६।१८  ॥   

  

अस्मद्व्यपेक्षान् सौमित्रे निरपेक्षान् गृहेष्वपि ।  

वृक्षमूलेषु संसुप्तान् पश्य लक्ष्मण साम्प्रतम्  ॥  २।४६।१९  ॥   

अस्मदिति । अस्मद्व्यपेक्षान् अस्मास्वेव विशेषेणापेक्षावतः  ॥  २।४६।१९
 ॥   

  

यथैते नियमं पौराः कुर्वन्त्यस्मन्निवर्त्तने ।  

अपि प्राणानसिष्यन्ति न तु त्यक्ष्यन्ति निश्चयम्  ॥  २।४६।२०  ॥   

यथेति । पौराः अस्मन्निवर्त्तने यथा येन प्रकारेण नियमं कुर्वन्ति तेन
प्रकारेण प्राणानपि असिष्यन्ति त्यक्ष्यन्ति । निश्चयं तु निवर्तननिश्चयं
तु न त्यक्ष्यन्तीति सम्बन्धः  ॥  २।४६।२०  ॥   

  

यावदेव तु संसुप्तास्तावदेव वयं लघु ।  

रथमारुह्य गच्छाम पन्थानमकुतोभयम्  ॥  २।४६।२१  ॥   

यावदिति । यावदेव यावत्येव काले । तावदेव तावत्येवकाले । लघु क्षिप्रम् ।
रथमारुह्य गच्छाम ।  

"लघुक्षिप्रमरं द्रुतम्" इत्यमरः  ॥  २।४६।२१  ॥   

  

अतो भूयो ऽपि नेदानीमिक्ष्वाकुपुरवासिनः ।  

स्वपेयुरमुरक्ता मां वृक्षमूलानि संश्रिताः  ॥  २।४६।२२  ॥   

अत इति । इक्ष्वाकुपुरवासिनः मामनुरक्ताः इदानीमिव भूयः पुनर्वृक्षमूलानि
संश्रिताः न स्वपेयुः अतो रथमारुह्य गच्छामेति पूर्वेण सम्बन्धः  ॥  २।४६।२२
 ॥   

  

पौरा ह्यात्मकृताद्दुःखाद्विप्रमोक्ष्या नृपात्मजैः ।  

न ते खल्वात्मना योज्या दुःखेन पुरवासिनः  ॥  २।४६।२३  ॥   

अब्रवील्लक्ष्मणो रामं साक्षाद्धर्ममिव स्थितम् ।  

रोचते मे तथा प्राज्ञ क्षिप्रमारुह्यतामिति  ॥  २।४६।२४  ॥   

अथ रामो ऽब्रवीच्छ्रीमान् सुमन्त्रं युज्यतां रथः ।  

गमिष्यामि ततो ऽरण्यं गच्छ शीघ्रमितः प्रभो  ॥  २।४६।२५  ॥   

सूतस्ततः संत्वरितः स्यन्दनं तैर्हयोत्तमैः ।  

योजयित्वाथ रामाय प्राञ्जलिः प्रत्यवेदयत्  ॥  २।४६।२६  ॥   

पौरा इति । आत्मकृतात् स्वकृतात् । आत्मना स्वेन  ॥  २।४६।२३२६  ॥   

  

अयं युक्तो महाबाहो रथस्ते रथिनां वर ।  

तमारोह सुभद्रं ते ससीतः सहलक्ष्मणः  ॥  २।४६।२७  ॥   

अयमिति । युक्तः सज्जः  ॥  २।४६।२७  ॥   

  

तं स्यन्दनमधिष्ठाय राघवः सपरिच्छदः ।  

शीघ्रगामाकुलावर्त्तां तमसामतरन्नदीम्  ॥  २।४६।२८  ॥   

तमिति । सपरिच्छदः धनुःकवचादिसहितः । आकुलावर्त्ताम् आवर्त्ताकुलाम्  ॥ 
२।४६।२८  ॥   

  

स संतीर्य्य महाबाहुः श्रीमान् शिवमकण्टकम् ।  

प्रापद्यत महामार्गमभयं भयदर्शिनाम्  ॥  २।४६।२९  ॥   

स संतीर्येति । महामार्गं प्रापद्यत जलस्थितरथादवतीर्य पद्भ्यामेव
महामार्गं प्रापदित्यर्थः । भयदर्शिनां श्वापदादीनाम् । अभयं
तत्सम्बन्धिभयरहितमित्यर्थः  ॥  २।४६।२९  ॥   

  

मोहनार्थं तु पौराणां सूतं रामो ऽब्रवीद्वचः ।  

उदङ्मुखः प्रयाहि त्वं रथमास्थाय सारथे  ॥  २।४६।३०  ॥   

मुहूर्तं त्वरितं गत्वा निवर्तय रथं पुनः ।  

यथा न विद्युः पौरा मां तथा कुरु समाहितः  ॥  २।४६।३१  ॥   

मोहनार्थमिति । मोहनं वञ्चनम् । ननु सदयस्य रामस्य स्वविरहासहिष्णूनां
स्वस्मिन्निरतिशयप्रेमभाजां वञ्चनमनुचितम् । उच्यते--नेदं वञ्चनम् ।
व्रणचिकित्सान्यायेन नागरिकाणामुन्मस्तकानन्देन सत्ता न भवेदिति
सुसात्म्यानुभवप्रदानार्थं वनवासव्याजेन विश्लेषस्य सङ्कल्पिततया
हितव्यापारत्वेन वञ्चनत्वासम्भवात् । यदि रामस्य तथा सङ्कल्पो न भवेत्तर्हि
कथं निश्शेषसर्वजननिद्राकरणम्, सुमन्त्रलक्ष्मणवत्तेष्वेकस्यापि
निर्निद्रत्वापत्तेः । मोहनमेवाह उदङ्मुख इत्यादि । पौराणां
मोहनार्थमुदङ्मुखः प्रयाहि अयोध्यां प्रति रामो निवृत्त इति पौराणां
भ्रान्तिमुत्पादयितुमुदङ्मुखो याहीत्यर्थः । स्वस्य रथेनोदङ्मुखं गत्वा
मार्गान्तरेण वनगमनस्य कर्तुं शक्यत्वेपि अयोध्याभिमुखगमने व्रतभङ्ग
स्यादिति धिया सुमन्त्रमभिमुखो याहीत्युक्तवान् । तथा कुर्विति पौराणां
मोहनार्थं सूतमब्रवीदिति सम्बन्धः  ॥  २।४६।३०३१  ॥   

  

रामस्य वचनं श्रुत्वा तथा चक्रे स सारथिः ।  

प्रत्यागम्य च रामस्य स्यन्दनं प्रत्यवेदयत्  ॥  २।४६।३२  ॥   

रामस्येति । प्रत्यागम्येति मार्गान्तरेण प्रत्यागम्येत्यर्थः  ॥  २।४६।३२
 ॥   

  

तौ संप्रयुक्तं तु रथं समास्थितौ तदा ससीतौ रघुवंशवर्द्धनौ ।  

प्रचोदयामास ततस्तुरङ्गमान् स सारथिर्येन पथा तपोवनम्  ॥  २।४६।३३  ॥   

ताविति । सम्प्रयुक्तं सम्यगानीतं रथं समास्थितौ, अभूतामिति शेषः । येन पथा
तपोवनं प्राप्यते तेन प्रचोदयामास  ॥  २।४६।३३  ॥   

  

ततः समास्थाय रथं महारथः ससारथिर्दाशरथिर्वनं ययौ ।  

उदङ्मुखं तं तु रथं चकार स प्रयाणमाङ्गल्यनिमित्तदर्शनात्  ॥  २।४६।३४  ॥   

तत इति । सः सुमन्त्रः । प्रयाणमाङ्गल्यानिमित्तदर्शनात्
प्रयाणानुकूलमङ्गलसूचकनिमित्तदर्शनाद्धेतो रथमुदङ्मुखं चकार
निमित्तस्वीकारार्थमुदङ्मुखं चकारेत्यर्थः । ततः निमित्तस्वीकारानन्तरम् ।
रथमास्थाय वनं ययावितिसम्बन्धः । प्रयाणे दक्षिणपादोद्धारवत् उदङ्मुखगमनं
मङ्गलायेति भावः  ॥  २।४६।३४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
षट्चत्वारिंशः सर्गः  ॥  ४६  ॥   

इति श्रीगोविन्दराज० श्रीरामायणभूषणे पीताम्बराख्याने
अयोध्याकाण्डव्याख्याने षट्चत्वारिंशः सर्गः  ॥  ४६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/04-chitrakUTa-prAptiH/046_paurAn_vihAya_rAmAdInAM_gamanam.md">
<details><summary><h3>शिरोमणी ...{Loading}...</h3></summary>



रामवृत्तं बोधयितुमाह-- तत इति । रम्यं रमणीयं तमसायाः नदीविशेषस्य
तीरमाश्रित्य सीतामुद्वीक्ष्य अवलोक्य सौमित्रिमिदं वचनमब्रवीत्  ॥  २।४६।१
 ॥   

  

तद्वचनमेवाह-- इयमिति । हे सौमित्रे वनवासस्य वनवाससम्बन्धिनी इयं पूर्वा
प्रथमा निशा प्रहिता प्राप्ता इतःप्रभृत्येव चतुर्दशवर्षगणना कर्तव्येति
तात्पर्यम् । अतः अवनं वनवासविरोधि वस्तु उत्कण्ठितुं स्मर्तुं नार्हसि ते
भद्रं कल्याणमेव सर्वत्रेति शेषः  ॥  २।४६।२  ॥   

  

पश्येति । समन्ततः चतुर्दिक्षु यथानिलयं स्वस्ववासस्थानमनतिक्रम्य
आयद्भिरागच्छद्भिः मृगद्विजैः मृगपक्षिभिः निलीनानि शून्यानि
मङ्गलकार्यरहितानि रुदन्तीवारण्यानि तमसातीरवनानि त्वं पश्य  ॥  २।४६।३  ॥   

  

अद्येति । सस्त्रीपुंसा स्त्रीपुंसैः सहिता "अचतुरविचतुर--" इत्यच् ।
अयोध्या अस्माञ्छोचिष्यति  ॥  २।४६।४  ॥   

  

शोके हेतुं वदन्नाह-- अनुरक्ता इति । बहुभिर्गुणैरुपलक्षितान्राजादीन्मनुजा
अयोध्यावासिजनाः अनुरक्तास्तद्विषयकातिस्नेहवन्तः सन्तीति शेषः  ॥  २।४६।५
 ॥   

  

पितरमिति । यशस्विनीमतियशोविशिष्टामनुशोचामि । ननु किमर्थमनुशोचसीत्यत आह--
नौ अस्मदर्थमभीक्ष्णशः वारंवारं रुदन्तौ तौ मातापितरौ अन्धौ नापि भवेतां
बहिर्दृष्टितां नापि निवर्तेयातामित्यर्थः । किञ्च अन्धौ
अस्मद्विषयकद्वेषवत्तासम्भावनया बहूनां चक्षुरपहारकौ नापि भवेतां
तेनापहारकत्वेन मत्पित्रोर्दोषस्पर्शित्वं स्यादिति पश्चात्तापः सूचितः ।
अपिः सम्भावनार्थकः  ॥  २।४६।६  ॥   

  

वस्तुतस्त्वेवं न भवितेति बोधयन्नाह-- भरत इति ।
धर्मार्थकामसहितैर्धर्मादिबोधकैर्वाक्यैः आश्वासयिष्यति  ॥  २।४६।७  ॥   

  

भरतस्येति । अनृशंसत्वं सर्वकालं क्रूरतासंसर्गरहितत्वं क्रूरताविरोधित्वं
वा सञ्चिन्त्य संस्मृत्य नानुशोचामि  ॥  २।४६।८  ॥   

  

लक्ष्मणोपकृतिं बोधयन्नाह-- त्वयेति । अनुव्रजता अनुगमनं कुर्वता त्वया
कार्यमस्माभिः कर्तव्यं कृतं साधितमन्यथा वैदेह्या रक्षणार्थं सहायता
सहायसमूहः अन्वेष्टव्या अन्वेषणीया स्यादिति शेषः । तेन सहायसमूहसामर्थ्यं
लक्ष्मणे एव दर्शितमिति व्यक्तम्  ॥  २।४६।९  ॥   

  

तात्कालिककर्तव्यं बोधयन्नाह-- अद्भिरिति । अद्भिर्जलैरेव इमां निशां
वत्स्यामि एवेन भक्षणान्तरव्यावृत्तिः तत्र हेतुः विविधे अनेकप्रकारे वन्ये
भक्ष्यफलादौ सत्यपि एतज्जलमात्रभक्षणमेव अद्य अस्यां रात्रौ रोचते । एतेन
तमसायास्तीर्थत्वात्तदुपवासविधिः कृत इति व्यक्तं तेन तस्य मर्यादापालकत्वं
ध्वनितम्  ॥  २।४६।१०  ॥   

  

एवमिति । सौमित्रिमेवमुक्त्वा अश्वेषु अश्वरक्षणेषु अप्रमत्तस्त्वं भवेति
सुमन्त्रमुवाच  ॥  २।४६।११  ॥   

  

स इति । स सुमन्त्रः अश्वान्संयम्य यथोचतं बन्धनं प्रापय्य
प्रभूतयवसान्बहुघासान्कृत्वा तदग्रे संस्थाप्य प्रत्यनन्तरः रामं
प्रत्यासन्नो बभूव  ॥  २।४६।१२  ॥   

  

उपास्येति । उपागतां रात्रिं दृष्ट्वा सौमित्रिणा सह सूतः शिवां
कल्याणप्रदां सन्ध्यामुपास्य सन्ध्याविधिं समानयेत्यर्थः । विद्यमानस्य
रामस्य शयनं शयनयोग्यस्थलं चक्रे । विद्यमानस्येति
ल्यबन्तार्थान्वयार्थमध्याहृतम्  ॥  २।४६।१३  ॥   

  

तामिति । सौमित्रिणा सार्धं सूतेन वृक्षदलैः वृक्षपर्णैः वृत्ता
रचितामित्यर्थः । तां शय्यां वीक्ष्य सभार्यो रामः संविवेश  ॥  २।४६।१४  ॥   

  

सभार्यमिति । सम्प्रेक्ष्य समवलोक्य विविधान् अनेकप्रकारान्रामस्य
गुणाँल्लक्ष्मणः कथयामास  ॥  २।४६।१५  ॥   

  

जाग्रत इति । सूतस्य सुमन्त्राय रामस्य गुणान् ब्रुवतः अत एव तां रात्रिं
जाग्रतः सौमित्रेः रविरुदितः । "षष्ठी चानादरे" इति षष्ठी ।
"कालाध्वनोरत्यन्तसंयोगे" इति द्वितीया । सूतस्येत्यत्र सम्बन्धसामान्ये
षष्ठी  ॥  २।४६।१६  ॥   

  

गोकुलेति । गोकुलाकुलतीरायाः गोसमूहः व्याप्ततीरविशिष्टायाः तमसायाः
विदूरतः ष्ठीवनादिहेतुकापचारभिया किञ्चिद्दूरे तां रात्रिमवसत्  ॥  २।४६।१७
 ॥   

  

उत्थायेति । ताः सुप्ताः प्रकृतीः प्रजाः निशाम्य दृष्ट्वा लक्ष्मणमब्रवीत्
 ॥  २।४६।१८  ॥   

  

तदाकारमाह-- अस्मदिति । अस्मद्व्यपेक्षानस्मद्विषयकात्यपेक्षाविशिष्टानत एव
गृहेषु अपिना पुत्रादिषु निर्व्यपेक्षानपेक्षारहितान् अत एव वृक्षमूलेषु
संसुप्तान् अध्वश्रमादेतावत्कालपर्यन्तमपि स्वापविशिष्टान्पौरान्पश्य
विशेष्यमध्याहृतम्  ॥  २।४६।१९  ॥   

  

यथेति । यथा येन प्रकारेण अस्मन्निवर्तने
अस्मत्कर्तृककिञ्चिज्जनबोधितनिवृत्तौ नियमं नियोगं कुर्वन्ति तथा प्राणानपि
न्यसिष्यन्ति त्यक्ष्यन्ति ज्ञातवियोगे सतीति शेषः । निश्चयं
सहगमनकृतनियोगं तु न त्यक्ष्यन्ति । एतेन एतन्निवारणे यत्नो ऽन्वेषणीय इति
ध्वनितम्  ॥  २।४६।२०  ॥   

  

तात्कालिकस्वकर्तव्यमाह-- यावदिति । यावत् यावत्कालं वयं
लघुसंसुप्तास्तावत्कालं द्वित्रिघटिकयेत्यर्थः । रथमारुह्य अकुतोभयं सर्वतो
भयरहितं पन्थानं गच्छाम । एतेन तमसातद्दक्षिणतटादारभ्य किञ्चिद्दूरं
प्रशस्तो मार्गो नास्तीति व्यक्तम्  ॥  २।४६।२१  ॥   

  

ननु पुरवासिनां का गतिरित्यत आह-- अत इति । स्वप हे स्वकीयरक्षक लक्ष्मण
अतः मध्ये सुमार्गाभावाद्धेतोः भूयो ऽधिकं मामनुरक्ता अपि
इक्ष्वाकुपुरवासिनः इदानीं मां न ईयुः आगच्छेयुः । इदानीमित्यनेन भरतेन सह
आगन्तार इति सूचितम्  ॥  २।४६।२२  ॥   

  

ननु सहगमने का क्षतिरित्यत आह-- पौरा इति । नृपात्मजैः
आत्मकृतात्स्वकारणकादपि दुःखात्पौराविप्रमोच्याः आत्मना स्वेनापि कृतेन
दुःखेन पुरवासिनो न योज्याः । एतेन सह गमने तेषां दुःखातिशयो भवितेति
ध्वनितं तेन रामस्य दयालुत्वातिशयो व्यक्तः  ॥  २।४६।२३  ॥   

  

अब्रवीदिति । हे प्राज्ञ येन प्रकारेण भवता उक्तं तथा मे रोचते अतः
क्षिप्रमारुह्यतां रथ इति शेषः इति लक्ष्मणो राममबव्रीत्  ॥  २।४६।२४  ॥   

  

अथेति । प्रभो हे समर्थ सूत रथः शीघ्रं संयुज्यतां ततस्तेन रथेन इतः
अस्मात्स्थानाच्छीघ्रं गमिष्यामि इति रामः सूतमब्रवीत्  ॥  २।४६।२५  ॥   

  

सूत इति । ततः रामोक्त्यनन्तरं त्वरितः वेगवान् सूतः हयोत्तमैः रामस्य
स्यन्दनं योजयित्वा प्राञ्जलिः सन्प्रत्यवेदयदबोधयत्  ॥  २।४६।२६  ॥   

  

बोधनप्रकारमाह-- अयमिति । हे महाबाहो अयं रथो युक्तः अश्वैः योजितः
अतस्त्वरया वेगेन आरोह त्वमिति शेषः  ॥  २।४६।२७  ॥   

  

तमिति । सपरिच्छदः धनुरादिसामग्रीसहितो राघवः स्यन्दनमधिष्ठाय
शीघ्रगामतिवेगवतीमाकुलावर्ताम् आकुला व्याप्ता आवर्ता यस्यां तां तमसां
नदीमतरत्  ॥  २।४६।२८  ॥   

  

स इति । महाबाहुः स रामः महाप्रशंसनीयेन घट्टेनेत्यर्थः । सन्तीर्य
तमसामिति शेषः । भयदर्शिनां भीतिमतामपि अभयं भयनिवर्तकं शिवं मार्गं
प्रापद्यत प्राप्नुमैच्छत्  ॥  २।४६।२९  ॥   

  

मोहनार्थमिति । हे सारथे रथमारुह्य उदङ्मुखः सन्पौराणां
पाटलिपुत्रदेशादागतानामश्वानां  

मोहनार्थं मोहजनितातिवेगकुटिलगतिनिवृत्त्यर्थं त्वं प्रयाहि अतिवेगेनाधान्
गमयेत्यर्थः । इति वचः सूतं रामो ऽब्रवीत् । एतेन तमसोत्तरणानन्तरं रामो
रथादवततारेति सूचितं तेन स्वस्योदङ्मुखगमने व्रतभङ्गः स्यादिति हेतुः
सूचितः । "पुरं नपुंसकं गेहे देहपाटलिपुत्रयोः" इति मेदिनी  ॥  २।४६।३०  ॥   

  

ननूदङ्मुखगमनानन्तरं किं कर्तव्यमित्यत आह-- मुहूर्तमिति । त्वरितं शीघ्रं
यथा स्यात्तथा मुहूर्तं गत्वा उत्तरदक्षिणक्रमेण पुनः पुनर्यात्वा पुनः रथं
निवर्तय मत्समीपं प्रापयेत्यर्थः । एवं गमनस्य प्रयोजनं पुनराह-- यथा येन
प्रकारेण पौराः अश्वमार्गावगतिसम्पत्तिं न विद्युः संस्मरेयुः त्वं तथा
कुरु  ॥  २।४६।३१  ॥   

  

रामस्येति । वचो वचनं श्रुत्वा स सारथिस्तथा चक्रे अतिवेगेन
मुहूर्तमुदङ्मुखं गत्वा रामसमीपं पुनः प्रापेत्यर्थः । प्रत्यागम्य
रामसमीपं प्राप्य स्यन्दनं रामस्य रामाय प्रत्यवेदयत् आरोहणार्थं
प्रार्थयदित्यर्थः  ॥  २।४६।३२  ॥   

  

ताविति । तदा सूतप्रार्थनानन्तरकाले ससीतौ सीतासहितौ रघुवंशवर्धनौ तौ
रामलक्ष्मणौ सम्प्रयुक्तं सारथिना सम्यक्प्रदर्शितं रथं समास्थितौ
बभूवतुरिति शेषः । ततः रामप्ररोहणानन्तरं येन पथा अध्वना तपोवनं प्राप्यते
इति शेषः । तेन पथा स सारथिस्तुरङ्गमान् प्रचोदयामास  ॥  २।४६।३३  ॥   

  

तत इति । ससारथिः सारथिसहितो दाशरथिः रामः रथं समास्थाय ततस्तमसातीराद्वनं
ययौ तं रामाधिष्ठितरथं तु सः सारथिः प्रयाणमाङ्गल्यनिमित्तदर्शनात्प्रयाणे
यन्माङ्गल्यं तस्य यन्निमित्तं
तद्दर्शनात्सुशकुनपक्ष्यादिदर्शनार्थमुदङ्मुखं चकार । तेन प्रयाणे
मङ्गलसूचकः कश्चन पक्ष्यादिरुदीच्यां स्थित इति सूचितम् । किञ्च
प्रयाणमाङ्गल्यनिमित्ते यद्दर्शनमुदङ्मुखीभूय गन्तव्यमिति बोधकशास्त्रं
तस्मात्  ॥  २।४६।३४  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
षट्चत्वारिंशः सर्गः  ॥  २।४६  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/04-chitrakUTa-prAptiH/046_paurAn_vihAya_rAmAdInAM_gamanam.md">
<details><summary><h3>तिलकम् ...{Loading}...</h3></summary>



सीतामुद्वीक्ष्य सौमित्रिमब्रवीदित्यनेन सीतोद्देश्यकताप्यस्य वचसो ध्वनिता
 ॥  २।४६।१  ॥   

  

हे सौमित्रे वनवासस्य वनवाससंबन्धिनिशानां मध्ये ऽद्य प्रवृत्तेयं निशा वनं
वनवासं प्रति पूर्वा प्रहिता प्राप्ता वनवासकालस्यैतन्निशामारभ्य
गणनीयत्वात् अतस्त्वमुत्कण्ठितुमद्यप्रभृति पुरौत्सुक्येनायोद्यादिस्मरणं
कर्तुं नार्हसि  ॥  २।४६।२  ॥   

  

यथायोगं स्वस्वनिलयमायद्भिरागच्छद्भिर्मृगद्विजैर्निलीनानि
सशब्दमन्तर्लीनतया व्याप्तानि अत एव शून्यान्यरण्यानि
रुदन्तीवास्मान्दृष्ट्वा खिन्नानीव वर्तन्ते तानि पश्य  ॥  २।४६।३  ॥   

  

सस्त्रीपुंशा स्त्रीपुंसैः सहिता अद्याद्यप्रभृति  ॥  २।४६।४  ॥   

  

कुतस्तत्राह अनुरक्ता इति । बहुभिर्गुणैरुपलक्षितान्राजादीन्मनुजा
अयोध्यावासिजनाः अनुरक्तास्तद्विषयकातिस्नेहवन्तः सन्तीति शेषः  ॥  २।४६।५
 ॥   

  

नावस्मदर्थे अस्मन्निमित्तमभीक्ष्णं मुहुर्मुहू रुदन्तौ पितरावन्धौ न
भवेताम्, अपि भवेतामेव अतः शोचामि तौ  ॥  २।४६।६  ॥   

  

अथवा तदनुशोको ऽस्माकं वृथेत्याह भरत इति  ॥  २।४६।७  ॥   

  

अनृशंसत्वमक्रूरत्वम्  ॥  २।४६।८  ॥   

  

अद्य लक्ष्मणानुगमनेन सन्तुष्ट आह त्वयेति । मामनुव्रजता त्वया तु
यत्कार्यं कर्तव्यं तत्कृतमेव हि यतस्त्वदनुव्रजनाभावे वैदेहीरक्षणार्थं
सहायता सहायसमूहो ऽन्वेष्टव्यः स्यात् । त्वमेको ऽपि सहायसमूहस्थानीय इति
भावः । अतस्त्वस्यै अद्यारभ्यैव सुखाहारादिकं संपादयेति शेषः  ॥  २।४६।९
 ॥   

  

अहं त्वत्र तमसातीर इमां निशामद्भिरेव कृतप्राणरक्षणो वत्स्यामि
प्रथमदिनत्वाद्वनवाससङ्कल्पाङ्गत्वेनेति शेषः । तदेवाह एतद्धीति । वन्ये
सत्यपीत्यन्वयः  ॥  २।४६।१०,११  ॥   

  

संयम्य यथायोग्यं बन्धनं कृत्वा प्रभूतयवसान्प्रभूतघासान् प्रत्यनन्तरः
प्रत्यासन्नः  ॥  २।४६।१२  ॥   

  

शयनं शयनस्थलं शर्करापांसूत्क्षेपणादिना चक्रे इत्यन्वयः  ॥  २।४६।१३  ॥   

  

वृक्षदलैर्वृक्षपर्णैः सौमित्रिणा सार्धं सूतेन कृतां शय्यां वीक्ष्य
सभार्यः संविवेश  ॥  २।४६।१४  ॥   

  

गुणान्कथयामास जागरणार्थमिति भावः  ॥  २।४६।१५  ॥   

  

तां रात्रिमित्यत्यन्तसंयोगे द्वितीया । उदितो रविः अरुणोदयकालो जात
इत्यर्थः  ॥  २।४६।१६  ॥   

  

गोकुलैराकुलं व्याप्तं तीरं यस्यास्तस्यास्तमसायास्तीरे विदूरतो
द्विजसंवेशदेशादतिदूरदेशे ऽतिसंधाय गमनसौकर्यार्थमवसत् । प्रकृतिसाहित्यं  

तमसातीरवासमात्रे बोध्यम्  ॥  २।४६।१७  ॥   

  

निशाम्यावलोक्य निद्राणा इति शेषः  ॥  २।४६।१८  ॥   

  

अस्मद्व्यपेक्षानस्मास्वेव विशेषेणापेक्षावतः अत एव गृहेषु
निर्व्यपेक्षान्निरपेक्षान् श्रमात्सांप्रतमरुणोदये ऽपि सुप्तान्  ॥ 
२।४६।१९  ॥   

  

एते पौरा अस्मन्निवर्तने यथा नियमं यत्नं कुर्वन्ति तथा जाने अपि
प्राणान्न्यसिष्यन्ति त्यक्ष्यन्ति न त्वस्मान्निवर्तननिश्चयं
त्यक्ष्यन्तीत्यर्थः  ॥  २।४६।२०  ॥   

  

अतः यावदिति । लघु शीघ्रम्  ॥  २।४६।२१  ॥   

  

शीघ्रगमने हेतुमाह अत इति । एवमन्तरमेते यतो मामनुरक्ता अतो भूयो ऽपि न  

स्वपेयुः अतो यावन्नोत्तिष्ठन्ति तावच्छीघ्रं गच्छाम इत्याशयः  ॥  २।४६।२२
 ॥   

  

तत्र हेत्वन्तरमाह पौरा हीति । आत्मकृतादात्मनिमित्तकात्
आत्मनात्मनिमित्तकेन योज्याः संयोज्या  ॥  २।४६।२३  ॥   

  

आरुह्यताम् रथ इति शेषः  ॥  २।४६।२४  ॥   

  

ततः संयोजितेन तेन रथेनेत्यर्थः । शीघ्रं गच्छ रथयोजनायेति शेषः प्रभो
समर्थ  ॥  २।४६।२५,२६  ॥   

  

युक्तः सज्जः  ॥  २।४६।२७  ॥   

  

परिच्छदो धनुःष्कवचादि आकुलावर्तां निबिडावर्ताम् आवर्तैराकुलामिति वा  ॥ 
२।४६।२८  ॥   

  

भयदर्शिनामप्यभयं मार्गं राजमार्गमित्यर्थः  ॥  २।४६।२९  ॥   

  

त्वमेव रथमास्थायोदङ्मुखः प्रयाहि मत्प्रतिनिवृत्तिबुद्ध्युत्पादनेन
जनमोहनाय न तु वयम् व्रतभङ्गापत्तेः  ॥  २।४६।३०  ॥   

  

तदेवाह मुहूर्तमिति । न विद्युर्वनमेव गत इति न जानीयुः  ॥  २।४६।३१  ॥   

  

तथा चक्रे उदङ्मुखतया गत्वा मार्गान्तरेण निवृत्तिपूर्वकमागत्य एवं हि रामः
प्रतिनिवृत्त इति पौरभ्रमः सिध्यति महामायाधिष्ठातुर्भगवत इयत्या क्रियया
पौरमोहनं नाश्चर्यायेति मन्तव्यम् । प्रत्यवेदयदारोहणार्थमज्ञापयत्  ॥ 
२।४६।३२  ॥   

  

संप्रयुक्तं सम्यगानीय दर्शितं समास्थितावारूढौ अभूतामिति शेषः । येन पथा
मार्गेण तपोवनं प्राप्यत इति शेषः । ततस्तेन मार्गेण तुरङ्गमान्प्रचोदयामास
 ॥  २।४६।३३  ॥   

  

उक्तं निगमयति तत इति । प्रयाणापेक्षितं माङ्गल्यं शुभं यन्निमित्तं शकुनं
तद्दर्शनात्तदनुभवहेतोरुदङ्मुखं रथं चकार स्थापयामास । तत आरुह्य
दक्षिणाभिमुखतया वनं ययौ  ॥  २।४६।३४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे षट्चत्वारिंशः सर्गः  ॥  २।४६  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/04-chitrakUTa-prAptiH/046_paurAn_vihAya_rAmAdInAM_gamanam.md">
<details><summary><h3>द्राविडपाठः ...{Loading}...</h3></summary>



  
ततस्तु तमसातीरं रम्यमाश्रित्य राघवः।  
सीतामुद्वीक्ष्य सौमित्रिमिदं वचनमब्रवीत् ॥ 2.46.1 ॥   
इयमद्य निशा पूर्वा सौमित्रे प्रहिता वनम्।  
वनवासस्य भद्रं ते स नोत्कण्ठितुमर्हसि ॥ 2.46.2 ॥   
पश्य शून्यान्यरण्यानि रुदन्तीव समन्ततः।  
यथानिलयमायद्भिर्निलीनानि मृगद्विजैः ॥ 2.46.3 ॥   
अद्यायोध्या तु नगरी राजधानी पितुर्मम।  
सस्त्रीपुंसागतानस्मान् शोचिष्यति न संशयः ॥ 2.46.4 ॥   
अनुरक्ता हि मनुजा राजानं बहुभिर्गुणैः।  
त्वां च मां च नरव्याघ्र शत्रुघ्नभरतौ तथा ॥ 2.46.5 ॥   
पितरं चानुशोचामि मातरं च यशस्विनीम्।  
अपि वाऽन्धौ भवेतां तु रुदन्तौ तावभीक्ष्णशः ॥ 2.46.6 ॥   
भरतः खलु धर्मात्मा पितरं मातरं च मे।  
धर्मार्थकामसहितैर्वाक्यैराश्वासयिष्यति ॥ 2.46.7 ॥   
भरतस्यानृशंसत्वं विचिन्त्याहं पुनःपुनः।  
नानुशोचामि पितरं मातरं चापि लक्ष्मण ॥ 2.46.8 ॥   
त्वया कार्यं नरव्याघ्र मामनुव्रजता कृतम्।  
अन्वेष्टव्या हि वैदेह्या रक्षणार्थे सहायता ॥ 2.46.9 ॥   
अद्भिरेव तु सौमित्रे वत्स्याम्यद्य निशामिमाम्।  
एतद्धि रोचते मह्यं वन्येऽपि विविधे सति ॥ 2.46.10 ॥   
एवमुक्त्वा तु सौमित्रिं सुमन्त्रमपि राघवः।  
अप्रमत्तस्त्वमश्वेषु भव सौम्येत्युवाच ह ॥ 2.46.11 ॥   
सोऽश्वान् सुमन्त्रः संयम्य सूर्येऽस्तं समुपागते।  
प्रभूतयवसान् कृत्वा बभूव प्रत्यनन्तरः ॥ 2.46.12 ॥   
उपास्य तु शिवां सन्ध्यां दृष्ट्वा रात्रिमुपस्थिताम्।  
रामस्य शयनं चक्रे सूतः सौमित्रिणा सह ॥ 2.46.13 ॥   
तां शय्यां तमसातीरे वीक्ष्य वृक्षदलैः कृताम्।  
रामः सौमित्रिणा सार्द्धं सभार्यः संविवेश ह ॥ 2.46.14 ॥   
सभार्यं सम्प्रसुप्तं तं भ्रातरं वीक्ष्य लक्ष्मणः।  
कथयामास सूताय रामस्य विविधान् गुणान् ॥ 2.46.15 ॥   
जाग्रतो ह्येव तां रात्रिं सौमित्रेरुदितो रविः।  
सूतस्य तमसातीरे रामस्य ब्रुवतो गुणान् ॥ 2.46.16 ॥   
गोकुलाकुलतीरायास्तमसाया विदूरतः।  
अवसत्तत्र तां रात्रिं रामः प्रकृतिभिः सह ॥ 2.46.17 ॥   
उत्थाय तु महातेजाः प्रकृतीस्ता निशाम्य च।  
अब्रवीद्भ्रातरं रामो लक्ष्मणं पुण्यलक्षणम् ॥ 2.46.18 ॥   
अस्मद्व्यपेक्षान् सौमित्रे निरपेक्षान् गृहेष्वपि।  
वृक्षमूलेषु संसुप्तान् पश्य लक्ष्मण साम्प्रतम् ॥ 2.46.19 ॥   
यथैते नियमं पौराः कुर्वन्त्यस्मन्निवर्त्तने।  
अपि प्राणानसिष्यन्ति न तु त्यक्ष्यन्ति निश्चयम् ॥ 2.46.20 ॥   
यावदेव तु संसुप्तास्तावदेव वयं लघु।  
रथमारुह्य गच्छाम पन्थानमकुतोभयम् ॥ 2.46.21 ॥   
अतो भूयोऽपि नेदानीमिक्ष्वाकुपुरवासिनः।  
स्वपेयुरमुरक्ता मां वृक्षमूलानि संश्रिताः ॥ 2.46.22 ॥   
पौरा ह्यात्मकृताद्दुःखाद्विप्रमोक्ष्या नृपात्मजैः।  
न ते खल्वात्मना योज्या दुःखेन पुरवासिनः ॥ 2.46.23 ॥   
अब्रवील्लक्ष्मणो रामं साक्षाद्धर्ममिव स्थितम्।  
रोचते मे तथा प्राज्ञ क्षिप्रमारुह्यतामिति ॥ 2.46.24 ॥   
अथ रामोऽब्रवीच्छ्रीमान् सुमन्त्रं युज्यतां रथः।  
गमिष्यामि ततोऽरण्यं गच्छ शीघ्रमितः प्रभो ॥ 2.46.25 ॥   
सूतस्ततः सन्त्वरितः स्यन्दनं तैर्हयोत्तमैः।  
योजयित्वाथ रामाय प्राञ्जलिः प्रत्यवेदयत् ॥ 2.46.26 ॥   
अयं युक्तो महाबाहो रथस्ते रथिनां वर।  
तमारोह सुभद्रं ते ससीतः सहलक्ष्मणः ॥ 2.46.27 ॥   
तं स्यन्दनमधिष्ठाय राघवः सपरिच्छदः।  
शीघ्रगामाकुलावर्त्तां तमसामतरन्नदीम् ॥ 2.46.28 ॥   
स सन्तीर्य्य महाबाहुः श्रीमान् शिवमकण्टकम्।  
प्रापद्यत महामार्गमभयं भयदर्शिनाम् ॥ 2.46.29 ॥   
मोहनार्थं तु पौराणां सूतं रामोऽब्रवीद्वचः।  
उदङ्मुखः प्रयाहि त्वं रथमास्थाय सारथे ॥ 2.46.30 ॥   
मुहूर्तं त्वरितं गत्वा निवर्तय रथं पुनः।  
यथा न विद्युः पौरा मां तथा कुरु समाहितः ॥ 2.46.31 ॥   
रामस्य वचनं श्रुत्वा तथा चक्रे स सारथिः।  
प्रत्यागम्य च रामस्य स्यन्दनं प्रत्यवेदयत् ॥ 2.46.32 ॥   
तौ सम्प्रयुक्तं तु रथं समास्थितौ तदा ससीतौ रघुवंशवर्द्धनौ।  
प्रचोदयामास ततस्तुरङ्गमान् स सारथिर्येन पथा तपोवनम् ॥ 2.46.33 ॥   
ततः समास्थाय रथं महारथः ससारथिर्दाशरथिर्वनं ययौ।  
उदङ्मुखं तं तु रथं चकार स प्रयाणमाङ्गल्यनिमित्तदर्शनात् ॥ 2.46.34 ॥   

</details>
</div>
