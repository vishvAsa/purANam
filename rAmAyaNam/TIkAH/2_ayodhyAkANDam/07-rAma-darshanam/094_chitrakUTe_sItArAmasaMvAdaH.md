+++
title = "०९४ चित्रकूटे सीतारामसंवादः"
title_english = "094 Rama shows the captivating scenery of Chitrakuta to Seetha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-094-Chitra_Kute_Rama_Sita_Samvadaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/094_chitrakUTe_sItArAmasaMvAdaH.md">
<details><summary><h3>IITK ...{Loading}...</h3></summary>

Rama shares with Sita his delight of the beautiful nature around
Chitrakuta mountain.



#### श्लोकः
##### मूलम्
दीर्घकालोषित स्तस्मिन्गिरौ गिरिवनप्रियः।  
वैदेह्याः प्रियमाकाङ्क्षन्स्वं च चित्तं विलोभयन्॥2.94.1॥  
अथ दाशरथिश्चित्रं चित्रकूटमदर्शयत्।  
भार्याममरसङ्काश श्शचीमिव पुरन्दरः॥2.94.2॥

##### शब्दार्थः
अथ thereafter, अमरसङ्काशः one who resembles the gods, गिरिवनप्रियः one fond of mountains and forests, तस्मिन् in that, गिरौ on the mountain, दीर्घकालोषितः who had been living for a long time, दाशरथिः Rama, वैदेह्याः Sita's, प्रियम् pleasure, आकाङ्क्षन् desiring, स्वम्  
own, चित्तम् mind, विलोभयन् to please, चित्रम् wonderful, चित्रकूटम् Chitrakuta mountain, भार्याम् to his consort, पुरन्दरः Indra (breaker of fortresses), शचीमिव like Sachi, अदर्शयत् showed.

##### आङ्ग्लानुवादः
Rama, resembling the gods, who had been living there for long developed a liking for the mountains and forests. With a desire to please Sita and his own mind, he showed her the wonderful Chitrakuta mountain as Indra did to his wife Sachi.



#### श्लोकः
##### मूलम्
दीर्घकालोषित स्तस्मिन्गिरौ गिरिवनप्रियः।  
वैदेह्याः प्रियमाकाङ्क्षन्स्वं च चित्तं विलोभयन्॥2.94.1॥  
अथ दाशरथिश्चित्रं चित्रकूटमदर्शयत्।  
भार्याममरसङ्काश श्शचीमिव पुरन्दरः॥2.94.2॥

##### शब्दार्थः
अथ thereafter, अमरसङ्काशः one who resembles the gods, गिरिवनप्रियः one fond of mountains and forests, तस्मिन् in that, गिरौ on the mountain, दीर्घकालोषितः who had been living for a long time, दाशरथिः Rama, वैदेह्याः Sita's, प्रियम् pleasure, आकाङ्क्षन् desiring, स्वम्  
own, चित्तम् mind, विलोभयन् to please, चित्रम् wonderful, चित्रकूटम् Chitrakuta mountain, भार्याम् to his consort, पुरन्दरः Indra (breaker of fortresses), शचीमिव like Sachi, अदर्शयत् showed.

##### आङ्ग्लानुवादः
Rama, resembling the gods, who had been living there for long developed a liking for the mountains and forests. With a desire to please Sita and his own mind, he showed her the wonderful Chitrakuta mountain as Indra did to his wife Sachi.



#### श्लोकः
##### मूलम्
न राज्याद्भ्रंशनं भद्रे न सुहृद्भिर्विनाभवः।  
मनो मे बाधते दृष्ट्वा रमणीयमिमं गिरिम्॥2.94.3॥

##### शब्दार्थः
हे भद्रे O gentle one, इमम् this, रमणीयम् lovely, गिरिम् mountain, दृष्ट्वा beholding, राज्यात् from the kingdom, भ्रंशनम् expulsion, मे मनः my mind, न बाधते does not pain, सुहृद्भिर्विनाभवः separation from friends, न does not pain.

##### आङ्ग्लानुवादः
O gentle one, when I behold this lovely mountain, neither the expulsion from the kingdom nor being away from friends pains my mind.



#### श्लोकः
##### मूलम्
पश्येममचलं भद्रे नानाद्विजगणायुतम्।  
शिखरैः खमिवोद्विद्धैर्धातुमद्भिर्विभूषितम्॥2.94.4॥

##### शब्दार्थः
भद्रे O auspicious one, नानाद्विजगणायुतम् abounding in flocks of birds of every kind, खम् the sky, उद्विद्धैरिव as if piercing, धातुमद्भिः with minerals, शिखरैः peaks, विभूषितम् adorned, इमम् this, अचलम् mountain, पश्य you may see.

##### आङ्ग्लानुवादः
O auspicious one, you may behold this mountin abounding in flocks of birds of every kind and its peaks adorned wtih minerals and as if piercing the sky.



#### श्लोकः
##### मूलम्
केचिद्रजतसङ्काशाः केचित्क्षतजसंनिभाः।  
पीतमाञ्जिष्टवर्णाश्च केचिन्मणिवरप्रभाः॥2.94.5॥  
पुष्यार्ककेतकाभाश्च केचिज्ज्योतीरसप्रभाः।  
विराजन्तेऽचलेन्द्रस्य देशा धातुविभूषिताः॥2.94.6॥

##### शब्दार्थः
धातुविभूषिताः adorned with minerals, अचलेन्द्रस्य of this lord of the mountains, केचित् some, देशाः regions, रजतसङ्काशाः similar to (the radiance of) silver, केचित् some regions, क्षतजसंनिभाः are having bloodred colour, पीतमाञ्जिष्टवर्णाश्च (some) colour of maddercrimson, केचित् some, मणिवरप्रभाः sparkle like the best of gems, पुष्यार्ककेतकाभाश्च shining like topaz, or crystal or a flower of ketaka plant, केचित् some, ज्योतीरसप्रभाः shimmering like stars or quicksilver, विराजन्ते shining.

##### आङ्ग्लानुवादः
This mountain with its peaks is adorned with various minerals. Some of the regions have the radiance of silver and bronze, some look bloodred or maddercrimson, some sparkle like the rarest of gems while others shine like topaz or crystal or a flower of ketaka plant or shimmer like stars and quicksilver.



#### श्लोकः
##### मूलम्
नानामृगगणद्वीपितरर्क्ष्वृक्षगणैर्वुतः।  
अदुष्टैर्भात्ययं शैलो बहुपक्षिसमायुतः॥2.94.7॥

##### शब्दार्थः
अयं शैलः this mountain, अदुष्टैः without being cruel, नानामृगगणद्वीपितरर्क्ष्वृक्षगणैः with herds of several kinds of animals like tigers, panthers and bears, वृतः surrounded by, बहुपक्षिसमायुतः united with flocks of birds, भाति is shining.

##### आङ्ग्लानुवादः
This mount Chitrakuta is swarmed by flocks of birds and herds of several kinds of animals like tigers, panthers and bears of every kind giving up their cruel nature.



#### श्लोकः
##### मूलम्
आम्रजम्ब्वसनैर्लोध्रैः प्रियालैः पनसैर्धवैः।  
अङ्कोलैर्भव्यतिनिशैर्बिल्वतिन्दुक वेणुभिः॥2.94.8॥  
काश्मर्यरिष्टवरुणैर्मधूकैस्तिलकैस्तथा।  
बदर्यामलकैर्नीपैर्वेत्रधन्वनबीजकैः॥2.94.9॥  
पुष्पवद्भिः फलोपेतैश्छायावद्भिर्मनोरमैः।  
एवमादिभिराकीर्णः श्रियं पुष्यत्ययं गिरिः॥2.94.10॥

##### शब्दार्थः
अयं गिरिः this mountain, पुष्पवद्भिः covered with flowers, फलोपेतैः laden with fruits, छायावद्भिः shady, मनोरमैः enchanting, आम्रजम्ब्वसनैः mango, roseapples, asana trees, लोध्रैः lodhra trees, प्रियालैः priyala trees, पनसैः jackfruit trees, धवैः dhava trees, अङ्कोलैः ankola trees, भव्यतिनिशैः lovely tinisa trees, बिल्वतिन्दुकवेणुभिः bilva trees, tinduka and bamboo, काश्मर्यारिष्टवरुणैः kashmaya, arishta and varuna तथा similarly,मधूकैः madhuka trees, तिलकैः tilaka trees, बदर्यामलकैः badari and myrobalan trees, नीपैः kodamva trees, वेत्रधन्वनबीजकैः cane, danvas, and promegranates, एवमादिभिः with these kinds of trees, आकीर्णः spread over, श्रियम् splendour, पुष्यति enhancing.

##### आङ्ग्लानुवादः
This mountain is spread over with various kinds of flowering trees and trees laden with fruits, shady and enchanting, mango, roseapples, asanas, lodhras, priyalas, jackfruit trees, dhavas, ankolas, lovely tinisas, bilva trees, tinduka and bamboo, kashmaya, arishta and varuna, madhukas, tilaka trees, badari and myrobalan trees, nipa trees, cane, danvas, and promegranate trees, the mountain looks splendid.



#### श्लोकः
##### मूलम्
शैलप्रस्थेषु रम्येषु पश्येमान् रोमहर्षणान्।  
किन्नरान् द्वन्द्वशो भद्रे रममाणान्मनस्विनः॥2.94.11॥

##### शब्दार्थः
भद्रे O auspicious one, रम्येषु in the beautiful, शैलप्रस्थेषु on the plateau, द्वन्द्वशः in pair, रममाणान् sporting, रोमहर्षणान् thrilling, मनस्विनः highspirited, इमान् these, किन्नरान् kinneras, पश्य behold.

##### आङ्ग्लानुवादः
O auspiciouslooking one, behold these highspirited kinneras in pairs who are sporting on the picturesque hill plateaus causing thrills.



#### श्लोकः
##### मूलम्
शाखावसक्तान् खड्गांश्च प्रवराण्यम्बराणि च।  
पश्य विद्याधरस्त्रीणां क्रीडोद्धेशान्मनोरमान्॥2.94.12॥

##### शब्दार्थः
विद्याधरस्त्रीणाम् by Vidyadhara women, शाखावसक्तान् hanging from the branches, खड्गांश्च  swords, प्रवराणि best, अम्बराणि च garments, मनोरमान् captivating, क्रीडोद्धेशान् sporting retreats, पश्य behold.

##### आङ्ग्लानुवादः
Behold the captivating sporting retreats of Vidyadharis, with their swords and best garments hung on the branches of the trees.



#### श्लोकः
##### मूलम्
जलप्रपातैरुद्भेदैर्निष्यन्दैश्च क्वचित्क्वचित्।  
स्रवद्भिर्भात्ययं शैलस् स्रवन्मद इव द्विपः॥2.94.13॥

##### शब्दार्थः
अयम् this, शैलः mountain, क्वचित् क्वचित् here and there, स्रवद्भिः by the flowing, जलप्रपातैः  waterfalls, उद्भेदैः sprouting from the earth, निष्यन्दैश्च fountains, स्रवन्मदः emitting the ichor, द्विपः इव like the elephant, भाति shining.

##### आङ्ग्लानुवादः
Behold a waterfall here and a fountain there gushing from the earth and in other places, the mountain looks like an elephant rutting ichor.



#### श्लोकः
##### मूलम्
गुहासमीरणो गन्धान्नानापुष्पभवान्वहन्।  
घ्राणतर्पणमभ्येत्य कं नरं न प्रहर्षयेत्॥2.94.14॥

##### शब्दार्थः
नानापुष्पभवान् produced from many flowers, गन्धान् fragrance, वहन् carrying, गुहासमीरणः breeze from the caves, घ्राणतर्पणम् satisfying the sense of smell, अभ्येत्य going towards, कं नरम् which man, न प्रहर्षयेत् would not delight?

##### आङ्ग्लानुवादः
The breeze from the caves carrying the fragrance of many flowers is satisfying the sense of smell. Who will not find it delightful?



#### श्लोकः
##### मूलम्
यदीह शरदोऽनेकास्त्वया सार्धमनिन्दिते।  
लक्ष्मणेन च वत्स्यामि न मां शोकः प्रधक्ष्यति॥2.94.15॥

##### शब्दार्थः
अनिन्दिते O flawless one, त्वया with you, लक्ष्मणेन च सार्धम् and in the company Lakshmana, इह here, अनेकाः many, शरदः autumns, वत्स्यामि यदि if I am to live, माम् me, शोकः grief, न प्रधक्ष्यति will not consume.

##### आङ्ग्लानुवादः
O flawless one, if I am to live here for many years to come with you and Lakshmana,  
no grief will consume me.



#### श्लोकः
##### मूलम्
बहुपुष्पफले रम्ये नानाद्विजगणायुते।  
विचित्रशिखरे ह्यस्मिन्रतवानस्मि भामिनि॥2.94.16॥

##### शब्दार्थः
भामिनि O lovely Sita, बहुपुष्पफले laden with abundance of flowers and fruits, नानाद्विजगणायुते flocked by different kinds of birds, विचित्रशिखरे on enchanting mountain peaks, रम्ये delightful, अस्मिन् on this mountain, रतवान् अस्मि हि I am fond of.

##### आङ्ग्लानुवादः
O lovely Sita, I am enamoured of this delightful mountain with its enchanting peaks laden with abundance of flowers and fruits and flocked by different kinds of birds.



#### श्लोकः
##### मूलम्
अनेन वनवासेन मया प्राप्तं फलद्वयम्।  
पितुश्चानृणता धर्मे भरतस्य प्रियं तथा॥2.94.17॥

##### शब्दार्थः
अनेन by this, वनवासेन staying in the forest, धर्मे with regard to righteousness, पितुः to father, अनृणता discharge of debt, तथा also, भरतस्य Bharata's, प्रियम् pleasure, फलद्वयम्  
twofold benefit, मया by me, प्राप्तम् have been obtained.

##### आङ्ग्लानुवादः
By living in the forest I have achieved a twofold benefitdischarge of debt of my father with regard to righteousness and causing happiness to Bharata.



#### श्लोकः
##### मूलम्
वैदेहि रमसे कच्चिच्चित्रकूटे मया सह।  
पश्यन्ती विविधान्भावान्मनोवाक्कायसम्मतान्॥2.94.18॥

##### शब्दार्थः
हे वैदेहि O Sita, मनोवाक्कायसम्मतान् gratifying to body, speech and mind, विविधान् various, भावान् objects, पश्यन्ती observing, चित्रकूटे on Chitrakuta, मया सह along with me, रमसे कच्चित् are you enjoying?

##### आङ्ग्लानुवादः
O Sita, are you enjoying by being with me here on this Chitrakuta and observing various objects gratifying to the body, mind and speech?



#### श्लोकः
##### मूलम्
इदमेवामृतं प्राहू राज्ञि राजर्षयः परे।  
वनवासं भवार्थाय प्रेत्य मे प्रपितामहाः॥2.94.19॥

##### शब्दार्थः
मे my, प्रपितामहाः greatgrandfathers, परे ancestors, राजर्षयः royal sages, प्रेत्य after death, भवार्थाय for best existence, इदम् this, वनवासमेव living in the forest, राज्ञि for the king, अमृतम्  like nectar, प्राहुः said.

##### आङ्ग्लानुवादः
My greatgrandfathers and ancient royal sages used to say that living in the forest is like enjoying nectar for a king for the best existence after death.



#### श्लोकः
##### मूलम्
शिला श्शैलस्य शोभन्ते विशाला श्शतशोऽभितः।  
बहुला बहुलैर्वर्णैर्नीलपीतसितारुणैः॥2.94.20॥

##### शब्दार्थः
बहुलैः several, नीलपीतसितारुणैः blueblack, yellow, white and red, वर्णैः colours, बहुलाः many, विशालाः massive, शैलस्य mountain's, शिलाः rocks, शतशः in hundreds, अभितः on all sides, शोभन्ते are looking splendid.

##### आङ्ग्लानुवादः
Several hundreds of massive rocks of the mountain look splendid all around, in  blueblack, yellow, white and red colours.



#### श्लोकः
##### मूलम्
निशिभान्त्यचलेन्द्रस्य हुताशनशिखा इव।  
ओषध्यः स्वप्रभालक्ष्म्या भ्राजमानास् सहस्रशः॥2.94.21॥

##### शब्दार्थः
स्वप्रभालक्ष्म्या with the splendour of their own lustre, भ्राजमानाः illuminating, सहस्रशः in thousands, अचलेन्द्रस्य of this lord of the hills (Chitrakuta's), ओषध्यः herbs, निशि in the night, हुताशनशिखा इव like flames of fire, भान्ति shine.

##### आङ्ग्लानुवादः
Herbs in thousands on this king of the hills shine in the night with the splendour of  their own lustre, like flames of fire.



#### श्लोकः
##### मूलम्
केचित् क्षयनिभा देशाः केचिदुद्यानसन्निभाः।  
केचिदेकशिला भान्ति पर्वतस्यास्य भामिनि॥2.94.22॥

##### शब्दार्थः
भामिनि O lovely Sita, अस्य this, पर्वतस्य mountain's, केचित् some, देशाः regions, क्षयनिभाः like dwellings, केचित् some, उद्यानसन्निभाः like flower gardens, केचित् some, एकशिलाः in the  form of a single rock, भान्ति are shining.

##### आङ्ग्लानुवादः
O lovely Sita Some regions of the mountain look like dwellingplaces, some others are like flowergardens and some are shining like a single rock.



#### श्लोकः
##### मूलम्
भित्त्वेव वसुधां भाति चित्रकूटस्समुत्थितः।  
चित्रकूटस्य कूटोऽसौ दृश्यते सर्वत श्शुभः॥2.94.23॥

##### शब्दार्थः
चित्रकूटः Chitrakuta mountain, वसुधाम् this earth, भित्त्वा splitting open, समुत्थितः इव as if rising from, भाति shining, चित्रकूटस्य Chitrakuta's, असौ this, कूटः peak, सर्वतः on every side, शुभः gracious, दृश्यते is seen.

##### आङ्ग्लानुवादः
This Chitrakuta mountain stands erect as if it has arisen by splitting open the earth and its peak looks graceful from every side.



#### श्लोकः
##### मूलम्
कुष्ठस्थगरपुन्नाग भूर्जपत्रोत्तरच्छदान्।  
कामिनां स्वास्तरान्पश्य कुशेशयदलायुतान्॥2.94.24॥

##### शब्दार्थः
कुष्ठस्थगरपुन्नाग भूर्जपत्रोत्तरच्छदान् covered with leaves of kustha, sthagara, punnaga and bhurja, कुशेशयदलायुतान् covered with lotus petals, कामिनाम् lovers, स्वास्तरान् excellent couches, पश्य behold.

##### आङ्ग्लानुवादः
Behold those excellent couches of lovers spread with leaves of kustha, sthagara, punnaga and bhurja and covered with lotus petals.



#### श्लोकः
##### मूलम्
मृदिताश्चापविद्धाश्च दृश्यन्ते कमलस्रजः।  
कामिभिर्वनिते पश्य फलानि विविधानि च॥2.94.25॥

##### शब्दार्थः
वनिते O lady, कामिभिः by lovers, मृदिताश्च crushed, अपविद्धाश्च cast aside, कमलस्रजः lotus garlands, विविधानि many, फलानि च fruits, दृश्यन्ते can be seen, पश्य behold.

##### आङ्ग्लानुवादः
O Lady, behold those lotus garlands crushed and cast aside by lovers and also many fruits (tasted by them and) lying there.



#### श्लोकः
##### मूलम्
वस्वौकसारां नलिनीमत्येतीवोत्तरान्कुरून्।  
पर्वतश्चित्रकूटोऽसौ बहुमूलफलोदकः॥2.94.26॥

##### शब्दार्थः
बहुमूलफलोदकः with abundance of roots, fruits and water, असौ this, चित्रकूटः पर्वतः Chitrakuta mountain, वस्वौकसाराम् Vasvaukasara, the capital city of Kubera, नलिनीम्  Nalini, the celestial lake of Kubera, उत्तरान् कुरून् the land of Uttarakuru, अत्येतीव surpasses.

##### आङ्ग्लानुवादः
This Chitrakuta mountain, with abundance of roots, fruits and water surpasses in beauty Vasvaukasara, the capital city of Kubera or Nalini, his celestial garden or the land of Uttarakuru.



#### श्लोकः
##### मूलम्
इमं तु कालं वनिते विजह्रिवांस्त्वया च सीते सह लक्ष्मणेन च।  
रतिं प्रपत्स्ये कुलधर्मवर्धनीं सतां पथि स्वैर्नियमैः परैः स्थितः॥2.94.27॥

##### शब्दार्थः
वनिते सीते O my beloved Sita, इमं कालम् this time, त्वया च with you, लक्ष्मणेन सह and also with Lakshmana, विजह्रिवान् wandering about, स्वैः by my own, परैः utmost, नियमैः  restraint, सताम् virtuous men's, पथि path, स्थितः following, कुलधर्मवर्धनीम् as enhancing the righteousness of my race, रतिम् felicity, प्रपत्स्ये I shall obtain.

##### आङ्ग्लानुवादः
O my beloved Sita, by spending time with you and Lakshmana following the path of the virtuous with utmost restraint and by enhancing the righteousness of my race, I shall obtain great felicity.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे चतुर्नवतितमस्सर्गः॥  
Thus ends the ninetyfourth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/094_chitrakUTe_sItArAmasaMvAdaH.md">
<details><summary><h3>भूषणम् ...{Loading}...</h3></summary>



दीर्घकालोषितस्तस्मिन् गिरौ गिरिवनप्रियः ।  

वैदेह्याः प्रियमाकांक्षन् स्वं च चित्तं विलोभयन्  ॥  २।९४।१  ॥   

अथ दाशरथिश्चित्रं चित्रकूटमदर्शयत् ।  

भार्य्याममरसङ्काशः शचीमिव पुरन्दरः  ॥  २।९४।२  ॥   

एवमेतावत्पर्य्यन्तं भरतकथां प्रस्तुत्य रामस्य चित्रकूटप्रवेशानन्तरदिनेषु
विहारतारतम्याभावात् भरतप्राप्तिदिनसम्भूतविहारविशेषान्
वर्णयति--दीर्घकालेत्यादिना सर्गद्वयेन । आदौ श्लोकद्वयमेकान्वयम् । अथ
प्रातःकर्त्तव्यकर्मानुष्ठानानन्तरम् । तस्मिन् गिरौ चिरपरिचयेपि
वैलक्षण्यातिशयादपूर्ववद्भासमाने । दीर्घकालोषितः मासमात्रमुषितोपि
गिरिवनप्रियः "नवंनवं प्रीतिरहो करोति" इत्युक्तरीत्या गिरिवनयोः
नवनवत्वापादकप्रीतिकः । वैदेह्याः प्रियेण सहैव वनदर्शनकुतूहलायाः । प्रियं
प्रीतिमाकाङ्क्षन् तद्द्वारा स्वचित्तं च विलोभयन् प्रीणयन् । अमरसङ्काशः
कुत्रापि निर्भय इत्यर्थः । दाशरथिः रामः । चित्रमन्वर्थं चित्रकूटम् ।
भार्यां सर्वात्मना भरणीयां सीतां शचीं पुरन्दर इव अदर्शयत् ।
"गतिबुद्धि--" इत्यादिना द्विकर्मकत्वम्  ॥  २।९४।१२  ॥   

  

न राज्याद्भ्रंशनं भद्रे न सुहृद्भिर्विनाभवः ।  

मनो मे बाधते दृष्ट्वा रमणीयमिमं गिरिम्  ॥  २।९४।३  ॥   

नेति । राज्यात् भक्तजनपूर्णात् । विनाभवो विनावस्थानम् । अप्छान्दसः ।
दृष्ट्वा स्थितस्येति शेषः । मनो न बाधते न दुःखाकरोतीत्यर्थः ।
अयोध्यावासिजनविरहजः खेदः सर्वो निवृत्त इति भावः  ॥  २।९४।३  ॥   

  

पश्येममचलं भद्रे नानाद्विजगणायुतम् ।  

शिखरैः खमिवोद्विद्धैर्द्धातुमद्भिर्विभूषितम्  ॥  २।९४।४  ॥   

स्वचित्तविलोवभनमुक्त्वा मैथिलीप्रियकरणं दर्शयति--पश्येति । खमाकाशम् ।
उद्विद्धैरिव स्थितैः विद्ध्वोत्थितैरिव स्थितैः । अभ्रंलिहैरिति यावत् ।
कर्तरि निष्ठा  ॥  २।९४।४  ॥   

  

केचिद्रजतसङ्काशाः केचित् क्षतजसन्निभाः ।  

पीतमाञ्जिष्ठवर्णाश्च केचिन्मणिवरप्रभाः  ॥  २।९४।५  ॥   

केचिदिति । धातुविभूषिताः नानाधात्वलङ्कृताः । अत एवाचलेन्द्रस्य
चित्रकूटस्य केचिद्देशाः रजतसङ्काशाः अत्यन्तशुभ्राः । केचित्
क्षतजसङ्काशाः रुधिरसदृशवर्णाः । मणिवरप्रभाः इन्द्रनीलप्रभाः  ॥  २।९४।५
 ॥   

  

पुष्पार्ककेतकाभाश्च केचिज्ज्योतीरसप्रभाः ।  

विराजन्ते ऽचलेन्द्रस्य देशा धातुविभूषिताः  ॥  २।९४।६  ॥   

पुष्पार्ककेतकाभाः पुष्पः पुष्परागः अर्कः स्फटिकः । "अर्कः
स्फटिकसूर्ययोः" इत्यमरः । केतकाभाः ईषत्पाण्डुराः । ज्योतीरसप्रभाः
ज्योतीषि तारा ज्वाला वा ।
"ज्योतिस्ताराग्निभाज्वालदृक्पुत्रार्थाध्वराग्निषु" इति वैजयन्ती । रसः
पारदः । श्वेतवर्णा वान्तरभेदा उच्यन्ते  ॥  २।९४।६  ॥   

  

नानामृगगणद्वीपितरक्ष्वृक्षगणैर्वृतः ।  

अदुष्टैर्भात्ययं शैलो बहुपक्षिसमायुतः  ॥  २।९४।७  ॥   

नानेति । द्वीपी महाव्याघ्रः । तरक्षुः क्षुद्रव्याघ्रः । अदुष्टैः
मुनिजनसन्निधानेन शान्ततया हिंसादिदोषरहितैः  ॥  २।९४।७  ॥   

  

आम्रजम्ब्वसनैर्लोध्रैः प्रियालैः पनसैर्धवैः ।  

अङ्कोलैर्भव्यतिनिशैर्बिल्वतिन्दुकवेणुभिः  ॥  २।९४।८  ॥   

काश्मर्यरिष्टवरुणैर्मधूकैस्तिलकैस्तथा ।  

बदर्य्यामलकैर्नीपैर्वेत्रधन्वनबीजकैः  ॥  २।९४।९  ॥   

पुष्पवद्भिः फलोपेतैश्छायावद्भिर्मनोरमैः ।  

एवमादिभिराकीर्णः श्रियं पुष्यत्ययं गिरिः  ॥  २।९४।१०  ॥   

आम्रेत्यादि । असनैः पीतसालैः । लोघ्रैः तिरीटैः । प्रियालैः राजादनैः ।
अङ्कोलैः भव्यैः । न्युब्जैः तिनिशैः । स्यन्दनैः बिल्वैः । तिन्दुकैः
कालस्कन्धैः । वेणुभिः वंशैः । काश्मरीभिः मधुपर्णिकाख्यैर्वृक्षैः ।
अरिष्टैः निम्बैः । वरुणैः तिक्तशाकैः । मधूकैः गुडपुष्पैः । तिलकैः
क्षुरकैः । बदरीभिः आमलकैः । नीपैः कदम्बैः । वेत्रैः । धन्वनैः
इन्द्रवृक्षैः । बीजकैः बीजप्रचुरफलैः दाडिमैः । पुष्पवद्भिरित्यादि
सर्ववृक्षविशेषणम् । पुष्यति वर्द्धयति  ॥  २।९४।८१०  ॥   

  

शैलप्रस्थेषु रम्येषु पश्येमान् रोमहर्षणान् ।  

किन्नरान् द्वन्द्वशो भद्रे रममाणान् मनस्विनः  ॥  २।९४।११  ॥   

शैलप्रस्थेष्विति । रोमहर्षणान् दर्शनमात्रतः पुलककरान् । द्वन्द्वशः
स्त्रीपुरुषौ द्वौद्वावित्यर्थः । मनस्विनः अन्योन्यबद्धमनस्कान्  ॥ 
२।९४।११  ॥   

  

शाखावसक्तान् खङ्गांश्च प्रवराण्यम्बराणि च ।  

पश्च विद्याधरस्त्रीणां क्रीडोद्देशान् मनोरमान्  ॥  २।९४।१२  ॥   

शाखेति । खड्गादीनि विद्याधराणामेव । विद्याधराः देवयोनिविशेषाः  ॥  २।९४।१२
 ॥   

  

जलप्रपातैरुद्भेदैर्निष्यन्दैश्च क्वचित् क्वचित् ।  

स्रवद्भिर्भात्ययं शैलः स्रवन्मद इव द्विपः  ॥  २।९४।१३  ॥   

जलप्रपातैः निर्झरैः । उद्भेदैर्भुवमुद्भिद्य निर्गतैः । स्रवद्भिरिति
सर्वविशेषणम्  ॥  २।९४।१३  ॥   

  

गुहासमीरणो गन्धान् नानापुष्पभवान् वहन् ।  

घ्राणतर्प्पणमभ्येत्य कं नरं न प्रहर्षयेत्  ॥  २।९४।१४  ॥   

गुहेति । घ्राणतर्प्पणमिति क्रियाविशेषणम्  ॥  २।९४।१४  ॥   

  

यदीह शरदो ऽनेकास्त्वया सार्द्धमनिन्दिते ।  

लक्ष्मणेन च वत्स्यामि न मां शोकः प्रधक्ष्यति  ॥  २।९४।१५  ॥   

यदीति । हे अनिन्दिते सर्वाङ्गसुन्दरि इह वने अनेकाः शरदः संवत्सरान् त्वया
लक्ष्मणेन कैङ्कर्य्यलक्ष्मीवता च सार्द्धं यदि वत्स्यामि तदा मां शोकः
नगरत्यागजं दुःखं न प्रधक्ष्यति न पीडयिष्यतीत्यर्थः । अत्र यदीत्युक्त्या
भाविविवासस्सूच्यते  ॥  २।९४।१५  ॥   

  

बहुपुष्पफले रम्ये नानाद्विजगणायुते ।  

विचित्रशिखरे ह्यस्मिन् रतवानस्मि भामिनि  ॥  २।९४।१६  ॥   

बहुपुष्पेति । घ्राणरसनचक्षुस्त्वक्श्रोत्रप्रीतिकरे ऽस्मिन्वने रतवानस्मि
प्रीतियुक्तो ऽस्मि । भामिनि विशेषतस्त्वत्सन्निधानादिति भावः  ॥  २।९४।१६
 ॥   

  

अनेन वनवासेन मया प्राप्तं फलद्वयम् ।  

पितुश्चानृणता धर्मे भरतस्य प्रियं तथा  ॥  २।९४।१७  ॥   

न केवलं सुखस्य लाभः किन्तु पित्रानृण्यबन्धुहर्षावपीत्याह--अनेनेति ।
फलद्वयमेवाह पितुरिति । धर्मेविषये पितुः अनृणता आनृण्यम्,
तद्वाक्यकरणमित्यर्थः । भरतस्य प्रियं च भरतस्य भाविस्वकैङ्कर्य्यमिति भावः
 ॥  २।९४।१७  ॥   

  

वैदेहि रमसे कच्चिच्चित्रकूटे मया सह ।  

पश्यन्ती विविधान् भावान् मनोवाक्कायसंयतान्  ॥  २।९४।१८  ॥   

एवं स्वप्रीतिमुक्त्वा सीताप्रीतिं पृच्छति--वैदेहीत्यादिना । वैदेहि
ऽभोगोपोद्धातकेलीचुलकितभगद्वैश्वरूप्यानुभावांऽ त्वां जानासि किं मया
भोगस्रोतसि त्वां प्रधानीकुर्वन्तं मां जानासि । (पाठभेदः । मया भोगस्रोतसि
त्वामप्रधानीकुर्वन्तं मां जानासि किं चित्रकूटे भोगस्थानसौभाग्यमपि
वाङ्मनसाविषयं जानासि ।) तटस्थोद्दीपनविभावानप्याह पश्यन्तीति ।
मनोवाक्कायाः संयताः यैस्तान् स्ववशीकृतजनमनोवाक्कायानित्यर्थः ।
मनोवाक्कायसंयतेति पाठे सन्नियमितकरणत्रयेत्यर्थः । विविधान्
मलयानिलकोकिलालापभ्रमरझङ्कारपुष्पहासप्रभृतिभेदान् । भावान् विभावान्
पश्यन्ती रमसे कच्चित् । यद्वा भावान् किन्नरमृगादीनां चेष्टा । "भावो लीला
क्रिया चेष्टा भूत्यभिप्रायजन्तुषु ।" इति वैजयन्ती  ॥  २।९४।१८  ॥   

  

इदमेवामृतं प्राहू राज्ञि राजर्षयः परे ।  

वनवासं भवार्थाय प्रेत्य मे प्रपितामहाः  ॥  २।९४।१९  ॥   

न केवलमयं वनवासो भोगाय आमुष्मिकसाधकश्चेत्याह--इदमिति । वनवासं वनवासरूपम्
। इदम् अमृतम् अमृतवद्भोग्यं वस्तु । मे प्रपितामहाः मत्पितृवंश्याः । परे
पूर्वे राजर्षयः । प्रेत्य प्रारब्धशरीरवियोगं प्राप्य । भवार्थाय
संसारविनाशायेत्यर्थः । ऽतमसे दीपो मशकार्थो धूमःऽ इत्यादिवन्निर्देशः ।
प्राहुः प्रोचुः । यद्वा इदमिति लिङ्गव्यत्यय आर्षः । इदम् इमम् । वनवासं
वानप्रस्थोचितनियमसहितं वनवासम् । अमृतं प्राहुः मोक्षसाधनं प्राहुः ।
"अमृतं यज्ञशेषे स्यात्पीयूषे सलिले घृते । अयाचिते च मोक्षे च
धन्वन्तरिसुवर्णयोः  ॥ " इति वैजयन्ती। प्रेत्यभावार्थाय
देवादिदेहान्तरपरिग्रहरूपप्रयोजनाय च प्राहुः। रघुवंश्या राजर्षयः
वानप्रस्थोचितं वनवासं स्वर्गसाधनम् अपवर्गसाधनं च प्राहुरित्युक्तं भवति
 ॥  २।९४।१९  ॥   

  

शिलाः शैलस्य शोभन्ते विशालाः शतशो ऽभितः ।  

बहुला बहुलैर्वर्णैर्नीलपीतसितारुणैः  ॥  २।९४।२०  ॥   

शिला इति । विशालाः विपुलाः । बहुलैः उल्बणैः नीलादिभिर्वर्णैरुपलक्षिताः ।
बहुलाः बहुविधाः । शैलस्य चित्रकूटस्य । शिलाः शतशः अभितः शोभन्ते  ॥ 
२।९४।२०  ॥   

  

निशि भान्त्यचलेन्द्रस्य हुताशनशिखा इव ।  

ओषध्यः स्वप्रभालक्ष्या भ्राजमानाः सहस्रशः  ॥  २।९४।२१  ॥   

निशीति । अचलेन्द्रस्य ओषध्यः महौषधयः । स्वप्रभालक्ष्याः
प्रभालक्ष्यस्वस्वरूपाः अत एव भ्राजमानाः भासमानाः । निशि सहस्रशो भान्ति
 ॥  २।९४।२१  ॥   

  

केचित् क्षयनिभा देशाः केचिदुद्यानसन्निभाः ।  

केचिदेकशिला भान्ति पर्वतस्यास्य भामिनि  ॥  २।९४।२२  ॥   

भित्त्वेव वसुधां भाति चित्रकूटः समुत्थितः ।  

चित्रकूटस्य कूटो ऽसौ दृश्यते सर्वतः शुभः  ॥  २।९४।२३  ॥   

केचिदिति । अस्य पर्वतस्य देशाः केचित् क्षयनिभाः गृहसदृशाः । "धिष्ण्यं
धाम निकेतनं च सदनं वस्त्यं च वास्तु क्षयः" इति हलायुधः ।
बहुगुहावत्त्वादिति भावः । उद्यानसन्निभाः बहुलतावृक्षवत्त्वात् । एकशिलाः
शिलाभेदरहिताः  ॥  २।९४।२२२३  ॥   

  

कुष्ठपुन्नागस्थगरभूर्जपत्रोत्तरच्छदान् ।  

कामिनां स्वास्तरान् पश्य कुशेशयदलायुतान्  ॥  २।९४।२४  ॥   

कुष्ठेति । कुष्ठं पारिभाव्यम् । "व्याधिः कुष्ठं पारिभाव्यं वाप्यं
पाकलमुत्पलम्" इत्यमरः । पुन्नागपुष्पाणि स्थगराणि
पुत्रकसंज्ञिकवृक्षविशेषपुष्पणि । भूर्जपत्राणि भूर्जवृक्षत्वचः । एतानि
उत्तरच्छदाः उपर्यास्तरणानि येषां तान् । कुशेशयदलायुतान् पद्मदलव्याप्तान्
स्वास्तरान्, शयनानीत्यर्थः  ॥  २।९४।२४  ॥   

  

मृदिताश्चापविद्धाश्च दृश्यन्ते कमलस्रजः ।  

कामिभिर्वनिते पश्य फलानि विविधानि च  ॥  २।९४।२५  ॥   

मृदिता इति । मृदिताः कृतमर्दनाः, घ्राणादिभोगेन म्लाना इत्यर्थः ।
अपविद्धाः त्यक्ताः । फलानीत्यत्रापि मृदितान्यपविद्धानीति योज्यम्  ॥ 
२।९४।२५  ॥   

  

वस्वौकसारां नलिनीमत्येतीवोत्तरान् कुरून् ।  

पर्वतश्चित्रकूटो ऽसौ बहुमूलफलोदकः  ॥  २।९४।२६  ॥   

वस्वौकसारामिति । वस्वौकसारा पूर्वदिगवस्थिता शक्रपुरी । "वस्वौकसारा
शक्रस्य पूर्वस्यां दिशि संस्थिता" इति श्रीविष्णुपुराणवचनात् । यद्वा
वस्वौकसारा कुबेरपुरी । "पुरी वस्वौकसारा स्याद्विमानं पुष्पको
ऽस्त्रियाम्" इति  

यादवः । नलिनीं मानससरसीम्, सौगन्धिकाख्यसरसीं वा । अत्येतीव रमणीयतया
अतिक्रामतीव  ॥  २।९४।२६  ॥   

  

इमं तु कालं वनिते विजह्रिवांस्त्वया च सीते सह लक्ष्मणेन च ।  

रतिं प्रपत्स्ये कुलधर्मवर्द्धनीं सतां पथि स्वैर्नियमैः परैः स्थितः  ॥ 
२।९४।२७  ॥   

इमतिति । हे वनिते सीते परैः श्रेष्ठैः नियमैः सतां राजर्षीणां पथि स्थितः
सन् इमं कालं चतुर्दशसमासम्मितं कालं त्वया लक्ष्मणेन च सह इह चित्रकूटे
विजह्रिवान् विहृतवान् । विपूर्वाद्धरतेर्लिटः क्वसुरादेशः ।
पश्चात्कुलधर्मवर्द्धनीं कुलधर्मः प्रजापालनं तद्वर्द्धनीम् । रतिं
राज्यसुखं प्रपत्स्ये  ॥  २।९४।२७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
चतुर्नवतितमः सर्गः  ॥  ९४  ॥   

इति श्रीगोविन्दराजविरचिते श्रीरामायणभूषणे पीता० अयोध्याकाण्डव्याख्याने
चतुर्नवतितमः सगः  ॥  ९४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/094_chitrakUTe_sItArAmasaMvAdaH.md">
<details><summary><h3>शिरोमणी ...{Loading}...</h3></summary>



रामवृत्तान्तमाह-- दीर्घेत्यादिभिः । गिरिवरप्रियः अत एव तस्मिन् चित्रकूटे
गिरौ दीर्घकालोषितः त्रीन् मासान् उषितः अमरसङ्काशः दाशरथिः रामः वैदेह्याः
प्रियं प्रीतिमाकाङ्क्षन् स्वं चित्तं च विलोभयन् वनवासे नियोजयन् सन्
चित्रमनेकविधाश्चर्यविशिष्टं चित्रकूटं शचीं पुरन्दर इव भार्यामदर्शयत् ।
श्लोकद्वयमेकान्वयि  ॥  २।९४।१,२  ॥   

  

दर्शनप्रकारं बोधयन्नाह-- नेति । हे भदे राज्यभ्रंशनं राज्यत्यागः गिरिं
दृष्ट्वा विद्यमानस्य मे मनो न बाधते सुहृद्भिर्विनाभवः स्थितिश्च न बाधते
 ॥  २।९४।३  ॥   

  

पश्येति । नानाद्विजगणैः आयुतं व्याप्तं खमाकाशमुद्विद्धैः छिद्रकारकैरिव
धातुमद्भिः अनेकधातुविशिष्टैः शिखरैर्विभूषितमिममचलं पर्वतं पश्य  ॥  २।९४।४
 ॥   

  

केचिदिति । क्षतजसन्निभाः रुधिरारुण्यसदृशारुण्यविशिष्टाः
केचित्पीतमाञ्िजष्ठवर्णाः पीतमाञ्जिष्ठसदृशवर्णवन्तः मणिवरप्रभाः
इन्द्रनीलमणि प्रभासदृशप्रभावन्तः केचित् पुष्यार्ककेतकाभाः पुष्पः
पुष्परागः अर्कः स्फटिकः "अर्कः स्फटिकसूर्ययोः" इत्यमरः । केतकानि
केतकपुष्पाणि तत्सदृशाः केचिज्ज्योतीरसप्रभाः ज्योतींषि तारागणाः रसः पारदः
तादृशप्रभावन्तः धातुविभूषिताः अचलेन्द्रस्य देशाः प्रदेशाः विराजन्ते ।
श्लोकद्वयमेकान्वयि  ॥  २।९४।५६  ॥   

  

नानेति । अदुष्टैर्दुष्टतात्यागिभिः, तत्र द्वीपिनो महाव्याघ्राः तरक्षवः
क्षुद्रव्याघ्रास्तेषां गणैः समूहैश्च वृतः अयं शैलो भाति  ॥  २।९४।७  ॥   

  

आम्रेति । पुष्पवद्भिः पुष्पविशिष्टैः फलोपेतैः फलयुक्तैः छायावद्भिः
अतिशयछायाविशिष्टैः अत एव मनोरमैः आम्रादिभिः एवमादिभिरन्यैरपि आकीर्णः
व्याप्तः अयं गिरिः श्रियं पुष्यति वर्धयतीत्यर्थः । तत्राम्रजम्ब्वौ
प्रसिद्धौ असनः पीतशाकः, प्रियालः राजादनः, अङ्कोलादयो वृक्षविशेषाः ।
श्लोकत्रयमेकान्वयि  ॥  २।९४।८१०  ॥   

  

शैलेति । रम्येषु शैलप्रस्थेषु शैलप्रस्तरेषु कामहर्षणान् यथेच्छं
हर्षविशिष्टान् द्वन्द्वशो रममाणान् किन्नरान्पश्य  ॥  २।९४।११  ॥   

  

शाखेति । शाखावसक्तान् शाखाश्रितान् खड्गान् विद्याधराणामसीन्
विद्याधरस्त्रीणां प्रवराण्यम्बराणि च मनोरमान् क्रीडोद्देशान्
विहारदेशांश्च पश्य  ॥  २।९४।१२  ॥   

  

जलेति । स्रवद्भिः वहद्भिः जलप्रपातैः उन्नतदेशादधोदेशे
निपतितैर्महानिर्झरैरित्यर्थः, उद्भेदैः भुवमुद्भिद्य निर्गच्छद्भिः
निष्यन्दैरल्पनिर्झरैश्चोपलक्षितः अयं शैलः स्रवन्मदो द्विप इव भाति  ॥ 
२।९४।१३  ॥   

  

गुहेति । नानापुष्पभवान् गन्धानभ्येत्य प्राप्य गुहासमीरणो गुहासम्बन्धी
वायुः घ्राणतर्पणं यथा स्यात्तथा कं नरं न प्रहर्षयेत्प्रहर्षयेदेवेत्यर्थः
 ॥  २।९४।१४  ॥   

  

यदीति । अनेकाः शरदो वर्षाणि वत्स्यामि तदापि मां शोको न प्रधर्षयति  ॥ 
२।१४।१५  ॥   

  

तत्र हेतुमाह-- बह्विति । विचित्राणि शिख्ाराणि यस्य तस्मिन् अस्मिन्
चित्रकूटे रतवानतिप्रीतिमानस्मि  ॥  २।९४।१६  ॥   

  

अनेनेति । अनेन सम्प्रति प्राप्तेन वनवासेन फलद्वयं प्राप्तम् । तदेवाह--
धर्मे निरतस्य पितुः आनृण्यता ऋणराहित्यं भरतस्य प्रियं
भरतविषयकातिप्रीतिश्च  ॥  २।९४।१७  ॥   

  

वैदेहीति । मनोवाक्कायसम्मतान्मनआद्यनुकूलान् विविधान् भावान् पदार्थान्
पश्यन्ती त्वं रमसे कच्चित्  ॥  २।९४।१८  ॥   

  

वनवासस्योत्तमत्वे शिष्टाचारं प्रमाणयन्नाह-- इदमिति । हे राज्ञि भवार्थाय
लोककल्याणाय प्रवृत्ता इति शेषः, परे उत्कृष्टाः राजर्षयो मे प्रपितामहाः
मनुप्रभृतयः प्रेत्य विचार्य इदं सनियमं  

वनवासममृतं प्राहुः । सर्वनाम्नामुद्देश्यविधेयान्यतरलिङ्गतेति नियमात्
क्लीबता  ॥  २।९४।१९  ॥   

  

शिला इति । अभितः चतुर्दिक्षु विशालाः विस्तीर्णाः बहुलाः अनेकविधाः
नीलादिभिर्बहुलैर्वर्णैरुपलक्षिताः शैलस्य शतशः बहवः शिलाः शोभन्ते  ॥ 
२।९४।२०  ॥   

  

निशीति । स्वप्रभालक्ष्म्या स्वकान्तिसम्पत्त्या भ्राजमानाः सहस्रशः ओषध्यः
निशि हुताशनशिखा इव भान्ति  ॥  २।९४।२१  ॥   

  

केचिदिति । अस्य पर्वतस्य केचिद्देशाः प्रदेशाः क्षयनिभाः भवनसदृशाः
केचिदुद्यानसंनिभाः कृत्रिमपुष्पवाटिकासदृशाः केचिदेकशिलाः
केवलप्रस्तरवन्तश्च भान्ति  ॥  २।९४।२२  ॥   

  

भित्त्वेति । वसुधां पृथ्वीं भित्त्वा इव समुत्थितः चित्रकूटो भति अयं कूटः
श्रृङ्गं च सर्वतः शुभो दृश्यते  ॥  २।९४।२३  ॥   

  

कुष्ठेति । कुष्ठस्थगरपुन्नागभूर्जपत्राणि उत्तरच्छदाः उत्तरास्तरणानि
येषां तान्कुशेशयदलायुतान् कमलच्छदविशिष्टान् कामिनां स्वास्तरान्
शोभनास्तरणानि पश्य । तत्र कुष्ठमुत्पलमिति तीर्थः स्थगरः पुत्रजीविकः ।
किञ्च कुशेशयदलायुतान् कुष्ठादीनामुत्तरच्छदान् श्रेष्ठपत्राणि कामिनां
स्वास्तरान्पश्य  ॥  २।९४।२४  ॥   

  

मृदिता इति । कमलस्रजः कामिभिर्मृदिताः प्रमर्दिताः अपविद्धाः त्यक्ताश्च
दृश्यन्ते विविधानि फलानि पश्य  ॥  २।९४।२५  ॥   

  

वस्विति । वस्वोकसारां कुबेरनगरीं नलिनीमिन्द्रनगरीमुत्तरान् कुरूंश्च
अतीत्य अतिक्रम्य असौ चित्रकूटः पर्वतः वर्तते नगरद्वयसुखादप्यधिकं
सुखमत्रेति तात्पर्यम्  ॥  २।९४।२६  ॥   

  

इममिति । हे वनिते परैः उत्कृष्टैः स्वैर्नियमैरुपलक्षितः अत एव सतां पथि
स्थितो ऽहमिमं चतुर्दशवर्षप्रमितं कालं यदि विजह्रिवान् विहारवान् तदा
कुलधर्मवर्धिनीं रतिं प्रपत्स्ये  ॥  २।९४।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
चतुर्नवतितमः सर्गः  ॥  २।९४  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/094_chitrakUTe_sItArAmasaMvAdaH.md">
<details><summary><h3>तिलकम् ...{Loading}...</h3></summary>



अथ कविस्तत्रस्थितरामवृत्तान्तं वर्णयति दीर्घेत्यादि । प्रियं
सन्तोषमाकाङ्क्षन्निच्छन्स्वानुरोधेन घोरं
वनमागतायाश्चित्तखेदस्योपशमनीयतया चित्रकूटरामणीयकदर्शनेन
तच्चित्तमुपलालयन्स्वं च चित्तं वनवासादिखिन्नं तथा
कुर्वंश्चित्रकूटमदर्शयदित्यन्वयः  ॥  २।९४।१,२  ॥   

  

विनाबवो विनावस्थानं मे मनो न बाधत इत्यन्वयः । दृष्ट्वा स्थितस्येति शेषः
 ॥  २।९४।३  ॥   

  

खमिवोद्विद्धः शीलितादिवत्कर्तरि निष्ठा खस्य वेधकैरित्यर्थः,
अभ्रंलिहैरिति यावत्  ॥  २।९४।४  ॥   

  

क्षतजं रुधिरम् । पीतवर्णा माञ्जष्ठवर्णाश्च  ॥  २।९४।५  ॥   

  

पुष्पः पुष्परागः, अर्कः स्फटिकः, केतकानि केतकपुष्पाणि,
ज्योतिर्नक्षत्रम्, रसः पारदरसः  ॥  २।९४।६  ॥   

  

द्वीपी महव्याघ्रः, तरक्षुः क्षुद्रव्याघ्रः,
अदुष्टैस्तपस्विवैभवाद्धिंसादिदोषरहितैः  ॥  २।९४।७  ॥   

  

असनः पीतसारः, प्रियालो राजादनम्, धवाह्कोलभव्यतिनिशा वृक्षविशेषाः  ॥ 
२।९४।८  ॥   

  

अरिष्टो निम्बः, धन्वन इन्द्रयवः, बीजप्रचुरफलविशेषा दाडिमादयः  ॥  २।९४।९
 ॥   

  

पुष्यति वर्धयति  ॥  २।९४।१०  ॥   

  

कामहर्षणान् देशानिति शेषः, तत्र रममाणान्किन्नरान्पश्य  ॥  २।९४।११  ॥   

  

खङ्गान् किन्नराणामिति शेषः, तथा विद्याधरीणां क्रीडोद्देशान्पश्य तासां
शाखावसक्तान्यत्बराणि च पश्य  ॥  २।९४।१२  ॥   

  

जलप्रपातैरुच्चप्रदेशात्पताद्भिर्जलप्रवाहैरुद्भेदैर्भुवमुद्भिद्य
निर्गतैर्निष्पन्दैरल्पनिर्झ रैः स्रवद्भिरित्युभयविशेषणं
प्रवहद्भिरित्यर्थकम्  ॥  २।९४।१३  ॥   

  

गुहासमीराणो गुहाद्वारप्रवृत्तः समीरणः घ्राणतर्पणं कुर्वाण इति शेषः ।
अभ्येत्य प्राप्य  ॥  २।९४।१४  ॥   

  

शरदः संवत्सरान्  ॥  २।९४।१५  ॥   

  

रतवान्रतिमान् रतिः प्रीतिः  ॥  २।९४।१६  ॥   

  

धर्मे सत्यपालनलक्षणे  ॥  २।९४।१७  ॥   

  

मनोवाक्कायसंमतांस्तत्प्रियान्वर्णेन वाक्प्रियता । भावाः पदार्थाः ।
ऽसंयताऽ इति पाठे सम्यङ्नियमितकरणत्रयेत्यर्थः । ऽसंयताःऽ इति
बहुवचनान्तपाठे भावानित्यस्य विशेषणम् । लिङ्गव्यत्यय आर्ष इति तीर्थः ।
तत्र न कंचिद्युक्तामर्थं पश्यामः  ॥  २।९४।१८  ॥   

  

इदमेव नियमसहित वने ऽवस्थानमेव अमृतं प्राहुर्मोक्षसाधनं प्राहुः । मे
प्रपितामाहा मन्वादयः । वनवासे प्रेत्यैतच्छरीरत्यागोत्तरं भवार्थाय भवः
शिवो हिरण्यगर्भस्तल्लोकप्राप्तिरूपायार्थाय प्रयोजनायाहुरित्येके ।
भवार्थाय संसारक्लेशनिवृत्तये इति कतको व्याचष्टे  ॥  २।९४।१९  ॥   

  

अभित इति पदम्  ॥  २।९४।२०  ॥   

  

अचलेन्द्रसंबन्ध्योषध्यः स्वकान्तिसंपदा शोभमाना आग्निसिखा इव निशि भान्ति
 ॥  २।९४।२१  ॥   

  

क्षयनिभा गृहसदृशाः अतिनिबिडबहुपलाशवृक्षकत्वात्
उद्यानसंनिभाश्चम्पकमालत्यादिबाहुल्यात् एकशिला
अनेकजनावस्थानक्षमैकशिलायुक्ताः  ॥  २।९४।२२  ॥   

  

कूटो ऽग्रभागः  ॥  २।९४।२३  ॥   

  

कुष्ठमुत्पलमिति तीर्थः । स्थगरः पुत्रजीवकः, भूर्जौ भूर्जपत्रवृक्षः,
एतेषां पत्राण्युत्तरच्छदा येषां तान्कामिनां स्वास्तरानास्तरणानि कुशेशयं
पझं तद्दलैरासमन्ताद्युतान्पश्य  ॥  २।९४।२४  ॥   

  

फलानि भुक्तानीति शेषः  ॥  २।९४।२५  ॥   

  

वस्वौकसारा कुबेरनगरी, नलिनी शक्रनगरी ऽवस्वौकसारा श्रीदस्य शक्रस्य नलिनी
पुरीऽ इति हरिः । अतीत्य शोभते इति शेषेणान्वयः  ॥  २।९४।२६  ॥   

  

हे वनिते सीते परैः श्रेष्ठैः स्वैः स्वीयैर्नियमैः सह सतां पथि स्थितः सन्
इमं कालं चतुर्दशवर्षमितं त्वया लक्ष्मणेन च सह विजह्रिवन्प्राप्तविहारो
यदि भाविष्यामि तदा कुलधर्मवर्धिनीं रतिं सौरव्यं प्रपत्स्ये प्राप्स्यामि
 ॥  २।९४।२७  ॥   

  

अष्टाविंशतिश्लोका अत्रेति कतकः  ॥   

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे चतुर्नवतितमः सर्गः  ॥  २।९४  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/094_chitrakUTe_sItArAmasaMvAdaH.md">
<details><summary><h3>द्राविडपाठः ...{Loading}...</h3></summary>


दीर्घकालोषितस्तस्मिन् गिरौ गिरिवनप्रियः।  
वैदेह्याः प्रियमाकाङ्क्षन् स्वं च चित्तं विलोभयन् ॥ 2.94.1 ॥   
अथ दाशरथिश्चित्रं चित्रकूटमदर्शयत्।  
भार्य्याममरसङ्काशः शचीमिव पुरन्दरः ॥ 2.94.2 ॥   
न राज्याद्भ्रंशनं भद्रे न सुहृद्भिर्विनाभवः।  
मनो मे बाधते दृष्ट्वा रमणीयमिमं गिरिम् ॥ 2.94.3 ॥   
पश्येममचलं भद्रे नानाद्विजगणायुतम्।  
शिखरैः खमिवोद्विद्धैर्द्धातुमद्भिर्विभूषितम् ॥ 2.94.4 ॥   
केचिद्रजतसङ्काशाः केचित् क्षतजसन्निभाः।  
पीतमाञ्जिष्ठवर्णाश्च केचिन्मणिवरप्रभाः ॥ 2.94.5 ॥   
पुष्पार्ककेतकाभाश्च केचिज्ज्योतीरसप्रभाः।  
विराजन्तेऽचलेन्द्रस्य देशा धातुविभूषिताः ॥ 2.94.6 ॥   
नानामृगगणद्वीपितरक्ष्वृक्षगणैर्वृतः।  
अदुष्टैर्भात्ययं शैलो बहुपक्षिसमायुतः ॥ 2.94.7 ॥   
आम्रजम्ब्वसनैर्लोध्रैः प्रियालैः पनसैर्धवैः।  
अङ्कोलैर्भव्यतिनिशैर्बिल्वतिन्दुकवेणुभिः ॥ 2.94.8 ॥   
काश्मर्यरिष्टवरुणैर्मधूकैस्तिलकैस्तथा।  
बदर्य्यामलकैर्नीपैर्वेत्रधन्वनबीजकैः ॥ 2.94.9 ॥   
पुष्पवद्भिः फलोपेतैश्छायावद्भिर्मनोरमैः।  
एवमादिभिराकीर्णः श्रियं पुष्यत्ययं गिरिः ॥ 2.94.10 ॥   
शैलप्रस्थेषु रम्येषु पश्येमान् रोमहर्षणान्।  
किन्नरान् द्वन्द्वशो भद्रे रममाणान् मनस्विनः ॥ 2.94.11 ॥   
शाखावसक्तान् खङ्गांश्च प्रवराण्यम्बराणि च।  
पश्च विद्याधरस्त्रीणां क्रीडोद्देशान् मनोरमान् ॥ 2.94.12 ॥   
जलप्रपातैरुद्भेदैर्निष्यन्दैश्च क्वचित् क्वचित्।  
स्रवद्भिर्भात्ययं शैलः स्रवन्मद इव द्विपः ॥ 2.94.13 ॥   
गुहासमीरणो गन्धान् नानापुष्पभवान् वहन्।  
घ्राणतर्प्पणमभ्येत्य कं नरं न प्रहर्षयेत् ॥ 2.94.14 ॥   
यदीह शरदोऽनेकास्त्वया सार्द्धमनिन्दिते।  
लक्ष्मणेन च वत्स्यामि न मां शोकः प्रधक्ष्यति ॥ 2.94.15 ॥   
बहुपुष्पफले रम्ये नानाद्विजगणायुते।  
विचित्रशिखरे ह्यस्मिन् रतवानस्मि भामिनि ॥ 2.94.16 ॥   
अनेन वनवासेन मया प्राप्तं फलद्वयम्।  
पितुश्चानृणता धर्मे भरतस्य प्रियं तथा ॥ 2.94.17 ॥   
वैदेहि रमसे कच्चिच्चित्रकूटे मया सह।  
पश्यन्ती विविधान् भावान् मनोवाक्कायसंयतान् ॥ 2.94.18 ॥   
इदमेवामृतं प्राहू राज्ञि राजर्षयः परे।  
वनवासं भवार्थाय प्रेत्य मे प्रपितामहाः ॥ 2.94.19 ॥   
शिलाः शैलस्य शोभन्ते विशालाः शतशोऽभितः।  
बहुला बहुलैर्वर्णैर्नीलपीतसितारुणैः ॥ 2.94.20 ॥   
निशि भान्त्यचलेन्द्रस्य हुताशनशिखा इव।  
ओषध्यः स्वप्रभालक्ष्या भ्राजमानाः सहस्रशः ॥ 2.94.21 ॥   
केचित् क्षयनिभा देशाः केचिदुद्यानसन्निभाः।  
केचिदेकशिला भान्ति पर्वतस्यास्य भामिनि ॥ 2.94.22 ॥   
भित्त्वेव वसुधां भाति चित्रकूटः समुत्थितः।  
चित्रकूटस्य कूटोऽसौ दृश्यते सर्वतः शुभः ॥ 2.94.23 ॥   
कुष्ठपुन्नागस्थगरभूर्जपत्रोत्तरच्छदान्।  
कामिनां स्वास्तरान् पश्य कुशेशयदलायुतान् ॥ 2.94.24 ॥   
मृदिताश्चापविद्धाश्च दृश्यन्ते कमलस्रजः।  
कामिभिर्वनिते पश्य फलानि विविधानि च ॥ 2.94.25 ॥   
वस्वौकसारां नलिनीमत्येतीवोत्तरान् कुरून्।  
पर्वतश्चित्रकूटोऽसौ बहुमूलफलोदकः ॥ 2.94.26 ॥   
इमं तु कालं वनिते विजह्रिवांस्त्वया च सीते सह लक्ष्मणेन च।  
रतिं प्रपत्स्ये कुलधर्मवर्द्धनीं सतां पथि स्वैर्नियमैः परैः स्थितः ॥ 2.94.27 ॥   

</details>
</div>
