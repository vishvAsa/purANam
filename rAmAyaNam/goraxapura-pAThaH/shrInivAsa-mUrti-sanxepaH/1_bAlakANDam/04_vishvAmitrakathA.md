+++
title = "०४ ०४ विश्वामित्रकथा"

+++


१. अथ तां रजनीं तत्र कृतार्थौ रामलक्ष्मणौ ।  
२. ऊषतुर्मुदितौ वीरौ प्रहृष्टेनान्तरात्मना ॥  
३. प्रभातायां तु शर्वर्यां कृतपौर्वाह्निकक्रियौ ।  
४. अभिवाद्य मुनिश्रेष्ठं ज्वलन्तमिव पावकम् ।  
५. ऊचतुर्मधुरोदारं वाक्यं मधुरभाषिणौ ॥  
६. इमौ स्म मुनिशार्दूल किङ्करौ समुपस्थितौ ।  
७. आज्ञापय यथेष्टं वै शासनं करवाव किम् ॥  
८. एवमुक्तास्ततस्ताभ्यां सर्व एव महर्षयः ।  
९. विश्वामित्रं पुरस्कृत्य रामं वचनमब्रुवन् ॥  
१०. मैथिलस्य नरश्रेष्ठ जनकस्य भविष्यति ।  
११. यज्ञः परमधर्मिष्ठस्तस्य यास्यामहे वयम् ॥  
१२. त्वं चैव नरशार्दूल सहास्माभिर्गमिष्यसि ।  
१३. अद्भुतं धनुरत्नं च तत्र तद् द्रष्टुमर्हसि ॥  
१४. आयागभूतं नृपतेस्तस्य वेश्मनि राघव ।  
१५. अर्चितं विविधैर्गन्धैर्माल्यैश्चागरुगन्धिभिः ॥  
१६. एवमुक्त्वा मुनिवरः प्रस्थानमकरोत्तदा ।  
१७. सर्षिसङ्घः सकाकुत्स्थ आमन्त्र्य वनदेवताः ॥  
१८. ते गत्वा दूरमध्वानं लम्बमाने दिवाकरे ।  
१९. वासं चक्रुर्मुनिवराः शोणाकूले समागताः ॥  
२०. रामोऽपि सह सौ‍मित्रिर्मुनीन्स्तानभिपूज्य च ।  
२१. अग्रतो निषसादाथ विश्वामित्रस्य धीमतः ॥  
२२. अथ रामो महातेजा विश्वामित्रं महामुनिम् ।  
२३. पप्रच्छ नरशार्दूलः कौतूहलसमन्वितः ॥  
२४. भगवन् कस्य देशोऽयं समृद्धवनशोभितः ।  
२५. श्रोतुमिच्छामि भद्रं ते वक्तुमर्हसि तत्त्वतः ॥  
२६. चोदितो रामवाक्येन कथयामास सुव्रतः ।  
२७. तस्य देशस्य निखिलं ऋषिमध्ये महातपाः ॥  
२८. ब्रह्मयोनिर्महानासीत् कुशो नाम महातपाः ।  
२९. अक्लिष्टव्रतधर्मज्ञः सज्जनप्रतिपूजकः ॥  
३०. स महात्मा कुलीनायां युक्तायां सुगुणोल्बणान् ।  
३१. वैदर्भ्यां जनयामास सदृशान् चतुरः सुतान् ॥  
३२. कुशाम्बं कुशनाभं च आधूर्तरजसं वसुम् ।  
३३. दीप्तियुक्तान् महोत्साहान् क्षत्रधर्मचिकीर्षया ॥  
३४. तानुवाच कुशः पुत्रान् धर्मिष्ठान् सत्यवादिनः ।  
३५. क्रियतां पालनं पुत्रा धर्मं प्राप्स्यथ पुष्कलम् ॥  
३६. ऋषेस्तु वचनं श्रुत्वा चत्वारो लोकसम्मताः ।  
३७. निवेशं चक्रिरे सर्वे पुराणां नृवरास्तदा ॥  
३८. कुशाम्बस्तु महातेजाः कौशाम्बीमकरोत् पुरीम् ।  
३९. कुशनाभस्तु धर्मात्मा पुरं चक्रे महोदयम् ॥  
४०. आधूर्तरजसो राम धर्मारण्यं महीपतिः ।  
४१. चक्रे पुरवरं राजा वसुश्चक्रे गिरिव्रजम् ॥  
४२. एषा वसुमती राम वसोस्तस्य महात्मनः ।  
४३. एते शैलवराः पञ्च प्रकाशन्ते समन्ततः ॥  
४४. सुमागधी नदी रम्या मगधान् विश्रुता ययौ ।  
४५. पञ्चानां शैलमुख्यानां मध्ये मालेव शोभते ॥  
४६. सैषा हि मागधी राम वसोस्तस्य महात्मनः ।  
४७. पूर्वाभिचरिता राम सुक्षेत्रा सस्यमालिनी ॥  
४८. कस्यचित्त्वथ कालस्य कुशनाभस्य धीमतः ।  
४९. जज्ञे परमधर्मिष्ठो गाधिरित्येव नामतः ॥  
५०. स पिता मम काकुत्स्थ गाधिः परमधार्मिकः ।  
५१. कुशवंशप्रसूतोऽस्मि कौशिको रघुनन्दन ॥  
५२. एषा राम ममोत्पत्तिः स्वस्य वंशस्य कीर्तिता ।  
५३. देशस्य च महाबाहो यन्मां त्वं परिपृच्छसि ॥  
५४. गतोऽर्धरात्रः काकुत्स्थ कथाः कथयतो मम ।  
५५. निद्रामभ्येहि भद्रं ते मा भूद्विघ्नोऽध्वनीह नः ॥  
५६. निष्पन्दाः तरवस्सर्वे निलीना मृगपक्षिणः ।  
५७. नैशेन तमसा व्याप्ता दिशश्च रघुनन्दन ॥  
५८. शनैर्वियुज्यते सन्ध्या नभो नेत्रैरिवावृतम् ।  
५९. नक्षत्रतारागहनं ज्योतिर्भिरवभासते ॥  
६०. उत्तिष्ठति हि शीतांशुः शशी लोकतमोनुदः ।  
६१. ह्लादयन् प्राणिनां लोके मनांसि प्रभया विभो ॥  
६२. नैशानि सर्वभूतानि प्रचरन्ति ततस्ततः ।  
६३. यक्षराक्षससङ्घाश्च रौद्राश्च पिशिताशनाः ॥  
६४. रामोऽपि सहसौ‍मित्रिः किञ्चिदागतविस्मयः ।  
६५. प्रशस्य मुनिशार्दूलं निद्रां समुपसेवते ॥  
६६. उपास्य रात्रिशेषं तु शोणाकूले महर्षिभिः ।  
६७. निशायां सुप्रभातायां विश्वामित्रोऽभ्यभाषत ॥  
६८. सुप्रभाता निशा राम पूर्वा सन्ध्या प्रवर्तते ।  
६९. उत्तिष्ठोत्तिष्ठ भद्रं ते गमनायाभिरोचय ॥  
७०. तच्छ्रुत्वा वचनं तस्य कृत्वा पौर्वाह्निकीं क्रियाम् ।  
७१. गमनं रोचयामास वाक्यं चेदमुवाच ह ॥  
७२. अयं शोणः शुभजलो गाधः पुलिनमण्डितः ।  
७३. कतरेण पथा ब्रह्मन् सन्तरिष्यामहे वयम् ॥  
७४. एवमुक्तस्तु रामेण विश्वामित्रोऽब्रवीदिदम् ।  
७५. एष पन्था मयोद्दिष्टो येन यान्ति महर्षयः ॥  
७६. एवमुक्त्वा महर्षयो विश्वामित्रेण धीमता ।  
७७. पश्यन्तस्ते प्रयाता वै वनानि विविधानि च ॥  
७८. ते गत्वा दूरमध्वानं गतेऽर्धदिवसे तदा ।  
७९. जाह्नवीं सरितां श्रेष्ठां ददृशुर्मुनिसेविताम् ॥  
८०. तस्यास्तीरे ततश्चक्रुस्त आवासपरिग्रहम् ॥  
८१. ततः स्नात्वा यथान्यायं सन्तर्प्य पितृदेवताः ।  
८२. विविशुर्जाह्नवीतीरे शुचौ मुदितमानसाः ।  
८३. विश्वामित्रं महात्मानं परिवार्य समन्ततः ॥  
८४. अथ तत्र तदा रामो विश्वामित्रमथाब्रवीत् ।  
८५. भगवन् श्रोतुमिच्छामि गङ्गां त्रिपथगां नदीम् ॥  
८६. त्रैलोक्यं कथमाक्रम्य गता नदनदीपतिम् ॥  
८७. चोदितो रामवाक्येन विश्वामित्रो महामुनिः ।  
८८. वृद्धिं जन्म च गङ्गायाः प्रवक्तुमुपचक्रमे ॥  
८९. शैलेन्द्रो हिमवान्नाम धातूनामाकरो महान् ।  
९०. तस्य कन्याद्वयं राम रूपेणाप्रतिमं भुवि ॥  
९१. या मेरुदुहिता राम तयोर्माता सुमध्यमा ।  
९२. नाम्ना मनोरमा नाम पत्नी हिमवतः प्रिया ॥  
९३. तस्यां गङ्गेयमभवज्ज्येष्ठा हिमवतः सुता ।  
९४. उमा नाम द्वितीयाभून्नाम्ना तस्यैव राघव ॥  
९५. अथ ज्येष्ठां सुराः सर्वे देवतार्थचिकीर्षया ।  
९६. शैलेन्द्रं वरयामासुर्गङ्गां त्रिपथगां नदीम् ॥  
९७. ददौ धर्मेण हिमवान्स्तनयां लोकपावनीम् ।  
९८. स्वच्छन्दपथगां गङ्गां त्रैलोक्यहितकाम्यया ॥  
९९. प्रतिगृह्य त्रिलोकार्थं त्रिलोकहितकारिणः ।  
१००. गङ्गामादाय तेऽगच्छन् कृतार्थेनान्तरात्मना ॥  
१०१. अयोध्याधिपतिः शूरः पूर्वमासीन्नराधिपः ।  
१०२. सगरो नाम धर्मात्मा प्रजाकामः स चाप्रजाः ॥  
१०३. वैदर्भदुहिता राम केशिनी नाम नामतः ।  
१०४. ज्येष्ठा सगरपत्नी सा धर्मिष्ठा सत्यवादिनी ॥  
१०५. अरिष्टनेमिदुहिता रूपेणाप्रतिमा भुवि ।  
१०६. द्वितीया सगरस्यासीत् पत्नी सुमतिसञ्ज्ञिता ॥  
१०७. ताभ्यां सह तथा राजा पत्नीभ्यां तप्तवान्स्तपः ।  
१०८. हिमवन्तं समासाद्य भृगुप्रस्रवणे गिरौ ॥  
१०९. अथ वर्षशते पूर्णे तपसाराधितो मुनिः ।  
११०. सगराय वरं प्रादात् भृगुः सत्यवतां वरः ॥  
१११. अथ काले गते तस्मिन् ज्येष्ठा पुत्रं व्यजायत ।  
११२. असमञ्ज इति ख्यातं केशिनी सगरात्मजम् ॥  
११३. सुमतिस्तु नरव्याघ्र गर्भतुम्बं व्यजायत ।  
११४. षष्ठिः पुत्राः सहस्राणि तुम्बभेदाद्विनिःसृताः ॥  
११५. स च ज्येष्ठो नरश्रेष्ठः सगरस्यात्मसम्भवः ।  
११६. बालान् गृहीत्वा तु जले सरय्वा रघुनन्दन ।  
११७. प्रक्षिप्य प्रहसन्नित्यं मज्जतस्तान् समीक्ष्य वै ।  
११८. एवं पापसमाचारः सज्जनप्रतिबाधकः ।  
११९. पौराणामहिते युक्तः पुत्रो निर्वासितः पुरात् ॥  
१२०. तस्य पुत्रोऽंशुमान् नाम असमञ्जस्य वीर्यवान् ।  
१२१. सम्मतः सर्वलोकस्य सर्वस्यापि प्रियंवदः ॥  
१२२. ततः कालेन महता मतिः समभिजायत ।  
१२३. सगरस्य नरश्रेष्ठ यजेयमिति निश्चिता ॥  
१२४. स कृत्वा निश्चयं राम सोपाध्यायगणस्तदा ।  
१२५. यज्ञकर्मणि वेदज्ञो यष्टुं समुपचक्रमे ॥  
१२६. तस्याश्वचर्यां काकुत्स्थ दृढधन्वा महारथः ।  
१२७. अंशुमानकरोत्तात सगरस्य मते स्थितः ॥  
१२८. तस्य पर्वणि तं यज्ञं यजमानस्य वासवः ।  
१२९. राक्षसीं तनुमास्थाय यज्ञियाश्वमपाहरत् ॥  
१३०. ह्रियमाणे तु काकुत्स्थ तस्मिन्नश्वे महात्मनः ।  
१३१. षष्ठिं पुत्रसहस्राणि वाक्यमेतदुवाच ह ॥  
१३२. गतिं पुत्रा न पश्यामि रक्षसां पुरुषर्षभाः ।  
१३३. मन्त्रपूतैर्महाभागैरास्थितो हि महाक्रतुः ॥  
१३४. समुद्रमालिनीं सर्वां पृथिवीमनुगच्छत ।  
१३५. यावत्तुरगसन्दर्शस्तावत् खनत मेदिनीम् ॥  
१३६. इत्युक्ता हृष्टमनसो राजपुत्रा महाबलाः ।  
१३७. जग्मुर्महीतलं राम पितुर्वचनयन्त्रिताः ॥  
१३८. योजनानां सहस्राणि षष्टिं तु रघुनन्दन ।  
१३९. बिबिधुर्धरणीं वीरा रसातलमनुत्तमम् ॥  
१४०. ते तु सर्वे महात्मानो भीमवेगा महाबलाः ।  
१४१. ददृशुः कपिलं तत्र वासुदेवं सनातनम् ॥  
१४२. हयं च तस्य देवस्य चरन्तमविदूरतः ॥  
१४३. ते तं हयहरं ज्ञात्वा क्रोधपर्याकुलेक्षणाः ।  
१४४. अभ्यधावन्त संक्रुद्धास्तिष्ठ तिष्ठेति चाब्रुवन् ॥  
१४५. अस्माकं त्वं हि तुरगं यज्ञीयं हृतवानसि ।  
१४६. दुर्मेधस्त्वं हि संप्राप्तान् विद्धि नः सगरात्मजान् ॥  
१४७. श्रुत्वा तु वचनं तेषां कपिलो रघुनन्दन ।  
१४८. रोषेण महताविष्टो हुङ्कारमकरोत्तदा ॥  
१४९. ततस्तेनाप्रमेयेन कपिलेन महात्मना ।  
१५०. भस्मराशीकृताः सर्वे काकुत्स्थ सगरात्मजाः ॥  
१५१. पुत्रान् चिरगतान् ज्ञात्वा सगरो रघुनन्दन ।  
१५२. नप्तारमब्रवीद्राजा दीप्यमानं स्वतेजसा ॥  
१५३. शूरश्च कृतविद्यश्च पूर्वैस्तुल्योऽसि तेजसा ।  
१५४. पितृणां गतिमन्विच्छ येन चाश्वोऽपवाहितः ॥  
१५५. एवमुक्तोऽंशुमान् सम्यक् सगरेण महात्मना ।  
१५६. धनुरादाय खड्गं च जगाम लघुविक्रमः ॥  
१५७. स खातं पितृभिर्मार्गमन्तर्भौ‍मं महात्मभिः ।  
१५८. प्रापद्यत नरश्रेष्ठस्तेन राज्ञाभिचोदितः ॥  
१५९. भस्मराशीकृता यत्र पितरस्तस्य सागराः ॥  
१६०. स दुःखवशमापन्नस्त्वसमञ्जसुतस्तदा ।  
१६१. चुक्रोश परमार्थस्तु वधात्तेषां सुदुःखितः ॥  
१६२. यज्ञीयं च हयं तत्र चरन्तमविदूरतः ।  
१६३. ददर्श पुरुषव्याघ्रो दुःखशोकसमन्वितः ॥  
१६४. स तेषां राजपुत्राणां कर्तुकामो जलक्रियाम् ।  
१६५. सलिलार्थी महातेजा न चापश्यज्जलाशयम् ॥  
१६६. विसार्य निपुणां दृष्टिं ततोऽपश्यत् खगाधिपम् ।  
१६७. पितृणां मातुलं राम सुपर्णमनिलोपमम् ॥  
१६८. स चैवमब्रवीद् वाक्यं वैनतेयो महाबलः ।  
१६९. मा शुचः पुरुषव्याघ्र वधोऽयं लोकसम्मतः ॥  
१७०. कपिलेनाप्रमेयेन दग्धा हीमे महाबलाः ।  
१७१. गङ्गा हिमवतो ज्येष्ठा दुहिता पुरुषर्षभ ।  
१७२. तस्यां कुरु महाबाहो पितृणां तु जलक्रियाम् ॥  
१७३. भस्मराशीकृतानेतान् प्लावयेल्लोकपावनी ।  
१७४. तया क्लिन्नमिदं भस्म गङ्गया लोककान्तया ।  
१७५. षष्टिं पुत्रसहस्राणि स्वर्गलोकं नयिष्यति ॥  
१७६. गच्छ चाश्वं महाभाग तं गृह्य पुरुषर्षभ ।  
१७७. यज्ञं पैतामहं वीर संवर्तयितुमर्हसि ॥  
१७८. सुपर्णवचनं श्रुत्वा सोऽंशुमानतिवीर्यवान् ।  
१७९. त्वरितं हयमादाय पुनरायान् महायशाः ॥  
१८०. ततो राजानमासाद्य दीक्षितं रघुनन्दन ।  
१८१. न्यवेदयद् यथावृत्तं सुपर्णवचनं तथा ॥  
१८२. तच्छ्रुत्वा घोरसङ्काशं वाक्यमंशुमतो नृपः ।  
१८३. यज्ञं निर्वर्तयामास यथाकल्पं यथाविधि ॥  
१८४. स्वपुरं चागमच्छ्रीमानिष्टयज्ञो महीपतिः ।  
१८५. गङ्गायाश्चागमे राजा निश्चयं नाध्यगच्छत ॥  
१८६. कालधर्मं गते राम सगरे पृथिवीजनाः ।  
१८७. राजानं रोचयामासुरंशुमन्तं सुधार्मिकम् ॥  
१८८. स राजा सुमहानासीदंशुमान् रघुनन्दन ।  
१८९. तस्य पुत्रो महानासीद् दिलीप इति विश्रुतः ॥  
१९०. तस्मिन् राज्यं समावेश्य दिलीपे रघुनन्दन ।  
१९१. तपोवनं गतो राम स्वर्गं लेभे तपोधनः ॥  
१९२. दिलीपस्तु महातेजा श्रुत्वा पैतामहं वधम् ।  
१९३. अगत्वा निश्चयं राजा तेषामुद्धरणं प्रति ।  
१९४. राज्ये भगीरथं पुत्रमभिषिच्य नरर्षभः ।  
१९५. इन्द्रलोकं गतो राजा स्वार्जितेनैव कर्मणा ॥  
१९६. भगीरथस्तु राजर्षिर्धार्मिको रघुनन्दन ।  
१९७. स तपो दीर्घमातिष्ठत् प्रजाकामः स चाप्रजः ॥  
१९८. सुप्रीतो भगवान् ब्रह्मा प्रजानां पतिरीश्वरः ।  
१९९. भगीरथं महात्मानं तप्यमानमथाब्रवीत् ॥  
२००. भगीरथ महाभाग प्रीतस्तेऽहं जनेश्वर ।  
२०१. तपसा च सुतप्तेन वरं वरय सुव्रत ॥  
२०२. तमुवाच महातेजाः सर्वलोकपितामहम् ।  
२०३. यदि मे भगवन् प्रीतो यद्यस्ति तपसो फलम् ।  
२०४. गङ्गायास्सलिलक्लिन्ने भस्मन्येषां महात्मनाम् ।  
२०५. स्वर्गं गच्छेयुरत्यन्तं सर्वे मे प्रपितामहाः ॥  
२०६. देया च सन्ततिर्देव नावसीदेत् कुलं च नः ॥  
२०७. उक्तवाक्यं तु राजानं सर्वलोकपितामहः ।  
२०८. प्रत्युवाच शुभां वाणीं मधुरां मधुराक्षरम् ॥  
२०९. इयं हैमवती गङ्गा ज्येष्ठा हिमवतः सुता ।  
२१०. तां वै धारयितुं शक्तो हरस्तत्र नियुज्यताम् ।  
२११. गङ्गायाः पतनं राजन् पृथिवी न सहिष्यति ॥  
२१२. देवदेवे गते तस्मिन् सोऽङ्गुष्ठाग्रनिपीडिताम् ।  
२१३. कृत्वा वसुमतीं राम संवत्सरमुपासत ॥  
२१४. अथ संवत्सरे पूर्णे सर्वलोकनमस्कृतः ।  
२१५. उमापतिः पशुपती राजानमिदमब्रवीत् ॥  
२१६. प्रीतस्तेऽहं नरश्रेष्ठ करिष्यामि तवप्रियम् ।  
२१७. शिरसा धारयिष्यामि शैलराजसुतामहम् ॥  
२१८. ततो हैमवती ज्येष्ठा सर्वलोकनमस्कृता ।  
२१९. आकाशादपतद् राम शिवे शिवशिरस्युत ॥  
२२०. सा कथञ्चिन्महीं गन्तुं नाशक्नोद्यत्नमास्थिता ।  
२२१. नैव निर्गमनं लेभे जटामण्डलमोहिता ॥  
२२२. तामपश्यन् पुनस्तत्र तपः परममास्थितः ।  
२२३. अनेन तोषितश्चाभूदत्यर्थं रघुनन्दन ॥  
२२४. विससर्ज ततो गङ्गां हरो बिन्दुसरः प्रति ।  
२२५. तस्यां विसृज्यमानायां सप्तस्रोतांसि जज्ञिरे ।  
२२६. तिस्रः प्राचीदिशं जग्मुर्गङ्गाश्शिवजलाश्शुभाः ।  
२२७. तिस्रस्त्वेता दिशं जग्मुः प्रतीचीं तु शुभोदकाः ॥  
२२८. सप्तमी चान्वगात्तासां भगीरथमथो नृपम् ।  
२२९. भगीरथोऽपि राजर्षिर्दिव्यं स्यन्दनमास्थितः ।  
२३०. प्रायादग्रे महातेजा गङ्गा तं चाप्यनुव्रजत् ॥  
२३१. यतो भगीरथो राजा ततो गङ्गा यशस्विनी ।  
२३२. जगाम सरितां श्रेष्ठा सर्वपापविनाशिनी ।  
२३३. जगाम च पुनर्गङ्गा भगीरथरथानुगा ।  
२३४. सागरं चापि संप्राप्ता सा सरित्प्रवरा तदा ॥  
२३५. भगीरथोऽपि राजर्षिर्गङ्गामादाय यत्नतः ।  
२३६. पितामहान् भस्मकृतानपश्यद् दीनचेतनः ॥  
२३७. अथ तद्भस्मनां राशिं गङ्गासलिलमुत्तमम् ।  
२३८. प्लावयद् धूतपाप्मानः स्वर्गं प्राप्ता रघूत्तम ॥  
२३९. भगीरथोऽपि राजर्षिः कृत्वा सलिलमुत्तमम् ।  
२४०. यथाक्रमं यथान्यायं स्वपुरं प्रविवेश ह ॥  
२४१. एष ते राम गङ्गाया विस्तरोऽभिहितो मया ।  
२४२. स्वस्ति प्राप्नुहि भद्रं ते सन्ध्याकालोऽतिवर्तते ॥  
२४३. ततः प्रभाते विमले विश्वामित्रं महामुनिम् ।  
२४४. उवाच राघवो वाक्यं कृताह्निकमरिन्दमः ॥  
२४५. तराम सरितां श्रेष्ठां पुण्यां त्रिपथगां नदीम् ।  
२४६. नौरेषा हि सुखास्तीर्णा ऋषीणां पुण्यकर्मणाम् ।  
२४७. भगवन्तमिह प्राप्तं ज्ञात्वा त्वरितमागता ॥  
२४८. तस्य तद्वचनं श्रुत्वा राघवस्य महात्मनः ।  
२४९. सन्तारं कारयामास सर्षिसङ्घः सराघवः ॥  
२५०. उत्तरं तीरमासाद्य संपूज्यर्षिगणं तदा ।  
२५१. गङ्गाकूले निविष्टास्ते विशालां ददृशुः पुरीम् ॥  
२५२. अथ रामो महाप्राज्ञो विश्वामित्रं महामुनिम् ।  
२५३. पप्रच्छ प्राञ्जलिर्भूत्वा विशालामुत्तमां पुरीम् ॥  
२५४. कतरो राजवंशोऽयं विशालायां महामुने ।  
२५५. तस्य तद्वचनं श्रुत्वा रामस्य मुनिपुङ्गवः ॥  
२५६. आख्यातुं तत्समारेभे विशालस्य पुरातनम् ॥  
२५७. एष देशः स काकुत्स्थ महेन्द्राध्युषितः पुरा ।  
२५८. इक्ष्वाकोस्तु नरव्याघ्र पुत्रः परमधार्मिकः ।  
२५९. अलम्बुषायामुत्पन्नो विशाल इति विश्रुतः ॥  
२६०. तेन चासीदिह स्थाने विशालेति पुरी कृता ।  
२६१. विशालस्य सुतो राम हेमचन्द्रो महाबलः ॥  
२६२. (विशालस्यैव वंशस्थः) काकुत्स्थ इति विश्रुतः ।  
२६३. तस्य पुत्रो महातेजाः संप्रत्येष पुरीमिमाम् ।  
२६४. आवसत्यमरप्रख्यः सुमतिर्नाम दुर्जयः ॥  
२६५. इक्ष्वाकोस्तु प्रसादेन सर्वे वैशालिका नृपाः ।  
२६६. दीर्घायुषो महात्मानो वीर्यवन्तः सुधार्मिकाः ॥  
२६७. इहाद्य रजनीं राम सुखं वत्स्यामहे वयम् ।  
२६८. श्वः प्रभाते नरश्रेष्ठ जनकं द्रष्टुमर्हसि ॥  
२६९. सुमतिस्तु महातेजा विश्वामित्रमुपागतम् ।  
२७०. श्रुत्वा नरवरश्रेष्ठः प्रत्युद्गच्छन् महायशाः ॥  
२७१. पूजां च परमां कृत्वा सोपाध्यायः सबान्धवः ।  
२७२. प्राञ्जलिः कुशलं पृष्ट्वा विश्वामित्रमथाब्रवीत् ॥  
२७३. धन्योऽस्म्यनुगृहीतोऽस्मि यस्य मे विषयं मुनिः ।  
२७४. संप्राप्तो दर्शनं चैव नास्ति धन्यतरो मया ॥  
२७५. पृष्ट्वा तु कुशलं तत्र परस्परसमागमे ।  
२७६. अतिथी परमौ प्राप्तौ पुत्रौ दशरथस्य तौ ।  
२७७. पूजयामास विधिवत् सत्कारार्हौ महाबलौ ॥  
२७८. ततः परमसत्कारं सुमतेः प्राप्य राघवौ ।  
२७९. उष्य तत्र निशामेकां जग्मतुर्मिथिलां ततः ॥  
२८०. मिथिलोपवने तत्र आश्रमं दृश्य राघवः ।  
२८१. पुराणं निर्जनं रम्यं पप्रच्छ मुनिपुङ्गवम् ॥  
२८२. श्रीमदाश्रमसङ्काशं किं न्विदं मुनिवर्जितम् ।  
२८३. श्रोतुमिच्छामि भगवन् कस्यायं पूर्व आश्रमः ॥  
२८४. तच्छ्रुत्वा राघवेणोक्तं वाक्यं वाक्यविशारदः ।  
२८५. प्रत्युवाच महातेजा विश्वामित्रो महामुनिः ॥  
२८६. गौतमस्य नरश्रेष्ठ पूर्वमासीन्महात्मनः ।  
२८७. आश्रमो दिव्यसङ्काशः सुरैरपि सुपूजितः ॥  
२८८. स चेह तप आतिष्ठद् अहल्यासहितः पुरा ।  
२८९. वर्षपूगाननेकान्श्च राजपुत्र महायशः ॥  
२९०. तस्यान्तरं विदित्वा तु सहस्राक्षः शचीपतिः ।  
२९१. मुनिवेषधरोऽहल्यामिदं वचनमब्रवीत् ॥  
२९२. ऋतुकालं प्रतीक्षन्ते नार्थिनः सुसमाहिते ।  
२९३. सङ्गमं त्वहमिच्छामि त्वया सह सुमध्यमे ॥  
२९४. मुनिवेषं सहस्राक्षं विज्ञाय रघुनन्दन ।  
२९५. मतिं चकार दुर्मेधा देवराजकुतूहलात् ॥  
२९६. अथाब्रवीत् सुरश्रेष्ठं कृतार्थेनान्तरात्मना ।  
२९७. कृतार्थास्मि सुरश्रेष्ठ गच्छ शीघ्रमितः प्रभो ॥  
२९८. एवं सङ्गम्य तु तया निश्चक्रामोटजात्ततः ।  
२९९. गौतमं स ददर्शाथ प्रविशन्तं महामुनिम् ॥  
३०१. अथ दृष्ट्वा सहस्राक्षं मुनिवेषधरं मुनिः ।  
३०२. दुर्वृत्तं वृत्तसंपन्नो रोषाद् वचनमब्रवीत् ॥  
३०३. मम रूपं समास्थाय कृतवानसि दुर्मते ।  
३०४. अकर्तव्यमिदं तस्माद्विफलस्त्वं भविष्यसि ॥  
३०५. तथा शप्त्वा स वै शक्रमहल्यामपि शप्तवान् ॥  
३०६. इह वर्षसहस्राणि तप्यन्ती भस्मशायिनी ।  
३०७. अदृश्या सर्वभूतानामाश्रमेऽस्मिन्निवत्स्यसि ॥  
३०८. यदा चैतद्वनं घोरं रामो दशरथात्मजः ।  
३०९. आगमिष्यति दुर्धर्षस्तदा पूता भविष्यसि ॥  
३१०. एवमुक्त्वा महातेजा गौतमो दुष्टचारिणीम् ।  
३११. हिमवच्छिखरे रम्ये तपस्तेपे महातपाः ॥  
३१२. तदागच्छ महातेज आश्रमं पुण्यकर्मणः ।  
३१३. तारयैनां महाभागामहल्यां देवरूपिणीम् ॥  
३१४. विश्वामित्रवचः श्रुत्वा राघवः सह लक्ष्मणः ।  
३१५. विश्वामित्रं पुरस्कृत्य तमाश्रममथाविशत् ॥  
३१६. ददर्श च महाभागां तपसा द्योतितप्रभाम् ।  
३१७. सतुषारावृतां साभ्रां पूर्णचन्द्रप्रभामिव ॥  
३१८. सा हि गौतमवाक्येन दुर्निरीक्ष्या बभूव ह ।  
३१९. शापस्यान्तमुपागम्य तेषां दर्शनमागता ॥  
३२०. राघवौ त्वतिथी तस्या पादौ जगृहतुस्तदा ।  
३२१. स्मरन्ती राघववचः प्रतिजग्राह सा च तौ ।  
३२२. पाद्यमर्घ्यं तथातिथ्यं चकार सुसमाहिता ॥  
३२३. पुष्पवृष्टिर्महत्यासीद् देवदुन्दुभिनिस्वनः ।  
३२४. गौतमोऽपि महातेजा अहल्यासहितः सुखी ।  
३२५. रामं संपूज्य विधिवत् तपस्तेपे महातपाः ॥  
३२६. रामोऽपि परमां पूजां गौतमस्य महामुनेः ।  
३२७. सकाशाद् विधिवत्प्राप्य जगाम मिथिलां ततः ॥  
३२८. ततः प्रागुत्तरां गत्वा रामः सौ‍मित्रिणा सह ।  
३२९. विश्वामित्रं पुरस्कृत्य यज्ञवाटमुपागमत् ॥  
३३०. विश्वामित्रमनुप्राप्तं श्रुत्वा स नृपतिस्तदा ।  
३३१. शतानन्दं पुरस्कृत्य पुरोहितमनिन्दितम् ।  
३३२. प्रत्युज्जगाम सहसा विनयेन समन्वितः ॥  
३३३. अथ राजा मुनिश्रेष्ठं कृताञ्जलिरभाषत ।  
३३४. धन्योऽस्म्यनुगृहीतोऽस्मि यस्य मे मुनिपुङ्गव ।  
३३५. यज्ञोपसदनं ब्रह्मन् प्राप्तोऽसि मुनिभिः सह ॥  
३३६. इमौ कुमारौ भद्रं ते देवतुल्यपराक्रमौ ।  
३३७. अश्विनाविव रूपेण समुपस्थितयौवनौ ।  
३३८. वरायुधधरौ वीरौ कस्य पुत्रौ महामुने ।  
३३९. पद्मपत्रविशालाक्षौ श्रोतुमिच्छामि तत्त्वतः ॥  
३४०. तस्य तद्वचनं श्रुत्वा जनकस्य महात्मनः ।  
३४१. न्यवेदयन् महात्मानौ पुत्रौ दशरथस्य तौ ॥  
३४२. सिद्धाश्रमनिवासं च राक्षसानां वधं तदा ।  
३४३. तच्चागमनमव्यग्रं विशालायाश्च दर्शनम् ।  
३४४. अहल्यादर्शनं चैव गौतमेन समागमम् ।  
३४५. महाधनुषि जिज्ञासां कर्तुमागमनं तथा ।  
३४६. एतत्सर्वं महातेजा जनकाय महात्मने ।  
३४७. निवेद्य विररामाथ विश्वामित्रो महामुनिः ॥  
३४८. तच्छ्रुत्वा वचनं तस्य विश्वामित्रस्य धीमतः ।  
३४९. शतानन्दो महातेजा रामं वचनमब्रवीत् ॥  
३५०. स्वागतं ते नरश्रेष्ठ दिष्ट्या प्राप्तोऽसि राघव ।  
३५१. विश्वामित्रं पुरस्कृत्य महर्षिमपराजितम् ॥  
३५२. नास्ति धन्यतरो राम त्वत्तोऽन्यो भुवि कश्चन ।  
३५३. गोप्ता कुशिकपुत्रस्ते येन तप्तं महत्तपः ॥  
३५४. श्रूयतामभिधास्यामि कौशिकस्य महात्मनः ।  
३५५. यथा बलं यथा वृत्तं तन्मे निगदतः शृणु ॥  
३५६. राजाभूदेष धर्मात्मा दीर्घकालमरिन्दमः ।  
३५७. धर्मज्ञः कृतविद्यश्च प्रजानां च हिते रतः ॥  
३५८. कदाचित्तु महातेजा योजयित्वा वरूथिनीम् ।  
३५९. अक्षौहिणीपरिवृतः परिचक्राम मेदिनीम् ॥  
३६०. आश्रमान् क्रमशो राम विचरन्नाजगाम ह ।  
३६१. वसिष्ठस्याश्रमपदं ब्रह्मलोकमिवापरम् ॥  
३६२. स दृष्ट्वा परमप्रीतो विश्वामित्रो महाबलः ।  
३६३. प्रणतो विनयाद्वीरो वसिष्ठं जपतां वरम् ॥  
३६४. आसनं चास्य भगवान् वसिष्ठो व्यादिदेश ह ॥  
३६५. कृत्वोभौ सुचिरं कालं धर्मिष्ठौ ताः कथाः शुभाः ।  
३६६. मुदा परमया युक्तौ प्रीयेतां तौ परस्परम् ॥  
३६७. ततो वसिष्ठो भगवान् कथान्ते रघुनन्दन ।  
३६८. विश्वामित्रमिदं वाक्यमुवाच प्रहसन्निव ॥  
३६९. आतिथ्यं कर्तुमिच्छामि बलस्यास्य महाबल ।  
३७०. तव चैवाप्रमेयस्य यथार्हं संप्रतीच्छ मे ॥  
३७१. राजा त्वमतिथिश्रेष्ठः पूजनीयः प्रयत्नतः ॥  
३७२. एवमुक्तो वसिष्ठेन विश्वामित्रो महामतिः ।  
३७३. फलमूलेन भगवन् विद्यते यत्तवाश्रमे ।  
३७४. पाद्येनाचमनीयेन भगवद्दर्शनेन च ।  
३७५. सर्वथा च महाप्राज्ञ पूजार्हेण सुपूजितः ॥  
३७६. गमिष्यामि नमस्तेस्तु मैत्रेणेक्षस्व चक्षुषा ॥  
३७७. एवं ब्रुवन्तं राजानं वसिष्ठः पुनरेव हि ।  
३७८. न्यमन्त्रयत धर्मात्मा पुनः पुनरुदारधीः ॥  
३७९. बाढमित्येव गाधेयो वसिष्ठं प्रत्युवाच ह ।  
३८०. यथा प्रियं भगवतस्तथास्तु मुनिसत्तम ॥  
३८१. एवमुक्तो महातेजा वसिष्ठो जपतां वरः ।  
३८२. आजुहाव ततः प्रीतः कल्माषीं धूतकल्मषः ॥  
३८३. एह्येहि शबले क्षिप्रं शृणु चापि वचो मम ।  
३८४. सबलस्यास्य राजर्षेः कर्तुं व्यवसितोऽस्म्यहम् ॥  
३८५. भोजनेन महार्हेण सत्कारं संविधत्स्व मे ।  
३८६. यस्य यस्य यथाकामं षड्रसेष्वभिपूजितम् ।  
३८७. तत्सर्वं कामधुक् क्षिप्रमभिवर्ष कृते मम ॥  
३८८. एवमुक्ता वसिष्ठेन शबला शत्रुसूदन ।  
३८९. विदधे कामधुक् कामान् यस्य यस्य यथेप्सितम् ॥  
३९०. इक्षून् मधूंस्तथा लाजान् मैरेयान्श्च वरासवान् ।  
३९१. पानानि च महार्हाणि भक्ष्यान्श्चोच्चावचांस्तथा ॥  
३९२. सर्वमासीत् सुसन्तुष्टं हृष्टपुष्टजनायुतम् ।  
३९३. विश्वामित्रबलं राम वसिष्ठेनातितर्पितम् ॥  
३९४. विश्वामित्रोऽपि राजर्षिः हृष्टः पुष्टस्तदाभवत् ।  
३९५. युक्तः परमहर्षेण वसिष्ठमिदमब्रवीत् ॥  
३९६. पूजितोऽहं त्वया ब्रह्मन् पूजार्हेण सुसत्कृतः ।  
३९७. श्रूयतामभिधास्यामि वाक्यं वाक्यविशारद ॥  
३९८. गवां शतसहस्रेण दीयतां शबला मम ।  
३९९. रत्नं हि भगवन्नेतद्रत्नहारी च पार्थिवः ॥  
४००. यावदिच्छसि रत्नं वा हिरण्यं वा द्विजोत्तम ।  
४०१. तावद्ददामि तत्सर्वं शबला दीयतां मम ॥  
४०२. एवमुक्तस्तु भगवान् विश्वामित्रेण धीमता ।  
४०३. न दास्यामीति शबलां प्राह राजन् कथञ्चन ॥  
४०४. एतदेव हि मे रत्नमेतदेव हि मे धनम् ।  
४०५. एतदेव हि सर्वस्वमेतदेव हि जीवितम् ॥  
४०६. अदोमूलाः क्रियाः सर्वा मम राजन् न संशयः ।  
४०७. बहुना किं प्रलापेन न दास्ये कामदोहिनीम् ॥  
४०८. कामधेनुं वसिष्ठोऽपि यदा न त्यजते मुनिः ।  
४०९. तदास्य शबलां राम विश्वामित्रोऽन्वकर्षत ॥  
४१०. नीयमाना तु शबला राम राज्ञा महात्मना ।  
४११. निर्धूय तांस्तदा भृत्यान् शतशः शत्रुसूदन ।  
४१२. जगामानिलवेगेन पादमूलं महात्मनः ॥  
४१३. शबला सा रुदन्ती च क्रोशन्ती चेदमब्रवीत् ।  
४१४. वसिष्ठस्याग्रतः स्थित्वा मेघदुन्दुभिराविणी ॥  
४१५. भगवन् किं परित्यक्ता त्वयाहं ब्रह्मणः सुत ।  
४१६. यस्माद्राजभृता मां हि नयन्ते त्वत्सकाशतः ॥  
४१७. एवमुक्तस्तु ब्रह्मर्षिरिदं वचनमब्रवीत् ।  
४१८. शोकसन्तप्तहृदयां स्वसारमिव दुःखिताम् ॥  
४१९. न त्वां त्यजामि शबले नापि मेऽपकृतं त्वया ।  
४२०. एष त्वां नयते राजा बलान्मत्तो महाबलः ॥  
४२१. न हि तुल्यं बलं मह्यं राजा त्वद्य विशेषतः ॥  
४२२. इयमक्षौहिणी पूर्णा सवाजिरथसङ्कुला ।  
४२३. हस्तिध्वजसमाकीर्णा तेनासौ बलवत्तरः ॥  
४२४. एवमुक्ता वसिष्ठेन प्रत्युवाच विनीतवत् ।  
४२५. वचनं वचनज्ञा सा ब्रह्मर्षिमतुलप्रभम् ॥  
४२६. ब्रह्मन् ब्रह्मबलं दिव्यं क्षत्रात्तु बलवत्तरम् ।  
४२७. नियुङ्क्ष्व मां महातेजस्त्वद्ब्रह्मबलसम्भृताम् ।  
४२८. तस्य दर्पबलं यत्तन्नाशयामि दुरात्मनः ॥  
४२९. इत्युक्तस्तु तया राम वसिष्ठस्तु महायशाः ।  
४३०. सृजस्वेति तदोवाच बलं परबलारुजम् ॥  
४३१. तस्य तद्वचनं श्रुत्वा सुरभिः सासृजत्तदा ।  
४३२. तस्या हुम्भारवोत्सृष्टाः पप्लवाः शतशो नृप ।  
४३३. नाशयन्ति बलं सर्वं विश्वामित्रस्य पश्यतः ॥  
४३४. स राजा परमक्रुद्धः क्रोधविस्फारितेक्षणः ।  
४३५. पप्लवान्नाशयामास शस्त्रैरुच्छावचैरपि ॥  
४३६. दृष्ट्वा निषूदितं सैन्यं मुमोचास्त्राणि पार्थिवः ।  
४३७. यैस्तत्तपोवनं सर्वं निर्दग्धं चास्त्रतेजसा ॥  
४३८. वसिष्ठस्य च ये शिष्यास्तथैव मृगपक्षिणः ।  
४३९. विद्रवन्ति भयाद्भीता नानादिग्भ्यः सहस्रशः ॥  
४४०. वसिष्ठस्याश्रमपदं शून्यमासीन्महात्मनः ।  
४४१. वदतो वै वसिष्ठस्य मा भैरिति मुहुर्मुहुः ॥  
४४२. विश्वामित्रं तदा वाक्यं सरोषमिदमब्रवीत् ।  
४४३. आश्रमं चिरसंवृद्धं यद्विनाशितवानसि ।  
४४४. दुराचारोऽसि तन्मूढ तस्मात्त्वं न भविष्यसि ॥  
४४५. एवमुक्तो वसिष्ठेन विश्वामित्रो महाबलः ।  
४४६. आग्नेयमस्त्रमुत्क्षिप्य तिष्ठतिष्ठेति चाब्रवीत् ॥  
४४७. ब्रह्मदन्डं समुत्क्षिप्य कालदन्डमिवापरम् ।  
४४८. वसिष्ठो भगवान् क्रोधादिदं वचनमब्रवीत् ॥  
४४९. क्षत्रबन्धो स्थितोऽस्म्येष यद्बलं तद्विदर्शय ।  
४५०. नाशयाम्यद्य ते दर्पं शस्त्रस्य तव गाधिज ॥  
४५१. क्व च ते क्षत्रियबलं क्व च ब्रह्मबलं महत् ।  
४५२. पश्य ब्रह्मबलं दिव्यं मम क्षत्रियपांसन ॥  
४५३. तस्यास्त्रं गाधिपुत्रस्य घोरमाग्नेयमुद्यतम् ।  
४५४. ब्रह्मदण्डेन तच्छान्तमग्नेर्वेग इवाम्भसा ॥  
४५५. वारुणं चैव रौद्रं च ऐन्द्रं पाशुपतं तथा ।  
४५६. ऐषीकं चापि चिक्षेप कुपितो गाधिनन्दनः ॥  
४५७. तानि सर्वाणि दण्डेन ग्रसते ब्रह्मणः सुतः ॥  
४५८. तेषु शान्तेषु ब्रह्मास्त्रं क्षिप्तवान् गाधिनन्दनः ॥  
४५९. तदप्यस्त्रं महाघोरं ब्राह्मं ब्रह्मेण तेजसा ।  
४६०. वसिष्ठो ग्रसते सर्वं ब्रह्मदण्डेन राघव ॥  
४६१. ब्रह्मास्त्रं ग्रसमाणस्य वसिष्ठस्य महात्मनः ।  
४६२. त्रैलोक्यमोहनं रौद्रं रूपमासीत् सुदारुणम् ॥  
४६३. प्राज्वलद्ब्रह्मदण्डश्च वसिष्ठस्य करोद्यतः ।  
४६४. विधूम इव कालाग्निर्यमदण्ड इवापरः ॥  
४६५. ततोऽस्तुवन् मुनिगणा वसिष्ठं जपतां वरम् ।  
४६६. निगृहीतस्त्वया ब्रह्मन् विश्वामित्रो महातपाः ।  
४६७. प्रसीद जपतां श्रेष्ठ लोकाः सन्तु गतव्यथाः ॥  
४६८. एवमुक्तो महातेजाः शमं चक्रे महातपाः ।  
४६९. विश्वामित्रोऽपि निकृतो विनिश्वस्येदमब्रवीत् ॥  
४७०. धिग्बलं क्षत्रियबलं ब्रह्मतेजोबलं बलम् ।  
४७१. एकेन ब्रह्मदण्डेन सर्वास्त्राणि हतानि मे ॥  
४७२. ततः सन्तप्तहृदयः स्मरन् निग्रहमात्मनः ।  
४७३. विनिःश्वस्य विनिःश्वस्य कृतवैरो महात्मना ।  
४७४. स दक्षिणां दिशं गत्वा महिष्या सह राघव ।  
४७५. तताप परमं घोरं विश्वामित्रो महत्तपः ॥  
४७६. पुर्णे वर्षसहस्रे तु ब्रह्मा लोकपितामहः ।  
४७७. अब्रवीन्मधुरं वाक्यं विश्वामित्रं तपोधनम् ॥  
४७८. जिता राजर्षिलोकास्ते तपसा कुशिकात्मज ।  
४७९. अनेन तपसा त्वां तु राजर्षिरिति विद्महे ॥  
४८०.विश्वामित्रोऽपि तच्छ्रुत्वा ह्रिया किञ्चिदवाङ्मुखः ।  
४८१. दुःखेन महताविष्टः समन्युरिदमब्रवीत् ॥  
४८२. तपश्च सुमहत्तप्तं राजर्षिरिति मां विदुः ।  
४८३. देवाः सर्षिगणाः सर्वे नास्ति मन्ये तपःफलम् ॥  
४८४. एवं निश्चित्य मनसा भूय एव महातपाः ।  
४८५. तपश्चकार काकुत्स्थ परमं परमात्मवान् ।  
४८६. पुष्करेषु नरश्रेष्ठ दशवर्षशतानि च ॥  
४८७. पुर्णे वर्षसहस्रे तु व्रतस्नातं महामुनिम् ।  
४८८. अभ्यागच्छन् सुराः सर्वे तपःफलचिकीर्षवः ॥  
४८९. अब्रवीत् सुमहातेजा ब्रह्मा सुरुचिरं वचः ।  
४९०. ऋषिस्त्वमसि भद्रं ते स्वार्जितैः कर्मभिः शुभैः ॥  
४९१. विश्वामित्रो महातेजा जेतुकामो महायशाः ।  
४९२. कौशिकीतीरमासाद्य भूयस्तेपे महत्तपः ॥  
४९३. तस्य वर्षसहस्रं तु घोरं तप उपासतः ।  
४९४. उत्तरे पर्वते राम देवतानामभूद्भयम् ॥  
४९५. आमन्त्रयन् समागम्य सर्वे सर्षिगणाः सुराः ।  
४९६. महर्षिशब्दं लभतां साध्वयं कुशिकात्मजः ॥  
४९७. देवतानां वचः श्रुत्वा सर्वलोकपितामहः ।  
४९८. अब्रवीन्मधुरं वाक्यं विश्वामित्रं तपोधनम् ॥  
४९९. महर्षे स्वागतं वत्स तपसोग्रेण तोषितः ।  
५००. महत्त्वं ऋषिमुख्यत्त्वं ददामि तव कौशिक ॥  
५०१. प्राञ्जलिः प्रणतो भूत्वा सर्वलोकपितामहम् ।  
५०२. प्रत्युवाच ततो वाचं विश्वामित्रो महामुनिः ॥  
५०३. महर्षिशब्दमतुलं स्वार्जितैः कर्मभिः शुभैः ।  
५०४. यदि मे भगवन्नाह ततोऽहं विजितेन्द्रियः ॥  
५०५. तमुवाच ततो ब्रह्मा न तावत्त्वं जितेन्द्रियः ।  
५०६. यतस्व मुनिशार्दूल इत्युक्त्वा त्रिदिवं गतः ॥  
५०७. अथ हैमवतीं राम दिशं त्यक्त्वा महामुनिः ।  
५०८. पूर्वां दिशमनुप्राप्य तपस्तेपे सुदारुणम् ॥  
५०९. मौनं वर्षसहस्रस्य कृत्वा व्रतमनुत्तमम् ।  
५१०. चकाराप्रतिमं राम तपः परमदुष्करम् ॥  
५११. तस्य वर्षसहस्रस्य व्रते पूर्णे महाव्रतः ।  
५१२. भोक्तुमारब्धवानन्नं तस्मिन् काले रघूत्तम ॥  
५१३. इन्द्रो द्विजातिर्भूत्वा तं सिद्धमन्नमयाचत ॥  
५१४. तस्मै दत्त्वा तदा सिद्धं सर्वं विप्राय निश्चितः ।  
५१५. निःशेषितेऽन्ने भगवानभुक्त्वैव महातपाः ।  
५१६. न किञ्चिदवदद् विप्रं मौनव्रतमुपस्थितः ॥  
५१७. तस्यानुच्छ्वसमानस्य मूर्ध्नि धूमो व्यजायत ।  
५१८. त्रैलोक्यं येन सम्भ्रान्तमादीपितमिवाभवत् ॥  
५१९. ततः सुरगणाः सर्वे पितामहपुरोगमाः ।  
५२०. विश्वामित्रं महात्मानं वाक्यं मधुरमब्रुवन् ॥  
५२१. ब्रह्मर्षे स्वागतं तेऽस्तु तपसा स्म सुतोषिताः ।  
५२२. ब्राह्मण्यं तपसोग्रेण प्राप्तवानसि कौशिक ॥  
५२३. दीर्घमायुश्च ते ब्रह्मन् ददामि समरुद्गणः ॥  
५२४. पितामहवचः श्रुत्वा सर्वेषां च दिवौकसाम् ।  
५२५. कृत्वा प्रणामं मुदितो व्याजहार महामुनिः ॥  
५२६. ब्राह्मण्यं यदि ते प्राप्तं दीर्घमायुस्तथैवच ।  
५२७. ओङ्कारश्च वषट्कारो वेदाश्च वरयन्तु माम् ॥  
५२८. क्षत्रवेदविदां श्रेष्ठो ब्रह्मवेदविदामपि ।  
५२९. ब्रह्मपुत्रो वसिष्ठो मामेवं वदतु देवताः ।  
५३०. यद्ययं परमः कामः कृतो यान्तु सुरर्षभाः ॥  
५३१. ततः प्रसादितो देवैर्वसिष्ठो जपतां वरः ।  
५३२. सख्यं चकार ब्रह्मर्षिरेवमस्त्विति चाब्रवीत् ॥  
५३३. एवं त्वनेन ब्राह्मण्यं प्राप्तं राम महात्मना ।  
५३४. एष राम मुनिश्रेष्ठ एष विग्रहवान्स्तपः ।  
५३५. एष धर्मपरो नित्यं वीर्यस्यैष परायणम् ॥  
५३६. एवमुक्त्वा महातेजा विरराम द्विजोत्तमः ॥  
५३७. शतानन्दवचः श्रुत्वा रामलक्ष्मणसन्निधौ ।  
५३८. जनकः प्राञ्जलिर्वाक्यमुवाच कुशिकात्मजम् ॥  
५३९. विस्तरेण च ते ब्रह्मन् कीर्त्यमानं महत्तपः ।  
५४०. श्रुतं मया महातेजो रामेण च महात्मना ॥  
५४१. अप्रमेयं तपस्तुभ्यमप्रमेयं च ते बलम् ।  
५४२. अप्रमेया गुणाश्चैव नित्यं ते कुशिकात्मज ॥  
५४३. श्वः प्रभाते महातेजो द्रष्टुमर्हसि मां पुनः ।  
५४४. स्वागतं तपतां श्रेष्ठ मामनुज्ञातुमर्हसि ॥  
५४५. एवमुक्तो मुनिवरः प्रशस्य पुरुषर्षभम् ।  
५४६. विससर्जाशु जनकं प्रीतं प्रीतमनास्तदा ॥


