---
title: ३६६

---
अग्निरुवाच  
मूर्द्धाभिषिक्तो राजन्यो बाहुजः क्षत्रियो विराट् ।  
राजा तु प्रणताशेपसामन्तः । स्यादधीश्वरः ॥ ३६६.१ ॥  
  
चक्रवर्त्ती सार्वभौमो नृपोऽन्यो मण्डलेश्वरः ।  
मन्त्री धीसचिवोऽमात्यो महामात्राः प्रधानकाः ॥ ३६६.२ ॥  
  
द्रष्टरि व्यवहाराणां प्राड्‌विवाकाऽक्षदर्शकौ ।  
भौरिकः कनकाध्यक्षोऽथाद्यक्षाधिकृतौ समौ ॥ ३६६.३ ॥  
  
अन्तःपुरे त्वधिकृतः स्यादन्तर्वंशिको जनः ।  
सौविदल्लाः कञ्चुकिनः स्थापत्याः सौविदाश्च ते ॥ ३६६.४ ॥  
  
षण्डो वर्षवरस्तुल्याः सेवकार्थ्यनुजीविनः ।  
विषयानन्तरो राजा शत्रुमित्रमतः परं ॥ ३६६.५ ॥  
  
उदासीनः परतरः पार्ष्णिग्राहस्तु पृष्ठतः ।  
चरः स्पशः स्यात्प्रणिधिरुत्तरः काल आयतिः ॥ ३६६.६ ॥  
  
तत्कालस्तु तदात्वं स्यादुदर्कः फलमुत्तरं ।  
अदृष्टं वह्नितोयादि दृष्टं स्वपरचक्रजम् ॥ ३६६.७ ॥  
  
भद्रकुम्भः पूर्णकुम्भो भृङ्गारः कनकालुका ।  
प्रभिन्नो गर्जितो मत्तो वमथुः करशीकरः ॥ ३६६.८ ॥  
  
स्त्रियां श्रृणिस्त्वङ्कुशोऽस्त्री परिस्तोमः कुथो द्वयोः ।  
कर्णीरथः प्रवहणं दोला प्रेङ्‌खादिका स्त्रियां ॥ ३६६.९ ॥  
  
आधोरणा हस्तिपका हस्त्यारोहा निषादिनः ।  
भटा योधाश्च योद्धारः कञ्चुको वारणोऽस्त्रियां ॥ ३६६.१० ॥  
  
शीर्षण्यञ्च शिरस्त्रेऽथ तनुत्रं वर्म्म दंशनं ।  
आमुक्तः प्रतिमुक्तश्च पिनद्धश्चापिनद्धवत् ॥ ३६६.११ ॥  
  
व्यूहस्तु बलविन्यासश्चक्रञ्चानीकमस्त्रियां ।  
एकेभैकरथा त्र्यश्वाः पत्तिः वञ्चपदातिकाः ॥ ३६६.१२ ॥  
  
पत्त्यङ्गैस्त्रिगुणैः सर्वैः क्रमादाख्या यथोत्तरं ।  
सेनामुखं गुल्मगणै वाहिनी पृतना चमूः ॥ ३६६.१३ ॥  
  
अनीकिनी दशानीकिन्योऽक्षोहिण्यो गजीदिभिः ।  
धनुः कोदण्डइष्वासौ कोटिरस्याटनी स्मृता ॥ ३६६.१४ ॥  
  
नस्तकस्तु धनुर्मध्यं मौर्वी ज्या शिञ्जिनी गुणः ।  
पृषत्‌कबाणविशिखा अजिह्मगखगाशुगाः ॥ ३६६.१५ ॥  
  
तूणोपासङ्गतूणीरनिषङ्गा इषुधिर्द्वयोः।  
असिर्ऋष्टिश्च निस्त्रिशः करवालः कृपाणवत् ॥ ३६६.१६ ॥  
  
सरुः खङ्गस्य मुष्टौ स्यादीली तु करपालिका ।  
द्वयोः कुठारः सुधितिः छुरिका चासिपुत्रिका ॥ ३६६.१७ ॥  
  
प्रासस्तु कुन्तो विज्ञेयः सर्वला तोमरोऽस्त्रियां ।  
वैतालिका बोधकरा मागधा वन्दिनस्तुतौ ॥ ३६६.१८ ॥  
  
संशप्तकास्तु समयात्सङ्ग्ग्रामादनिवर्त्तिनः ।  
पताका वैजयन्ती स्यात् केतनं ध्वजमस्त्रियां ॥ ३६६.१९ ॥  
  
अहं पूर्वमहं पूर्व्वमित्यहम्पूर्व्विका स्त्रियां ।  
अहमहमिका सा स्याद्योऽहङ्कारः परस्परम् ॥ ३६६.२० ॥  
  
शक्तिः पराक्रमः प्राणः शौर्य्यं स्थानसहोबलं ।  
मूर्छा तु कश्मलं मोहोऽप्यवमर्द्दस्तु पीडनं ॥ ३६६.२१ ॥  
  
अभ्यवस्कन्दनन्त्वभ्यासादनं विजयो जयः ।  
निर्वासनं सञ्ज्ञपनं सारणं प्रतिघातनं ॥ ३६६.२२ ॥  
  
स्यात्पञ्चता कालधर्भो दिष्टान्तः प्रलयोऽत्य्यः ।  
विशो भूमिस्पृशो वैश्या वृत्तिर्वर्तनजीवने ॥ ३६६.२३ ॥  
  
कृष्यादिवृत्तयो ज्ञेयाः कुसीदं वृद्धिजीविका ।  
उद्धारोऽर्थप्रयोगः स्यात्कणिशं सस्यमञ्जरी ॥ ३६६.२४ ॥  
  
सिंशारुः सस्यशूकं स्यात् स्तम्बो गुत्सस्तृणादिनः ।  
धान्यं व्रीहिः स्तम्बकरिः कडङ्गरो वुषं स्मृतं ॥ ३६६.२५ ॥  
  
माषादयः शमीधान्ये शुकधान्ये यवादयः ।  
तृणधान्यानि नीवाराः शूर्पं प्रस्फोटनं स्मृतं ॥ ३६६.२६ ॥  
  
स्यूतप्रसेवौ कण्डोलपिटौ कटकिनिञ्जकौ ।  
समानौ रसवत्यान्तु पाकस्थानमहानसे ॥ ३६६.२७ ॥  
  
पौरोगवस्तदध्यक्षः सूपकारास्तु वल्लवाः ।  
आरालिका आन्धसिकाः सूदा औदनिका गुणाः ॥ ३६६.२८ ॥  
  
क्लीवेऽग्वरीषं भ्राष्टो ना कर्कर्य्यालुर्गलन्तिका ।  
आलिञ्जरः स्यान्मणिकं सुषवी कृष्णजीरके ॥ ३६६.२९ ॥  
  
आरनालस्तु कुल्माषं वाह्लीकं हिङ्गु रामठं ।  
निशा हरिद्रा पीता स्त्री खण्डे मत्स्यण्डिफाणिते ॥ ३६६.३० ॥  
  
कूर्चिका क्षीरविकृतिः स्निग्धं मसृणचिक्कणं ।  
पृथुकः स्याच्चिपिटको धाना भ्रष्टयवास्त्रियः ॥ ३६६.३१ ॥  
  
जेमनं लेप आहारो माहेयी सौरभी च गौः ।  
युगादीनाञ्च वोढारो युग्यप्रासङ्ग्यशाटकाः ॥ ३६६.३२ ॥  
  
चिरसूता वष्कयणी धेनुः स्यान्नवसूतिका ।  
सन्धिनी वृषभाक्रान्ता वेहद्‌गर्भोपघातिनी ॥ ३६६.३३ ॥  
  
पण्याजीवो ह्यापणिको न्यासश्चोपनिधिः पुमान् ।  
विपणो विक्रयः सङ्‌ख्या सङ्‌ख्येये ह्यादश त्रिषु ॥ ३६६.३४ ॥  
  
विंशत्याद्याः सदैकत्वे सर्व्वाः सङ्ख्येयसङ्ख्ययोः ।  
सङ्ख्यार्थे द्विबहुत्वे स्तस्तासु चानवतेः स्त्रियः ॥ ३६६.३५ ॥  
  
पङ्क्तेः शतसहस्रादि क्रममाद्दशगुणोत्तरं ।  
मानन्तुलाङ्गुलिप्रस्थैर्गुञ्जाः पञ्चाद्यमाषकः ॥ ३६६.३६ ॥  
  
ते षोडशाक्षः कर्षोऽस्त्री पलं कर्षचतुष्टयम् ।  
सुवर्णविस्तौ हेम्नोऽक्षे कुरुविस्तस्तु तत्पले ॥ ३६६.३७ ॥  
  
तला स्त्रियां पलशतं भारः स्याद्विंशतिस्तुलाः ।  
कार्षापणः कार्षिकः स्यात् कार्षिके ताम्रिके पणः ॥ ३६६.३८ ॥  
  
द्रव्यं वित्तं स्वापतेयं रिक्थमृक्थं धनं वसु ।  
रीतिः स्त्रियामारकूटो न स्त्रियामथ ताम्रकम् ॥ ३६६.३९ ॥  
  
शुल्वमौदुम्बरं लौहे तीक्ष्णं कालायसायसी ।  
क्षारं काचोऽथ चपलो रसः सूतश्च पारदे ॥ ३६६.४० ॥  
  
गरलं माहिषं श्रृङ्गं त्रपुसीसकपिच्चटं ।  
हिण्डीरोऽब्धिकफः फेणो मधूच्छिष्टन्तु सिक्थकम् ॥ ३६६.४१ ॥  
  
रङ्गवङ्गे पिचुस्थूलो कूलटी तु मनःशिला ।  
यवक्षारश्च पाक्यः स्यात् त्वक्क्षीरा वंशलोचना ॥ ३६६.४२ ॥  
  
वृषला जघन्यजाः शूद्राश्चाण्डालान्त्याश्च शङ्कराः ।  
कारुः शिल्पी संहतैस्तैर्द्वयोः श्रेणिः सजातिभिः ॥ ३६६.४३ ॥  
  
रङ्गाजीवश्चित्रकरस्त्वष्टा तक्षा च वर्धकिः ।  
नाडिन्धमः स्वर्णकारो नापितान्तावसायिनः ॥ ३६६.४४ ॥  
  
जावालः स्यादजाजीवो देवाजीवस्तु देवलः ।  
जायाजीवास्तु शैलूषा भृतको भृतिभुक्तथा ॥ ३६६.४५ ॥  
  
विवर्णः पामरो नीचः प्राकृतश्च पृथग्जनः ।  
विहीनोपसदो जाल्मो भृत्ये दासेरचेटकाः ॥ ३६६.४६ ॥  
  
पटुस्तु पेशलो दक्षे मृगयुर्लुब्धकः स्मृतः ।  
चण्डालस्तु दिवाकीर्त्तिः पुस्तं लेप्यादिकर्म्मणि ॥ ३६६.४७ ॥  
  
पञ्चालिका पुत्रिका स्याद्वर्करस्तरुणः पशुः ।  
मञ्जूषा पेटकः पेडा तुल्यसाधारणौ समौ ॥  
प्रतिमा स्यात् प्रतिकृतिर्वर्गा ब्रह्मादयः स्मृताः ॥ ३६६.४८ ॥  
  
इत्यादिम्हापुराणे आग्नेये क्षत्रविट्‌शूद्रवर्गा नाम षट्‌षष्ट्यधिकत्रिशततमोऽध्यायः ॥