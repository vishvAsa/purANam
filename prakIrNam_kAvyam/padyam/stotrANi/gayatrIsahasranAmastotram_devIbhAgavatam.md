+++
title = "गयत्रीसहस्रनामस्तोत्रम् (देवीभागवतम्)"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2951"
source_url = "https://www.ebharatisampat.in/readbook3.php?bookid=MjIzNzgzMTE5NDgyMzgy&pageno=MjI0MjQyNjk5NTk="

+++
[[गयत्रीसहस्रनामस्तोत्रम् (देवीभागवतम्)	Source: [EB](https://www.ebharatisampat.in/readbook3.php?bookid=MjIzNzgzMTE5NDgyMzgy&pageno=MjI0MjQyNjk5NTk=)]]

\[




गायत्रीसहस्रनामस्तोत्रम् (देवीभागवतम्)


नारद उवाच -  
भगवन्सर्वधर्मज्ञ सर्वशास्त्रविशारद ।  
श्रुतिस्मृतिपुराणानां रहस्यं त्वन्मुखाच्छ्रुतम् ॥ १॥  
सर्वपापहरं देव येन विद्या प्रवर्तते ।  
केन वा ब्रह्मविज्ञानं किं नु वा मोक्षसाधनम् ॥ २॥  
ब्राह्मणानां गतिः केन केन वा मृत्यु नाशनम् ।  
ऐहिकामुष्मिकफलं केन वा पद्मलोचन ॥ ३॥  
वक्तुमर्हस्यशेषेण सर्वे निखिलमादितः ।  
साधु साधु महाप्राज्ञ सम्यक् पृष्टं त्वयाऽनघ ॥ ४॥  
शृणु वक्ष्यामि यत्नेन गायत्र्यष्टसहस्रकम् ।  
नाम्नां शुभानां दिव्यानां सर्वपापविनाशनम् ॥ ५॥  
सृष्ट्यादौ यद्भगवता पूर्वे प्रोक्तं ब्रवीमि ते ।  
अष्टोत्तरसहस्रस्य ऋषिर्ब्रह्मा प्रकीर्तितः ॥ ६॥  
छन्दोऽनुष्टुप्तथा देवी गायत्रीं देवता स्मृता ।  
हलोबीजानि तस्यैव स्वराः शक्तय ईरिताः ॥ ७॥  
अङ्गन्यासकरन्यासावुच्येते मातृकाक्षरैः ।  
अथ ध्यानं प्रवक्ष्यामि साधकानां हिताय वै ॥ ८॥  
रक्तश्वेतहिरण्यनीलधवलैर्युक्ता त्रिनीत्रोज्ज्वलां रक्तां  
रक्तनवस्रजं  
मणिगणैर्युक्तां कुमारीमिमाम् ।  
गायत्रीं कमलासनां करतलव्यानद्धकुण्डाम्बुजां पद्माक्षी  
च  
वरस्रजं च दधतीं हंसाधिरूढां भजे ॥ ९॥  
अचिन्त्यलक्षणाव्यक्ताप्यर्थमातृमहेश्वरी ।  
अमृतार्णवमध्यस्थाप्यजिता चापराजिता ॥ १०॥  
अणिमादिगुणाधाराप्यर्कमण्डलसंस्थिता ।  
अजराजापराधर्मा अक्षसूत्रधराधरा ॥ ११॥  
अकारादिक्षकारान्ताप्यरिषड्वर्गभेदिनी ।  
अञ्जनाद्रिप्रतीकाशाप्यञ्जनाद्रिनिवासिनी ॥ १२॥  
अदितिश्चाजपाविद्याप्यरविन्दनिभेक्षणा ।  
अन्तर्बहिःस्थिताविद्याध्वंसिनी चान्तरात्मिका ॥ १३॥  
अजा चाजमुखावासाप्यरविन्दनिभानना ।  
अर्धमात्रार्थदानज्ञाप्यरिमण्डलमर्दिनी ॥ १४॥  
असुरघ्नी ह्यमावास्याप्यलक्ष्मीघ्न्यन्त्यजार्चिता ।  
आदिलक्ष्मीश्चादिशक्तिराकृतिश्चायतानना ॥ १५॥  
आदित्यपदवीचाराप्यादित्यपरिसेविता ।  
आचार्यावर्तनाचाराप्यादिमूर्तिनिवासिनी ॥ १६॥  
आग्नेयी चामरी चाद्या चाराध्या चासनस्थिता ।  
आधारनिलयाधारा चाकाशान्तनिवासिनी ॥ १७॥  
आद्याक्षरसमायुक्ता चान्तराकाशरूपिणी ।  
आदित्यमण्डलगता चान्तरध्वान्तनाशिनी ॥ १८॥  
इन्दिरा चेष्टदा चेष्टा चेन्दीवरनिभेक्षणा ।  
इरावती चेन्द्रपदा चेन्द्राणी चेन्दुरूपिणी ॥ १९॥  
इक्षुकोदण्डसंयुक्ता चेषुसन्धानकारिणी ।  
इन्द्रनीलसमाकारा चेडापिङ्गलरूपिणी ॥ २०॥  
इन्द्राक्षीचेश्वरी देवी चेहात्रयविवर्जिता ।  
उमा चोषा ह्युडुनिभा उर्वारुकफलानना ॥ २१॥  
उडुप्रभा चोडुमती ह्युडुपा ह्युडुमध्यगा ।  
ऊर्ध्वा चाप्यूर्ध्वकेशी चाप्यूर्ध्वाधोगतिभेदिनी ॥ २२॥  
ऊर्ध्वबाहुप्रिया चोर्मिमालावाग्ग्रन्थदायिनी ।  
ऋतं चर्षिरृतुमती ऋषिदेवनमस्कृता ॥ २३॥  
ऋग्वेदा ऋणहर्त्री च ऋषिमण्डलचारिणी ।  
ऋद्धिदा ऋजुमार्गस्था ऋजुधर्मा ऋतुप्रदा ॥ २४॥  
ऋग्वेदनिलया ऋज्वी लुप्तधर्मप्रवर्तिनी ।  
लूतारिवरसम्भूता लूतादिविषहारिणी ॥ २५॥  
एकाक्षरा चैकमात्रा चैका चैकैकनिष्ठिता ।  
ऐन्द्री ह्यैरावतारूढा चैहिकामुष्मिकप्रदा ॥ २६॥  
ओङ्कारा ह्योषधी चोता चोतप्रोतनिवासिनी ।  
और्वा ह्यौषधसम्पन्ना औपासनफलप्रदा ॥ २७॥  
अण्डमध्यस्थिता देवी चाःकारमनुरूपिणी ।  
कात्यायनी कालरात्रिः कामाक्षी कामसुन्दरी ॥ २८॥  
कमला कामिनी कान्ता कामदा कालकण्ठिनी ।  
करिकुम्भस्तनभरा करवीरसुवासिनी ॥ २९॥  
कल्याणी कुण्डलवती कुरुक्षेत्रनिवासिनी ।  
कुरुविन्ददलाकारा कुण्डली कुमुदालया ॥ ३०॥  
कालजिह्वा करालास्या कालिका कालरूपिणी ।  
कमनीयगुणा कान्तिः कलाधारा कुमुद्वती ॥ ३१॥  
कौशिकी कमलाकारा कामचारप्रभञ्जिनी ।  
कौमारी करुणापाङ्गी ककुबन्ता करिप्रिया ॥ ३२॥  
केसरी केशवनुता कदम्बकुसुमप्रिया ।  
कालिन्दी कालिका काञ्ची कलशोद्भवसंस्तुता ॥ ३३॥  
काममाता क्रतुमती कामरूपा कृपावती ।  
कुमारी कुण्डनिलया किराती कीरवाहना ॥ ३४॥  
कैकेयी कोकिलालापा केतकी कुसुमप्रिया ।  
कमण्डलुधरा काली कर्मनिर्मूलकारिणी ॥ ३५॥  
कलहंसगतिः कक्षा कृतकौतुकमङ्गला ।  
कस्तूरीतिलका कम्प्रा करीन्द्रगमना कुहूः ॥ ३६॥  
कर्पूरलेपना कृष्णा कपिला कुहराश्रया ।  
कूटस्था कुधरा कम्रा कुक्षिस्थाखिलविष्टपा ॥ ३७॥  
खड्गखेटकरा खर्वा खेचरी खगवाहना ।  
खट्वाङ्गधारिणी ख्याता खगराजोपरिस्थिता ॥ ३८॥  
खलघ्नी खण्डितजरा खण्डाख्यानप्रदायिनी ।  
खण्डेन्दुतिलका गङ्गा गणेशगुहपूजिता ॥ ३९॥  
गायत्री गोमती गीता गान्धारी गानलोलुपा ।  
गौतमी गामिनी गाधा गन्धर्वाप्सरसेविता ॥ ४०॥  
गोविन्दचरणाक्रान्ता गुणत्रयविभाविता ।  
गन्धर्वी गह्वरी गोत्रा गिरीशा गहना गमी ॥ ४१॥  
गुहावासा गुणवती गुरुपापप्रणाशिनी ।  
गुर्वी गुणवती गुह्या गोप्तव्या गुणदायिनी ॥ ४२॥  
गिरिजा गुह्यमातङ्गी गरुडध्वजवल्लभा ।  
गर्वापहारिणी गोदा गोकुलस्था गदाधरा ॥ ४३॥  
गोकर्णनिलयासक्ता गुह्यमण्डलवर्तिनी ।  
घर्मदा घनदा घण्टा घोरदानवमर्दिनी ॥ ४४॥  
घृणिमन्त्रमयी घोषा घनसम्पातदायिनी ।  
घण्टारवप्रिया घ्राणा घृणिसन्तुष्टकारिणी ॥ ४५॥  
घनारिमण्डला घूर्णा घृताची घनवेगिनी ।  
ज्ञानधातुमयी चर्चा चर्चिता चारुहासिनी ॥ ४६॥  
चटुला चण्डिका चित्रा चित्रमाल्यविभूषिता ।  
चतुर्भुजा चारुदन्ता चातुरी चरितप्रदा ॥ ४७॥  
चूलिका चित्रवस्त्रान्ता चन्द्रमःकर्णकुण्डला ।  
चन्द्रहासा चारुदात्री चकोरी चन्द्रहासिनी ॥ ४८॥  
चन्द्रिका चन्द्रधात्री च चौरी चौरा च चण्डिका ।  
चञ्चद्वाग्वादिनी चन्द्रचूडा चोरविनाशिनी ॥ ४९॥  
चारुचन्दनलिप्ताङ्गी चञ्चच्चामरवीजिता ।  
चारुमध्या चारुगतिश्चन्दिला चन्द्ररूपिणी ॥ ५०॥  
चारुहोमप्रिया चार्वाचरिता चक्रबाहुका ।  
चन्द्रमण्डलमध्यस्था चन्द्रमण्डलदर्पणा ॥ ५१॥  
चक्रवाकस्तनी चेष्टा चित्रा चारुविलासिनी ।  
चित्स्वरूपा चन्द्रवती चन्द्रमाश्चन्दनप्रिया ॥ ५२॥  
चोदयित्री चिरप्रज्ञा चातका चारुहेतुकी ।  
छत्रयाता छत्रधरा छाया छन्दःपरिच्छदा ॥ ५३॥  
छायादेवी छिद्रनखा छन्नेन्द्रियविसर्पिणी ।  
छन्दोऽनुष्टुप्प्रतिष्ठान्ता छिद्रोपद्रवभेदिनी ॥ ५४॥  
छेदा छत्रेश्वरी छिन्ना छुरिका छेदनप्रिया ।  
जननी जन्मरहिता जातवेदा जगन्मयी ॥ ५५॥  
जाह्नवी जटिला जेत्री जरामरणवर्जिता ।  
जम्बूद्वीपवती ज्वाला जयन्ती जलशालिनी ॥ ५६॥  
जितेन्द्रिया जितक्रोधा जितामित्रा जगत्प्रिया ।  
जातरूपमयी जिह्वा जानकी जगती जरा ॥ ५७॥  
जनित्री जह्नुतनया जगत्त्रयहितैषिणी ।  
ज्वालामुखी जपवती ज्वरघ्नी जितविष्टपा ॥ ५८॥  
जिताक्रान्तमयी ज्वाला जाग्रती ज्वरदेवता ।  
ज्वलन्ती जलदा ज्येष्ठा ज्याघोषास्फोटदिङ्मुखी ॥ ५९॥  
जम्भिनी जृम्भणा जृम्भा ज्वलन्माणिक्यकुण्डला ।  
झिञ्झिका झणनिर्घोषा झञ्झामारुतवेगिनी ॥ ६०॥  
झल्लरीवाद्यकुशला ञरूपा ञभुजा स्मृता ।  
टङ्कबाणसमायुक्ता टङ्किनी टङ्कभेदिनी ॥ ६१॥  
टङ्कीगणकृताघोषा टङ्कनीयमहोरसा ।  
टङ्कारकारिणी देवी ठठशब्दनिनादिनी ॥ ६२॥  
डामरी डाकिनी डिम्भा डुण्डमारैकनिर्जिता ।  
डामरीतन्त्रमार्गस्था डमड्डमरुनादिनी ॥ ६३॥  
डिण्डीरवसहा डिम्भलसत्क्रीडापरायणा ।  
ढुण्ढिविघ्नेशजननी ढक्काहस्ता ढिलिव्रजा ॥ ६४॥  
नित्यज्ञाना निरुपमा निर्गुणा नर्मदा नदी ।  
त्रिगुणा त्रिपदा तन्त्री तुलसी तरुणा तरुः ॥ ६५॥  
त्रिविक्रमपदाक्रान्ता तुरीयपदगामिनी ।  
तरुणादित्यसङ्काशा तामसी तुहिना तुरा ॥ ६६॥  
त्रिकालज्ञानसम्पन्ना त्रिवली च त्रिलोचना ।  
त्रिशक्तिस्त्रिपुरा तुङ्गा तुरङ्गवदना तथा ॥ ६७॥  
तिमिङ्गिलगिला तीव्रा त्रिस्रोता तामसादिनी ।  
तन्त्रमन्त्रविशेषज्ञा तनुमध्या त्रिविष्टपा ॥ ६८॥  
त्रिसन्ध्या त्रिस्तनी तोषासंस्था तालप्रतापिनी ।  
ताटङ्किनी तुषाराभा तुहिनाचलवासिनी ॥ ६९॥  
तन्तुजालसमायुक्ता तारहारावलिप्रिया ।  
तिलहोमप्रिया तीर्था तमालकुसुमाकृतिः ॥ ७०॥  
तारका त्रियुता तन्वी त्रिशङ्कुपरिवारिता ।  
तलोदरी तिलाभूषा ताटङ्कप्रियवादिनी ॥ ७१॥  
त्रिजटा तित्तिरी तृष्णा त्रिविधा तरुणाकृतिः ।  
तप्तकाञ्चनसङ्काशा तप्तकाञ्चनभूषणा ॥ ७२॥  
त्रैयम्बका त्रिवर्गा च त्रिकालज्ञानदायिनी ।  
तर्पणा तृप्तिदा तृप्ता तामसी तुम्बुरुस्तुता ॥ ७३॥  
तार्क्ष्यस्था त्रिगुणाकारा त्रिभङ्गी तनुवल्लरिः ।  
थात्कारी थारवा थान्ता दोहिनी दीनवत्सला ॥ ७४॥  
दानवान्तकरी दुर्गा दुर्गासुरनिबर्हिणी ।  
देवरीतिर्दिवारात्रिर्द्रौपदी दुन्दुभिस्वना ॥ ७५॥  
देवयानी दुरावासा दारिद्र्योद्भेदिनी दिवा ।  
दामोदरप्रिया दीप्ता दिग्वासा दिग्विमोहिनी ॥ ७६॥  
दण्डकारण्यनिलया दण्डिनी देवपूजिता ।  
देववन्द्या दिविषदा द्वेषिणी दानवाकृतिः ॥ ७७॥  
दीनानाथस्तुता दीक्षा दैवतादिस्वरूपिणी ।  
धात्री धनुर्धरा धेनुर्धारिणी धर्मचारिणी ॥ ७८॥  
धरन्धरा धराधारा धनदा धान्यदोहिनी ।  
धर्मशीला धनाध्यक्षा धनुर्वेदविशारदा ॥ ७९॥  
धृतिर्धन्या धृतपदा धर्मराजप्रिया ध्रुवा ।  
धूमावती धूमकेशी धर्मशास्त्रप्रकाशिनी ॥ ८०॥  
नन्दा नन्दप्रिया निद्रा नृनुता नन्दनात्मिका ।  
नर्मदा नलिनी नीला नीलकण्ठसमाश्रया ॥ ८१॥  
नारायणप्रिया नित्या निर्मला निर्गुणा निधिः ।  
निराधारा निरुपमा नित्यशुद्धा निरञ्जना ॥ ८२॥  
नादबिन्दुकलातीता नादबिन्दुकलात्मिका ।  
नृसिंहिनी नगधरा नृपनागविभूषिता ॥ ८३॥  
नरकक्लेशशमनी नारायणपदोद्भवा ।  
निरवद्या निराकारा नारदप्रियकारिणी ॥ ८४॥  
नानाज्योतिः समाख्याता निधिदा निर्मलात्मिका ।  
नवसूत्रधरा नीतिर्निरुपद्रवकारिणी ॥ ८५॥  
नन्दजा नवरत्नाढ्या नैमिषारण्यवासिनी ।  
नवनीतप्रिया नारी नीलजीमूतनिस्वना ॥ ८६॥  
निमेषिणी नदीरूपा नीलग्रीवा निशीश्वरी ।  
नामावलिर्निशुम्भघ्नी नागलोकनिवासिनी ॥ ८७॥  
नवजाम्बूनदप्रख्या नागलोकाधिदेवता ।  
नूपुराक्रान्तचरणा नरचित्तप्रमोदिनी ॥ ८८॥  
निमग्नारक्तनयना निर्घातसमनिस्वना ।  
नन्दनोद्याननिलया निर्व्यूहोपरिचारिणी ॥ ८९॥  
पार्वती परमोदारा परब्रह्मात्मिका परा ।  
पञ्चकोशविनिर्मुक्ता पञ्चपातकनाशिनी ॥ ९०॥  
परचित्तविधानज्ञा पञ्चिका पञ्चरूपिणी ।  
पूर्णिमा परमा प्रीतिः परतेजः प्रकाशिनी ॥ ९१॥  
पुराणी पौरुषी पुण्या पुण्डरीकनिभेक्षणा ।  
पातालतलनिर्मग्ना प्रीता प्रीतिविवर्धिनी ॥ ९२॥  
पावनी पादसहिता पेशला पवनाशिनी ।  
प्रजापतिः परिश्रान्ता पर्वतस्तनमण्डला ॥ ९३॥  
पद्मप्रिया पद्मसंस्था पद्माक्षी पद्मसम्भवा ।  
पद्मपत्रा पद्मपदा पद्मिनी प्रियभाषिणी ॥ ९४॥  
पशुपाशविनिर्मुक्ता पुरन्ध्री पुरवासिनी ।  
पुष्कला पुरुषा पर्वा पारिजातसुमप्रिया ॥ ९५॥  
पतिव्रता पवित्राङ्गी पुष्पहासपरायणा ।  
प्रज्ञावतीसुता पौत्री पुत्रपूज्या पयस्विनी ॥ ९६॥  
पट्टिपाशधरा पङ्क्तिः पितृलोकप्रदायिनी ।  
पुराणी पुण्यशीला च प्रणतार्तिविनाशिनी ॥ ९७॥  
प्रद्युम्नजननी पुष्टा पितामहपरिग्रहा ।  
पुण्डरीकपुरावासा पुण्डरीकसमानना ॥ ९८॥  
पृथुजङ्घा पृथुभुजा पृथुपादा पृथूदरी ।  
प्रवालशोभा पिङ्गाक्षी पीतवासाः प्रचापला ॥ ९९॥  
प्रसवा पुष्टिदा पुण्या प्रतिष्ठा प्रणवागतिः ।  
पञ्चवर्णा पञ्चवाणी पञ्चिका पञ्चरस्थिता ॥ १००॥  
परमाया परज्योतिः परप्रीतिः परागतिः ।  
पराकाष्ठा परेशानी पाविनी पावकद्युतिः ॥ १०१॥  
पुण्यभद्रा परिच्छेद्या पुष्पहासा पृथूदरी ।  
पीताङ्गी पीतवसना पीतशय्या पिशाचिनी ॥ १०२॥  
पीतक्रिया पिशाचघ्नी पाटलाक्षी पटुक्रिया ।  
पञ्चभक्षप्रियाचारा पूतनाप्राणघातिनी ॥ १०३॥  
पुन्नागवनमध्यस्था पुण्यतीर्थनिषेविता ।  
पञ्चाङ्गी च पराशक्तिः परमाह्लादकारिणी ॥ १०४॥  
पुष्पकाण्डस्थिता पूषा पोषिताखिलविष्टपा ।  
पानप्रिया पञ्चशिखा पन्नगोपरिशायिनी ॥ १०५॥  
पञ्चमात्रात्मिका पृथ्वी पथिका पृथुदोहिनी ।  
पुराणन्यायमीमांसा पाटली पुष्पगन्धिनी ॥ १०६॥  
पुण्यप्रजा पारदात्री परमार्गैकगोचरा ।  
प्रवालशोभा पूर्णाशा प्रणवा पल्लवोदरी ॥ १०७॥  
फलिनी फलदा फल्गुः फूत्कारी फलकाकृतिः ।  
फणीन्द्रभोगशयना फणिमण्डलमण्डिता ॥ १०८॥  
बालबाला बहुमता बालातपनिभांशुका ।  
बलभद्रप्रिया वन्द्या वडवा बुद्धिसंस्तुता ॥ १०९॥  
बन्दीदेवी बिलवती बडिशघ्नी बलिप्रिया ।  
बान्धवी बोधिता बुद्धिर्बन्धूककुसुमप्रिया ॥ ११०॥  
बालभानुप्रभाकारा ब्राह्मी ब्राह्मणदेवता ।  
बृहस्पतिस्तुता वृन्दा वृन्दावनविहारिणी ॥ १११॥  
बालाकिनी बिलाहारा बिलवासा बहूदका ।  
बहुनेत्रा बहुपदा बहुकर्णावतंसिका ॥ ११२॥  
बहुबाहुयुता बीजरूपिणी बहुरूपिणी ।  
बिन्दुनादकलातीता बिन्दुनादस्वरूपिणी ॥ ११३॥  
बद्धगोधाङ्गुलित्राणा बदर्याश्रमवासिनी ।  
बृन्दारका बृहत्स्कन्धा बृहती बाणपातिनी ॥ ११४॥  
वृन्दाध्यक्षा बहुनुता वनिता बहुविक्रमा ।  
बद्धपद्मासनासीना बिल्वपत्रतलस्थिता ॥ ११५॥  
बोधिद्रुमनिजावासा बडिस्था बिन्दुदर्पणा ।  
बाला बाणासनवती वडवानलवेगिनी ॥ ११६॥  
ब्रह्माण्डबहिरन्तःस्था ब्रह्मकङ्कणसूत्रिणी ।  
भवानी भीषणवती भाविनी भयहारिणी ॥ ११७॥  
भद्रकाली भुजङ्गाक्षी भारती भारताशया ।  
भैरवी भीषणाकारा भूतिदा भूतिमालिनी ॥ ११८॥  
भामिनी भोगनिरता भद्रदा भूरिविक्रमा ।  
भूतवासा भृगुलता भार्गवी भूसुरार्चिता ॥ ११९॥  
भागीरथी भोगवती भवनस्था भिषग्वरा ।  
भामिनी भोगिनी भाषा भवानी भूरिदक्षिणा ॥ १२०॥  
भर्गात्मिका भीमवती भवबन्धविमोचिनी ।  
भजनीया भूतधात्रीरञ्जिता भुवनेश्वरी ॥ १२१॥  
भुजङ्गवलया भीमा भेरुण्डा भागधेयिनी ।  
माता माया मधुमती मधुजिह्वा मधुप्रिया ॥ १२२॥  
महादेवी महाभागा मालिनी मीनलोचना ।  
मायातीता मधुमती मधुमांसा मधुद्रवा ॥ १२३॥  
मानवी मधुसम्भूता मिथिलापुरवासिनी ।  
मधुकैटभसंहर्त्री मेदिनी मेघमालिनी ॥ १२४॥  
मन्दोदरी महामाया मैथिली मसृणप्रिया ।  
महालक्ष्मीर्महाकाली महाकन्या महेश्वरी ॥ १२५॥  
माहेन्द्री मेरुतनया मन्दारकुसुमार्चिता ।  
मञ्जुमञ्जीरचरणा मोक्षदा मञ्जुभाषिणी ॥ १२६॥  
मधुरद्राविणी मुद्रा मलया मलयान्विता ।  
मेधा मरकतश्यामा मागधी मेनकात्मजा ॥ १२७॥  
महामारी महावीरा महाश्यामा मनुस्तुता ।  
मातृका मिहिराभासा मुकुन्दपदविक्रमा ॥ १२८॥  
मूलाधारस्थिता मुग्धा मणिपूरकवासिनी ।  
मृगाक्षी महिषारूढा महिषासुरमर्दिनी ॥ १२९॥  
योगासना योगगम्या योगा यौवनकाश्रया ।  
यौवनी युद्धमध्यस्था यमुना युगधारिणी ॥ १३०॥  
यक्षिणी योगयुक्ता च यक्षराजप्रसूतिनी ।  
यात्रा यानविधानज्ञा यदुवंशसमुद्भवा ॥ १३१॥  
यकारादिहकारान्ता याजुषी यज्ञरूपिणी ।  
यामिनी योगनिरता यातुधानभयङ्करी ॥ १३२॥  
रुक्मिणी रमणी रामा रेवती रेणुका रतिः ।  
रौद्री रौद्रप्रियाकारा राममाता रतिप्रिया ॥ १३३॥  
रोहिणी राज्यदा रेवा रमा राजीवलोचना ।  
राकेशी रूपसम्पन्ना रत्नसिंहासनस्थिता ॥ १३४॥  
रक्तमाल्याम्बरधरा रक्तगन्धानुलेपना ।  
राजहंससमारूढा रम्भा रक्तबलिप्रिया ॥ १३५॥  
रमणीययुगाधारा राजिताखिलभूतला ।  
रुरुचर्मपरीधाना रथिनी रत्नमालिका ॥ १३६॥  
रोगेशी रोगशमनी राविणी रोमहर्षिणी ।  
रामचन्द्रपदाक्रान्ता रावणच्छेदकारिणी ॥ १३७॥  
रत्नवस्त्रपरिच्छन्ना रथस्था रुक्मभूषणा ।  
लज्जाधिदेवता लोला ललिता लिङ्गधारिणी ॥ १३८॥  
लक्ष्मीर्लोला लुप्तविषा लोकिनी लोकविश्रुता ।  
लज्जा लम्बोदरी देवी ललना लोकधारिणी ॥ १३९॥  
वरदा वन्दिता विद्या वैष्णवी विमलाकृतिः ।  
वाराही विरजा वर्षा वरलक्ष्मीर्विलासिनी ॥ १४०॥  
विनता व्योममध्यस्था वारिजासनसंस्थिता ।  
वारुणी वेणुसम्भूता वीतिहोत्रा विरूपिणी ॥ १४१॥  
वायुमण्डलमध्यस्था विष्णुरूपा विधिप्रिया ।  
विष्णुपत्नी विष्णुमती विशालाक्षी वसुन्धरा ॥ १४२॥  
वामदेवप्रिया वेला वज्रिणी वसुदोहिनी ।  
वेदाक्षरपरीताङ्गी वाजपेयफलप्रदा ॥ १४३॥  
वासवी वामजननी वैकुण्ठनिलया वरा ।  
व्यासप्रिया वर्मधरा वाल्मीकिपरिसेविता ॥ १४४॥  
शाकम्भरी शिवा शान्ता शरदा शरणागतिः ।  
शातोदरी शुभाचारा शुम्भासुरविमर्दिनी ॥ १४५॥  
शोभावती शिवाकारा शङ्करार्धशरीरिणी ।  
शोणा शुभाशया शुभ्रा शिरःसन्धानकारिणी ॥ १४६॥  
शरावती शरानन्दा शरज्ज्योत्स्ना शुभानना ।  
शरभा शूलिनी शुद्धा शबरी शुकवाहना ॥ १४७॥  
श्रीमती श्रीधरानन्दा श्रवणानन्ददायिनी ।  
शर्वाणी शर्वरीवन्द्या षड्भाषा षडृतुप्रिया ॥ १४८॥  
षडाधारस्थिता देवी षण्मुखप्रियकारिणी ।  
षडङ्गरूपसुमतिसुरासुरनमस्कृता ॥ १४९॥  
सरस्वती सदाधारा सर्वमङ्गलकारिणी ।  
सामगानप्रिया सूक्ष्मा सावित्री सामसम्भवा ॥ १५०॥  
सर्वावासा सदानन्दा सुस्तनी सागराम्बरा ।  
सर्वैश्वर्यप्रिया सिद्धिः साधुबन्धुपराक्रमा ॥ १५१॥  
सप्तर्षिमण्डलगता सोममण्डलवासिनी ।  
सर्वज्ञा सान्द्रकरुणा समानाधिकवर्जिता ॥ १५२॥  
सर्वोत्तुङ्गा सङ्गहीना सद्गुणा सकलेष्टदा ।  
सरधा सूर्यतनया सुकेशी सोमसंहतिः ॥ १५३॥  
हिरण्यवर्णा हरिणी ह्रीङ्कारी हंसवाहिनी ।  
क्षौमवस्त्रपरीताङ्गी क्षीराब्धितनया क्षमा ॥ १५४॥  
गायत्री चैव सावित्री पार्वती च सरस्वती ।  
वेदगर्भा वरारोहा श्रीगायत्री पराम्बिका ॥ १५५॥  
इति साहस्रकं नाम्नां गायत्र्याश्चैव नारद ।  
पुण्यदं सर्वपापघ्नं महासम्पत्तिदायकम् ॥ १५६॥  
एवं नामानि गायत्र्यास्तोषोत्पत्तिकराणि हि ।  
अष्टम्यां च विशेषेण पठितव्यं द्विजैः सह ॥ १५७॥  
जपं कृत्वाहूम पूजाध्यानं कृत्वा विशेषतः ।  
यस्मै कस्मै न दातव्यं गायत्र्यास्तु विशेषतः ॥ १५८॥  
सुभक्ताय सुशिष्याय वक्तव्यं भूसु राय वै ।  
भ्रष्टेभ्यः साधकेभ्यश्च बान्धवेभ्यो न दर्शयेत् ॥ १५९॥  
यद्गृहे लिखितं शास्त्रं भयं तस्य न कस्यचित् ।  
चञ्चलापिस्थिरा भूत्वा कमला तत्र तिष्ठति ॥ १६०॥  
इदं रहस्यं परमं गुह्याद्गुह्यतरं महत् ।  
पुण्यप्रदं मनुष्याणां दरिद्राणांनिधिप्रदम् ॥ १६१॥  
मोक्षप्रदं मुमुक्षूणां कामिनां सर्वकामदम् ।  
रोगाद्वै मुच्यते रोगी बद्धो मुच्येत बन्धनात् ॥ १६२॥  
ब्रह्महत्या सुरापानं सुवर्णस्तेयिनो नराः ।  
गुरुतल्पगतो वापि पातकातन्मुच्यते सकृत् ॥ १६३॥  
असत्प्रतिग्रहाच्चैवाऽभक्ष्यभक्षाद्विशेषतः ।  
पाखण्डानृत्यमुख्यभ्यः पाठनादेव मुच्यते ॥ १६४॥  
इदं रहस्यममलं मयोक्तं पद्मजोद्भव ।  
ब्रह्मसायुज्यदं नॄनां सत्यं सन्त्य न संशय ॥ १६५॥  
॥ इति श्रीदेवीभागवते महापुराणे द्वादशस्कन्धे  
गायत्रीसहस्रनाम स्तोत्रकथनं नाम षष्ठोऽध्यायः ॥




\]
