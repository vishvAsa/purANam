+++
title = "०४१ सगर-यज्ञ-समाप्तिः"
title_english = "041 sagara s grandson amshuman s search for the horse"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-041-Sagara_Yagna_Parisamapthihi.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/02-sagara-kathA/041_sagara-yajna-samAptiH.md">
<details><summary><h2>IITK ...{Loading}...</h2></summary>

Anshuman brings back the horse.



### श्लोकः
#### मूलम्
पुत्रांश्चिरगतान् ज्ञात्वा सगरो रघुनन्दन।  
नप्तारमब्रवीद्राजा दीप्यमानं स्वतेजसा॥1.41.1॥

#### शब्दार्थः
रघुनन्दन O Rama, सगरो राजा king Sagara, पुत्रान् sons, चिरगतान् having gone for a long time, ज्ञात्वा realising, स्वतेजसा by his own lusture, दीप्यमानम् resplendent, नप्तारम् addressing grand son, अब्रवीत् saidः

#### आङ्ग्लानुवादः
"O Delight of the Raghus, king Sagara, realising that his sons had left long ago  said to his grandson Anshuman resplendent with his own lustreः



### श्लोकः
#### मूलम्
शूरश्च कृतविद्यश्च पूर्वैस्तुल्योऽसि तेजसा।  
पितृ़णां गतिमन्विच्छ येन चाश्वोऽपवाहितः॥1.41.2॥

#### शब्दार्थः
शूरश्च valiant, कृतविद्यश्च acquired knowledge in various fields, तेजसा by lustre, पूर्वैः with your ancestors, तुल्यः असि you are equal, पितृ़णाम् your ancestors, गतिम् path, अन्विच्छ search, अश्वः horse, येन by whom, अपवाहितः is carried away.

#### आङ्ग्लानुवादः
'You are valiant. You have acquired knowledge (in various fields). You are illustrious like  your ancestors. Pursue the track taken by your uncles and by the thief who ran away with the horse'.



### श्लोकः
#### मूलम्
अन्तर्भौमानि सत्त्वानि वीर्यवन्ति महान्ति च।  
तेषां त्वं प्रतिघातार्थं सास्त्रं गृह्णीष्व कार्मुकम्॥1.41.3॥

#### शब्दार्थः
अन्तर्भौमानि in the depths of earth, सत्त्वानि beings, वीर्यवन्ति possess prowess, महान्ति च are also mighty, त्वम् you, तेषाम् theirs, प्रतिघातार्थम् to destroy, सास्त्रम् with weapons, कार्मुकम् bow, गृह्णीष्व hold.

#### आङ्ग्लानुवादः
'Creatures in the depths of the earth are powerful and mighty. Carry with you a bow and weapons to counter their attack'.



### श्लोकः
#### मूलम्
अभिवाद्याभिवाद्यांस्त्वं हत्वा विघ्नकरानपि।  
सिद्धार्थस्सन्निवर्तस्व मम यज्ञस्य पारगः॥1.41.4॥

#### शब्दार्थः
त्वम् you, अभिवाद्यान् men who deserve to be honoured, अभिवाद्य after honouring, विघ्नकरान् those causing obstacles to sacrifice, हत्वा by killing, सिद्धार्थः सन् having accomplished  the purpose, मम my, यज्ञस्य sacrifice's, पारगः you ensure completion of my sacrifice, निवर्तस्व come back.

#### आङ्ग्लानुवादः
'Honour those who deserve it. Kill those who cause obstacles to sacrifice. Come back with your mission accomplishing. And ensure the (successful) completion of my  sacrifice'.



### श्लोकः
#### मूलम्
एवमुक्तोंऽशुमान्सम्यक् सगरेण महात्मना।  
धनुरादाय खड्गं च जगाम लघुविक्रमः॥1.41.5॥

#### शब्दार्थः
अंशुमान् Anshuman, महात्मना by the magnanimous, सगरेण Sagara, एवम् in this way, सम्यक् thoroughly, उक्तः spoken, धनुः bow, खड्गं च scimitar, आदाय taking, लघुविक्रमः rapid strides, जगाम had set out.

#### आङ्ग्लानुवादः
"Having been throughly instructed by the highsouled Sagara in this way, Anshuman  left with rapid strides carrying a scimitar and a bow.



### श्लोकः
#### मूलम्
स खातं पितृभिर्मार्गमन्तर्भौमं महात्मभिः।  
प्रापद्यत नरश्रेष्ठ तेन राज्ञाऽभिचोदितः॥1.41.6॥

#### शब्दार्थः
नरश्रेष्ठ O Best among men, सः he, राज्ञा by king, अभिचोदितः directed, महात्मभिः by the noble, पितृभिः uncles, अन्तर्भौमम् in the depths of earth, खातम् dug, मार्गम् path, प्रापद्यत followed.

#### आङ्ग्लानुवादः
O Best among men directed by the king (Sagara), Anshuman followed the path taken by his noble uncles into the depths of the earth.



### श्लोकः
#### मूलम्
दैत्यदानवरक्षोभिः पिशाचपतगोरगैः।  
पूज्यमानं महातेजा दिशागजमपश्यत॥1.41.7॥

#### शब्दार्थः
महातेजाः exceedingly valiant, दैत्यदानवरक्षोभिः daityas, danavas, rakshasas, पिशाचपतगोरगैः pisachas, birds and serpents, पूज्यमानम् worshipped by, दिशागजम् elephant of the quarter, अपश्यत beheld.

#### आङ्ग्लानुवादः
Exceedingly valiant Ashuman beheld the elephant of the quarter worshipped by daityas, danavas, rakshasas, pisachas, birds and serpents.



### श्लोकः
#### मूलम्
स तं प्रदक्षिणं कृत्वा पृष्ट्वा चापि निरामयम्।  
पितृ़न् स परिपप्रच्छ  वाजिहर्तारमेव च॥1.41.8॥

#### शब्दार्थः
सः he, तं प्रदक्षिणं कृत्वा having circumambulated that elephant, निरामयम् wellbeing, पृष्ट्वा चापि having enquired, पितृ़न् about the younger brothers of his father, वाजिहर्तारमेव च about the person who had stolen the sacrificial horse, परिपप्रच्छ enquired.

#### आङ्ग्लानुवादः
Having circumambulated the elephant, he (Anshuman) enquired about his wellbeing, the where abouts of his uncles and also about the one who had stolen the sacrificial horse.



### श्लोकः
#### मूलम्
दिशागजस्तु तच्छ्रुत्वा प्रत्याहांशुमतो वचः।  
आसमञ्ज कृतार्थस्त्वं सहाश्वश्शीघ्रमेष्यसि॥1.41.9॥

#### शब्दार्थः
दिशागजस्तु elephant of the quarter, अंशुमतः Anshman's, तत् वचः those words, श्रुत्वा having listened to, प्रत्याह replied, आसमञ्ज O Son of Asamanjasa, Anshuman, त्वं you,  कृतार्थः having gained the object, सहाश्वः with horse, श्रीघ्रम् soon, एष्यसि will go (back).

#### आङ्ग्लानुवादः
Having listened to the words of Anshuman the elephant of the quarter replied, 'O  
Anshuman, son of Asamanjasa having fulfilled your objective, you will go back soon with the horse'.



### श्लोकः
#### मूलम्
तस्य तद्वचनं श्रुत्वा सर्वानेव दिशागजान्।  
यथाक्रमं यथान्यायं प्रष्टुं समुपचक्रमे॥1.41.10॥

#### शब्दार्थः
तस्य his (elephant's), तत् वचनम् those words, श्रुत्वा having listened to, सर्वानेव all of them,  दिशागजान् elephants of the quarters, यथाक्रमम् successively, यथान्यायम् with due respect, प्रष्टुम् to enquire, उपचक्रमे commenced.

#### आङ्ग्लानुवादः
Having listened to the words of the elephant, Anshuman started enquring the well being of each of the guardians (elephants) of the quarters successively with due respectः



### श्लोकः
#### मूलम्
तैश्च सर्वैर्दिशापालैर्वाक्यज्ञैर्वाक्यकोविदैः।  
पूजितस्सहयश्चैव गन्ताऽसीत्यभिचोदितः॥1.41.11॥

#### शब्दार्थः
वाक्यज्ञैः knowers of essence of words, वाक्यकोविदैः proficient in the application of words, सर्वैः by all, तैः दिशापालैः by those mighty elephants, पूजितः honoured, सहयः with the horse, गन्तासि इति you will go back, अभिचोदितः was directed.

#### आङ्ग्लानुवादः
All those elephants of the quarters were knowers of the essence of words and proficient in the right use of words. Treating him kindly the elephants encouraged him saying, 'You will go back with the horse'.



### श्लोकः
#### मूलम्
तेषां तद्वचनं श्रुत्वा जगाम लघुविक्रमः।  
भस्मराशीकृता यत्र पितरस्तस्य सागराः॥1.41.12॥

#### शब्दार्थः
तेषाम् their, तद्वचनम् those words, श्रुत्वा having heard, लघुविक्रमः with quick paces, तस्य his, पितरः younger brothers of his father, सागराः sons of Sagara, यत्र where, भस्मराशीकृताः were reduced  into heaps of ashes, जगाम had gone.

#### आङ्ग्लानुवादः
Hearing their words with a quick pace where he reached the place his uncles, sons of Sagara were reduced to heaps of ashes.



### श्लोकः
#### मूलम्
स दुःखवशमापन्नस्त्वसमञ्जसुतस्तदा।  
चुक्रोश परमार्तस्तु वधात्तेषां सुदुःखितः॥1.41.13॥

#### शब्दार्थः
तदा then, सः he, असमञ्जसुतः son of Asamanjasa, दुःखवशम् possessed by grief, आपन्नः having reached, परमार्तः greatly distressed, तेषाम् their, वधात् by destruction, सुदुःखितः greatly grieved, चुक्रोश cried out.

#### आङ्ग्लानुवादः
Then the son of Asamanjasa, overwhelmed with sorrow and deeply distressed at their destruction, bewailed with great grief.



### श्लोकः
#### मूलम्
यज्ञीयं च हयं तत्र चरन्तमविदूरतः।  
ददर्श पुरुषव्याघ्रो दुःखशोकसमन्वितः॥1.41.14॥

#### शब्दार्थः
दुःखशोकसमन्वितः possessed by grief and sorrow, पुरुषव्याघ्रः that tiger like brave one among men, अविदूरतः nearby, चरन्तम् grazing, यज्ञीयम् sacrificial, हयम् horse, ददर्श beheld.

#### आङ्ग्लानुवादः
Possessed by grief and tears, Anshuman, that tiger among men, beheld the sacrificial horse grazing nearby.



### श्लोकः
#### मूलम्
स तेषां राजपुत्राणां कर्तुकामो जलक्रियाम् ।  
सलिलार्थी महातेजा न चापश्यज्जलाशयम् ॥1.41.15॥

#### शब्दार्थः
महातेजाः highly lustrous, सः he, तेषाम् for those, राजपुत्राणाम् princes, जलक्रियाम् presenting  libations of waters (to the manes of the deceased), कर्तुकामः with intention of doing, सलिलार्थी seeking water, जलाशयम् reservoir of water, न च अपश्यत् could not see.

#### आङ्ग्लानुवादः
With the intention of performing traditional funeral rites with water for the deceased princes, highly lustrous Anshuman looked around for water but could not see any  
reservoir of water (in the neighbourhood).



### श्लोकः
#### मूलम्
विसार्य निपुणां दृष्टिं ततोऽपश्यत्खगाधिपम् ।  
पितृ़णां मातुलं राम सुपर्णमनिलोपमम्॥1.41.16॥

#### शब्दार्थः
राम O Rama, ततः afterwards, निपुणाम् intelligent, दृष्टिम् glances, विसार्य extending, पितृ़णाम्  uncles', मातुलम् maternal uncle, खगाधिपम् lord of the eagles, अनिलोपमम् resembling wind in swiftness, सुपर्णम् Garuda (brother of Suparna, the mother of princes), अपश्यत् beheld.

#### आङ्ग्लानुवादः
O Rama with his keen eyes, he (Anshuman) marked Suparna, the maternal uncle of his uncles, lord of the eagles (Garuda) bestowed with the swiftness of the wind.



### श्लोकः
#### मूलम्
स चैवमब्रवीद्वाक्यं वैनतेयो महाबल ः।  
मा शुचः पुरुषव्याघ्र वधोऽयं लोकसम्मतः॥1.41.17॥

#### शब्दार्थः
महाबलः highly powerful, सः वैनतेयः Garuda, son of Vinata, (एनम् addressing him), वाक्यम् words, एवं thus, अब्रवीत् said, पुरुषव्याघ्र O Tiger among men, मा शुचः do not grieve, अयं वधः this act of assasination, लोकसम्मतः is aimed for the welfare of the three worlds.

#### आङ्ग्लानुवादः
Highly powerful Garuda, son of Vinata, addressing Anshuman said 'O Tiger among men do not grieve. This act of assasination is meant for the welfare of the three worlds'.



### श्लोकः
#### मूलम्
कपिलेनाप्रमेयेन दग्धा हीमे महाबलाः।  
सलिलं नार्हसि प्राज्ञ दातुमेषां हि लौकिकम्॥1.41.18॥

#### शब्दार्थः
महाबलाः highly valiant, इमे these, अप्रमेयेन by one who has boundless power, कपिलेन by Kapila, दग्धाः हि have been burnt indeed, प्राज्ञ O Sagacious one, लौकिकम् worldly (ordinary), सलिलम् water, दातुम् to offer, नार्हसि is not proper on your part.

#### आङ्ग्लानुवादः
'Your valiant uncles have been burnt by Kapila of boundless power. O Sagcious one performing traditional rites with ordinary water is not proper'.



### श्लोकः
#### मूलम्
गङ्गा हिमवतो ज्येष्ठा दुहिता पुरुषर्षभ।  
तस्यां कुरु महाबाहो पितृ़णां तु जलक्रियाम्॥1.41.19॥

#### शब्दार्थः
पुरुषर्षभ O Best among men, हिमवतः Himavan's, ज्येष्ठा eldest daughter, गङ्गा Ganga, महाबाहो O Mighty armed one, पितृ़णाम् yours uncles', जलक्रियाम् traditional rites with water, तस्याम्  in her (those waters), कुरु perform.

#### आङ्ग्लानुवादः
'O Best among men O Mightyarmed one perform  the traditional rites of your uncles with water from river Ganga, the eldest daughter of Himavat'.



### श्लोकः
#### मूलम्
भस्मराशीकृतानेतान् प्लावयेल्लोकपावनी।  
तया क्लिन्नमिदं भस्म गङ्गया लोककान्तया॥1.41.20॥  
षष्टिं पुत्रसहस्राणि स्वर्गलोकं च नेष्यति।

#### शब्दार्थः
लोकपावनी purifier of the three worlds, that Ganga, भस्मराशीकृतान् reduced to heaps of ash, एतान् these, प्लावयेत् will sanctify, लोककान्तया by the beloved one of the world, तया गङ्गया by that Ganga, क्लिन्नम् inundated, इदं भस्म these heaps of ash, षष्टिं पुत्रसहस्राणि sixty thousand sons, स्वर्गलोकम् heavens च नेष्यति will take also.

#### आङ्ग्लानुवादः
Ganga, the purifier of the three worlds, will sanctify your uncles reduced to heaps of ashes. These heaps when inundated by waters of Ganga, beloved of the worlds, will take  all the sixty thousand sons to heaven.



### श्लोकः
#### मूलम्
गच्छ चाश्वं महाभाग तं गृह्य पुरुषर्षभ॥1.41.21॥  
यज्ञं पैतामहं वीर संवर्तयितुमर्हसि।

#### शब्दार्थः
महाभाग O Highly fortunate one, पुरुषर्षभ O Best among men, तम् अश्वम् that horse, गृह्य taking, गच्छ go back, वीर O hero, पैतामहम् grand father's, यज्ञम् sacrifice, संवर्तयितुम् to  complete, अर्हसि it behoves of you.

#### आङ्ग्लानुवादः
'O Highly fortunate one O Best among men go back with that horse. O Hero It  
behoves of you to complete the sacrifice undertaken by  your grandfather'.



### श्लोकः
#### मूलम्
सुपर्णवचनं श्रुत्वा सोंऽशुमानतिवीर्यवान् ॥1.41.22॥  
त्वरितं हयमादाय पुनरायान्महायशाः।

#### शब्दार्थः
अतिवीर्यवान् exceedingly powerful, महायशाः highly renowned, अंशुमान् Anshuman, सुपर्णवचनम् words of Suparna, श्रुत्वा having heard, त्वरितम् quickly, हयम् horse, आदाय taking hold of, पुनः again, आयात् returned.

#### आङ्ग्लानुवादः
Exceedingly powerful and highly renowned Anshuman, on hearing the words of Garuda returned quickly to the capital with the horse৷৷



### श्लोकः
#### मूलम्
ततो राजानमासाद्य दीक्षितं रघुनन्दन॥1.41.23॥  
न्यवेदयद्यथावृत्तं सुपर्णवचनं तथा।

#### शब्दार्थः
रघुनन्दन O Rama, दीक्षितम् one who is initiated into ceremony, राजानम् king, आसाद्य having reached, यथावृत्तम् in conformity with what had happened, तथा faithfully, सुपर्णवचनम् words of Suparna, न्यवेदयत् communicated.

#### आङ्ग्लानुवादः
O Descendant of the Raghus (Rama), having reached the king who had been initiated into the ceremony, Anshuman communicated faithfully to him all that had happened. He also reported the words Suparna had said.



### श्लोकः
#### मूलम्
तच्छ्रुत्वा घोरसङ्काशं वाक्यमंशुमतो नृपः॥1.41.24॥  
यज्ञं निवर्तयामास यथाकल्पं यथाविधि।

#### शब्दार्थः
नृपः king, अंशुमतः Anshuman's, घोरसङ्काशम् aweful, वाक्यम् words, श्रुत्वा having heard, यथाकल्पम् in accordance with rules of Kalpa, the vedanga, यथाविधि in accordance with the scriptures and tradition, यज्ञम् sacrifice ,निवर्तयामास performed.

#### आङ्ग्लानुवादः
The king heard (was stunned to hear) the awful words of Anshuman, (yet) he  
performed the sacrifice in accordance with traditional scriptures and Kalpa, the  
Vedanga.



### श्लोकः
#### मूलम्
स्वपुरं चागमच्छ्रीमानिष्टयज्ञोमहीपतिः॥1.41.25॥  
गङ्गायाश्चागमे राजा निश्चयं नाध्यगच्छत।

#### शब्दार्थः
श्रीमान् auspicious, महीपतिः lord of earth, king Sagara, इष्टयज्ञः had completed the performance of the sacrifice, स्वपुरम् to his own capital, आगमत् reached, राजा king, गङ्गायाः Ganga, आगमे in the matter of descent, निश्चयम् decision, नाध्यगच्छत did not arrive (at any).

#### आङ्ग्लानुवादः
The great lord of the earth (king Sagara) after performing the sacrifice reached his capital. (But) He could not devise any means to bring Ganga down to the earth.



### श्लोकः
#### मूलम्
अकृत्वा निश्चयं राजा कालेन महता महान्  ।  
त्रिंशद्वर्षसहस्राणि राज्यं कृत्वा दिवं गतः॥1.41.26॥

#### शब्दार्थः
महान् mighty, राजा king, महता कालेन for a long time, निश्चयं अकृत्वा without arriving at any decision (in the matter of bringing Ganga down to earth), त्रिंशद्वर्षसहस्राणि thirty thousand years, राज्यम् kingdom, कृत्वा having ruled, दिवं गतः ascended heaven.

#### आङ्ग्लानुवादः
The mighty king (Sagara), over a long period of time without being able to devise means (to bring Ganga down to the earth), ruled the kingdom for thirty thousand years and ascended to heaven".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे एकचत्वारिंशस्सर्गः॥  
Thus ends the fortyfirst sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/02-sagara-kathA/041_sagara-yajna-samAptiH.md">
<details><summary><h2>भूषणम् ...{Loading}...</h2></summary>



पुत्रांश्चिरगतान् ज्ञात्वा सगरो रघुनन्दन ।  

नप्तारमब्रवीद्राजा दीप्यमानं स्वतेजसा  ॥  १।४१।१  ॥   

पुत्रानिति । नप्तारं पौत्रम्  ॥  १।४१।१  ॥   

  

शूरश्च कृतविद्यश्च पूर्वैस्तुल्यो ऽसि तेजसा ।  

पितृ़णां गतिमन्विच्छ येन चाश्वो ऽपवाहितः  ॥  १।४१।२  ॥   

शूर इति । पूर्वैः पितृभिः । पितृ़णां कनिष्ठपितृ़णाम् । गतिं मार्गम् ।
अन्विच्छ अन्वेषय । अश्वो येनापवाहितस्तस्य च गतिमन्विच्छ  ॥  १।४१।२  ॥   

  

अन्तर्भौमानि सत्त्वानि वीर्यवन्ति महान्ति च ।  

तेषां त्वं प्रतिघातार्थं सासिं गृह्णीष्व कार्मुकम्  ॥  १।४१।३  ॥   

अन्तरिति । अन्तर्भौमानि भूमेरन्तर्जातानि । भूबिलमाश्रितानीत्यर्थः ।
यानीति शेषः  ॥  १।४१।३  ॥   

  

अभिवाद्याभिवाद्यांस्त्वं हत्वा विघ्नकरानपि ।  

सिद्धार्थस्सन्निवर्तस्व मम यज्ञस्य पारगः  ॥  १।४१।४  ॥   

अभिवाद्येति । पारगः समाप्तिकरः  ॥  १।४१।४  ॥   

  

एवमुक्तों ऽशुमान् सम्यक् सगरेण महात्मना ।  

धनुरादाय खङ्गं च जगाम लघुविक्रमः  ॥  १।४१।५  ॥   

एवमिति । लघुविक्रमः शीघ्रगमनः  ॥  १।४१।५  ॥   

  

स खातं पितृभिर्मार्गमन्तर्भौमं महात्मभिः ।  

प्रापद्यत नरश्रेष्ठस्तेन राज्ञा ऽभिचोदितः  ॥  १।४१।६  ॥   

स इति । खातं क्लृप्तमित्यर्थः  ॥  १।४१।६  ॥   

  

दैत्यदानवरक्षोभिः पिशाचपतगोरगैः ।  

पूज्यमानं महातेजा दिशागजमपश्यत  ॥  १।४१।७  ॥   

दैत्येति । अपश्यत अपश्यत्  ॥  १।४१।७  ॥   

  

स तं प्रदक्षिणं कृत्वा पृष्ट्वा चैव निरामयम् ।  

पितृ़न् स परिपप्रच्छ वाजिहर्तारमेव च  ॥  १।४१।८  ॥   

स इति । परिपप्रच्छ, क्वास्त इति शेषः  ॥  १।४१।८  ॥   

  

दिशागजस्तु तच्छ्रुत्वा प्रत्याहांशुमतो वचः ।  

आसमञ्ज कृतार्थस्त्वं सहाश्वः शीघ्रमेष्यसि  ॥  १।४१।९  ॥   

दिशेति । आसमञ्ज असमञ्जपुत्र इञभाव आर्षः  ॥  १।४१।९  ॥   

  

तस्य तद्वचनं श्रुत्वा सर्वानेव दिशागजान् ।  

यथाक्रमं यथान्यायं प्रष्टुं समुपचक्रमे  ॥  १।४१।१०  ॥   

तस्येति । समुपचक्रम इति सविनयत्वप्रकटनम्  ॥  १।४१।१०  ॥   

  

तैश्च सर्वैर्दिशापालैर्वाक्यज्ञैर्वाक्यकोविदैः ।  

पूजितः सहयश्चैव गन्तासीत्यभिचोदितः  ॥  १।४१।११  ॥   

तैश्चेति । वक्तुमर्हं वाक्यं "ऋहलोर्ण्यत्" "चजोः कु घिण्ण्यतोः" इति
कुत्वम् । वाक्यकोविदैः कालदेशोचितवक्तव्यार्थज्ञैः । यद्वा
परवाक्याशयज्ञैः, स्वयं वाक्यप्रयोगकुशलैश्चेत्यर्थः । सहयः पितामहसमीपं
गन्तासीत्यभिचोदितो ऽभूत्  ॥  १।४१।११  ॥   

  

तेषां तद्वचनं श्रुत्वा जगाम लघुविक्रमः ।  

भस्मराशीकृता यत्र पितरस्तस्य सागराः  ॥  १।४१।१२  ॥   

तेषामिति । तस्य अंशुमतः । पितरो यत्र भस्मराशीकृतास्तं देशं जगाम  ॥ 
१।४१।१२  ॥   

  

स दुःखवशमापन्नस्त्वसमञ्जसुतस्तदा ।  

चुक्रोश परमार्तस्तु वधात्तेषां सुदुःखितः  ॥  १।४१।१३  ॥   

स इति । पूर्वमदर्शनाद्दुःखवशमापन्नः, तेषां वधात् वधदर्शनात् । सुदुःखितः
परमार्तः भृशं तप्तः । चुक्रोश रुरोद  ॥  १।४१।१३  ॥   

  

यज्ञीयं च हयं तत्र चरन्तमविदूरतः ।  

ददर्श पुरुषव्याघ्रो दुःखशोकसमन्वितः  ॥  १।४१।१४  ॥   

यज्ञीयमिति । शोकः विलापः  ॥  १।४१।१४  ॥   

  

स तेषां राजपुत्राणां कर्तुकामो जलक्रियाम् ।  

सलिलार्थी महातेजा न चापश्यज्जलाशयम्  ॥  १।४१।१५  ॥   

स इति । जलक्रिया तर्पणम्  ॥  १।४१।१५  ॥   

  

विसार्य निपुणां दृष्टिं ततो ऽपश्यत् खगाधिपम् ।  

पितृ़णां मातुलं राम सुपर्णमनिलोपमम्  ॥  १।४१।१६  ॥   

विसार्येति । विसार्य समन्तात्प्रसार्य । निपुणां दूरवीक्षणक्षमाम् ।
अनिलोपमम्, वेगेनेति शेषः  ॥  १।४१।१६  ॥   

  

स चैवमब्रवीद्वाक्यं वैनतेयो महाबलः ।  

मा शुचः पुरुषव्याघ्र वधो ऽयं लोकसम्मतः  ॥  १।४१।१७  ॥   

स चेति । लोकसम्मतः लोकहितः  ॥  १।४१।१७  ॥   

  

कपिलेनाप्रमेयेन दग्धा हीमे महाबलाः ।  

सलिलं नार्हसि प्राज्ञ दातुमेषां हि लौकिकम्  ॥  १।४१।१८  ॥   

कपिलेनेति । हि यस्मात् कपिलेन हताः लौकिकं लोकतः प्राप्तम्, सलिलं दातुं
नार्हसि । "चण्डालादुदकात्सर्पात् वैद्युताद्ब्राह्मादपि । दंष्ट्रिभ्यश्च
पशुभ्यश्च मरणं पापकर्मणाम् । उदकं पिण्डदानं च एतेभ्योयद्विधीयते ।
नोपतिष्ठति तत्सर्वमन्तरिक्षे विनश्यति  ॥ " इति स्मृतेः। कपिलो ब्राह्मणः
 ॥  १।४१।१८  ॥   

  

गङ्गा हिमवतो ज्येष्ठा दुहिता पुरुषर्षभ ।  

तस्यां कुरु महाबोहो पितृ़णां तु जलक्रियाम्  ॥  १।४१।१९  ॥   

गङ्गेति । गङ्गा अस्तीति शेषः  ॥  १।४१।१९  ॥   

  

भस्मराशीकृतानेतान् प्लावयेल्लोकपावनी ।  

तया क्लिन्नमिदं भस्म गङ्गया लोककान्तया ।  

षष्टिं पुत्रसहस्राणि स्वर्गलोकं नयिष्यति  ॥  १।४१।२०  ॥   

न केवलं तत्र जलक्रिया, तया सेचनीयं चेत्याह--भस्मेति सार्द्धश्लोकः । यदि
प्लावयेत्सेचयेत्  

तदा तया क्लिन्नं सिक्तं भस्म नयिष्यति नेष्यति  ॥  १।४१।२०  ॥   

  

गच्छ चाश्वं महाभाग तं गृह्य पुरुषर्षभ ।  

यज्ञं पैतामहं वीर संवर्तयितुमर्हसि  ॥  १।४१।२१  ॥   

गच्छेति । संवर्तयितुं समापयितुम्  ॥  १।४१।२१  ॥   

  

सुपर्णवचनं श्रुत्वा सों ऽशुमानति वीर्यवान् ।  

त्वरितं हयमादाय पुनरायान्महायशाः  ॥  १।४१।२२  ॥   

सुपर्णेति । आयात् आगच्छत्  ॥  १।४१।२२  ॥   

  

ततो राजानमासाद्य दीक्षितं रघुनन्दन ।  

न्यवेदयद्यथावृत्तं सुपर्णवचनं तथा  ॥  १।४१।२३  ॥   

तत इति । वृत्तं पितृवृत्तान्तं सुपर्णवचनं च यथा तथा न्यवेदयदित्यन्वयः  ॥ 
१।४१।२३  ॥   

  

तच्छ्रुत्वा घोरसङ्काशं वाक्यमंशुमतो नृपः ।  

यज्ञं निर्वर्तयामास यथाकल्पं यथाविधि  ॥  १।४१।२४  ॥   

तच्छ्रुत्वेति । यथाकल्पं यथाक्रमम्  ॥  १।४१।२४  ॥   

  

स्वपुरं चागमच्छ्रीमानिष्टयज्ञो महीपतिः ।  

गङ्गायाश्चागमे राजा निश्चयं नाध्यगच्छत  ॥  १।४१।२५  ॥   

स्वेति । निश्चयम् उपायम्  ॥  १।४१।२५  ॥   

  

अकृत्वा निश्चयं राजा कालेन महता महान् ।  

त्रिंशद्वर्षसहस्राणि राज्यं कृत्वा दिवं गतः  ॥  १।४१।२६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकचत्वारिंशः सर्गः
 ॥  ४१  ॥   

अकृत्वेति । महता कालेन दिवं गत इत्यन्वयः  ॥  १।४१।२६  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकचत्वारिंशः सर्गः  ॥  ४१  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/02-sagara-kathA/041_sagara-yajna-samAptiH.md">
<details><summary><h2>शिरोमणी ...{Loading}...</h2></summary>



भस्मराशीकरणान्तरकालिकं वृत्तमाह पुत्रानिति । हे रघुनन्दन चिरगतान्
अश्वान्वेपणार्थं बहुकालतो देशान्तरं प्राप्तान् पुत्रान् ज्ञात्वा
स्मृत्वां स्वतेजसा दीप्यमानं नप्तारमंशुमन्तं राजा सगरो ऽब्रवीत्  ॥ 
१।४१।१  ॥   

  

शूर इति । तेजसा पूर्वैस्तुल्यः शूरः कृतविधः
सम्पादितास्त्रादिक्षास्त्रश्च तवमसि अतो हेतोः पितृ़णां गतिमन्विच्छ
अन्वेषणं कुरु येन अश्वो ऽपहारितो ऽपहृतस्तं चान्विच्छ एकश्चकारो
हेत्वर्थकः  ॥  १।४१।२  ॥   

  

अन्वेषणरीतिमुपदिश्ान्नाह अन्तरिति । अन्तर्भौमानि भूम्यन्तर्वर्तीनि
सत्वानि वध्यदुष्टप्राणिनः वीर्यवन्ति अतिवीर्ययुक्तानि महान्ति
बृहच्छरीराणि च सन्ति अतस्तेषां सत्त्वानां प्रतिघातार्थं सासिमसिसहितं
कार्मुकं धनुस्त्वं गृह्णीष्व  ॥  १।४१।३  ॥   

  

अभिवाद्येति । अभिवाद्यान् तत्र मिलिताभिवादनयोग्यान् अभिवाद्य प्रणम्य
विघ्नकरांश्च हत्वा सिद्धार्थो निष्पादितप्रयोजनः प्राप्ताश्वक इत्यर्थः अत
एव मम यज्ञस्य पारगस्त्वं संनिवर्तस्व अश्वं गृहीत्वा गृहमागच्छेत्यर्थः  ॥ 
१।४१।४  ॥   

  

एवमिति । महात्मना सगरेण एवमनेन प्रकारेण सम्यगुक्तः सम्यगुपदिष्टः
लघुविक्रमः लघुना कालेन विक्रमो बहुगमनं यस्य सोंशुमान् धनुः खड्गं चादाय
गृहीत्वा जगाम  ॥  १।४१।५  ॥   

  

स इति । नरश्रेष्ठ हे राम । तेन प्रसिद्धेन राज्ञा सगरेण अभिचोदितः
प्रेरितः सोंशुमान् पितृखातं  

पितृ़णां खननेन निर्मितमन्तर्भौमम्मूम्यन्तर्विद्यमानं मार्गं
महात्मभिरतिप्रयत्नैः प्रापद्यत । महात्मभिरिति पित्रन्वयि  ॥  १।४१।६  ॥   

  

दैत्येति । महातेजा अंशुमान् दैत्यादिभिः पूज्यमानं दिशागजमपश्यत  ॥  १।४१।७
 ॥   

  

स इति । हे स अरिनिवर्तक राम सों ऽशुमानृ तं गजं प्रदक्षिणं कृत्वैव
निरामयं कुशलं च पृष्ट्वैव पितृ़न् वाजिहर्तारं च पप्रच्छ  ॥  १।४१।८  ॥   

  

दिशेति । दिशागर्जोशुमतस्तद्वचः श्रुत्वैव प्रत्याह तत्प्रतिवचनमेवाह हे
आसमञ्ज कृतार्थः दृष्टाश्वः अत एव सहाश्वः अश्वसहितः त्वं शीघ्रमेष्यसि
स्वपितामहसमीपं प्राप्स्यसि एतेन गजानां (गजस्य) परमाभिज्ञत्वं सूचितम्
विशेषवृत्तानुक्त्या तेषां (तस्य) दयालुत्वं सूचितम् ।
आसमञ्जशब्दःशिवाद्यणन्तः  ॥  १।४१।९  ॥   

  

तस्येति । तस्य पूर्वदिग्गजस्य तद्वचनं श्रुत्वैव सर्वान् दिशो गजान्
यथाक्रमं क्रममनतिक्रम्य यथान्यायं यथोचितं प्रष्टुं समुपचक्रमे  ॥  १।४१।१०
 ॥   

  

तैरिति । वाक्यज्ञैः परवचनश्रवणमात्रेणाशयाभिज्ञैः वाक्यकोविदैः
वचननिपुणैर्दिशां पालैः सर्वैरेव तैर्गजैः पूजित सहय एव त्वं
गन्तासीत्यभिचोदितश्च एवांशुमानासीदिति शेषः । विशेषवृत्तं तैरपि
नोक्तमित्यर्थः । तेन तेषामपि तत्त्वं व्यञ्जितम् । एकश्चशब्द एवार्थे  ॥ 
१।४१।११  ॥   

  

तेषामिति । तेषां गजानां तद्वचतनं श्रुत्वा लघुविक्रमोंशुमान् यत्र
तस्यांशुमतः पितरः सागरा भस्मराशीकृतास्तत्र जगाम  ॥  १।४१।१२  ॥   

  

स इति । तदा प्राप्तिसमये एव असमञ्जसुतः सोंशुमान् दुःखवशमापन्नः
कुशकुनदर्शनादिना किञ्चिद्दुःखं प्राप्त इत्यर्थः । पश्चात्तेषां पितृ़णां
वधाद्वधमवगत्य सुदुःखितः अत्यन्तदुःखं प्राप्तः अत एव परमार्तः पृथिव्यां
लुण्ठितः चुक्रोश रुरोद । एकस्तुशब्द एवार्थे द्वितीयः पश्चादर्थकः  ॥ 
१।४१।१३  ॥   

  

यज्ञियमिति । तत्र तस्मिन्समये दुःखशोकसमन्वितः पुरुषव्याघ्रों ऽशुमान्
अविदूरत एव चरन्तं यज्ञियं हयं ददर्श । चशब्द एवार्थे  ॥  १।४१।१४  ॥   

  

स इति । तेषां दग्धानां राजपुत्राणां जलक्रियां कर्तुकामः अत एव सलिलार्थी
सलिलप्रयोजनवान् महातेजाः सों ऽशुमान् जलाशयं नैवापश्यत् । चशब्द एवार्थे
 ॥  १।४१।१५  ॥   

  

विसार्येति । हे राम निपुणां दूरदर्शनक्षमां दृष्टिं विसार्य सर्वतः
प्रसार्य पितृ़णां मातुलमनिलोपमं वायुसदृशं खगाधिपं सुपणं गरुडं तत्र
तस्मिन्समये अपश्यत् अंशुमानिति शेषः  ॥  १।४१।१६  ॥   

  

स इति । महाबलः सोंशुमता दृष्टो वैनतेयो गरुड एनमंशुमन्तं वाक्यमब्रवीत् ।
तद्वाक्यमेवाह हे पुरुषव्याघ्र अयं वधः लोकसम्मतः
लोकानामूर्ध्वाधोमध्यवर्तिभुवनानां सम्मतः अतो मा शुचः शोकं न कुरु ।
चशब्दो हेत्वर्थे  ॥  १।४१।१७  ॥   

  

कपिलेनेति । हे प्राज्ञ अप्रमेयेन इयत्तारहितप्रभावविशिष्टेन कपिलेन इमे
महाबला हताः अतो लौकिकं सलिलमेषां दातुं नैवार्हसि । हिशब्द एवार्थे
द्वितीयो हेत्वर्थे  ॥  १।४१।१८  ॥   

  

ननु किमलौकिकजलमस्ति यद्दातव्यमित्यत आह गङ्गेति । हे पुरुषर्षभ  

पुरुषश्रेष्ठ महाबाहो हिमवतो ज्येष्ठा दुहिता या गङ्गा तस्यां पितृ़णां
सलिलक्रियां कुरु  ॥  १।४१।१९  ॥   

  

अलौकिकजलेन सलिलक्रियाकरणे हेतुमाह भस्मेति । लोकपावनी गङ्गा एतान्
भस्मराशीकृतान् प्लावयेत् । ननु तया भस्मप्लावने किं फलमित्यत आह
लोककान्तया ज्ञानोत्पादनद्वारा लोकप्रकाशिकया तया प्रसिद्धया गङ्गया इदं
क्लिन्नं प्लावितं भस्म षष्टिं  

पुत्रसहस्राणि स्वर्गलोकं नयिष्यति नेष्यति एतेन अवश्यं गङ्गानयने यत्नः
कर्तव्य इति ध्वनितम्  ॥  १।४१।२०  ॥   

  

तात्कालिककर्तव्यमाह गच्छेति । हे महाभाग हे पुरुषर्षभ अश्वं सङ्गृह्य त्वं
गच्छ तेन पैतामहं यज्ञं संवर्तयितुं संसाधयितुमर्हस्येव चशब्द एवार्थे  ॥ 
१।४१।२१  ॥   

  

सुपर्णेति । अतिवीर्यवान् महायशाः सः प्रसिद्धः अंशुमान् सुपर्णवचनं
श्रुत्वा हयमादाय त्वरितं पुनः आयात्  ॥  १।४१।२२  ॥   

  

तत इति । हे रघुनन्दन ततः कपिलाश्रमात् दीक्षितं राजानमासाद्य प्राप्य
वृत्तं पितृ़णां वृत्तान्तं यथा यथावन्न्यवेदयत् तथा तेन प्रकारेण
सुपर्णवचनं च न्यवेदयत्  ॥  १।४१।२३  ॥   

  

तदिति । घारेसङ्काशं घोरत्वेन प्रकाशमानं अंशुमतस्तद्वाक्यं श्रुत्वा नृपः
सगरः यथाकल्पं यथासामर्थ्यं यथाविधि विधिमनतिक्रम्य यज्ञं निर्वर्तयामास
समापयाञ्चकार  ॥  १।४१।२४  ॥   

  

स्वेति । श्रीमान् इष्टयज्ञः महीपतिः सगरः स्वपुरं शीघ्रमेवागमत् । राजा
सगरः गङ्गायाः आगमे निश्चयं नैवाध्यगच्छत् । तुचशब्दो एवार्थौ  ॥  १।४१।२५
 ॥   

  

अगत्वेति । महान् राजा सगरः निश्चयं गङ्गानयने यत्नविशेषं महता कालेनापि
अगत्वा अप्राप्य त्रिंशद्वर्षसहस्राणि राज्यं कृत्वा दिवं गतः  ॥  १।४१।२६
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
एकचत्वारिंशः सर्गः  ॥  १।४१  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/02-sagara-kathA/041_sagara-yajna-samAptiH.md">
<details><summary><h2>तिलकम् ...{Loading}...</h2></summary>



चिरगतान् । अप्रत्यागच्छत इति शेषः । नप्तारम् पौत्रम्  ॥  १।४१।१  ॥   

  

पूर्वैः पितृभिः । गतिम् वृत्तान्तम् । येन चाश्वो ऽपवाहितो देशान्तरं
प्रापितस्तद्गतिं चान्विच्छान्वेषय  ॥  १।४१।२  ॥   

  

अन्तर्भौमानि भूमेरन्तर्जातानि । सत्त्वानि प्राणिनः  ॥  १।४१।३  ॥   

  

अभिवाद्यान्नमस्कारार्हान् । मम यज्ञस्य पारगः पारप्रापकश्च भवेत्यर्थः  ॥ 
१।४१।४,५  ॥   

  

पितृभिः खातं भूमेरन्तर्विद्यमानं मार्गं पितृवृत्तान्तपरिज्ञानाय
प्रापद्यत प्राप्तः  ॥  १।४१।६,७  ॥   

  

निरामयम् कुशलम्  ॥  १।४१।८  ॥   

  

आसमञ्ज असमञ्जपुत्र इति सम्बोधनम् । इञभाव आर्षः  ॥  १।४१।९,१०  ॥   

  

वाक्यम् वक्तुमर्हम् । कालदेशोचितवक्तव्यतत्त्वज्ञैः
तदुचितवचनसमर्थैश्चेत्यर्थः । द्वितीयवाक्ये कृत्यः । सहय
आगन्तासीत्यभिचोदितश्च बोधितश्च  ॥  १।४१।११  ॥   

  

यत्र पितरः सागरा भस्मराशीकृतास्तत्र देशे जगामेत्यन्वयः  ॥  १।४१।१२  ॥   

  

चुक्रोश । भस्मीभूतपितृ़निति शेषः  ॥  १।४१।१३१५  ॥   

  

विसार्य । समन्तात्प्रसार्येत्यर्थः । निपुणाम् दूरविवेचनसमर्थाम् ।
पितृ़णां मातुलम् । सुपर्णभगिनी सुमतिरिति प्रागुक्तत्वात् । अनिलोपमम्
वेगेन वायूपमम्  ॥  १।४१।१६  ॥   

  

लोकसम्मतो लोकहित एतन्मूलकतया सर्वलोकहितगङ्गाया भूलोके ऽवतारणात्  ॥ 
१।४१।१७  ॥   

  

हि यस्मात्कपिलेन दग्धाः । यतश्च महाबला महाबलवत्त्वेन
प्रायश्चित्तमर्यादातिक्रान्तपापवन्तः, अतो लौकिकं सलिलं दातुं नार्हसि ।
"चण्डालादुदकात्सर्पाद्वैद्युताद्ब्राह्मणादपि । दंष्ट्रिभ्यश्च पशुभ्यश्च
मरणं पापकर्मणाम्  ॥  उदकं पिण्डदानं च न तेषां तु विधीयते" इति स्मृतेः ।
प्रकृते ब्राह्मणाद्वधो महापापित्वं च  ॥  १।४१।१८,१९  ॥   

  

तर्हि देवलोकं गत्वा गङ्गोदकेन क्रिया कार्या । नेत्याह भस्मेति । यदा
प्लावयेत्तदा गङ्गाया क्लिन्नं सिक्तमिदं भस्म हे पुत्र, षष्टिं सहस्राणि
सागरान्स्वर्गलोकं गमिष्यति । प्रापयिष्यतीत्यर्थः । "नयिष्यति" इति पाठे
नेष्यतीत्यर्थः । अनेन सगरपुत्राणां मन्वाद्युक्तप्रायश्चित्ताविषयत्वं
सूचितम् । तत्प्रायश्चित्तविषयाणामपि पापिनां पुद्गलस्य गङ्गाजलस्पर्शः
सर्वपापप्रायश्चित्तमिति सूचितम् । अकृतप्रायश्चित्तानामपि
महापातकिनामौर्ध्वदेहिकायोग्यानां गङ्गाजलस्पृष्टपुद्गलानां विनापि
प्रायश्चित्तान्तरं तत्काल एव सकलौर्ध्वदेहिकक्रियायोग्यत्वं च सूचितम्  ॥ 
१।४१।२०  ॥   

  

अश्वं गृहीत्वा निर्गच्छ । निर्वर्तयितुम् समापयितुम्  ॥  १।४१।२१,२२  ॥   

  

वृत्तं पितृव्यवृत्तं तथा सुपर्णवचनं च यथा तथा न्यवेदयत्  ॥  १।४१।२३,२४
 ॥   

  

इष्टयज्ञ इति बहुव्रीहिः । आगमे भूमावागमे । निश्चयमुपायविषयम् ।
नाध्यगच्छतेति तङार्षः  ॥   

१।४१।२५,२६  ॥   

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
एकचत्वारिंशः सर्गः  ॥  ४१  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/02-sagara-kathA/041_sagara-yajna-samAptiH.md">
<details><summary><h2>द्राविडपाठः ...{Loading}...</h2></summary>


पुत्रांश्चिरगतान् ज्ञात्वा सगरो रघुनन्दन।  
नप्तारमब्रवीद्राजा दीप्यमानं स्वतेजसा ॥ 1.41.1 ॥   
शूरश्च कृतविद्यश्च पूर्वैस्तुल्योऽसि तेजसा।  
पितॄणां गतिमन्विच्छ येन चाश्वोऽपवाहितः ॥ 1.41.2 ॥   
अन्तर्भौमानि सत्त्वानि वीर्यवन्ति महान्ति च।  
तेषां त्वं प्रतिघातार्थं सासिं गृह्णीष्व कार्मुकम् ॥ 1.41.3 ॥   
अभिवाद्याभिवाद्यांस्त्वं हत्वा विघ्नकरानपि।  
सिद्धार्थस्सन्निवर्तस्व मम यज्ञस्य पारगः ॥ 1.41.4 ॥   
एवमुक्तोंऽशुमान् सम्यक् सगरेण महात्मना।  
धनुरादाय खङ्गं च जगाम लघुविक्रमः ॥ 1.41.5 ॥   
स खातं पितृभिर्मार्गमन्तर्भौमं महात्मभिः।  
प्रापद्यत नरश्रेष्ठस्तेन राज्ञाऽभिचोदितः ॥ 1.41.6 ॥   
दैत्यदानवरक्षोभिः पिशाचपतगोरगैः।  
पूज्यमानं महातेजा दिशागजमपश्यत ॥ 1.41.7 ॥   
स तं प्रदक्षिणं कृत्वा पृष्ट्वा चैव निरामयम्।  
पितॄन् स परिपप्रच्छ वाजिहर्तारमेव च ॥ 1.41.8 ॥   
दिशागजस्तु तच्छ्रुत्वा प्रत्याहांशुमतो वचः।  
आसमञ्ज कृतार्थस्त्वं सहाश्वः शीघ्रमेष्यसि ॥ 1.41.9 ॥   
तस्य तद्वचनं श्रुत्वा सर्वानेव दिशागजान्।  
यथाक्रमं यथान्यायं प्रष्टुं समुपचक्रमे ॥ 1.41.10 ॥   
तैश्च सर्वैर्दिशापालैर्वाक्यज्ञैर्वाक्यकोविदैः।  
पूजितः सहयश्चैव गन्तासीत्यभिचोदितः ॥ 1.41.11 ॥   
तेषां तद्वचनं श्रुत्वा जगाम लघुविक्रमः।  
भस्मराशीकृता यत्र पितरस्तस्य सागराः ॥ 1.41.12 ॥   
स दुःखवशमापन्नस्त्वसमञ्जसुतस्तदा।  
चुक्रोश परमार्तस्तु वधात्तेषां सुदुःखितः ॥ 1.41.13 ॥   
यज्ञीयं च हयं तत्र चरन्तमविदूरतः।  
ददर्श पुरुषव्याघ्रो दुःखशोकसमन्वितः ॥ 1.41.14 ॥   
स तेषां राजपुत्राणां कर्तुकामो जलक्रियाम्।  
सलिलार्थी महातेजा न चापश्यज्जलाशयम् ॥ 1.41.15 ॥   
विसार्य निपुणां दृष्टिं ततोऽपश्यत् खगाधिपम्।  
पितॄणां मातुलं राम सुपर्णमनिलोपमम् ॥ 1.41.16 ॥   
स चैवमब्रवीद्वाक्यं वैनतेयो महाबलः।  
मा शुचः पुरुषव्याघ्र वधोऽयं लोकसम्मतः ॥ 1.41.17 ॥   
कपिलेनाप्रमेयेन दग्धा हीमे महाबलाः।  
सलिलं नार्हसि प्राज्ञ दातुमेषां हि लौकिकम् ॥ 1.41.18 ॥   
गङ्गा हिमवतो ज्येष्ठा दुहिता पुरुषर्षभ।  
तस्यां कुरु महाबोहो पितॄणां तु जलक्रियाम् ॥ 1.41.19 ॥   
तया क्लिन्नमिदं भस्म गङ्गया लोककान्तया।  
षष्टिं पुत्रसहस्राणि स्वर्गलोकं नयिष्यति ॥ 1.41.20 ॥   
गच्छ चाश्वं महाभाग तं गृह्य पुरुषर्षभ।  
यज्ञं पैतामहं वीर संवर्तयितुमर्हसि ॥ 1.41.21 ॥   
सुपर्णवचनं श्रुत्वा सोंऽशुमानति वीर्यवान्।  
त्वरितं हयमादाय पुनरायान्महायशाः ॥ 1.41.22 ॥   
ततो राजानमासाद्य दीक्षितं रघुनन्दन।  
न्यवेदयद्यथावृत्तं सुपर्णवचनं तथा ॥ 1.41.23 ॥   
तच्छ्रुत्वा घोरसङ्काशं वाक्यमंशुमतो नृपः।  
यज्ञं निर्वर्तयामास यथाकल्पं यथाविधि ॥ 1.41.24 ॥   
स्वपुरं चागमच्छ्रीमानिष्टयज्ञो महीपतिः।  
गङ्गायाश्चागमे राजा निश्चयं नाध्यगच्छत ॥ 1.41.25 ॥   
अकृत्वा निश्चयं राजा कालेन महता महान्।  
त्रिंशद्वर्षसहस्राणि राज्यं कृत्वा दिवं गतः ॥ 1.41.26 ॥   

</details>
</div>
