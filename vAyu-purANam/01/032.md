---
title: ०३२

---
॥वायु रुवाच॥  
अत ऊर्द्ध्वं प्रवक्ष्यामि प्रणवस्य विनिश्वयम्।  
ओङ्कारमक्षरं ब्रह्म त्रिवर्णञ्चादितः स्मृतम् ॥ ३२.१ ॥  
  
यो यो यस्य यथा वर्णो विहितो देवतास्तथा।  
ऋचो यजूंषि सामानि वायुरग्निस्तथा जलम् ॥ ३२.२ ॥  
  
तस्मात्तु अक्षरादेव पुनरन्ये प्रजज्ञिरे।  
चतुर्द्दश महात्मानो देवानां ये तु दैवताः ॥ ३२.३ ॥  
  
तेषु सर्वगतश्चैव सर्वगः सर्वयोगवित् ।  
अनुग्रहाय लोकानामादिमध्यान्त उच्यते ॥ ३२.४ ॥  
  
सप्तर्षयस्तथेन्द्रा ये देवाश्च पितृभिः सह।  
अक्षरान्निः सृताः सर्वे देवदेवान्महेश्वरात् ॥ ३२.५ ॥  
  
इहामुत्र हितार्थाय वदन्ति परमं पदम्।  
पूर्वमेव मयोक्तस्ते कालस्तु युगसञ्ज्ञितः ॥ ३२.६ ॥  
  
कृतं त्रेता द्वापरञ्च युगादिः कलिना सह।  
परिवर्त्तमानैस्तैरेव भ्रममाणेषु चक्रवत् ॥ ३२.७ ॥  
  
देवतास्तु तदोद्विग्नाः कालस्य वशमागताः.  
न शक्नुवन्ति तन्मानं संस्स्थापयितुमात्मना ॥ ३२.८ ॥  
  
तदा ते वाग्यता भूत्वा आदौ मन्वन्तरस्य वै।  
ऋषयश्चैव देवाश्च इन्द्रश्चैव महातपाः ॥ ३२.९ ॥  
  
समाधाय मनस्तीव्रं सहस्रं परिवत्सरान्।  
प्रपन्नास्ते महादेवं भीताः कालस्य वै तदा ॥ ३२.१० ॥  
  
अयं हि कालो देवेशश्चतुर्मूर्तिश्चतुर्मुखः ।  
कोऽस्य विद्यान्महादेव अगाधस्य महेश्वर ॥ ३२.११ ॥  
  
अथ दृष्ट्वा महादेवस्तं तु कालञ्चतुर्मुखम्।  
न भेतव्यमिति प्राह को वः कामः प्रदीयताम् ॥ ३२.१२ ॥  
  
तत्करिष्याम्यहं सर्वं न वृथायं परिश्रमः ।  
उवाच देवो भगवान् स्वयङ्कालः सुदुर्जयः ॥ ३२.१३ ॥  
  
यदेतस्य मुखं श्वेतं चतुर्जिह्वं हि लक्ष्यते।  
एतत् कृतयुगं नाम तस्य कालस्य वै मुखम्।  
असौ देवः सुरश्रेष्ठो ब्रह्मा वैवस्वतो मुखः ॥ ३२.१४ ॥  
  
यदेतद्रक्तवर्णाभं तृतीयं वः स्मृतं मया ।  
त्रिजिह्वं लेलिहानं तु एतत् त्रेतायुगं द्विजाः ॥ ३२.१५ ॥  
  
अत्र यज्ञप्रवृत्तिस्तु जायते हि महेश्वरात्।  
ततोऽत्र इज्यते यज्ञस्तिस्रो जिह्वास्त्रयोऽग्नयः ।  
इष्ट्वा चैवाग्नयो विप्राः कालजिह्वा प्रवर्त्तते ॥ ३२.१६ ॥  
  
यदेतद्वै मुखं भीमं द्विजिह्वं रक्तपिङ्गलम्।  
द्विपादोऽत्र भविष्यामि द्वापरं नाम तद्युगम् ॥ ३२.१७ ॥  
  
यदेतत् कृष्णवर्णाभं तुरीयं रक्तलोचनम्।  
एकजिह्वं पृथुश्यामं लेलिहानं पुनः पुनः ॥ ३२.१८ ॥  
  
ततः कलियुगं घोरं सर्वलोकभयङ्करम्।  
कल्पस्य तु मुखं ह्येतच्चतुर्थं नाम भीषणम् ॥ ३२.१९ ॥  
  
न मुखं नापि निर्वाणं तस्मिन् भवति वै युगे।  
कालग्रस्ता प्रजा चापि युगे तस्मिन् भविष्यति ॥ ३२.२० ॥  
  
ब्रह्मा कृतयुगे पूज्यस्त्रेतायां यज्ञ इच्यते।  
द्वापरे पूज्यते विष्णुरहम्पूज्यश्चतुर्ष्वपि ॥ ३२.२१ ॥  
  
ब्रह्मा विष्णुश्च यज्ञश्च कालस्यैव कलास्त्रयः।  
सर्वेष्वेव हि कालेषु चतुर्मूर्तिर्महेश्वरः ॥ ३२.२२ ॥  
  
अहं जनो जनयिता (वः) कालः कालप्रवर्त्तकः।  
युगकर्ता तथा चैव परं परपरायणः ॥ ३२.२३ ॥  
  
तस्मात् कलियुगं प्राप्य लोकानां हितकारणात्।  
अभयार्थञ्च देवानामुभयोर्लोकयोरपि ॥ ३२.२४ ॥  
  
तदा भव्यश्च पूज्यश्च भविष्यामि सुरोत्तमाः।  
तस्माद्भयं न कार्यं च कलिं प्राप्य महौजसः ॥ ३२.२५ ॥  
  
एवमुक्ता स्ततः सर्वा देवता ऋषिभिः सह।  
प्रणम्य शिरसा देवं पुनरूचुर्जगत्पतिम् ॥ ३२.२६ ॥  
  
॥देवर्षय ऊचुः॥  
महातेजा महाकायो महावीर्यो महाद्युतिः।  
भीषणः सर्वभूतानां कथं कालश्चतुर्मुखः ॥ ३२.२७ ॥  
  
॥महादेव उवाच॥  
एष कालश्चतुर्मूर्तिश्चतुर्दंष्ट्रश्चतुर्मुखः।  
लोकसंरक्षणार्थाय अतिक्रामति सर्वशः ॥ ३२.२८ ॥  
  
नासाध्यं विद्यते चास्य सर्वस्मिन् सचराचरे।  
कालः सृजति भूतानि पुनःसंहरति क्रमात् ॥ ३२.२९ ॥  
  
सर्वे कालस्य वशगा न कालः कस्यचिद्वशे।  
तस्मात्तु सर्वभूतानि कालः कलयते सदा ॥ ३२.३० ॥  
  
विक्रमस्य पदान्यस्य पूर्वोक्तान्येकसप्ततिः।  
तानि मन्वन्तराणीह परिवृत्तयुगक्रमात् ॥ ३२.३१ ॥  
  
एकं पदं परिक्रम्य पदानामेकसप्ततिः।  
यदा कालः प्रक्रमते तदा मन्वन्तरक्षयः ॥ ३२.३२ ॥  
  
एवमुक्त्वा तु भगवान् देवर्षिपितृदानवान्।  
नमस्कृतश्च तैः सर्वैस्तत्रैवान्तरधीयत ॥ ३२.३३ ॥  
  
एवं स काले भगवान् देवर्षिपितृदानवान्।  
पुनः पुनः संहरते सृजते च पुनः पुनः ॥ ३२.३४ ॥  
  
अतो मन्वन्तरे चैव देवर्षिपितृदानवैः।  
पूज्यते भगवानीशो भयात् कालस्य तस्य वै ॥ ३२.३५ ॥  
  
तस्मात् सर्वप्रयत्नेन कलौ कुर्यात्तपो द्विजः।  
प्रपन्नस्य महादेवं तस्य पुण्यफलं महत्।  
तस्माद्देवा दिवं गत्वा अवतीर्य च भूतले ॥ ३२.३६ ॥  
  
ऋषयश्चैव देवाश्च कलिम्प्राप्य सुदारुणम्।  
तप इच्छन्ति भूयिष्ठं कर्त्तुं धर्मपरायणाः।  
अवतारान् कलिं प्राप्य करोति च पुनः पुनः ॥ ३२.३७ ॥  
  
एवं कालान्तरे सर्वे येऽतीता वै सहस्रशः।  
वैवस्वतेऽन्तरे तस्मिन् देवराजर्षयस्तथा ॥ ३२.३८ ॥  
  
देवापिः पोरवो राजा मनुश्वेक्ष्वाकुवंशजाः।  
महायोगबलोपेताः कालान्तरमुपासते ॥३२.३९ ॥  
  
क्षीणे कलियुगे तस्मिस्तिष्ये त्रेतायुगे कृते।  
सप्तर्षिभिश्चैव सार्द्धं भाव्ये त्रेतायुगे पुनः  
गोत्राणां क्षत्रियाणाञ्च भविष्यास्ते प्रकीर्तिताः ॥ ३२.४०।  
द्वापरान्ते प्रतिष्ठन्ते क्षत्रिया ऋषिभिः सह।  
कृते त्रेतायुगे चैव तथा क्षीणे च द्वापरे।  
नराः पातकिनो ये वै वर्त्तन्ते ते कलौ स्मृताः ॥ ३२.४१ ॥  
  
मन्वन्तराणां सप्तानां सान्तानार्था श्रुतिः स्मृतिः।  
एवमेतेषु सर्वेषु युगक्षयक्रमस्तथा ॥ ३२.४२ ॥  
  
परस्परं युगानाञ्च ब्रह्मक्षत्रस्य चोद्भवः।  
यथा वै प्रकृतिस्तेभ्यः प्रवृत्तानां यथा क्षयम् ॥ ३२.४३ ॥  
  
जामदग्न्येन रामेण क्षत्रे निरवशोषिते।  
क्रियन्ते कुलटाः सर्वाः क्षत्रियैर्वसुधाधिपैः।  
दिवं गतानहं तुभ्यं कीर्त्तयिष्ये निबोधत ॥ ३२.४४ ॥  
  
ऐडमिक्ष्वाकुवंशस्य प्रकृतिं परिचक्षते।  
राजानः श्रेणिबन्धास्तु तक्षान्ये क्षत्रिया भुवि ॥ ३२.४५ ॥  
  
ऐडवंशेऽथ सम्भूता यथा चेक्ष्वाकवो नृपाः।  
तेभ्य एव शतं पूर्णं कुलानामभिषेचितम् ॥ ३२.४६ ॥  
  
तावदेव तु भोजानां विस्तरो द्विगुणः स्मृतः ।  
भोजन्तु त्रिशतं क्षत्रं चतुर्द्धा तद्यथादिशम् ॥ ३२.४७ ॥  
  
तेष्वतीतास्तु राजानो ब्रुवतस्तान्निबोधत।  
शतं वै प्रतिविन्ध्यानां हैहयानां तथा शतम् ॥ ३२.४८ ॥  
  
धार्त्तराष्ट्रास्त्वेकशतं अशीतिर्जनमेजयाः।  
शतं वै ब्रह्मदत्तानां कुलानां वीर्यिणां शतम् ॥ ३२.४९ ॥  
  
ततः शतन्तु पौलानां शतं काशिकुशादयः ।  
तथापरं सहस्रन्तु येऽतीताः शशबिन्दवः।  
इजानास्तेऽश्वमेधैस्तु सर्वे नियुतदक्षिणैः ॥ ३२.५०।  
एवं सङ्क्षेपतः प्रोक्ता न शक्या विस्तरेण तु।  
वक्तुं राजर्षयः कृत्स्ना येऽतीतास्तैर्युकैःसह ॥ ३२.५१ ॥  
  
एते ययातिवंशस्य बभूवुर्वंशवर्द्धनाः।  
कीर्तिता द्युतिमन्तस्ते ये लोकान् धारयन्ति वै ॥ ३२.५२ ॥  
  
लभन्ते च वरान् पञ्च दुर्लभान् ब्रह्मलौकिकान् ।  
आयुः पुत्रा धनं कीर्तिरैश्वर्यं भूतिरेव च ॥ ३२.५३ ॥  
  
धारणाच्छ्रवणाच्चैव पञ्चवर्गस्य धीमताम्।  
तथोक्ता लौकिकाश्चैव ब्रह्मलोकं व्रजन्ति वै ॥ ३२.५४ ॥  
  
चत्वार्याहुः सहस्राणि वर्षाणां च कृतं युगम् ।  
तस्य तावच्छती सन्ध्या सन्ध्यांशश्च तथाविधः ॥ ३२.५५ ॥  
  
कृते वै प्रक्रियापादश्चतुःसाहस्र उच्यते।  
तस्माच्चतुःशतं सन्ध्या सन्ध्यांशश्च यथाविधः ॥ ३२.५६ ॥  
  
त्रेतादीनि सहस्राणि सङ्ख्यया मुनिभिः सह।  
तस्यापि त्रिशती सन्ध्या सन्ध्यांशस्त्रिशतः स्मृतः ॥ ३२.५७ ॥  
  
अनुषङ्गपादस्त्रेतायास्त्रिसाहस्रस्तु सङ्ख्यया।  
द्वापरे द्वे सहस्रे तु वर्षाणां सम्प्रकीर्तितम् ॥ ३२.५८ ॥  
  
तस्यापि द्विशती सन्ध्या सन्ध्यांशो द्विशतस्तथा।  
उपोद्वातस्तृतीयस्तु द्वापरे पाद उच्यते ॥ ३२.५९ ॥  
  
कलिं वर्षसहस्रन्तु प्राहुः सङ्ख्याविदो जनाः।  
तस्यापि शतिका सन्ध्या सन्ध्यांशः शतमेव च ॥ ३२.६० ॥  
  
संहारपादः सङ्ख्यातश्वतुर्थो वै कलौ युगे।  
ससन्ध्यानि सहांशानि चत्वारि तु युगानि वै ॥ ३२.६१ ॥  
  
एतद् द्वादशसाहस्रं चतुर्युगमिति स्मृतम्।  
एवं पादैः सहस्राणि श्लोकानां पञ्च पञ्च च ॥ ३२.६२ ॥  
  
सन्ध्यासन्ध्यांशकैरेव द्वे सहस्रे तथाऽपरे।  
एवं द्वादशसाहस्रं पुराणं कवयो विदुः ॥ ३२.६३ ॥  
  
यथा वेदश्चतुष्पादश्चतुष्पादं तथा युगम्।  
यथा युगं चतुष्पादं विधात्रा विहितं स्वयम्।  
छचतुष्पादं सुराणान्तु ब्रह्मणा विहितं पुरा ॥ ३२.६४ ॥  
  
इति श्रीमहापुराणे वायुप्रोक्ते युगधर्मनिरूपणं नाम द्वात्रिंशो ऽध्यायः ॥ ३२ ॥