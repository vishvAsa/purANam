+++
title = "७०"

+++

सप्ततितमोऽध्यायः ७०  

मार्कण्डेय उवाच  

अथारुरोह स्वरथं प्रणिपत्य महामुनिम्  ।  
तेनाख्यातं वनन्तच्च प्रययावुत्पलावतम्  ॥ ७०.१ ॥  
यथाख्यातस्वरूपाञ्च भार्यां भर्त्रा द्विजस्य ताम्  ।  
भक्षयन्तीं ददार्शाथ श्रीफलानि नरेश्वरः  ॥ ७०.२ ॥  
पप्रच्छ च कथं भद्रे ! त्वमेतद्वनमागता  ।  
स्फुटं ब्रवीहि वैशालेरपि भार्या सुशर्मणः  ॥ ७०.३ ॥  

ब्राह्मण्युवाच  

सुताहमतिरात्रस्य द्विजस्य वनवासिनः  ।  
पत्नी विशालपुत्रस्य यस्य नाम त्वयोदितम्  ॥ ७०.४ ॥  
साहं हृता बलाकेन राक्षसेन दुरात्मना  ।  
प्रसुप्ता भवनस्यान्ते भ्रातृमातृवियोजिता  ॥ ७०.५ ॥  
भस्मीभवतु तद्रक्षो येनास्म्येवं वियोजिता  ।  
मात्रा भ्रातृभिरन्यैश्च तिष्टाम्यत्र सुदुः खिता  ॥ ७०.६ ॥  
अस्मिन् वनेऽतिगहने तेनानीयाहमुज्झिता  ।  
न वेद्मि कारणं कि तन्नोपभुङ्क्ते न खादति  ॥ ७०.७ ॥  

राजोवाच  
अपि तज्ज्ञायते रक्षस्त्वामुत्सृज्य क्व वै गतम्  ।  
अहं भर्त्रा तवैवात्र प्रेषितो द्विजनन्दिनि  ॥ ७०.८ ॥  

ब्राह्मण्युवाच  

अस्यैव काननस्यान्ते स तिष्ठति निशाचरः  ।  
प्रविश्य पश्यतु भवान्न बिभेति ततो यदि  ॥ ७०.९ ॥  

मार्कण्डेय उवाच  

प्रविवेश ततः सोऽथ तया वर्त्मनि दर्शिते  ।  
ददृशे परिवारेण समवेतञ्च राक्षसम्  ॥ ७०.१० ॥  
दृष्टमात्रे ततस्तस्मिन् त्वरमाणः स राक्षसः  ।  
दूरादेव महीं मूर्ध्ना स्पृशन् पादान्तिकं ययौ  ॥ ७०.११ ॥  

राक्षस उवाच  

ममात्रागच्छता गेहं प्रसादस्ते महान् कृतः  ।  
प्रशाधि किं करोम्येष वसामि विषये तव  ॥ ७०.१२ ॥  
अर्घञ्चेमं प्रतीच्छ त्वं स्थीयताञ्चेदमासनम्  ।  
वयं भृत्या भवान् स्वामी दृढमाज्ञापयस्व माम्  ॥ ७०.१३ ॥  

राजोवाच  

कृतमेव त्वया सर्वं सर्वामेवातिथिक्रियाम्  ।  
किमर्थं ब्राह्मणवधूस्त्वयानीता निशाचर  ॥ ७०.१४ ॥  
नेयं सुरूपा सन्त्यन्या भार्यार्थञ्चेधृता त्वया  ।  
भक्ष्यार्थं चेत्कथं नात्ता त्वयैतत्कथ्यतां मम  ॥ ७०.१५ ॥  

राक्षस उवाच  

न वयं मानुषाहारा अन्ये ते नृप ! राक्षसाः  ।  
सुकृतस्य फलं यत्तु तदश्नीमो वयं नृप  ॥ ७०.१६ ॥  
स्वभावञ्च मनुष्याणां योषिताञ्च विमानिताः  ।  
मानिताश्च समश्नीमो न वयं जन्तुखादकाः  ॥ ७०.१७ ॥  
यदस्माभिर्नृणां क्षान्तिर्भुक्ता क्रुध्यन्ति ते तदा  ।  
भुक्ते दुष्टे स्वभावे च गुणवन्तो भवन्ति च  ॥ ७०.१८ ॥  
सन्ति नः प्रमदा भूप ! रूपेणाप्सरसां समाः  ।  
राक्षस्यस्तासु तिष्ठत्सु मानुषीषु रतिः कथम्  ॥ ७०.१९ ॥  

राजोवाच  

यद्येषा नोपभोगाय नाहाराय निशाचर  ।  
गृहं प्रविश्य विप्रस्य तत्किमेषा हृता त्वया  ॥ ७०.२० ॥  

राक्षस उवाच  

मन्त्रवित्स द्विजश्रेष्ठो यज्ञे यज्ञे गतस्य मे  ।  
रक्षोघ्नमन्त्रपठनात्करोत्युच्चाटनं नृप  ॥ ७०.२१ ॥  
वयं बुभुक्षितास्तस्य मन्त्रोच्चाटनकर्मणा  ।  
क्व यामः सर्वयज्ञेषु स ऋत्विग्भवति द्विजः  ॥ ७०.२२ ॥  
ततोऽस्माभिरिदन्तस्य वैकल्यमुपपादितम्  ।  
पत्न्या विना पुमानिज्याकर्मयोग्यो न जायते  ॥ ७०.२३ ॥  

मार्कण्डेय उवाच  

वैकल्योच्चारणात्तस्य ब्राह्मणस्य महामतेः  ।  
ततः स राजातिभृशं विषण्णः समजायत  ॥ ७०.२४ ॥  
वैकल्यमेवं विप्रस्य वदन्मामेव निन्दति  ।  
अनर्हमर्घस्य च मां सोऽप्याह मुनिसत्तमः  ॥ ७०.२५ ॥  
वैकल्यं तस्य विप्रस्य राक्षसोऽप्याह मे यथा  ।  
अपत्नीकतया सोऽहं सङ्कटं महदास्थितः  ॥ ७०.२६ ॥  

मार्कण्डेय उवाच  

एवं चिन्तयतस्तस्य पुनरप्याह राक्षसः  ।  
प्रणामनम्रो राजानं बद्धाञ्जलिपुटो मुने  ॥ ७०.२७ ॥  
नरेन्द्राज्ञाप्रदानेन प्रसादः क्रियतां मम  ।  
भृत्यस्य प्रणतस्य त्वं युष्मद्विषयवासिनः  ॥ ७०.२८ ॥  

राजोवाच  

स्वभावं वयमश्नीमस्त्वयोक्तं यन्निशाचर  ।  
तदर्थिनो वयं येन कार्येण शृणु तन्मम  ॥ ७०.२९ ॥  
अस्यास्त्वयाद्य ब्राह्मण्या दौः शील्यमुपभुज्यताम्  ।  
येन त्वयात्तदौः शील्या तद्विनीता भवेदियम्  ॥ ७०.३० ॥  
नीयतां यस्य भार्येयं तस्य वेश्म निशाचर  ।  
अस्मिन् कृते कृतं सर्वं गृहमभ्यागतस्य मे  ॥ ७०.३१ ॥  

मार्कण्डेय उवाच  

ततः स राक्षसस्तस्याः प्रविश्यान्तः स्वमायया  ।  
भक्षयामास दौः शील्यं निजशक्त्या नृपाज्ञया  ॥ ७०.३२ ॥  
दौः शील्येनातिरौद्रेण पत्नी तस्य द्विजन्मनः  ।  
तेन सा सम्परित्यक्ता तमाह जगतीपतिम्  ॥ ७०.३३ ॥  
स्वकर्मफलपाकेन भर्तुस्तस्य महात्मनः  ।  
वियोजिताहं तद्धेतुरयमासीन्निशाचरः  ॥ ७०.३४ ॥  
नास्य दोषो न वा तस्य मम भर्तुर्महात्मनः  ।  
ममैव दोषो नान्यस्य सुकृतं ह्युपभुज्यते  ॥ ७०.३५ ॥  
अन्यजन्मनि कस्यापि विप्रयोगः कृतो मया  ।  
सोऽयं ममाप्युपगतः को दोषोऽस्य महात्मनः  ॥ ७०.३६ ॥  

राक्षस उवाच  

प्रापयामि तवादेशादिमां भर्तृगृहं प्रभो  ।  
यदन्यत्करणीयन्ते तदाज्ञापय पार्थिव  ॥ ७०.३७ ॥  

राजोवाच  

अस्मिन् कृते कृतं सर्वं त्वया मे रजनीचर  ।  
आगन्तव्यञ्च ते वीर ! कार्यकाले स्मृतेन मे  ॥ ७०.३८ ॥  

मार्कण्डेय उवाच  

नथेत्युक्त्वा तु तद्रक्षस्तामादाय द्विजाङ्गनाम्  ।  
निन्ये भर्तृगृहं शुद्धां दौः शोल्यापगमात्तदा  ॥ ७०.३९ ॥  

इति श्रीमार्कण्डेयपुराणे औत्तममन्वन्तरे सप्ततितमोऽध्यायः  
