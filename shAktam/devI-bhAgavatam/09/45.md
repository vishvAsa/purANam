+++
title = "४५"

+++
श्रीनारायण उवाच  
उक्तं स्वाहास्वधाख्यानं प्रशस्तं मधुरं परम् ।  
वक्ष्यामि दक्षिणाख्यानं सावधानो निशामय ॥ १ ॥  
गोपी सुशीला गोलोके पुराऽऽसीत्प्रेयसी हरेः ।  
राधा प्रधाना सध्रीची धन्या मान्या मनोहरा ॥ २ ॥  
अतीव सुन्दरी रामा सुभगा सुदती सती ।  
विद्यावती गुणवती चातिरूपवती सती ॥ ३ ॥  
कलावती कोमलाङ्‌गी कान्ता कमललोचना ।  
सुश्रोणी सुस्तनी श्यामा न्यग्रोधपरिमण्डिता ॥ ४ ॥  
ईषद्धास्यप्रसन्नास्या रत्नालङ्‌कारभूषिता ।  
श्वेतचम्पकवर्णाभा बिम्बोष्ठी मृगलोचना ॥ ५ ॥  
कामशास्त्रेषु निपुणा कामिनी हंसगामिनी ।  
भावानुरक्ता भावज्ञा कृष्णस्य प्रियभामिनी ॥ ६ ॥  
रसज्ञा रसिका रासे रासेशस्य रसोत्सुका ।  
उवासादक्षिणे क्रोडे राधायाः पुरतः पुरा ॥ ७ ॥  
सम्बभूवानम्रमुखो भयेन मधुसूदनः ।  
दृष्ट्वा राधां च पुरतो गोपीनां प्रवरोत्तमाम् ॥ ८ ॥  
कामिनीं रक्तवदनां रक्तपङ्‌कजलोचनाम् ।  
कोपेन कम्पिताङ्‌गीं च कोपेन स्फुरिताधराम् ॥ ९ ॥  
वेगेन तां तु गच्छन्तीं विज्ञाय तदनन्तरम् ।  
विरोधभीतो भगवानन्तर्धानं चकार सः ॥ १० ॥  
पलायन्तं च कान्तं च शान्तं सत्त्वं सुविग्रहम् ।  
विलोक्य कम्पिता गोप्यः सुशीलाद्यास्ततो भिया ॥ ११ ॥  
विलोक्य लम्पटं तत्र गोपीनां लक्षकोटयः ।  
पुटाञ्जलियुता भीता भक्तिनम्रात्मकन्धराः ॥ १२ ॥  
रक्ष रक्षेत्युक्तवन्त्यो देवीमिति पुनः पुनः ।  
ययुर्भयेन शरणं यस्याश्चरणपङ्‌कजे ॥ १३ ॥  
त्रिलक्षकोटयो गोपाः सुदामादय एव च ।  
ययुर्भयेन शरणं तत्पादाब्जे च नारद ॥ १४ ॥  
पलायन्तं च कान्तं च विज्ञाय परमेश्वरी ।  
पलायन्तीं सहचरीं सुशीलां च शशाप सा ॥ १५ ॥  
अद्यप्रभृति गोलोकं सा चेदायाति गोपिका ।  
सद्यो गमनमात्रेण भस्मसाच्च भविष्यति ॥ १६ ॥  
इत्येवमुक्त्वा तत्रैव देवदेवेश्वरी रुषा ।  
रासेश्वरी रासमध्ये रासेशमाजुहाव ह ॥ १७ ॥  
नालोक्य पुरतः कृष्णं राधा विरहकातरा ।  
युगकोटिसमं मेने क्षणभेदेन सुव्रता ॥ १८ ॥  
हे कृष्ण प्राणनाथेशागच्छ प्राणाधिकप्रिय ।  
प्राणाधिष्ठातृदेवेश प्राणा यान्ति त्वया विना ॥ १९ ॥  
स्त्रीगर्वः पतिसौभाग्याद्वर्धते च दिने दिने ।  
सुखं च विपुलं यस्मात्तं सेवेद्धर्मतः सदा ॥ २० ॥  
पतिर्बन्धुः कुलस्त्रीणामधिदेवः सदागतिः ।  
परसम्पत्स्वरूपश्च मूर्तिमान् भोगदः सदा ॥ २१ ॥  
धर्मदः सुखदः शश्वत्प्रीतिदः शान्तिदः सदा ।  
सम्मानैर्दीप्यमानश्च मानदो मानखण्डनः ॥ २२ ॥  
सारात्सारतरः स्वामी बन्धूनां बन्धुवर्धनः ।  
न च भर्तुः समो बन्धुर्बन्धोर्बन्धुषु दृश्यते ॥ २३ ॥  
भरणादेव भर्ता च पालनात्पतिरुच्यते ।  
शरीरेशाच्च स स्वामी कामदः कान्त उच्यते ॥ २४ ॥  
बन्धुश्च सुखवृद्ध्या च प्रीतिदानात्प्रियः स्मृतः ।  
ऐश्वर्यदानादीशश्च प्राणेशात्प्राणनायकः ॥ २५ ॥  
रतिदानाच्च रमणः प्रियो नास्ति प्रियात्परः ।  
पुत्रस्तु स्वामिनः शुक्राज्जायते तेन स प्रियः ॥ २६ ॥  
शतपुत्रात्परः स्वामी कुलजानां प्रियः सदा ।  
असत्कुलप्रसूता या कान्तं विज्ञातुमक्षमा ॥ २७ ॥  
स्नानं च सर्वतीर्थेषु सर्वयज्ञेषु दक्षिणा ।  
प्रादक्षिण्यं पृथिव्याश्च सर्वाणि च तपांसि च ॥ २८ ॥  
सर्वाण्येव व्रतादीनि महादानानि यानि च ।  
उपोषणानि पुण्यानि यानि यानि श्रुतानि च ॥ २९ ॥  
गुरुसेवा विप्रसेवा देवसेवादिकं च यत् ।  
स्वामिनः पादसेवायाः कलां नार्हन्ति षोडशीम् ॥ ३० ॥  
गुरुविप्रेन्द्रदेवेषु सर्वेभ्यश्च पतिर्गुरुः ।  
विद्यादाता यथा पुंसां कुलजानां तथा प्रियः ॥ ३१ ॥  
गोपीनां लक्षकोटीनां गोपानां च तथैव च ।  
ब्रह्माण्डानामसङ्ख्यानां तत्रस्थानां तथैव च ॥ ३२ ॥  
विश्वादिगोलकान्तानामीश्वरी यत्प्रसादतः ।  
अहं न जाने तं कान्तं स्त्रीस्वभावो दुरत्ययः ॥ ३३ ॥  
इत्युक्त्वा राधिका कृष्णं तत्र दध्यौ स्वभक्तितः ।  
रुरोद प्रेम्णा सा राधा नाथ नाथेति चाब्रवीत् ॥ ३४ ॥  
दर्शनं देहि रमण दीना विरहदुःखिता ।  
अथ सा दक्षिणा देवी ध्वस्ता गोलोकतो मुने ॥ ३५ ॥  
सुचिरं च तपस्तप्त्वा विवेश कमलातनौ ।  
अथ देवादयः सर्वे यज्ञं कृत्वा सुदुष्करम् ॥ ३६ ॥  
नालभंस्ते फलं तेषां विषण्णाः प्रययुर्विधिम् ।  
विधिर्निवेदनं श्रुत्वा देवादीनां जगत्पतिम् ॥ ३७ ॥  
दध्यौ च सुचिरं भक्त्या प्रत्यादेशमवाप सः ।  
नारायणश्च भगवान् महालक्ष्याश्च देहतः ॥ ३८ ॥  
विनिष्कृष्य मर्त्यलक्ष्मीं ब्रह्मणे दक्षिणां ददौ ।  
ब्रह्मा ददौ तां यज्ञाय पूरणार्थं च कर्मणाम् ॥ ३९ ॥  
यज्ञः सम्पूज्य विधिवत्तां तुष्टाव तदा मुदा ।  
तप्तकाञ्चनवर्णाभां चन्द्रकोटिसमप्रभाम् ॥ ४० ॥  
अतीव कमनीयां च सुन्दरीं सुमनोहराम् ।  
कमलास्यां कोमलाङ्‌गीं कमलायतलोचनाम् ॥ ४१ ॥  
कमलासनपूज्यां च कमलाङ्‌गसमुद्भवाम् ।  
वह्निशुद्धांशुकाधानां बिम्बोष्ठीं सुदतीं सतीम् ॥ ४२ ॥  
बिभ्रतीं कबरीभारं मालतीमाल्यसंयुतम् ।  
ईषद्धास्यप्रसन्नास्यां रत्नभूषणभूषिताम् ॥ ४३ ॥  
सुवेषाढ्यां च सुस्नातां मुनिमानसमोहिनीम् ।  
कस्तूरीबिन्दुभिः सार्धं सुगन्धिचन्दनेन्दुभिः ॥ ४४ ॥  
सिन्दूरबिन्दुनाल्पेनाप्यलकाधःस्थलोज्ज्वलाम् ।  
सुप्रशस्तनितम्बाढ्यां बृहच्छ्रोणिपयोधराम् ॥ ४५ ॥  
कामदेवाधाररूपां कामबाणप्रपीडिताम् ।  
तां दृष्ट्वा रमणीयां च यज्ञो मूर्च्छामवाप ह ॥ ४६ ॥  
पत्नीं तामेव जग्राह विधिबोधितपूर्वकम् ।  
दिव्यं वर्षशतं चैव तां गृहीत्वा तु निर्जने ॥ ४७ ॥  
यज्ञो रेमे मुदा युक्तो रामेशो रमया सह ।  
गर्भं दधार सा देवी दिव्यं द्वादशवर्षकम् ॥ ४८ ॥  
ततः सुषाव पुत्रं च फलं वै सर्वकर्मणाम् ।  
परिपूर्णे कर्मणि च तत्पुत्रः फलदायकः ॥ ४९ ॥  
यज्ञो दक्षिणया सार्धं पुत्रेण च फलेन च ।  
कर्मिणां फलदाता चेत्येवं वेदविदो विदुः ॥ ५० ॥
यज्ञश्च दक्षिणां प्राप्य पुत्रं च फलदायकम् ।  
फलं ददौ च सर्वेभ्यः कर्मणां चैव नारद ॥ ५१ ॥  
तदा देवादयस्तुष्टाः परिपूर्णमनोरथाः ।  
स्वस्थाने ते ययुः सर्वे धर्मवक्त्रादिदं श्रुतम् ॥ ५२ ॥  
कृत्वा कर्म च कर्ता च तूर्णं दद्याच्च दक्षिणाम् ।  
तत्क्षणं फलमाप्नोति वेदैरुक्तमिदं मुने ॥ ५३ ॥  
कर्मी कर्मणि पूर्णे च तत्क्षणे यदि दक्षिणाम् ।  
न दद्याद्‌ ब्राह्मणेभ्यश्च दैवेनाज्ञानतोऽथवा ॥ ५४ ॥  
मुहूर्ते समतीते तु द्विगुणा सा भवेद्‌ ध्रुवम् ।  
एकरात्रे व्यतीते तु भवेच्छतगुणा च सा ॥ ५५ ॥  
त्रिरात्रे तच्छतगुणा सप्ताहे द्विगुणा ततः ।  
मासे लक्षगुणा प्रोक्ता ब्राह्मणानां च वर्धते ॥ ५६ ॥  
संवत्सरे व्यतीते तु सा त्रिकोटिगुणा भवेत् ।  
कर्म तद्यजमानानां सर्वं वै निष्फलं भवेत् ॥ ५७ ॥  
स च ब्रह्मस्वहारी च न कर्मार्होऽशुचिर्नरः ।  
दरिद्रो व्याधियुक्तश्च तेन पापेन पातकी ॥ ५८ ॥  
तद्‌गृहाद्याति लक्ष्मीश्च शापं दत्त्वा सुदारुणम् ।  
पितरो नैव गृह्णन्ति तद्दत्तं श्राद्धतर्पणम् ॥ ५९ ॥  
एवं सुराश्च तत्पूजां तद्दत्तामग्निराहुतिम् ।  
दत्तं न दीयते दानं ग्रहीता नैव याचते ॥ ६० ॥  
उभौ तौ नरके यातश्छिन्नरज्जौ यथा घटः ।  
नार्पयेद्यजमानश्चेद्याचितश्चापि दक्षिणाम् ॥ ६१ ॥  
भवेद्ब्रह्मस्वापहारी कुम्भीपाकं व्रजेद्‌ ध्रुवम् ।  
वर्षलक्षं वसेत्तत्र यमदूतेन ताडितः ॥ ६२ ॥  
ततो भवेत्स चाण्डालो व्याधियुक्तो दरिद्रकः ।  
पातयेत्पुरुषान्सप्त पूर्वांश्च सप्त जन्मतः ॥ ६३ ॥  
इत्येवं कथितं विप्र किं भूयः श्रोतुमिच्छसि ।  
नारद उवाच  
यत्कर्म दक्षिणाहीनं को भुङ्क्ते तत्फलं मुने ॥ ६४ ॥  
पूजाविधिं दक्षिणायाः पुरा यज्ञकृतं वद ।  
श्रीनारायण उवाच  
कर्मणोऽदक्षिणस्यैव कुत एव फलं मुने ॥ ६५ ॥  
सदक्षिणे कर्मणि च फलमेव प्रवर्तते ।  
अदक्षिणं च यत्कर्म तद्‌भुङ्‌क्ते च बलिर्मुने ॥ ६६ ॥  
बलये तत्प्रदत्तं च वामनेन पुरा मुने ।  
अश्रोत्रियः श्राद्धद्रव्यमश्रद्धादानमेव च ॥ ६७ ॥  
वृषलीपतिविप्राणां पूजाद्रव्यादिकं च यत् ।  
असद्द्विजैः कृतं यज्ञमशुचेः पूजनं च यत् ॥ ६८ ॥  
गुरावभक्तस्य कर्म बलिर्भुङ्‌क्ते न संशयः ।  
दक्षिणायाश्च यद्ध्यानं स्तोत्रं पूजाविधिक्रमम् ॥ ६९ ॥  
तत्सर्वं कण्वशाखोक्तं प्रवक्ष्यामि निशामय ।  
पुरा सम्प्राप्य तां यज्ञः कर्मदक्षां च दक्षिणाम् ॥ ७० ॥  
मुमोहास्याः स्वरूपेण तुष्टाव कामकातरः ।  
यज्ञ उवाच  
पुरा गोलोकगोपी त्वं गोपीनां प्रवरा वरा ॥ ७१ ॥  
राधासमा तत्सखी च श्रीकृष्णप्रेयसी प्रिया ।  
कार्तिकीपूर्णिमायां तु रासे राधामहोत्सवे ॥ ७२ ॥  
आविर्भूता दक्षिणांसाल्लक्ष्म्याश्च तेन दक्षिणा ।  
पुरा त्वं च सुशीलाख्या ख्याता शीलेन शोभने ॥ ७३ ॥  
लक्ष्मीदक्षांसभागात्त्वं राधाशापाच्च दक्षिणा ।  
गोलोकात्त्वं परिभ्रष्टा मम भाग्यादुपस्थिता ॥ ७४ ॥  
कृपां कुरु महाभागे मामेव स्वामिनं कुरु ।  
कर्मिणां कर्मणां देवी त्वमेव फलदा सदा ॥ ७५ ॥  
त्वया विना च सर्वेषां सर्वं कर्म च निष्फलम् ।  
त्वया विना तथा कर्म कर्मिणां च न शोभते ॥ ७६ ॥  
ब्रह्मविष्णुमहेशाश्च दिक्पालादय एव च ।  
कर्मणश्च फलं दातुं न शक्ताश्च त्वया विना ॥ ७७ ॥  
कर्मरूपी स्वयं ब्रह्मा फलरूपी महेश्वरः ।  
यज्ञरूपी विष्णुरहं त्वमेषां साररूपिणी ॥ ७८ ॥  
फलदातृपरं ब्रह्म निर्गुणा प्रकृतिः परा ।  
स्वयं कृष्णश्च भगवान् स च शक्तस्त्वया सह ॥ ७९ ॥  
त्वमेव शक्तिः कान्ते मे शश्वज्जन्मनि जन्मनि ।  
सर्वकर्मणि शक्तोऽहं त्वया सह वरानने ॥ ८० ॥  
इत्युक्त्वा च पुरस्तस्थौ यज्ञाधिष्ठातृदेवता ।  
तुष्टा बभूव सा देवी भेजे तं कमलाकला ॥ ८१ ॥  
इदं च दक्षिणास्तोत्रं यज्ञकाले च यः पठेत् ।  
फलं च सर्वयज्ञानां प्राप्नोति नात्र संशयः ॥ ८२ ॥  
राजसूये वाजपेये गोमेधे नरमेधके ।  
अश्वमेधे लाङ्‌गले च विष्णुयज्ञे यशस्करे ॥ ८३ ॥  
धनदे भूमिदे पूर्ते फलदे गजमेधके ।  
लोहयज्ञे स्वर्णयज्ञे रत्नयज्ञेऽथ ताम्रके ॥ ८४ ॥  
शिवयज्ञे रुद्रयज्ञे शक्रयज्ञे च बन्धुके ।  
वृष्टौ वरुणयागे च कण्डके वैरिमर्दने ॥ ८५ ॥  
शुचियज्ञे धर्मयज्ञेऽध्वरे च पापमोचने ।  
ब्रह्माणीकर्मयागे च योनियागे च भद्रके ॥ ८६ ॥  
एतेषां च समारम्भे इदं स्तोत्रं च यः पठेत् ।  
निर्विघ्नेन च तत्कर्म सर्वं भवति निश्चितम् ॥ ८७ ॥  
इदं स्तोत्रं च कथितं ध्यानं पूजाविधिं शृणु ।  
शालग्रामे घटे वापि दक्षिणां पूजयेत्सुधीः ॥ ८८ ॥  
लक्ष्मीदक्षांससम्भूतां दक्षिणां कमलाकलाम् ।  
सर्वकर्मसुदक्षां च फलदां सर्वकर्मणाम् ॥ ८९ ॥  
विष्णोः शक्तिस्वरूपां च पूजितां वन्दितां शुभाम् ।  
शुद्धिदां शुद्धिरूपां च सुशीलां शुभदां भजे ॥ ९० ॥  
ध्यात्वानेनैव वरदां मूलेन पूजयेत्सुधीः ।  
दत्त्वा पाद्यादिकं देव्यै वेदोक्तेनैव नारद ॥ ९१ ॥  
ॐ श्रीं क्लीं ह्रीं दक्षिणायै स्वाहेति च विचक्षणः ।  
पूजयेद्विधिवद्‌ भक्त्या दक्षिणां सर्वपूजिताम् ॥ ९२ ॥  
इत्येवं कथितं ब्रह्मन् दक्षिणाख्यानमेव च ।  
सुखदं प्रीतिदं चैव फलदं सर्वकर्मणाम् ॥ ९३ ॥  
इदं च दक्षिणाख्यानं यः शृणोति समाहितः ।  
अङ्‌गहीनं च तत्कर्म न भवेद्भारते भुवि ॥ ९४ ॥  
अपुत्रो लभते पुत्रं निश्चितं च गुणान्वितम् ।  
भार्याहीनो लभेद्भार्यां सुशीलां सुन्दरीं पराम् ॥ ९५ ॥  
वरारोहां पुत्रवतीं विनीतां प्रियवादिनीम् ।  
पतिव्रतां च शुद्धां च कुलजां च वधूं वराम् ॥ ९६ ॥  
विद्याहीनो लभेद्विद्यां धनहीनो लभेद्धनम् ।  
भूमिहीनो लभेद्‌भूमिं प्रजाहीनो लभेत्प्रजाम् ॥ ९७ ॥  
सङ्‌कटे बन्धुविच्छेदे विपत्तौ बन्धने तथा ।  
मासमेकमिदं श्रुत्वा मुच्यते नात्र संशयः ॥ ९८ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे नारायणनारदसंवादे  
दक्षिणोपाख्यानवर्णनं नाम पञ्चचत्वारिंशोऽध्यायः ॥ ४५ ॥
