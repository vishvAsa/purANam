+++
title = "स्तवचिन्तामणिः"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2979"
source_url = "https://www.ebharatisampat.in/readbook3.php?bookid=ODMxNTcxNjA4Mjc5NTgy&pageno=MjI0MjQyNjk5NTk="

+++
[[स्तवचिन्तामणिः	Source: [EB](https://www.ebharatisampat.in/readbook3.php?bookid=ODMxNTcxNjA4Mjc5NTgy&pageno=MjI0MjQyNjk5NTk=)]]

\[



सुगिरा चित्तहारिण्या पश्यन्त्या दृश्यमानया ।  
जयत्युल्लासितानन्दमहिमा परमेश्वरः ॥ १ ॥

यः स्फीतः श्रीदयाबोधपरमानन्दसम्पदा ।  
विद्योद्द्योतितमाहात्म्यः स जयत्यपराजितः ॥ २ ॥

प्रसरद्बिन्दुनादाय शुद्धामृतमयात्मने ।  
नमोऽनन्तप्रकाशाय शंकरक्षीरसिन्धवे ॥ ३ ॥

द्विष्मस्त्वां त्वां स्तुमस्तुभ्यं मन्त्रयामोऽम्बिकापते ।  
अतिवाल्लभ्यतः साधु विश्वङ्नो धृतवानसि ॥ ४ ॥

संहृतस्पर्शयोगाय सम्पूर्णामृतसूतये ।  
वियन्मायास्वरूपाय विभवे शम्भवे नमः ॥ ५ ॥

भिन्नेष्वपि न भिन्नं यच्छिन्नेष्वछिन्नमेव च ।  
नमामः सर्वसामान्यं रूपं तत्पारमेश्वरम् ॥ ६ ॥

प्रणवोर्ध्वार्धमात्रातोऽप्यणवे महते पुनः ।  
ब्रह्माण्डादपि नैर्गुण्यगुणाय स्थाणवे नमः ॥ ७ ॥

ब्रह्माण्डगर्भिणीं व्योमव्यापिनः सर्वतोगतेः ।  
परमेश्वरहंसस्य शक्तिं हंसीमिव स्तुमः ॥ ८ ॥

निरुपादानसम्भारमभित्तावेव तन्वते ।  
जगच्चित्रं नमस्तस्मै कलाश्लाघ्याय शूलिने ॥ ९ ॥

मायाजलोदरात्सम्यगुद्धृत्य विमलीकृतम् ।  
शिवज्ञानं स्वतो दुग्धं देह्येहि हरहंस नः ॥ १० ॥

षट्प्रमाणीपरिच्छेदभेदयोगेऽप्यभेदिने ।  
परमार्थैकभावाय बलिं यामो भवाय ते ॥ ११ ॥

अपि पश्येम गम्भीरां परेण ज्योतिषाभितः ।  
उन्मृष्टतमसं रम्यामन्तर्भव भवद्गुहाम् ॥ १२ ॥

नमस्तेभ्योऽपि ये सोमकलाकलितशेखरम् ।  
नाथं स्वप्नेऽपि पश्यन्ति परमानन्ददायिनम् ॥ १३ ॥

भगवन् भव भावत्कं भावं भावयितुं रुचिः ।  
पुनर्भवभयोच्छेददक्षा कस्मै न रोचते ॥ १४ ॥

यावज्जीवं जगन्नाथ कर्तव्यमिदमस्तु नः ।  
त्वत्प्रसादात्त्वदेकाग्रमनस्कत्वेन या स्थितिः ॥ १५ ॥

शाखासहस्रविस्तीर्णवेदागममयात्मने ।  
नमोऽनन्तफलोत्पादकल्पवृक्षाय शम्भवे ॥ १६ ॥

वाङ्मनःकायकर्माणि विनियोज्य त्वयि प्रभो ।  
त्वन्मयीभूय निर्द्वन्द्वाः कच्चित्स्यामापि कर्हिचित् ॥ १७ ॥

जगतां सर्गसंहारतत्तद्धितनियुक्तिषु ।  
अनन्यापेक्षसामर्थ्यशालिनि शूलिने नमः ॥ १८ ॥

व्यतीतगुणयोगस्य मुख्यध्येयस्य धूर्जटेः ।  
नामापि ध्यायतां ध्यानैः किमन्यालम्बनैः फलम् ॥ १९ ॥  
नमो नमः शिवायेति मन्त्रसामर्थ्यमाश्रिताः ।  
श्लाघ्यास्ते शाम्भवीं भूतिमुपभोक्तुं य उद्यताः ॥ २० ॥

कः पन्था येन न प्राप्यः का च वाङ्नोच्यसे यया ।  
किं ध्यानं येन न ध्येयः किं वा किं नासि यत्प्रभो ॥ २१ ॥

अर्चितोऽयमयं ध्यात एष तोषित इत्ययम् ।  
रसः स्रोतःसहस्रेण त्वयि मे भव वर्धताम् ॥ २२ ॥

नमो निःशेषधीपत्रिमालालयमयात्मने ।  
नाथाय स्थाणवे तुभ्यं नागयज्ञोपवीतिने ॥ २३ ॥

अज्ञानतिमिरस्यैकमौषधं संस्मृतिस्तव ।  
भव तत्तत्प्रदानेन प्रसादः क्रियतां मयि ॥ २४ ॥

नम ईशाय निःशेषपुरुषार्थप्रसाधकः ।  
प्रणन्तव्यः प्रणामोऽपि यदीय इह धीमताम् ॥ २५ ॥

मग्नैर्भीमे भवाम्भोधौ निलये दुःखयादसाम् ।  
भक्तिचिन्तामणिं शार्वं ततः प्राप्य न किं जितम् ॥ २६ ॥

निरावरणनिर्द्वन्द्वनिश्चलज्ञानसम्पदाम् ।  
ज्ञेयोऽसि किल केऽप्येते ये त्वां जानन्ति धूर्जटे ॥ २७ ॥

निर्गुणोऽपि गुणज्ञानां ज्ञेय एको जयत्यजः ।  
निष्कामोऽपि प्रकृत्या यः कामनानां परं फलम् ॥ २८ ॥

श्रीरत्नामृतलाभाय क्लिष्टं यत्र न कैः सुरैः ।  
तत्क्षीरोददमैश्वर्यं तवैव सहजं विभो ॥ २९ ॥

नमो भक्त्या नृणां मुक्त्यै भवते भव तेऽवते ।  
स्मृत्या नुत्या च ददते शम्भवे शं भवेऽभवे ॥ ३० ॥

सर्वज्ञः सर्वकृत्सर्वमसीति ज्ञानशालिनाम् ।  
वेद्यं किं कर्म वा नाथ नानन्त्याय त्वयार्प्यते ॥ ३१ ॥

इच्छाया एव यस्येयत्फलं लोकत्रयात्मकम् ।  
तस्य ते नाथ कार्याणां को वेत्ति कियती गतिः ॥ ३२ ॥  
ब्रह्मादयोऽपि तद्यस्य कर्मसोपानमालया ।  
उपर्युपरि धावन्ति लब्धुं धाम नमामि तम् ॥ ३३ ॥

अयं ब्रह्मा महेन्द्रोऽयं सूर्याचन्द्रमसाविमौ ।  
इति शक्तिलता यस्य पुष्पिता पात्वसौ भवः ॥ ३४ ॥

भ्रमो न लभ्यते यस्य भ्रान्तान्तःकरणैरपि ।  
दूरगैरपि यस्यान्तो दुर्गमस्तं स्तुमो मृडम् ॥ ३५ ॥

नमः स्तुतौ स्मृतौ ध्याने दर्शने स्पर्शने तथा ।  
प्राप्तौ चानन्दवृन्दाय दयिताय कपर्दिने ॥ ३६ ॥

किं स्मयेनेति मत्वापि मनसा परमेश्वर ।  
स्मयेन त्वन्मयोऽस्मीति मामि नात्मनि किं मुदा ॥ ३७ ॥

चिन्तयित्वापि कर्तव्यकोटीश्चित्तस्य चापलात् ।  
विश्राम्यन् भव भावत्कचित्तानन्दे रमे भृशम् ॥ ३८ ॥

सूक्ष्मोऽपि चेत्त्रिलोकीयं कलामात्रं कथं तव ।  
स्थूलोऽथ किं सुदर्शो न ब्रह्मादिभिरपि प्रभो ॥ ३९ ॥

वाच्य एषां त्वमेवेति नाभविष्यदिदं यदि ।  
कः क्लेशं देव वाग्जालेष्वकरिष्यत्सुधीस्तदा ॥ ४० ॥

क्रमेण कर्मणा केन कया वा प्रज्ञया प्रभो ।  
दृश्योऽसीत्युपदेशेन प्रसादः क्रियतां मम ॥ ४१ ॥

नमो निरुपकार्याय त्रैलोक्यैकोपकारिणे ।  
सर्वस्य स्पृहणीयाय निःस्पृहाय कपर्दिने ॥ ४२ ॥

अहो क्षेत्रज्ञता सेयं कार्याय महते सताम् ।  
ययानन्तफलां भक्तिं वपन्ति त्वय्यमी प्रभो ॥ ४३ ॥

महतीयमहो माया तव मायिन् ययावृतः ।  
त्वद्ध्याननिधिलाभेऽपि मुग्धो लोकः श्लथायते ॥ ४४ ॥

आरम्भे भव सर्वत्र कर्म वा करणादि वा ।  
विश्वमस्तु स्वतन्त्रस्तु कर्ता तत्रैकको भवान् ॥ ४५ ॥  
त्रिगुणत्रिपरिस्पन्दद्वन्द्वग्रस्तं जगत्त्रयम् ।  
उद्धर्तुं भवतोऽन्यस्य कस्य शक्तिः कृपाथवा ॥ ४६ ॥

दोषोऽपिदेव को दोषस्त्वामाप्तुं यः समास्थितः ।  
गुणोऽपि च गुणः को नु त्वां नाप्तुं यः समास्थितः ॥ ४७ ॥

रागोऽप्यस्तु जगन्नाथ मम त्वय्येव यः स्थितः ।  
लोभायापि नमस्तस्मै त्वल्लाभालम्बनाय मे ॥ ४७ ॥

अहो महदिदं कर्म देव त्वद्भावनात्मकम् ।  
आब्रह्मक्रिमि यस्मिन्नो मुक्तयेऽधिक्रियेत कः ॥ ४८ ॥

आरम्भः सर्वकार्याणां पर्यन्तः सर्वकर्मणाम् ।  
तदन्तर्वृत्तयश्चित्रास्तवैवेशो धियः पथि ॥ ४९ ॥

यावदुत्तरमास्वादसहस्रगुणविस्तरः ।  
त्वद्भक्तिरसपीयूषान्नाथ नान्यत्र दृश्यते ॥ ५० ॥

उपसंहृतकामाय कामायतिमतन्वते ।  
अवतंसितसोमाय सोमाय स्वामिने नमः ॥ ५१ ॥

किमशक्तः करोमीति सर्वत्रानध्यवस्यतः ।  
सर्वानुग्राहिका शक्तिः शांकरी शरणं मम ॥ ५२ ॥

गुणातीतस्य निर्दिष्टनिःशेषातिशयात्मनः ।  
लभ्यते भव कुत्रांशे परः प्रतिनिधिस्तव ॥ ५३ ॥

निर्द्वन्द्वे निरुपाधौ च त्वय्यात्मनि सति प्रभो ।  
वयं वञ्च्यामहेऽद्यापि माययामेयया तव ॥ ५४ ॥

अणिमादिगुणावाप्तिः सदैश्वर्यं भवक्षयः ।  
अमी भव भवद्भक्तिकल्पपादपपल्लवाः ॥ ५५ ॥

या या दिक्तत्र न क्वासि सर्वः कालो भवन्मयः ।  
इति लब्धोऽपि कर्हि त्वं लप्स्यसे नाथ कथ्यताम् ॥ ५६ ॥

नमः प्रसन्नसद्वृत्तमानसैकनिवासिने ।  
भूरिभूतिसिताङ्गाय महाहंसाय शम्भवे ॥ ५७ ॥  
हृतोद्धततमस्तान्तिः प्लुष्टाशेषभवेन्धना ।  
त्वद्बोधदीपिका मेऽस्तु नाथ त्वद्भक्तिदीपिका ॥ ५८ ॥

विसृष्टानेकसद्बीजगर्भं त्रैलोक्यनाटकम् ।  
प्रस्ताव्य हर संहर्तुं त्वत्तः कोऽन्यः कविः क्षमः ॥ ५९ ॥

नमः सदसतां कर्तुमसत्त्वं सत्त्वमेव वा ।  
स्वतन्त्रायास्वतन्त्राय व्ययैश्वर्यैकशालिने ॥ ६० ॥

त्रैलोक्येऽप्यत्र यो यावानानन्दः कश्चिदीक्ष्यते ।  
स बिन्दुर्यस्य तं वन्दे देवमानन्दसागरम् ॥ ६१ ॥

अहो ब्रह्मादयो धन्या ये विमुक्तान्यसंकथम् ।  
नमो नमः शिवायेति जपन्त्याह्लादविह्वलाः ॥ ६२ ॥

निष्कामायापि कामानामनन्तानां विधायिने ।  
अनादित्वेऽपि विश्वस्य भोक्त्रे भव नमोऽस्तु ते ॥ ६३ ॥

स्तुमस्त्रिभुवनारम्भमूलप्रकृतिमीश्वरम् ।  
लिप्सेरन्नोपकारं के यतः सम्पूर्णधर्मणः ॥ ६४ ॥

महत्स्वप्यर्थकृच्छ्रेषु मोहौघमलिनीकृताः ।  
स्मृते यस्मिन् प्रसीदन्ति मतयस्तं शिवं स्तुमः ॥ ६५ ॥

प्रभो भवत एवेह प्रभुशक्तिरभङ्गुरा ।  
यदिच्छया प्रतायेते त्रैलोक्यस्य लयोदयौ ॥ ६६ ॥

कुकर्मापि यमुद्दिश्य देवं स्यात्सुकृतं परम् ।  
सुकृतस्यापि सौकृत्यं यतोऽन्यत्र न सोऽसि भोः ॥ ६७ ॥

एष मुष्ट्या गृहीतोऽसि दृष्ट एष क्व यासि नः ।  
इति भक्तिरसाध्माता धन्या धावन्ति धूर्जटिम् ॥ ६८ ॥

स्तुमस्त्वामृग्यजुःसाम्नां शुक्रतः परतः परम् ।  
यस्य वेदात्मिकाज्ञेयमहो गम्भीरसुन्दरी ॥ ६९ ॥

विधिरादिस्तथान्तोऽसि विश्वस्य परमेश्वर ।  
धर्मग्रामः प्रवृत्तो यस्त्वत्तो न स कुतो भवेत् ॥ ७० ॥  
नमस्ते भवसम्भ्रान्तभ्रान्तिमुद्भाव्य भिन्दते ।  
ज्ञानानन्दं च निर्द्वन्द्वं देव वृत्वा विवृण्वते ॥ ७१ ॥

यस्याः प्राप्येत पर्यन्तविशेषः कैर्मनोरथैः ।  
मायामेकनिमेषेण मुष्णंस्तां पातु नः शिवः ॥ ७२ ॥

वैराग्यस्य गतिं गुर्वीं ज्ञानस्य परमां श्रियम् ।  
नैःस्पृह्यस्य परां कोटिं बिभ्रतां त्वं प्रभो प्रभुः ॥ ७३ ॥

ब्रह्मणोऽपि भवान् ब्रह्म कस्य नेशस्त्वमीशितुः ।  
जगत्कल्याणकल्याणं कियत्त्वमिति वेत्ति कः ॥ ७४ ॥

किमन्यैर्बन्धुभिः किं च सुहृद्भिः स्वामिभिस्तथा ।  
सर्वस्थाने ममेश त्वं य उद्धर्ता भवार्णवात् ॥ ७५ ॥

जयन्ति मोहमायादिमलसंक्षालनक्षमाः ।  
शैवयोगबलाकृष्टा दिव्यपीयूषविप्रुषः ॥ ७६ ॥

गायत्र्या गीयते यस्य धियां तेजः प्रचोदकम् ।  
चोदयेदपि कच्चिन्नः स धियः सत्पथे प्रभुः ॥ ७७ ॥

अष्टमूर्ते किमेकस्यामपि मूर्तौ न नः स्थितिम् ।  
शाश्वतीं कुरुषे यद्वा तुष्टः सर्वं करिष्यसि ॥ ७८ ॥

वस्तुतत्त्वं पदार्थानां प्रायेणार्थक्रियाकरम् ।  
भवतस्त्वीश नामापि मोक्षपर्यन्तसिद्धिदम् ॥ ७९ ॥

मुहुर्मुहुर्जगच्चित्रस्य्-आन्यान्यां स्थितिमूहितुम् ।  
शक्तिर्या ते तया नाथ को मनस्वी न विस्मितः ॥ ८० ॥

दुष्करं सुकरीकर्तुं दुःखं सुखयितुं तथा ।  
एकवीरा स्मृतिर्यस्य तं स्मरामः स्मरद्विषम् ॥ ८१ ॥

जयन्ति गीतयो यासां स गेयः परमेश्वरः ।  
यन्नाम्नापि महात्मानः कीर्यन्ते पुलकाङ्कुरैः ॥ ८२ ॥

भवानिव भवानेव भवेद्यदि परं भव ।  
स्वशक्तिव्यूहसंव्यूढत्रैलोक्यारम्भसंहृतिः ॥ ८३ ॥  
मन्त्रोऽसि मन्त्रणीयोऽसि मन्त्री त्वत्तः कुतोऽपरः ।  
स मह्यं देहि तं मन्त्रं त्वन्मन्त्रः स्यां यथा प्रभो ॥ ८४ ॥

भारूपः सत्यसंकल्पस्त्वमात्मा यस्य सोऽप्यहम् ।  
संसारीति किमीशैष स्वप्नः सोऽपि कुतस्त्वयि ॥ ८५ ॥

तदभङ्गि तदग्राम्यं तदेकमुपपत्तिमत् ।  
त्वयि कर्मफलन्यासकृतामैश्वर्यमीश यत् ॥ ८६ ॥

क्षमः कां नापदं हन्तुं कां दातुं सम्पदं न वा ।  
योऽसौ स दयितोऽस्माकं देवदेवो वृषध्वजः ॥ ८७ ॥

मायामयमलान्धस्य दिव्यस्य ज्ञानचक्षुषः ।  
निर्मलीकरणे नाथ त्वद्भक्तिः परमाञ्जनम् ॥ ८८ ॥

निर्भयं यद्यदानन्दमयमेकं यदव्ययम् ।  
पदं देह्येहि मे देव तूर्णं तत्किं प्रतीक्षसे ॥ ८९ ॥

अहो निसर्गगम्भीरो घोरः संसारसागरः ।  
अहो तत्तरणोपायः परः कोऽपि महेश्वरः ॥ ९० ॥

नमः कृतकृतान्तान्त तुभ्यं मदनमर्दिने ।  
मस्तकन्यस्तगङ्गाय यथायुक्तार्थकारिणे ॥ ९१ ॥

ऐश्वर्यज्ञानवैराग्यधर्मेभ्योऽप्युपरि स्थितिम् ।  
नाथ प्रार्थयमानानां त्वदृते का परा गतिः ॥ ९२ ॥

त्वय्यनिच्छति कः शम्भो शक्तः कुब्जयितुं तृणम् ।  
त्वदिच्छानुगृहीतस्तु वहेद्ब्राह्मीं धुरं न कः ॥ ९३ ॥

हरप्रणतिमाणिक्यमुकुटोत्कटमस्तकाः ।  
नमेयुः कं परं कं वा नमयेयुर्न धीधनाः ॥ ९४ ॥

सर्वविभ्रमनिर्मोकनिष्कम्पममृतह्रदम् ।  
भवज्ज्ञानाम्बुधेर्मध्यमध्यासीयापि धूर्जटे ॥ ९५ ॥

चित्रं यच्चित्रदृष्टोऽपि मनोरथगतोऽपि वा ।  
परमार्थफलं नाथ परिपूर्णं प्रयच्छसि ॥ ९६ ॥  
को गुणैरधिकस्त्वत्तस्त्वत्तः को निर्गुणोऽधिकः ।  
इति नाथ नुमः किं त्वां किं निन्दामो न मन्महे ॥ ९७ ॥

कीर्तनेऽप्यमृतौघस्य यत्प्रसत्तेः फलं तव ।  
तत्पातुमपि कोऽन्योऽलं किमु दातुं जगत्पते ॥ ९८ ॥

निःशेषप्रार्थनीयार्थसार्थसिद्धिनिधानतः ।  
त्वत्तस्त्वद्भक्तिमेवाप्तुं प्रार्थये नाथ सर्वथा ॥ ९९ ॥

नमस्त्रैलोक्यनाथाय तुभ्यं भव भवज्जुषाम् ।  
त्रिलोकीनाथतादाननिर्विनायकशक्तये ॥ १०० ॥

निःशेषक्लेशहानस्य हेतुः क इति संशये ।  
स्वामिन् सोऽसीति निश्चित्य कस्त्वां न शरणं गतः ॥ १०१ ॥

भुक्त्वा भोगान् भवभ्रान्तिं हित्वा लप्स्ये परं पदम् ।  
इत्याशंसेह शोभेत शम्भौ भक्तिमतः परम् ॥ १०२ ॥

नाथ स्वप्नेऽपि यत्कुर्यां ब्रूयां वा साध्वसाधु वा ।  
त्वदधीनत्वदर्पेण सर्वत्रात्रास्मि निर्वृतः ॥ १०३ ॥

ज्योतिषामपि यज्ज्योतिस्तत्र त्वद्धाम्नि धावतः ।  
चित्तस्येश तमःस्पर्शो मन्ये वन्ध्यात्मजानुजः ॥ १०४ ॥

मन्ये न्यस्तपदः सोऽपि क्षेम्ये मोक्षस्य वर्त्मनि ।  
मनोरथः स्थितो यस्य सेविष्ये शिवमित्ययम् ॥ १०५ ॥

स्थित्युत्पत्तिलयैर्लोकत्रयस्योपक्रियास्विह ।  
एकैवेश भवच्छक्तिः स्वतन्त्रं तन्त्रमीक्षसे ॥ १०६ ॥

त्रिलोक्यामिह कस्त्रातस्त्रिताप्या नोपतापितः ।  
तस्मै नमोऽस्तु ते यस्त्वं तन्निर्वाणामृतह्रदः ॥ १०७ ॥

कृत्रिमापि भवद्भक्तिरकृत्रिमफलोदया ।  
निश्छद्मा चेद्भवेदेषा किंफलेति त्वयोच्यताम् ॥ १०८ ॥

तच्चक्षुरीक्ष्यसे येन सा गतिर्गम्यसे यया ।  
फलं तदज जातं यत्त्वत्कथाकल्पपादपात् ॥ १०९ ॥  
श्रेयसा श्रेय एवैतदुपरि त्वयि या स्थितिः ।  
तदन्तरायहृतये त्वमीश शरणं मम ॥ ११० ॥

अहो स्वादुतमः शर्वसेवाशंसासुधारसः ।  
कुत्र कालकलामात्रे न यो नवनवायते ॥ १११ ॥

मुहुर्मुहुरविश्रान्तस्त्रैलोक्यं कल्पनाशतैः ।  
कल्पयन्नपि कोऽप्येको निर्विकल्पो जयत्यजः ॥ ११२ ॥

मलतैलाक्तसंसारवासनावर्तिदाहिना ।  
ज्ञानदीपेन देव त्वां कदा नु स्यामुपस्थितः ॥ ११३ ॥

निमेषमपि यद्येकं क्षीणदोषे करिष्यसि ।  
पदं चित्ते तदा शम्भो किं न सम्पादयिष्यसि ॥ ११४ ॥

धन्योऽस्मि कृतकृत्योऽस्मि महानस्मीति भावना ।  
भवेत्सालम्बना तस्य यस्त्वदालम्बनः प्रभो ॥ ११५ ॥

शुभाशुभस्य सर्वस्य स्वयं कर्ता भवानपि ।  
भवद्भक्तिस्तु जननी शुभस्यैवेश केवलम् ॥ ११६ ॥

प्रसन्ने मनसि स्वामिन् किं त्वं निविशसे किमु ।  
त्वत्प्रवेशात्प्रसीदेत्तदिति दोलायते जनः ॥ ११७ ॥

निश्चयः पुनरेषोऽत्र त्वदधिष्ठानमेव हि ।  
प्रसादो मनसः स्वामिन् सा सिद्धिस्तत्परं पदम् ॥ ११८ ॥

वचश्चेतश्च कार्यं च शरीरं मम यत्प्रभो ।  
त्वत्प्रसादेन तद्भूयाद्भवद्भावैकभूषणम् ॥ ११९ ॥

स्तवचिन्तामणिं भूरिमनोरथफलप्रदम् ।  
भक्तिलक्ष्म्यालयं शम्भो भट्टनारायणो व्यधात् ॥ १२० ॥


\\\\Z  



\]
