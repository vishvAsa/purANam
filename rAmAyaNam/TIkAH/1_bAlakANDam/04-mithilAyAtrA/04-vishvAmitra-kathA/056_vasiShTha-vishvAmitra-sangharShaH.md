+++
title = "०५६ वसिष्ठ-विश्वामित्र-सङ्घर्षः"
title_english = "056 vashiSTa nullifies Vishvamitra s missiles"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-056-Vasista_Vishvamitra_Sangarshaha_.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/056_vasiShTha-vishvAmitra-sangharShaH.md">
<details><summary><h2>IITK ...{Loading}...</h2></summary>

Vasishta destroys the weapons employed by Viswamitra with his
Brahmadanda -- Viswamitra undertakes austerities to acquire brahminhood.



### श्लोकः
#### मूलम्
एवमुक्तो वसिष्ठेन विश्वामित्रो महाबलः।  
आग्नेयमस्त्रमुत्क्षिप्य तिष्ठ तिष्ठेति चाब्रवीत्॥1.56.1॥

#### शब्दार्थः
महाबलः mighty, विश्वामित्रः Visvamitra, वसिष्ठेन by Vasishta, एवम् thus, उक्तः having been addressed, आग्नेयम् अस्त्रम् Agneya astra, उत्क्षिप्य after lifting, तिष्ठ तिष्ठ इति 'stay, stay' so, अब्रवीत् said.

#### आङ्ग्लानुवादः
Thus said Vasishta. Mighty Viswamitra lifted up agneya astra (shaft of fire) and discharging it said, 'stay, stay'.



### श्लोकः
#### मूलम्
ब्रह्मदण्डं समुत्क्षिप्य कालदण्डमिवाऽपरम्।  
वसिष्ठो भगवान् क्रोधादिदं वचनमब्रवीत्॥1.56.2॥

#### शब्दार्थः
भगवान् revered, वसिष्ठः Vasishta, परम् another, कालदण्डमिव looking like unto the rod of death, ब्रह्मदण्डम् rod of Brahma, समुत्क्षिप्य having lifted, क्रोधात् in anger, इदम् this, वचनम् word, अब्रवीत् spoke.

#### आङ्ग्लानुवादः
Venerable Vasishta, in fury lifted the Brahmadanda which was like another rod of death. And spoke these wordsः



### श्लोकः
#### मूलम्
क्षत्रबन्धो स्थितोस्म्येष यद्बलं तद्विदर्शय।  
नाशयाम्यद्य ते दर्पं शस्त्रस्य तव गाधिज॥1.56.3॥

#### शब्दार्थः
क्षत्रबन्धो O Wicked kshatriya, एषः स्थितः अस्मि I am standing here, यत् बलम् which strength (you have), तत् that one, विदर्शय show it, गाधिज O Son of Gadhi, अद्य now, ते your, दर्पम् pride, तव your, शस्त्रस्य arms', नाशयामि I will destroy.

#### आङ्ग्लानुवादः
"O wicked kshatriya O son of Gadhi here I stand. Show me your strength and the pride of your arms. I will destroy them now.



### श्लोकः
#### मूलम्
क्व च ते क्षत्रियबलं क्व च ब्रह्मबलं महत्।  
पश्य ब्रह्मबलं दिव्यं मम क्षत्रियपांसन॥1.56.4॥

#### शब्दार्थः
क्षत्रियपांसन O Meanest among kshatriyas, ते your, क्षत्रियबलम् energy of kshatriya, क्व where, महत् great, ब्रह्मबलम् energy of Brahma, क्व where, मम my, दिव्यम् divine, ब्रह्मबलम् energy of Brahma, पश्य behold.

#### आङ्ग्लानुवादः
O mean kshatriya where does your energy of a kshatriya stand in comparison with the great energy of Brahma? Behold my Brahmabala (Brahman's energy)".



### श्लोकः
#### मूलम्
तस्यास्त्रं गाधिपुत्रस्य घोरमाग्नेयमुद्यतम्।  
ब्रह्मदण्डेन तच्छान्तमग्नेर्वेग इवाम्भसा॥1.56.5॥

#### शब्दार्थः
तस्य गाधिपुत्रस्य that Gadhi's son's, उद्यतम् discharged, तत् that, आग्नेयम् Agneya, अस्त्रम् weapon, अम्भसा by water, अग्नेः fire's, वेगः इव like speed, ब्रह्मदण्डेन by the rod of Brahma, शान्तम् calmed.

#### आङ्ग्लानुवादः
The Brahmadanda (released by Vasishta) put down the dreadful agneya astra released by Gadhi's son just like the force of fire is extinguished by water.



### श्लोकः
#### मूलम्
वारुणं चैव रौद्रं च ऐन्द्रं पाशुपतं तथा।  
ऐषीकं चापि चिक्षेप कुपितो गाधिनन्दनः॥1.56.6॥

#### शब्दार्थः
कुपितः incensed, गाधिनन्दनः son of Gadhi, वारुणं चैव Varuna weapon, रौद्रं च Raudra, ऐन्द्रं च Aindra, तथा and, पाशुपतम् Pasupata, ऐषीकं चापि Aishika, चिक्षेप employed or discharged.

#### आङ्ग्लानुवादः
The incensed son of Gadhi employed varuna, raudra, aindra, pasupata and aishika  weapons.



### श्लोकः
#### मूलम्
मानवं मोहनं चैव गान्धर्वं स्वापनं तथा।  
जृम्भणं मादनं चैव संतापनविलापने॥1.56.7॥  
शोषणं दारणं चैव वज्रमस्त्रं सुदुर्जयम्।  
ब्रह्मपाशं कालपाशं वारुणं पाशमेव च॥1.56.8॥  
पैनाकास्त्रं च दयितं शुष्कार्द्रे अशनी उभे।  
दण्डास्त्रमथ पैशाचं क्रौञ्चमस्त्रं तथैव च॥1.56.9॥  
धर्मचक्रं कालचक्रं विष्णुचक्रं तथैव च।  
वायव्यं मथनं चैव अस्त्रं हयशिरस्तथा॥1.56.10॥  
शक्तिद्वयं च चिक्षेप कङ्कालं मुसलं तथा। 560  
वैद्याधरं महास्त्रं च कालास्त्रमथ दारुणम्॥1.56.11॥  
त्रिशूलमस्त्रं घोरं च कापालमथ कङ्कणम्।  
एतान्यस्त्राणि चिक्षेप सर्वाणि रघुनन्दन॥1.56.12॥  
वसिष्ठे जपतां श्रेष्ठे तदद्भुतमिवाभवत्।

#### शब्दार्थः
रघुनन्दन O Joy of Raghus, Rama, मानवम् manava, मोहनं चैव mohana, गान्धर्वम् gandharva, तथा and, स्वापनम् swapana (inducing sleep), जृम्भणम् Jrimbhana (causing yawning), मादनं चैव weapon causing intoxication, सन्तापनविलापने weapons causing burning and wailing, शोषणम् weapon causing emaciation, दारणं चैव weapon that splits, सुदुर्जयम् difficult to defeat, वज्रम् अस्त्रं च Vajra astra, ब्रह्मपाशम् Brahma astra, कालपाशम् Kala pasa, वारुणं पाशमेव च Varuna pasa, पैनाकास्त्रम् Painaka weapon, दयितम् Daita weapon, शुष्कार्द्रे wet and dry, उभे two, अशनी thunder bolt, अथ and, दण्डास्त्रम् Danda weapon, पैशाचम् Paisacha weapon, तथैव च as also, क्रौञ्चमस्त्रम् Krauncha weapon, धर्मचक्रम् Dharma chakra, कालचक्रम् Kala chakra, तथैव च as also, विष्णुचक्रम् Vishnu Chakra, वायव्यम् pike of Vayu, मथनं चैव mathana, the churning weapon, तथा and, हयशिरः अस्त्रम् Haya sira weapon, कङ्कालम् Kankala, the skeleton weapon, तथा and, मुसलम् musala, the pestle, शक्तिद्वयं च two powers, चिक्षेप employed, वैद्याधरम् Vaidyadhram pertaining to Vidyadharas, महास्त्रं च mahastra, अथ and, दारुणम् fearful, कालास्त्रम् Kala weapon, घोरम् dreadful, त्रिशूलम् अस्त्रम् Trishula weapon, अथ and, कापालम् Kapalaskull, कङ्कणम् ring shaped Kankana, एतानि सर्वाणि all these, अस्त्राणि weapons, जपतां श्रेष्ठे at the best among ascetics, वसिष्ठे on Vasistha, चिक्षेप employed, तत् that, अद्भुतमिव अभवत् became super natural (aweful).

#### आङ्ग्लानुवादः
"O Descendent of Raghu Viswamitra employed weapons like manava, mohana, gandharva, swapana, jrimbhana, madana, santapana, vilapana, shoshana, darana, vajra weapons, Brahma, kala and varuna pasas, the favourite painaka, daita, shushka, ardra vajras, danda, paisacha, krauncha, weapons, dharmachakra, kalachakra, vishnuchakras, vayavya, mathana, hayasira weapons, kanakala, musala powers,  
vaidyadhara, kalatrishula, kapala, kankana weapons discharged against Vasishta the best of ascetics. All this became aweful.



### श्लोकः
#### मूलम्
तानि सर्वाणि दण्डेन ग्रसते ब्रह्मणस्सुतः॥1.56.13॥  
तेषु शान्तेषु ब्रह्मास्त्रं क्षिप्तवान् गाधिनन्दनः।

#### शब्दार्थः
ब्रह्मणः सुतः son of Brahma, Vasishta, तानि सर्वाणि all those (weapons ), दण्डेन with his staff, ग्रसते swallowed, तेषु when those weapons, शान्तेषु were humbled, गाधिनन्दनः son of Gadhi, ब्रह्मास्त्रम् Brahma astra, क्षिप्तवान् employed.

#### आङ्ग्लानुवादः
Vasishta son of Brahma, swallowed all those weapons with his staff. When those weapons were humbled, son of Gadhi employed Brahmastra.



### श्लोकः
#### मूलम्
तदस्त्रमुद्यतं दृष्ट्वा देवास्साग्निपुरोगमाः॥1.56.14॥  
देवर्षयश्च सम्भ्रान्तागन्धर्वास्समहोरगाः।  
त्रैलोक्यमासीत्सन्तप्तं ब्रह्मास्त्रे समुदीरिते॥1.56.15।

#### शब्दार्थः
उद्यतम् employed, तत् अस्त्रम् that Brahma astra, दृष्ट्वा having seen, साग्निपुरोगमाः with Agni in the forefront, देवाः devatas, देवर्षयः च divine rishis, समहोरगाः with great serpents,  गन्धर्वाः gandharvas, सम्भ्रान्ताः agitated, ब्रह्मास्त्रे when Brahma astra, समुदीरिते was discharged, त्रैलोक्यम् three worlds, सन्तप्तम् आसीत् became distressed.

#### आङ्ग्लानुवादः
All the devatas, with Agni in the forefront, divine rishis, great uragas and gandharvas were agitated seeing the Brahmastra raised. When Brahmastra was discharged, the  three worlds became distressed.



### श्लोकः
#### मूलम्
तदप्यस्त्रं महाघोरं ब्रह्मं ब्राह्मेण तेजसा ।  
वसिष्ठो ग्रसते सर्वं ब्रह्मदण्डेन राघव॥1.56.16॥

#### शब्दार्थः
राघव O Rama, वसिष्ठः Vasishta, ब्रह्मेण तेजसा possessing the energy of Brahma, ब्रह्मदण्डेन with the danda of Brahma, महाघोरम् highly dreadful, तत् that, ब्रह्मं अस्त्रमपि Brahma astra also, सर्वम् entirely, ग्रसते swallowed.

#### आङ्ग्लानुवादः
O Descendant of Raghu Vasishta who possessed the energy of Brahma swallowed that very dreadful Brahmastra entirely with the help of Brahmadanda.



### श्लोकः
#### मूलम्
ब्रह्मास्त्रं ग्रसमानस्य वसिष्ठस्य महात्मनः।  
त्रैलोक्यमोहनं रौद्रं रूपमासीत्सुदारुणम्॥1.56.17॥

#### शब्दार्थः
ब्रह्मास्त्रम् Brahma astra, ग्रसमानस्य while swallowing, महात्मनः of the magnanimous, वसिष्ठस्य Vasishta's, रूपम् form, त्रैलोक्यमोहनम् causing the three worlds to faint, रौद्रम् fierce, सुदारुणम् आसीत् became terrible.

#### आङ्ग्लानुवादः
While swallowing Brahmastra  the great Vasishta looked fierce and  terrible causing the three worlds to faint.



### श्लोकः
#### मूलम्
रोमकूपेषु सर्वेषु वसिष्ठस्य महात्मनः।  
मरीच्य इव निष्पेतुरग्नेर्धूमाकुलार्चिषः॥1.56.18॥

#### शब्दार्थः
महात्मनः Illustrious, वसिष्ठस्य Vasishta's, सर्वेषु completely, रोमकूपेषु in pores of his body,  धूमाकुलार्चिषः flames with smoke, अग्नेः fire's, मरीच्यः rays of light, निष्पेतुरिव looked like coming out.

#### आङ्ग्लानुवादः
From every pore of the great Vasishta's body flames resembling rays of light with smoke emerged.



### श्लोकः
#### मूलम्
प्राज्वलद्ब्रह्मदण्डश्च वसिष्ठस्य करोद्यतः।  
विधूम इव कालाग्निर्यमदण्ड इवापरः॥1.56.19॥

#### शब्दार्थः
वसिष्ठस्य Vasishta's, करोद्यतः lifted in his hand, ब्रह्मदण्डश्च staff of Brahma, विधूमः smokeless, कालाग्निरिव fire at the end of dissolution of the worlds, अपरः another, यमदण्डः इव rod of death, प्राज्वलत् inflammed (was burning ).

#### आङ्ग्लानुवादः
The staff of Brahma in Vasishta's hand, resembling smokeless fire at the end of the dissolution of the worlds inflamed like another rod of death.



### श्लोकः
#### मूलम्
ततोऽस्तुवन् मुनिगणा वसिष्ठं जपतां वरम्।  
अमोघं ते बलं ब्रह्मन् तेजो धारय तेजसा॥1.56.20॥

#### शब्दार्थः
ततः then, मुनिगणाः hosts of sages, जपतां वरम् best among sages, वसिष्ठम् Vasishta, अस्तुवन् praised, ब्रह्मन् O Brahmin, ते your, बलम् energy, अमोघम् infallible, तेजः your energy, तेजसा by your enegy, धारय hold.

#### आङ्ग्लानुवादः
Then hosts of saints praised Vasishta, the best among sages, saying "O Brahmin, your energy is infallible, hold your energy by your enegy".



### श्लोकः
#### मूलम्
निगृहीतस्त्वया ब्रह्मन् विश्वामित्रो महातपाः।  
प्रसीद जपतां श्रेष्ठ लोकास्सन्तु गतव्यथाः॥1.56.21॥

#### शब्दार्थः
ब्रह्मन् O Brahman, त्वया by you, महातपाः great ascetic, विश्वामित्रः Visvamitra, निगृहीतः was controlled, जपतां श्रेष्ठ O Best of ascetics, प्रसीद be pleased, लोकाः worlds, गतव्यथाः सन्तु be delivered from distress.

#### आङ्ग्लानुवादः
'O Brahman great ascetic Viswamitra was controlled by you. O Best of ascetics be  
pleased and let the worlds be delivered from distress'.



### श्लोकः
#### मूलम्
एवमुक्तो महातेजाश्शमं चक्रे महातपाः।  
विश्वामित्रोऽपि निकृतो विनिश्वस्येदमब्रवीत्॥1.56.22॥

#### शब्दार्थः
एवम् thus, उक्तः spoken, महातेजाः highly splendrous, महातपाः great ascetic, शमम् tranquility, चक्रे made, निकृतः humiliated, विश्वामित्रः अपि Visvamitra also, विनिश्वस्य heaving a sigh, इदम् this word, अब्रवीत् spoke.

#### आङ्ग्लानुवादः
At this, Vasishta the most brilliant ascetic became quiet. The humiliated Viswamitra heaved a sigh and spoke these wordsः



### श्लोकः
#### मूलम्
धिग्बलं क्षत्रियबलं ब्रह्मतेजो बलं बलम्।  
एकेन ब्रह्मदण्डेन सर्वास्त्राणि हतानि मे॥1.56.23॥

#### शब्दार्थः
क्षत्रियबलम् the energy of Kshatriya, धिक् fie upon, ब्रह्मतेजोबलम् the strength of Brahma energy, बलम् energy, एकेन by one, ब्रह्मदण्डेन staff of Brahma, मे my, सर्वास्त्राणि all weapons, हतानि were beaten.

#### आङ्ग्लानुवादः
Shame Where is the might of a kshatriya? The energy of a brahmin is the real  energy. The staff of Brahma has singly destroyed all my weapons".



### श्लोकः
#### मूलम्
तदेतत्समवेक्ष्याहं प्रसन्नेन्द्रियमानसः।  
तपो महत्समास्थास्ये यद्वै ब्रह्मत्वकारणम्॥1.56.24॥

#### शब्दार्थः
तत् for that reason, एतत् this affair, समवेक्ष्य having seen, प्रसन्नेन्द्रियमानसः with pellucid mind and senses, यत् which one, ब्रह्मत्वकारणम् is the reason for brahminhood, महत्  great, तपः penance, समास्थास्ये undertake.

#### आङ्ग्लानुवादः
"Now I have realised the reason. With clear mind and senses, I shall undertake intense penance which will earn me brahminhood".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे षट्पञ्चाशस्सर्गः॥  
Thus ends the fiftysixth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/056_vasiShTha-vishvAmitra-sangharShaH.md">
<details><summary><h2>भूषणम् ...{Loading}...</h2></summary>



एवमुक्तो वसिष्ठेन विश्वामित्रो महाबलः ।  

आग्नेयमस्त्रमुत्क्षिप्य तिष्ठ तिष्ठेति चाब्रवीत्  ॥  १।५६।१  ॥   

अथ सर्वास्त्रबलसम्पूर्णक्षत्रवीर्यादपि ब्रह्मबलं बलीय इत्याह
षट्पञ्चाशे--एवमुक्त इत्यादि । तिष्ठ तिष्ठेति भयजननार्थोक्तिः  ॥  १।५६।१
 ॥   

  

ब्रह्मदण्डं समुत्क्षिप्य कालदण्डमिवापरम् ।  

वसिष्ठो भगवान् क्रोधादिदं वचनमब्रवीत्  ॥  १।५६।२  ॥   

ब्रह्मदण्डमित्यादि त्रयोविंशतिः । ब्रह्मदण्डमिति । ब्रह्मदण्डं
ब्राह्मणासाधारणं दण्डम्  ॥  १।५६।२  ॥   

  

क्षत्रबन्धो स्थितो ऽस्म्येष यद्वलं तद्विदर्शय ।  

नाशयाम्यद्य ते दर्पं शस्त्रस्य तव गाधिज  ॥  १।५६।३  ॥   

क्व च ते क्षत्रियबलं क्व च ब्रह्मबलं महत् ।  

पश्य ब्रह्मबलं दिव्यं मम क्षत्रियपांसन  ॥  १।५६।४  ॥   

तस्यास्त्रं गाधिपुत्रस्य घोरमाग्नेयमुद्यतम् ।  

ब्रह्मदण्डेन तच्छान्तमग्नेर्वेग इवाम्भसा  ॥  १।५६।५  ॥   

वारुणं चैव रौद्रं च ऐन्द्रं पाशुपतं तथा ।  

ऐषीकं चापि चिक्षेप कुपितो गाधिनन्दनः  ॥  १।५६।६  ॥   

मानवं मोहनं चैव गान्धर्वं स्वापनं तथा ।  

जृम्भणं मादनं चैव सन्तापनविलापने  ॥  १।५६।७  ॥   

शोषणं दारणं चैव वज्रमस्त्रं सुदुर्जयम् ।  

ब्रह्मपाशं कालपाशं वारुणं पाशमेव च  ॥  १।५६।८  ॥   

पैनाकास्त्रं च दयितं शुष्कार्द्रे अशनी उभे ।  

दण्डास्त्रमथ पैशाचं क्रौञ्चमस्त्रं तथैव च  ॥  १।५६।९  ॥   

धर्मचक्रं कालचक्रं विष्णुचक्रं तथैवव च ।  

वायव्यं मथनं चैव अस्त्रं हयशिरस्तथा  ॥  १।५६।१०  ॥   

शक्तिद्वयं च चिक्षेप कङ्कालं मुसलं तथा ।  

वैद्याधरं महास्त्रं च कालास्त्रमथ दारुणम्  ॥  १।५६।११  ॥   

त्रिशूलमस्त्रं घोरं च कापालमथ कङ्कणम् ।  

एतान्यस्त्राणि चिक्षेप सर्वाणि रघुनन्दन  ॥  १।५६।१२  ॥   

क्षत्रबन्धो क्षत्रियाधम ते दर्पं तव शस्त्रस्य दर्पं च नाशयामीत्यन्वयः ।
क्षत्रियपांसनेत्यनन्तरं वसिष्ठो ऽब्रवीदिति अनुकृष्यते  ॥  १।५६।३१२  ॥   

  

वसिष्ठे जपतां श्रेष्ठे तदद्भुतमिवाभवत्  ॥  १।५६।१३  ॥   

वसिष्ठे जपतां श्रेष्ठ इत्यनेन जपवैभवमिदं ग्रसनमिति द्योतितम् । तत्
अस्त्रक्षेपणम् । अद्भुतमिवाभवत् कार्यलेशस्याप्यदर्शनादिति भावः  ॥ 
१।५६।१३  ॥   

  

तानि सर्वाणि दण्डेन ग्रसते ब्रह्मणः सुतः  ॥  १।५६।१४  ॥   

तेषु शान्तेषु ब्रह्मास्त्रं क्षिप्तवान् गाधिनन्दनः  ॥  १।५६।१५  ॥   

अद्भुतमेवाह--तानीति । ग्रसते अग्रसत  ॥  १।५६।१४,१५  ॥   

  

तदस्त्रमुद्यतं दृष्ट्वा देवाः साग्निपुरोगमाः ।  

देवर्षयश्च सम्भ्रान्ता गन्धर्वाः समहोरगाः  ॥  १।५६।१६  ॥   

सम्भ्रान्ता आसन्निति शेषः  ॥  १।५६।१६  ॥   

  

त्रैलोक्यमासीत् सन्त्रस्तं ब्रह्मास्त्रे समुदीरिते  ॥  १।५६।१७  ॥   

समुदीरिते प्रयुक्ते  ॥  १।५६।१७  ॥   

  

तदप्यस्त्रं महाघोरं ब्राह्मं ब्राह्मेण तेजसा ।  

वसिष्ठो ग्रसते सर्वं ब्रह्मदण्डेन राघव  ॥  १।५६।१८  ॥   

ब्राह्मेण तेजसा ब्रह्मविद्याभ्यासजनिततेजसा । उपबृंहितेन
ब्रह्मदण्डेनेत्यर्थः । अत्र ग्रासक्रियायां न दण्डस्यान्वयः ।
पुत्रैर्गर्दभी भारं वहतीतिवत् । अतो न वक्ष्यमाणेन विरोधः  ॥  १।५६।१८  ॥   

  

ब्रह्मास्त्रं ग्रसमानस्य वसिष्ठस्य महात्मनः ।  

त्रैलोक्यमोहनं रौद्रं रूपमासीत् सुदारुणम्  ॥  १।५६।१९  ॥   

त्रैलोक्यस्य मोहनं भयान्मूर्च्छाजनकम् । रौद्रं स्मरणे ऽपि भयङ्करम् ।
सुदारुणं दुर्दर्शम्  ॥  १।५६।१९  ॥   

  

रोमकूपेषु सर्वेषु वसिष्ठस्य महात्मनः ।  

मरीच्य इव निष्पेतुरग्नेर्धूमाकुलार्चिषः  ॥  १।५६।२०  ॥   

एतदेवाह--रोमेति । अग्नेरिव मरीच्यो विस्फुलिङ्गा निष्पेतुरिति योजना  ॥ 
१।५६।२०  ॥   

  

प्राज्वलद् ब्रह्मदण्डश्च वसिष्ठस्य करोद्यतः ।  

विधूम इव कालाग्निर्यमदण्ड इवापरः  ॥  १।५६।२१  ॥   

दण्डश्च प्राज्वलत्, पूर्वास्त्रग्रासेनेति शेषः  ॥  १।५६।२१  ॥   

  

ततो ऽस्तुवन् मुनिगणा वसिष्ठं जपतां वरम् ।  

अमोघं ते बलं ब्रह्मन् तेजो धारय तेजसा  ॥  १।५६।२२  ॥   

निगृहीतस्त्वया ब्रह्मन् विश्वामित्रो महातपाः ।  

प्रसीद जपातां श्रेष्ठ लोकाः सन्तु गतव्यथाः  ॥  १।५६।२३  ॥   

तेजः ब्रह्मास्त्रतेजः । तेजसा महिम्ना । धारय उपशमय  ॥  १।५६।२२,२३  ॥   

  

एवमुक्तो महातेजाः शमं चक्रे महातपाः  ॥  १।५६।२४  ॥   

शमं कोपशान्तिम्  ॥  १।५६।२४  ॥   

  

विश्वामित्रो ऽपि निकृतो विनिःश्वस्येदमब्रवीत्  ॥  १।५६।२५  ॥   

निकृतः अपकृतः । तिरस्कृत इति यावत्  ॥  १।५६।२५  ॥   

  

धिग्बलं क्षत्रियबलं ब्रह्मतेजोबलं बलम् ।  

एकेन ब्रह्मदण्डेन सर्वास्त्राणि हतानि मे  ॥  १।५६।२६  ॥   

धिगिति । क्षत्रियबलं बलं धिक् निन्द्यं बलमित्यर्थः । "धिगुपर्यादिषु" इति
द्वितीया । ब्रह्मतेजसः ब्राह्मण्यरूपतेजसः बलं बलम्, तदेव
प्रशस्तमितियावत् । सर्वास्त्राणि ब्रह्मास्त्रभिन्नानि  ॥  १।५६।२६  ॥   

  

तदेतत् समवेक्ष्याहं प्रसन्नेन्द्रियमानसः ।  

तपो महत् समास्थास्ये यद्वै ब्रह्मत्वकारणम्  ॥  १।५६।२७  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षट्पञ्चाशः सर्गः  ॥ 
५६  ॥   

ब्रह्मत्वकारणं ब्राह्मण्यापादकम् । प्रसन्नेन्द्रियमानसः
परित्यक्तक्षत्ररोष इत्यर्थः  ॥  १।५६।२७  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षट्पञ्चाशः सर्गः  ॥  ५६  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/056_vasiShTha-vishvAmitra-sangharShaH.md">
<details><summary><h2>शिरोमणी ...{Loading}...</h2></summary>



वशिष्ठवचनश्रवणानन्तरकालिकं वृत्तमाह एवमिति । वशिष्ठेन एवं न
भविष्यसीत्युक्तप्रकारेण उक्तः महाबलो विश्वामित्रः
आग्नेयमग्निदेवताकमस्त्रमुत्क्षिप्य तिष्ठ तिष्ठेत्येवाब्रवीत् । चशब्द
एवार्थे  ॥  १।५६।१  ॥   

  

विश्वामित्रोक्त्यनन्तरकालिकां वशिष्ठोक्तिमाह ब्रह्मेति । भगवान्
अतिसामर्थ्यविशिष्टो वसिष्ठः अपरं कालदण्डमिव ब्रह्मदण्डं समुद्यम्य
क्रोधादिदं वचनमब्रवीत्  ॥  १।५६।२  ॥   

  

तद्वचनमेवाह क्षत्रेति द्वाभ्याम् । हे क्षत्रबन्धो हे गाधिज एषः अहं
स्थितो ऽस्मि यत्ते बलं त्वत्पराक्रमस्तद्दर्शय तव शस्त्रस्य दर्पं
गर्वमद्यैवाहं नाशयामि । हिशब्द एवार्थे  ॥  १।५६।३  ॥   

  

क्व चेति । हे क्षत्रियपांसन क्षत्रियाधम ते तव क्षत्रियबलं क्व मम
ब्रह्मबलं क्व द्वयोर्महानन्तराल इत्यर्थः । अतः महत्सर्वोत्कृष्टमेव
दिव्यं प्राकृतविलक्षणं मम ब्रह्मबलं त्वं पश्य । एकश्चशब्द एवार्थे
द्वितीयो हेत्वर्थे  ॥  १।५६।४  ॥   

  

विश्वामित्रप्रयुक्ताग्नेयास्त्रपराभवं वर्णयन्नाह तस्येति । घोरं
शत्रुभयप्रदं गाधिपुत्रस्य तस्य प्रसिद्धस्य विश्वामित्रस्य
तदाग्नेयमस्त्रमम्भसा अग्नेर्वेग इव ब्रह्मदण्डेन शान्तमासीदिति शेषः  ॥ 
१।५६।५  ॥   

  

वारुणमिति । रुषितो हिंसितप्रायः गाधिनन्दनो विश्वामित्रः
वारुणादीन्यस्त्राणि चिक्षेप  ॥  १।५६।६  ॥   

  

मानवमिति । मानवादीनि चिक्षेपेति पूर्वेणान्वयः  ॥  १।५६।७  ॥   

  

जृम्भणमिति  ॥  १।५६।८  ॥   

  

ब्रह्मेति  ॥  १।५६।९  ॥   

  

धर्मेति  ॥  १।५६।१०  ॥   

  

शक्तीति  ॥  १।५६।११  ॥   

  

उपसंहरन्नाह एतानीति । हे रघुनन्दन जपतां श्रेष्ठे वसिष्ठे एतानि
सर्वान्यस्त्राणि चिक्षेप तत् प्रक्षिप्तास्त्रमद्भुतं
लक्ष्यस्पर्शाभाववत्त्वेनाश्चर्यसम्पादकमेवाभवत् । अस्त्राणीति
शस्त्राणामप्युपलक्षकम् । इवशब्द एवार्थे  ॥  १।५६।१२  ॥   

  

लक्ष्यास्पर्शित्वे हेतुं वदन्नाह तानीति । ब्रह्मणः सुतो वशिष्ठः तानि
विश्वामित्र प्रत्युक्तानि सर्वाणि शस्त्रास्त्राणि दण्डेन ब्रह्मदण्डेन
ग्रसते अग्रसत् । वर्तमानसामीप्य इति भूते लट् । अर्धं पृथगन्वयि  ॥ 
१।५६।१३  ॥   

  

सर्वशस्त्रप्रध्वंसनोत्तरकालिकं विश्वामित्रवृत्तमाह तेष्विति । गाधिनन्दनो
विश्वामित्रः तेषु स्वप्रयुक्तशस्त्रास्त्रेषु शान्तेषु ब्रह्मदण्डेन
विध्वंसितेषु ब्रह्मास्त्रं क्षिप्तवान् साग्निपुरोगमाः अग्निपुरोगमसहिताः
समहोरगाः महोरगसहिताः देवाः देवर्षयश्च गन्धर्वाश्च उद्यतमुत्थितं तदस्त्रं
दृष्ट्वा सम्भ्रान्ताः आसन्निति शेषः । अत एव ब्रह्मास्त्रे समुदीरिते सति
त्रैलोक्यं संत्रस्तमासीत्  ॥  १।५६।१४,१५  ॥   

  

तदिति । हे राघव महाघोरं शत्रुभयप्रदं तत्प्रसिद्धं ब्राह्म्यमस्त्रमपि
सर्वं सावयवं ब्राह्म्येण ब्रह्मविद्याजनिततेजसा विशिष्टो वशिष्ठो
ब्रह्मदण्डेन ग्रसते अग्रसत्  ॥  १।५६।१६  ॥   

  

ब्रह्मेति । ब्रह्मास्त्रं ग्रसमानस्य महात्मनो वशिष्ठस्य त्रैलोक्यमोहनं
त्रिलोकीविचित्तताजनकं तत्र हेतुः रौद्रं भयङ्करमत एव सुदारुणं दर्शनानर्हं
रूपमासीत्  ॥  १।५६।१७  ॥   

  

रौद्रत्वमुपपादयन्नाह रामेति । महात्मना वशिष्ठस्य सर्वेषु रोमकूपेषु
सर्वेभ्यः रोमकूपेभ्यः धूमाकुलार्चिषः धूमव्याप्ततेजसः अग्नेः मरीच्यो
विस्फुलिङ्गा इव निष्पेतुः  ॥  १।५६।१८  ॥   

  

प्राज्वलदिति । वशिष्ठस्य करोद्यतः ब्रह्मदण्डः विधूमः धूमरहितः
कालाग्निरिव अपरो यमदण्ड इव प्राज्वलत्  ॥  १।५६।१९  ॥   

  

तत इति । ततः भयङ्कररूपविशिष्टदण्डदर्शनानन्तरं मुनिगणाः जपतां वरं
वशिष्ठमस्तुवन् । स्तवनप्रकारमाह हे ब्रह्मन् ते बलममोघं
मिथ्यासंसर्गशून्यमतः तेजसा स्वशक्त्या तेजः ब्रह्मदण्डोज्ज्वलनं धारय
उपशमय  ॥  १।५६।२०  ॥   

  

निगृहीत इति । हे ब्रह्मन् महातपाः विश्वामित्रस्त्वया निगृहीतः अतः जपतां
श्रेष्ठ वशिष्ठ त्वं प्रसीद लोकाः गतव्यथाः सन्तु तेज उपसंहरेत्यर्थः  ॥ 
१।५६।२१  ॥   

  

एवमिति । एवमनेन प्रकारेण उक्तः प्रार्थितः महातेजा महातपाः वशिष्ठः सामं
तेजःशान्तिं चक्रे । निकृतः पराभूतः विश्वामित्रो ऽपि विनिःश्वस्य
इदमब्रवीत् । ऽविनिकृतऽ इति भट्टसम्मतः पाठः निरस्तसर्वशक्तिरिति
तदर्थस्तैर्वर्णितः  ॥  १।५६।२२  ॥   

  

तद्वचनमेवाह धिगिति । क्षत्रियबलं बलं धिक् ब्रह्मतेजोबलमेव बलम् । तत्र
कारणमाह एकेन ब्रह्मदण्डेन सर्वास्त्राणि हतानि घटो नीलघट इतिवत् बलं
क्षत्रियबलमिति प्रयोगः । सर्वं वाक्यं सावधारणं भवतीति एवकारलाभः  ॥ 
१।५६।२३  ॥   

  

तदिति । तत्प्रसिद्धमेतद्ब्रह्मतेजःप्राबल्यं समवेक्ष्य दृष्ट्वा
प्रसन्नेन्द्रियमानसः त्यक्तशोकवत्तया प्रसन्नो ऽहं यद्ब्रह्मत्वकारणं
महत्तपस्तदेव समास्थास्ये । वैशब्द एवार्थे  ॥  १।५६।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
षट्चत्वारिंशः सर्गः  ॥  १।५६  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/056_vasiShTha-vishvAmitra-sangharShaH.md">
<details><summary><h2>तिलकम् ...{Loading}...</h2></summary>



एवमुक्तो न भविष्यसीत्युक्तः  ॥  १।५६।१,२  ॥   

  

तिष्ठ तिष्ठेति भीषयन्तं प्रति स्वभीत्यभावमाह स्थितो ऽस्म्येष इति । तव
शस्त्रस्य दर्पं त्वया लब्धं यदस्त्ररूपं शस्त्रं तत्प्राप्तिजं ते तव
दर्पम्  ॥  १।५६।३,४  ॥   

  

क्षत्रियपांसनेत्युक्त्वा स्थितस्य तस्य वसिष्ठस्य ब्रह्मदण्डेन
गाधिपुत्रस्याग्नेयं शान्तमासीत्  ॥  १।५६।५८  ॥   

  

दयितम् । शिवस्येति शेषः  ॥  १।५६।९१२  ॥   

  

ग्रसते स्म  ॥  १।५६।१३  ॥   

  

अग्निपुरोगमो वायुस्तत्सहिताः । अग्निसहितो वायुः पुरोगमो येषां युद्ध इति
वा  ॥  १।५६।१४  ॥   

  

समुदीरिते प्रयुक्ते  ॥  १।५६।१५  ॥   

  

ब्राह्मेण तेजसा ब्रह्मविद्याभ्यासजेन तेजसा युक्तेन ब्रह्मदण्डेन करधृतेन
ग्रसते स्मेत्यन्वयः । ब्राह्मेणैव तेजसा ब्राह्मतेजःशमनस्य साध्यत्वादिति
भावः  ॥  १।५६।१६  ॥   

  

त्रैलोक्यमोहनं भयात्ित्रलोकीचित्तमूर्च्छाकरम् । रौद्रम् स्मरणे ऽपि भयदम्
। सुदारुणं दुर्दर्शं नृसिंहवीरभद्रादिवत् । "घोरम्" इति पाठान्तरम् ।
तुल्यो ऽर्थः  ॥  १।५६।१७  ॥   

  

रौद्रदारुणत्वे उपपादयति रोमेत्यादि । रोमकूपेषु रोमकूपेभ्यः । मरीच्यो
विस्फुलिङ्गा ।
ऋषेर्विश्वामित्रब्रह्मास्त्राकुलत्वाद्धूमाकुलार्चिष्ट्वमग्नेर्विशेषणम्
 ॥  १।५६।१८  ॥   

  

विधूमः कालाग्निरिव ब्रह्मदण्डश्च प्राज्वलत् । तत्समर्पितब्रह्मतेजसेति
भावः  ॥  १।५६।१९  ॥   

  

ततो ऽस्तुवन्साधु साध्वित्युपश्लोकितवन्तः । हे ब्रह्मन् ते बलममोघमस्तु ।
अरातावविसर्जनेनाक्षीणमस्तु । प्रतिब्रह्मास्त्रं मा प्रयुङ्क्ष्वेति यावत्
। पारक्यं तेजः स्वतेजसा सहजेन धारय विलाप्यैकीकुरु  ॥  १।५६।२०  ॥   

  

नन्वरौ स्थिते कथमप्रतियोगो ऽत आह निगृहीत इति । ब्रह्मास्त्रग्रासेन
नष्टसामर्थ्यः स्वत एव मृतप्रायो जात इत्यर्थः  ॥  १।५६।२१  ॥   

  

शमं चक्रे । प्रतियोगतो ऽरातिनाशनादुपरत इत्यर्थः । विनिकृतो
निरस्तसर्वशक्तिः  ॥  १।५६।२२  ॥   

  

क्षत्रियबलं धिक् । केवलं निन्द्यं बलमित्यर्थः । ब्रह्मतेजोबलं प्रशस्तं
बलम्  ॥  १।५६।२३  ॥   

  

प्रसन्नेन्द्रियमानसः । परित्यक्तक्षत्रस्वभाव इति यावत्  ॥  १।५६।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
षट्पञ्चाशः सर्गः  ॥  ५६  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/056_vasiShTha-vishvAmitra-sangharShaH.md">
<details><summary><h2>द्राविडपाठः ...{Loading}...</h2></summary>


एवमुक्तो वसिष्ठेन विश्वामित्रो महाबलः।  
आग्नेयमस्त्रमुत्क्षिप्य तिष्ठ तिष्ठेति चाब्रवीत् ॥ 1.56.1 ॥   
ब्रह्मदण्डं समुत्क्षिप्य कालदण्डमिवापरम्।  
वसिष्ठो भगवान् क्रोधादिदं वचनमब्रवीत् ॥ 1.56.2 ॥   
क्षत्रबन्धो स्थितोऽस्म्येष यद्वलं तद्विदर्शय।  
नाशयाम्यद्य ते दर्पं शस्त्रस्य तव गाधिज ॥ 1.56.3 ॥   
क्व च ते क्षत्रियबलं क्व च ब्रह्मबलं महत्।  
पश्य ब्रह्मबलं दिव्यं मम क्षत्रियपांसन ॥ 1.56.4 ॥   
तस्यास्त्रं गाधिपुत्रस्य घोरमाग्नेयमुद्यतम्।  
ब्रह्मदण्डेन तच्छान्तमग्नेर्वेग इवाम्भसा ॥ 1.56.5 ॥   
वारुणं चैव रौद्रं च ऐन्द्रं पाशुपतं तथा।  
ऐषीकं चापि चिक्षेप कुपितो गाधिनन्दनः ॥ 1.56.6 ॥   
मानवं मोहनं चैव गान्धर्वं स्वापनं तथा।  
जृम्भणं मादनं चैव सन्तापनविलापने ॥ 1.56.7 ॥   
शोषणं दारणं चैव वज्रमस्त्रं सुदुर्जयम्।  
ब्रह्मपाशं कालपाशं वारुणं पाशमेव च ॥ 1.56.8 ॥   
पैनाकास्त्रं च दयितं शुष्कार्द्रे अशनी उभे।  
दण्डास्त्रमथ पैशाचं क्रौञ्चमस्त्रं तथैव च ॥ 1.56.9 ॥   
धर्मचक्रं कालचक्रं विष्णुचक्रं तथैवव च।  
वायव्यं मथनं चैव अस्त्रं हयशिरस्तथा ॥ 1.56.10 ॥   
शक्तिद्वयं च चिक्षेप कङ्कालं मुसलं तथा।  
वैद्याधरं महास्त्रं च कालास्त्रमथ दारुणम् ॥ 1.56.11 ॥   
त्रिशूलमस्त्रं घोरं च कापालमथ कङ्कणम्।  
एतान्यस्त्राणि चिक्षेप सर्वाणि रघुनन्दन ॥ 1.56.12 ॥   
वसिष्ठे जपतां श्रेष्ठे तदद्भुतमिवाभवत् ॥ 1.56.13 ॥   
तानि सर्वाणि दण्डेन ग्रसते ब्रह्मणः सुतः ॥ 1.56.14 ॥   
तेषु शान्तेषु ब्रह्मास्त्रं क्षिप्तवान् गाधिनन्दनः ॥ 1.56.15 ॥   
तदस्त्रमुद्यतं दृष्ट्वा देवाः साग्निपुरोगमाः।  
देवर्षयश्च सम्भ्रान्ता गन्धर्वाः समहोरगाः ॥ 1.56.16 ॥   
त्रैलोक्यमासीत् सन्त्रस्तं ब्रह्मास्त्रे समुदीरिते ॥ 1.56.17 ॥   
तदप्यस्त्रं महाघोरं ब्राह्मं ब्राह्मेण तेजसा।  
वसिष्ठो ग्रसते सर्वं ब्रह्मदण्डेन राघव ॥ 1.56.18 ॥   
ब्रह्मास्त्रं ग्रसमानस्य वसिष्ठस्य महात्मनः।  
त्रैलोक्यमोहनं रौद्रं रूपमासीत् सुदारुणम् ॥ 1.56.19 ॥   
रोमकूपेषु सर्वेषु वसिष्ठस्य महात्मनः।  
मरीच्य इव निष्पेतुरग्नेर्धूमाकुलार्चिषः ॥ 1.56.20 ॥   
प्राज्वलद् ब्रह्मदण्डश्च वसिष्ठस्य करोद्यतः।  
विधूम इव कालाग्निर्यमदण्ड इवापरः ॥ 1.56.21 ॥   
ततोऽस्तुवन् मुनिगणा वसिष्ठं जपतां वरम्।  
अमोघं ते बलं ब्रह्मन् तेजो धारय तेजसा ॥ 1.56.22 ॥   
निगृहीतस्त्वया ब्रह्मन् विश्वामित्रो महातपाः।  
प्रसीद जपातां श्रेष्ठ लोकाः सन्तु गतव्यथाः ॥ 1.56.23 ॥   
एवमुक्तो महातेजाः शमं चक्रे महातपाः ॥ 1.56.24 ॥   
विश्वामित्रोऽपि निकृतो विनिःश्वस्येदमब्रवीत् ॥ 1.56.25 ॥   
धिग्बलं क्षत्रियबलं ब्रह्मतेजोबलं बलम्।  
एकेन ब्रह्मदण्डेन सर्वास्त्राणि हतानि मे ॥ 1.56.26 ॥   
तदेतत् समवेक्ष्याहं प्रसन्नेन्द्रियमानसः।  
तपो महत् समास्थास्ये यद्वै ब्रह्मत्वकारणम् ॥ 1.56.27 ॥   

</details>
</div>
