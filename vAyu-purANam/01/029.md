---
title: ०२९

---
योऽसावग्निरभिमानी ह्यासीत् स्वायम्भुवेऽन्तरे।  
ब्रह्मणो मानसः पुत्रस्तस्मात्स्वाहा व्यजायत ॥ २९.१ ॥  
पावकः पवमानश्च पावमानश्च यः स्मृतः।  
शुचिः शौरस्तु विज्ञेयः स्वाहापुत्रास्त्रयस्तु ते ॥ २९.२ ॥  
निर्म्मथ्य पवमानस्तु शुचिः शौरस्तु यः स्मृतः.  
पावका वैद्युताश्चैव तेषां स्थानानि यानि वै ॥ २९.३ ॥  
पवमानात्मजश्चैव कव्यवाहन उच्यते।  
पावकात् सहरक्षस्तु हव्यवाहः शुचेः सुतः ॥ २९.४ ॥  
देवानां हव्यवाहोऽग्निः पितॄणां कव्यवाहनः।  
सहरक्षोऽसुराणान्तु त्रयाणान्तु त्रयोऽग्नयः ॥ २९.५ ॥  
एतेषां पुत्रपौत्रास्तु चत्वारिंशन्नवैव तु।  
वक्ष्यामि नामतस्तेषां प्रविभागं पृथक् पृथक् ॥ २९.६ ॥  
वैद्युतो लौकिकाग्निस्तु प्रथमो ब्रह्मणः सुतः।  
ब्रह्मौदनाग्निस्तत्पुत्रो भरतो नाम विश्रुतः ॥ २९.७ ॥  
अथर्वा तु भृगुर्ज्ञेयोऽप्यङ्गिराऽथर्वणः सुतः।  
तस्मात् स लौकिकाग्निस्तु दध्यङ्चाथर्वणः सुतः ॥ २९.९ ॥  
अथ यः पवमानोऽग्निर्निर्मन्थाः कविभिः स्मृतः।  
स ज्ञेयो गार्हपत्योऽग्निस्ततः पुत्रद्वयं स्मृतम् ॥ २९.१० ॥  
शंस्यस्त्वाहवनीयोऽग्निर्यः स्मृतो हव्यवाहनः।  
द्वितीयस्तु सुतः प्रोक्तः शुक्रोऽग्निर्यः प्रणीयते ॥ २९.११ ॥  
तथा सभ्यावसथ्यौ वै शंस्यस्याग्नेः सुतावुभौ।  
शंस्यास्तु षोडश नदीश्वकमे हव्यवाहनः।  
योऽसावाहवनीयोऽग्निरभिमानी द्विजैः स्मृतः ॥ २९.१२ ॥  
कावेरीं कृष्णवेणीञ्च नर्मदां यमुनान्तथा।  
गोदावरीं वितस्ताञ्च चन्द्रभागामिरावतीम् ॥ २९.१३ ॥  
विपाशां कौशिकीञ्चैव शतद्रुं सरयून्तथा।  
सीतां सरस्वतीञ्चैव ह्रादिनीं पावनीं तथा ॥ २९.१४ ॥  
तासु षोडशधात्मानं प्रविभज्य पृथक् पृथक् ।  
आत्मानं व्यदधात्तासु धिष्णीष्वथ बभूव सः ॥ २९.१५ ॥  
धिष्णयो दिव्यभिचारिण्यस्तासूत्पन्नास्तु धिष्णयः।  
धिष्णीषु जज्ञिरे यस्माद्धिष्णयस्तेन कीर्त्तिताः ॥ २९.१६ ॥  
इत्येते वै नदीपुत्रा धिष्णीष्वेव विजज्ञिरे।  
तेषां विहरणीया ये उपस्थेयाश्च येऽग्नयः।  
तान् श्रृणुध्वं समासेन कीर्त्यमानान् यथा तथा ॥ २९.१७ ॥  
ऋतुः प्रवाहणोऽग्नीध्रः पुरस्ताद्धिष्णयोऽपरो। तु. शुक्लयजुर्वेदः ५.३१, ब्रह्माण्डपुराणम् १.२.१२.२७  
विधीयन्ते यथास्थानं सौत्येऽह्नि सवनक्रमात् ॥ २९.१८ ॥  
अनिर्द्देश्यान्यवाच्यानामग्नीनां श्रृणुत क्रमम्।  
सम्राडग्निः कृशानुर्यो द्वितीयोत्तरवेदिकः ॥ २९.१९ ॥  
सम्राडग्निः स्मृता ह्यष्टौ उपतिष्ठन्ति तान् द्विजाः.  
अधस्तात्पर्षदन्यस्तु द्वितीयः सोऽत्र दृश्यते ॥ २९.२० ॥  
प्रतद्वोचे नभो नाम चत्वारि स विभाव्यते।  
ब्रह्मज्योतिर्वसुर्नाम ब्रह्मस्थाने स उच्यते ॥ २९.२१ ॥  
हव्यसूर्य्याद्यसंसृष्टः शामित्रे स विभाव्यते।  
विश्वस्याथ समुद्रोग्निर्ब्रह्मस्थाने स कीर्त्त्यते ॥ २९.२२ ॥  
ऋतुधामा च सुज्योतिरौदुम्बर्य्यां स कीर्त्त्यते।  
ब्रह्मज्योतिर्वसुर्नाम ब्रह्मस्थाने स उच्यते ॥ २९.२३ ॥  
अजैकपादुपस्थेयः स वै शालामुखीयकः।  
अनुद्देश्योप्यहिर्बुध्न्यः सोऽग्निर्गृहपतिः स्मृतः ॥ २९.२४ ॥  
शस्यस्यैव सुताः सर्व्वे उपस्थेया द्विजैः स्मृताः।  
ततो विहरणीयांश्च वक्ष्याम्यष्टौ तु तत्सुतान् ॥ २९.२५ ॥  
क्रतुप्रवाहणोऽग्नीध्रस्तत्रस्था धिष्णयोऽपरे।  
विह्रियन्ते यथास्थानं सौत्योह्नि सवनक्रमात् ॥ २९.२६ ॥ तु. ब्रह्माण्डपुराणम् १.२.१२.२७, वाजसनेयि संहिता ५.३१  
पौत्रेयस्तु ततो ह्यग्निः स्मृतो यो हव्यवाहनः।  
शान्तिस्वाग्निः प्रचेतास्तु द्वितीयः सत्य उच्यते ॥ २९.२७ ॥  
तथाग्निर्विश्वदेवस्तु ब्रह्मस्थाने स उच्यते।  
अवक्षुरच्छावाकस्तु बुवः स्थाने विभाव्यते ॥ २९.२८ ॥  
उशीराग्निः सवीर्यस्तु नैष्ठीयः संविभाव्यते।  
अष्टमस्तु व्यरत्तिस्तु मार्जालीयः प्रकीर्त्तितः ॥ २९.२९ ॥  
धिष्ण्या विहरणीया ये सौम्येनान्येन चैव हि।  
तयोर्यः पावको नाम स चापां गर्भ उच्यते ॥ २९.३० ॥  
अग्निः सोऽवभृथो ज्ञेयः सम्यक् प्राप्याप्सु हूयते।  
हृच्छयस्तत्सुतो ह्यग्निर्जठरे यो नृणां स्थितः ॥ २९.३१ ॥  
मन्युमान् जाठरस्याग्नेर्विद्वानग्निः सुतः स्मृतः।  
परस्परोच्छ्रितः सोऽग्निर्भूतानां ह विभुर्महान् ॥ २९.३२ ॥  
पुत्रः सोऽग्नेर्मन्युमतो घोरः संवर्त्तकः स्मृतः ।  
पिबन्नपः स वसति समुद्रे वढवामुखः ॥ २९.३३ ॥  
समुद्र वासिनः पुत्रः सहरक्षो विभाव्यते।  
सहरक्षसुतः क्षामो गृहाणि स दहेन्नॄणाम् ॥ २९.३४ ॥  
क्रव्यादोऽग्निः सुतस्तस्य पुरुषानत्ति यो मृतान् ।  
इत्येते पावकस्याग्नेः पुत्रा ह्येवं प्रकीर्तिताः ॥ २९.३५ ॥  
ततः शुचेस्तु यैः सौरेर्गन्धर्वैरसुरावृतैः।  
मथितो यस्त्वरण्यां वै सोऽग्निरग्निः समिध्यते ॥ २९.३६ ॥  
आयुर्नामाथ भगवान् पशौ यस्तु प्रणीयते।  
आयुषो महिमान् पुत्रः स शावान्नामतः सुतः ॥ २९.३७ ॥  
पाकयज्ञेष्वभिमानी सोऽग्निस्तु सवनः स्मृतः।  
पुत्रश्च सवनस्याग्नेरद्भुतः स महायशाः ॥ २९.३८ ॥  
विविचिस्त्वद्भुतस्यापि पुत्रोऽग्नेः स महान् स्मृतः।  
प्रायश्चित्तेऽथ भीमानां हुतं भुह्क्ते हविः सदा ॥ २९.३९ ॥  
विविचेस्तु सुतो ह्यर्को योऽग्निस्तस्य सुतास्त्विमे।  
अनीकवान् वासृजवांश्च रक्षोहा पितृकृत्तथा।  
सुरभिर्वसुरत्नादौ प्रविष्टो यश्च रुक्मवान् ॥ २९.४० ॥  
शुचेरग्नेः प्रजा वह्नयस्तु चतुर्द्दश।  
इत्येते वह्नयः प्रोक्ताः प्रणीयन्तेऽध्वरेषु ये ॥ २९.४१ ॥  
आदिसर्गे ह्यतीता वै यामैः सह सुरोत्तमैः।  
स्वायम्भु वेऽन्तरे पूर्वमग्नयस्तेऽभिमानिनः ॥ २९.४२ ॥  
एते विहरणीयास्तु चेतनाचेतनेष्विह।  
स्थानाभिमानिनो लोके प्रागासन् हव्यवाहनाः ॥ २९.४३ ॥  
काम्यनैमित्तिकाजस्रेष्वेते कर्मस्ववस्थिताः।  
पूर्वमन्वन्तरेऽतीते शुक्लैर्यामैः सुतैः सह।  
देवैर्महात्मभिः पुण्यैः प्रथमस्यान्तरे मनोः ॥ २९.४४ ॥  
इत्येतानि मयोक्तानि स्थानानि स्थानिनश्च ह ।  
तैरेव तु प्रसङ्ख्यातमतीतानागतेष्वपि ॥ २९.४५ ॥  
मन्वन्तरेषु सर्वेषु लक्षणं जातवेदसाम्।  
सर्वे तपस्विनो ह्येते सर्वे ह्यवभृथा स्तथा।  
प्रजानां पतयः सर्वे ज्योतिष्मन्तश्च ते स्मृताः ॥ २९.४६ ॥  
स्वारोचिषादिषु ज्ञेयाः सावर्ण्यन्तेषु सप्तसु।  
मन्वन्तरेषु सर्वेषु नानारूपप्रयोजनैः ॥ २९.४७ ॥  
वर्त्तन्ते वर्त्तमानैश्च देवैरिह सहाग्नयः।  
अनागतैः सुरैः सार्द्धं वर्त्तन्तेऽनागताग्नयः ॥ २९.४८ ॥  
इत्येष निनयोऽग्नीनां मया प्रोक्तो यथातथम्।  
विस्तरेणानुपूर्व्या च पितॄणां वक्ष्यते ततः ॥ २९.४९ ॥  
इति श्रीमहापुराणे वायुप्रोक्ते अग्निवंशवर्णनं नामोनत्रिंशोऽध्यायः ॥ २९ ॥