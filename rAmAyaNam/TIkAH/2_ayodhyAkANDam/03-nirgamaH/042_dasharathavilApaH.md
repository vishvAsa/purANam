+++
title = "०४२ दशरथविलापः"
title_english = "042 Dasaratha feels dejected"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-042-Dashratha_Vilapaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/042_dasharathavilApaH.md">
<details><summary><h3>IITK ...{Loading}...</h3></summary>

Grief stricken Dasaratha falls down-- denounces Kaikeyi--reaches the
chamber of Kausalya.



#### श्लोकः
##### मूलम्
यावत्तु निर्यतस्तस्य रजोरूपमदृश्यत।  
नैवेक्ष्वाकुवरस्तावत्सञ्जहारात्मचक्षुषी॥2.42.1॥

##### शब्दार्थः
तस्य that Rama, निर्यतः as he was going, रजोरूपम् the form of dust, यावत् as long as, अदृश्यत was visible, तावत् so long, इक्ष्वाकुवरः the best of Ikshvaku dynasty, king Dasaratha, आत्मचक्षुषी his eyes, नैव सञ्जहार did not withdraw.

##### आङ्ग्लानुवादः
As long as the dust raised by the wheels of the chariot of Rama (who was departing to the forest) was visible, Dasaratha, the best of the Ikshvakus, could not withdraw his eyes (from  Rama).



#### श्लोकः
##### मूलम्
यावद्राजा प्रियं पुत्रं पश्यत्यत्यन्तधार्मिकम्।  
तावद्व्यवर्धते वास्य धरण्यां पुत्रदर्शने॥2.42.2॥

##### शब्दार्थः
राजा king, प्रियम् beloved, अत्यन्तधार्मिकम् exceedingly virtuous, पुत्रम् son, यावत् as long as, पश्यति was able to see, तावत् so long, अस्य his, पुत्रदर्शने for the sight of the son, धरण्याम् the dust on the earth, व्यवर्धतेव appeared growing.

##### आङ्ग्लानुवादः
So long as king Dasaratha was able to see his exceedingly virtuous and beloved  son (Rama), it appeared that his body kept rising from the earth to have a sight of his son.



#### श्लोकः
##### मूलम्
न पश्यति रजोऽप्यस्य यदा रामस्य भूमिपः।  
तदाऽऽर्तश्च विषण्णश्च पपात धरणीतले॥2.42.3॥

##### शब्दार्थः
भूमिपः the king, यदा when, अस्य रामस्य that Rama's, रजोऽपि even the dust, न पश्यति could  
not see, तदा then, आर्तः च stricken with grief, विषण्णः च with despondency, धरणीतले on the earth, पपात fell down.

##### आङ्ग्लानुवादः
When the king could no longer see even the dust, he fell on the ground, despondent and grief stricken.



#### श्लोकः
##### मूलम्
तस्य दक्षिणमन्वागात्कौसल्या बाहुमङ्गना।  
वामं चास्यान्वगात्पार्श्वं कैकेयी भरतप्रिया॥2.42.4॥

##### शब्दार्थः
अङ्गना wife, कौशल्या Kausalya, तस्य his, दक्षिणं बाहुम् right hand, अन्वगात् reached,  ,भरतप्रिया beloved (mother) of Bharata, कैकेयी च Kaikeyi, वामम् left, पार्श्वम् side, अन्वगात् reached.

##### आङ्ग्लानुवादः
Kausalya reached for the right hand of Dasaratha (to raise him up) and Kaikeyi the beloved (mother) of Bharata reached for his left.



#### श्लोकः
##### मूलम्
तां नयेन च सम्पन्नो धर्मेण विनयेन च।  
उवाच राजा कैकेयीं समीक्ष्य व्यथितेन्द्रियः॥2.42.5॥

##### शब्दार्थः
नयेन with rectitude, धर्मेण with virtue, विनयेन च also with humility, सम्पन्नः endowed with, राजा king, तां कैकेयीम् to that Kaikeyi, समीक्ष्य having seen, व्यथितेन्द्रियः one with painful senses reeling, उवाच said.

##### आङ्ग्लानुवादः
The king, endowed with rectitude, virtue and also humility, stared at  and said to Kaikeyi with pain.



#### श्लोकः
##### मूलम्
कैकेयि मा ममाङ्गानि स्प्राक्षीस्त्वं दुष्टचारिणी।  
न हि त्वां द्रष्टुमिच्छामि न भार्या न च बान्धवी॥2.42.6॥

##### शब्दार्थः
कैकेयि O Kaikeyi, दुष्टचारिणी a woman of evil conduct, त्वम् you, मम my, अङ्गानि limbs, मा स्प्राक्षीः do not touch, त्वाम् you, द्रष्टुम् to look at, न हि इच्छामि do not wish, भार्या wife, न not, बान्धवी relation, न not.

##### आङ्ग्लानुवादः
O Kaikeyi you are a woman of evil conduct. Do not touch my body. I do not wish to see you. You are not my wife or my relation.



#### श्लोकः
##### मूलम्
ये च त्वामनुजीवन्ति नाहं तेषां न ते मम।  
केवलार्थपरां हि त्वां त्यक्तधर्मां त्यजाम्यहम्॥2.42.7॥

##### शब्दार्थः
ये च who, त्वाम् you, अनुजीवन्ति depend upon you for subsistence, तेषाम् their, अहम् I, न not, ते they, मम to me, न not, केवलार्थपराम् seeking your selfish interests alone, त्यक्तधर्माम्  deserting righteousness, त्वाम् you, अहम् I, त्यजामि abandon.

##### आङ्ग्लानुवादः
Your dependents have nothing to do with me nor I with them. I denounce you since you are a selfseeker without any sense off righteousness.



#### श्लोकः
##### मूलम्
अगृह्णां यच्च ते पाणिमग्निं पर्यणयं च यत्।  
अनुजानामि तत्सर्वमस्मिन् लोके परत्र च॥2.42.8॥

##### शब्दार्थः
ते your, पाणिम् hand, अगृह्णां (इति) यत् the fact of holding, अग्निम् of (to) fire, पर्यणयं च (इति) यत् the fact of having circumambulated, तत्सर्वम् all that, अस्मिन् in this, लोके world, परत्र च  in the next orld also, अनुजानामि renouncing.

##### आङ्ग्लानुवादः
I renounce the relationship established with you through marriage by taking your hand and circumambulating the fire, both in this world and in the next.



#### श्लोकः
##### मूलम्
भरतश्चेत्प्रतीतः स्याद्राज्यं प्राप्येदमव्ययम्।  
यन्मे स दद्यात्पित्रर्थं मामां तद्दत्तमागमत्॥2.42.9॥

##### शब्दार्थः
अव्ययम् imperishable, (इदं) राज्यम् this kingdom, प्राप्य having secured, भरतः Bharata, प्रतीतः स्यात् चेत् if he is pleased, सः he, पित्रर्थम् in the form of funeral offerings, मे to me, यत् which, दद्यात् gives, तद्दत्तम् given by him, माम्  me, मागमत् may it not reach.

##### आङ्ग्लानुवादः
If Bharata feels pleased to secure this imperishable kingdom, then may his obsequial offerings at my funeral not reach me



#### श्लोकः
##### मूलम्
अथ रेणुसमुध्वस्तं समुत्थाप्य नराधिपम्।  
न्यवर्तत तदा देवी कौशल्या शोककर्शिता॥2.42.10॥

##### शब्दार्थः
अथ then, रेणुसमुध्वस्तम् coated with dust, तं नराधिपम् to that king, समुत्थाप्य having lifted,  
देवी queen, कौशल्या Kausalya, शोककर्शिता emaciated due to sorrow, तदा then, न्यवर्तत  returned to her palace.

##### आङ्ग्लानुवादः
Then Kausalya, emaciated due to sorrow, lifted the king who was thoroughly coated with dust and returned to the palace.



#### श्लोकः
##### मूलम्
हत्वेव ब्राह्मणं कामात् स्पृष्ट्वाग्निमिव पाणिना।  
अन्वतप्यत धर्मात्मा पुत्रं सञ्चिन्त्य तापसम् ॥2.42.11॥

##### शब्दार्थः
धर्मात्मा virtuous one, तापसम् wearing the robes of an ascetic, पुत्रम् son, सञ्चिन्त्य remembering, कामात् intentionally, ब्राह्मणम् to a brahmin, हत्वेव as if slew, पाणिना with hand, अग्निम् to fire, स्पृष्ट्वा इव as if touched, अन्वतप्यत plunged in grief.

##### आङ्ग्लानुवादः
That virtuous Dasaratha, recalling (the sight of) his son with the robes of an ascetic, burned with remorse as if he had intentionally slain a brahmin or placed his hand in fire.



#### श्लोकः
##### मूलम्
निवृत्त्यैव निवृत्त्यैव सीदतो रथवर्त्मसु।  
राज्ञो नातिबभौ रूपं ग्रस्तस्यांशुमतो यथा॥2.42.12॥

##### शब्दार्थः
रथवर्त्मसु trail of the chariot, निवृत्त्यैव निवृत्त्यैव turning again and again, सीदतः grieving, राज्ञः  the king's, रूपम् countenance, ग्रस्तस्य as if swallowed by Rahu, अंशुमतः यथा like Sun,  नातिबभौ did not shine.

##### आङ्ग्लानुवादः
Turning back again and again at the trail of (Rama's) chariot, the grieving king appeared lustreless like the Sun in eclipse.



#### श्लोकः
##### मूलम्
विललाप च दुःखार्तः प्रियं पुत्रमनुस्मरन्।  
नगरान्तमनुप्राप्तं बुध्वा पुत्रमथाब्रवीत्॥2.42.13॥

##### शब्दार्थः
प्रियम् beloved, पुत्रम् son, अनुस्मरन् reflecting, दुःखार्तः tortured with sorrow, विललाप च  lamented, अथ then, पुत्रम् son, नगरान्तम् end of the city, अनुप्राप्तम् havng reached, बुध्वा  
having realised, अब्रवीत् said.

##### आङ्ग्लानुवादः
The griefstricken king began to lament thinking of his beloved son, and (suddenly) realizing that his son had crossed the limits of the city, saidः



#### श्लोकः
##### मूलम्
वाहननां च मुख्यानां वहतां तं ममात्मजम्।  
पदानि पथि दृश्यन्ते स महात्मा न दृश्यते॥2.42.14॥

##### शब्दार्थः
मम my, आत्मजम् son, तम् that Rama, वहताम् carrying, मुख्यानाम् preeminent, वाहनानाम्  horses', पदानि hoofprints, पथि in the path, दृश्यन्ते are seen, महात्मा magnanimous, सः Rama, न दृश्यत is not to be seen.

##### आङ्ग्लानुवादः
I can see the marks of the hooves of the splendid horses carrying my son on the highway but not that magnanimous Rama.



#### श्लोकः
##### मूलम्
यः सुखेषूपधानेषु शेते चन्दनरूषितः।  
वीज्यमानो महार्हाभिः स्त्रीभिर्मम सुतोत्तमः॥2.42.15॥  
स नूनं क्वचिदेवाद्य वृक्षमूलमुपाश्रितः।  
काष्ठं वा यदि वाश्मानमुपधाय शयिष्यते॥2.42.16॥

##### शब्दार्थः
यः मम सुतोत्तमः best among my  sons, चन्दनरूषितः daubed with sandal cream, महार्हाभिः graceful, स्त्रीभिः by women, वीज्यमानः being fanned, सुखेषु luxurious, उपधानेषु on cushions, शेते was sleeping, सः such Rama, अद्य today, नूनम् surely, क्वचिदेव some where, वृक्षमूलम् at the foot of a tree, उपाश्रितः taking refuge, काष्ठं a log, यदि वा or, आश्मानम् a stone, उपधाय using as pillow, शयिष्यते he will sleep.

##### आङ्ग्लानुवादः
Rama, the best of all my sons who, smeared with sandalpaste and fanned by graceful women used to sleep (with his head) on comfortable cushions will surely, from now on, lie down somewhere at the foot of a tree, (his head) pillowed upon a piece of wood or stone.



#### श्लोकः
##### मूलम्
उत्थास्यति च मेदिन्याः कृपणः पांसुकुण्ठितः।  
विनिश्श्वसन् प्रस्रवणात्करेणूनामिवर्षभः॥2.42.17॥

##### शब्दार्थः
करेणूनाम् of female elephants, ऋषभः lord, bull elephant, प्रस्रवणात् इव like from Prasravana mountain, विनिश्वसन् heaving sighs, पांसुकुण्ठितः crusted with dust, कृपणः unfortunate     Rama, मेदिन्याः from the ground, उत्थास्यति च will rise up.

##### आङ्ग्लानुवादः
That unfortunate Rama, having been covered with dust, will get up from the ground sighing like a bull elephant rising from mount Prasravana.



#### श्लोकः
##### मूलम्
द्रक्ष्यन्ति नूनं पुरुषा दीर्घबाहुं वनेचराः।  
राममुत्थाय गच्छन्तं लोकनाथमनाथवत्॥2.42.18॥

##### शब्दार्थः
दीर्घबाहुम् longarmed, लोकनाथं lord of the world, अनाथवत् like without a protector, उत्थाय  rising (from the ground), गच्छन्तम् walking, रामम् Rama, नूनम् surely, वनेचराः forestdwellers, पुरुषाः men, द्रक्ष्यन्ति they will see.

##### आङ्ग्लानुवादः
Surely the forestrovers will be gazing upon the longarmed Rama, protector of the world, as he rises (from the ground) and wanders in the jungle unprotected.



#### श्लोकः
##### मूलम्
सा नूनं जनकस्येष्टा सुता सुखसदोचिता।  
कण्टकाक्रमणाक्लान्ता वनमद्य गमिष्यति॥2.42.19॥

##### शब्दार्थः
सुखसदोचिता accustomed to comforts, जनकस्य Janaka's, इष्टा beloved, सुता daughter, सा Janaki, कण्टकाक्रमणक्लान्ता troubled due to piercing of thorns, अद्य now, वनम् to the forest, गमिष्यति will go.

##### आङ्ग्लानुवादः
Sita, beloved daughter of Janaka, who is accustomed to comforts, will now wander in the forest troubled by piercing thorns.



#### श्लोकः
##### मूलम्
अनभिज्ञा वनानां सा नूनं भयमुपैष्यति।  
श्वापदानर्दितं श्रुत्वा गम्भीरं रोमहर्षणम्॥2.42.20॥

##### शब्दार्थः
वनानाम् of the forests, अनभिज्ञा un acquainted, सा Sita, नूनम् surely, गम्भीरम् deep and fearful, रोमहर्षणम् causing horripilation, श्वापदानर्दितम् roaring of wild animals, श्रुत्वा having heard, भयम् fear, उपैष्यति will obtain.

##### आङ्ग्लानुवादः
Sita who knows not the forest will now live in terror, listening to the hairraising, horrible roars of wild animals.



#### श्लोकः
##### मूलम्
सकामा भव कैकेयि विधवा राज्यमावस।  
न हि तं पुरुषव्याघ्रं विना जीवितुमुत्सहे॥2.42.21॥

##### शब्दार्थः
कैकेयि Kaikeyi, सकामा भव desire be fulfilled, विधवा as widow, राज्यम् kingdom, आवस inhabit, पुरुषव्याघ्रम् tiger among men, तं विना without him, जीवितुम् to live, न उत्सहे हि do not desire.

##### आङ्ग्लानुवादः
O Kaikeyi, your desire is fulfilled.  Rule the kingdom as a widow. Without Rama, the best of men, I don't desire to live.



#### श्लोकः
##### मूलम्
इत्येवं विलपन् राजा जनौघेनाभिसंवृतः।  
अपस्नात इवारिष्टं प्रविवेश पुरोत्तमम्॥2.42.22॥

##### शब्दार्थः
इत्येवम् in this manner, विलपन् lamenting, राजा king, जनौघेन by the multitude of people, अभिसंवृतः surrounded, अपस्नातः one who has taken inauspicious (funeral) bath, अरिष्टं इव like an ominous, पुरोत्तमम् best of cities (Ayodhya), प्रविवेश entered.

##### आङ्ग्लानुवादः
Thus the king, who looked like one after the inauspicious (funeral) bath, surrounded  
by streams of people entered the most beautiful city (Ayodhya) which portended misfortune.



#### श्लोकः
##### मूलम्
शून्यचत्वरवेश्मान्तां संवृतापणदेवताम्।  
क्लान्तदुर्बलदुःखार्तां नात्याकीर्णमहापथाम्॥2.42.23॥  
तामवेक्ष्य पुरीं सर्वां राममेवानुचिन्तयन्।  
विलपन् प्राविशद्राजा गृहं सूर्य इवाम्बुदम्॥2.42.24॥

##### शब्दार्थः
शून्यचत्वरवेश्मान्ताम् where the courtyards or the mansions were deserted, संवृतापणदेवताम् where temples and marketplaces were closed, क्लान्तदुर्बलदुःखार्ताम् weak and exhausted with with grief, नात्याकीर्णमहापथाम् the highways no longer crowded, ताम् that, सर्वाम् entire, पुरीम् to city of Ayodhya, आवेक्ष्य having seen, राजा king, राममेव about Rama only, अनुचिन्तयन् thinking, विलपन् lamenting, सूर्यः sun, अम्बुदम् इव like clouds, प्राविशत् entered.

##### आङ्ग्लानुवादः
There the mansions and squares on the highways were all deserted. The temples and marketplaces were closed. The people were weak, fatigued and tormented with grief. The highways were not much crowded. Having seen such a sight of the city on all sides, lamenting and brooding over Rama, Dasaratha entered his palace like the Sun plunging into a cloud.



#### श्लोकः
##### मूलम्
महाह्रदमिवाक्षोभ्यं सुपर्णेन हृतोरगम्।  
रामेण रहितं वेश्म वैदेह्या लक्ष्मणेन च॥2.42.25॥

##### शब्दार्थः
रामेण with Rama, वैदेह्या with Sita, लक्ष्मणेन च also with Lakshmana, रहितम् absent, वेश्म palace, सुपर्णेन by Suparna, हृतोरगम् a serpent snatched away, अक्षोभ्यम् an unperturbed, महाह्रदम् इव like a great tank

##### आङ्ग्लानुवादः
The palace without Rama, Lakshmana and Sita, stood like a vast, unperturbed lake with serpents snatched away by Suparna (Garuda).



#### श्लोकः
##### मूलम्
अथ गद्गदशब्दस्तु विलपन्मनुजाधिपः।  
उवाच मृदुमन्दार्थं वचनं दीनमस्वरम्॥2.42.26॥

##### शब्दार्थः
अथ thereupon, मनुजा (वसुधा) धिपः lord of men, गद्गदशब्दः with choked throat, विलपन्  lamenting, मृदु gently, मन्दार्थम् in low voice, अस्वरम् feeble, दीनं वचनम् in melancholic tones, उवाच said.

##### आङ्ग्लानुवादः
Thereupon Dasaratha lamenting with his throat choked addressed (his attendants) in a low, feeble, melancholic, gentle voiceः



#### श्लोकः
##### मूलम्
कौशल्यायां गृहं शीघ्रं राममातुर्नयन्तु माम्।  
न ह्यन्यत्र ममाश्वासो हृदयस्य भविष्यति॥2.42.27॥

##### शब्दार्थः
राममातुः Rama's mother, कौशल्यायाः Kausalya's, गृहम् apartment, माम् me, शीघ्रम् quickly, नयन्तु be taken, मम हृदयस्य for my heart, अन्यत्र in any other place, आश्वासः solace, न भविष्यति हि not possible.

##### आङ्ग्लानुवादः
Take me quickly to the apartment of Rama's mother, Kausalya. There is no other place where my heart can find solace.



#### श्लोकः
##### मूलम्
इति ब्रुवन्तं राजानमनयन् द्वारदर्शिनः।  
कौशल्याया गृहं तत्र न्यवेश्यत विनीतवत्॥2.42.28॥

##### शब्दार्थः
इति in this way,  ब्रुवन्तम् while saying, राजानम् king Dasaratha, द्वारदर्शिनः  doorkeepers, कौशल्यायाः Kausalya's, गृहम् apartment, अनयन् brought him, तत्र there, विनीतवत् respectfully, न्यवेश्यत he was made to rest.

##### आङ्ग्लानुवादः
Having heard the king, the doorkeepers took  him to the apartment of Kausalya and  there respectfully made him rest.



#### श्लोकः
##### मूलम्
ततस्तस्य प्रविष्टस्य कौशल्याया निवेशनम्।  
अधिरुह्यापि शयनं बभूव लुलितं मनः॥2.42.29॥

##### शब्दार्थः
ततः then, कौशल्यायाः Kausalya's, निवेशनम् residence, प्रविष्टस्य having entered, तस्य his, मनः mind, शयनम् couch, अधिरुह्यापि though having climbed, लुलितम् बभूव was tossed about.

##### आङ्ग्लानुवादः
His mind tossed restlessly although he entered Kausalya's palace and climbed into the couch.



#### श्लोकः
##### मूलम्
पुत्रद्वयविहीनं च स्नुषयापि विवर्जितम्।  
अपश्यद्भवनं राजा नष्टचन्द्रमिवाम्बरम्॥2.42.30॥

##### शब्दार्थः
राजा king, पुत्रद्वयविहीनम् without his two sons, स्नुषयापि also by daughterinlaw, विवर्जितम् deserted, भवनम् palace, नष्टचन्द्रम् devoid of the Moon, अम्बरम् इव like the sky, अपश्यत् he saw.

##### आङ्ग्लानुवादः
To the king, the palace deserted by his two sons and his daughterinlaw, seemed like the sky without the Moon.



#### श्लोकः
##### मूलम्
तच्च दृष्ट्वा महाराजो भुजमुद्यम्य वीर्यवान्।  
उच्चैस्स्वरेण चुक्रोश हा राघव जहासि माम्॥2.42.31॥

##### शब्दार्थः
वीर्यवान् valiant, महाराजः the great king, तत् that palace, दृष्ट्वा having seen, भुजम् his hands, उद्यम्य  having lifted up, हा राघव Oh Rama, माम् me, जहासि are forsaking, उच्चौः स्वरेण in loud voice, चुक्रोश screamed.

##### आङ्ग्लानुवादः
The valiant maharaja looked around that palace, lifted up his arms and shouted in a loud voice, Oh scion of the Raghus (Rama) you have forsaken me.



#### श्लोकः
##### मूलम्
सुखिता बत तं कालं जीविष्यन्ति नरोत्तमाः।  
परिष्वजन्तो ये रामं द्रक्ष्यन्ति पुनरागतम्॥2.42.32॥

##### शब्दार्थः
ये नरोत्तमाः those fortunate people, तं कालम् till that tme, जीविष्यन्ति will live, पुनः again, आगतम् return, रामम् Rama, परिष्वजन्तः while embracing, सुखिताः happily, द्रक्ष्यन्ति will see, बत  
what a pity?

##### आङ्ग्लानुवादः
Oh how fortunate are those best of men who will live until that time to see Rama return and embrace him.



#### श्लोकः
##### मूलम्
अथ रात्र्यां प्रपन्नायां कालरात्र्यामिवात्मनः।  
अर्धरात्रे दशरथः कौशल्यामिदमब्रवीत्॥2.42.33॥

##### शब्दार्थः
अथ then, दशरथः Dasaratha, आत्मनः for himself, कालरात्र्यामिव like the night of death, रात्र्याम् night, प्रपन्नायाम् had set in, अर्धरात्रे in the middle of the night, कौशल्याम् addressing Kausalya, इदम् these words, अब्रवीत् spoke.

##### आङ्ग्लानुवादः
In the middle of the night which, for him, felt like the night of death Dasaratha said to Kausalya thusः



#### श्लोकः
##### मूलम्
रामं मेऽनुगता दृष्टिरद्यापि न निवर्तते।  
न त्वा पश्यामि कौसल्ये साधु मां पाणिना स्पृश॥2.42.34॥

##### शब्दार्थः
कौशल्ये O Kausalya, रामम् Rama, अनुगता having followed, मे दृष्टिः my sight, अद्यापि even now, न निवर्तते has not returned, त्वा you, साधु clearly, न पश्यामि unable to see, माम् me, पाणिना with your hand, स्पृश touch.

##### आङ्ग्लानुवादः
O Kausalya, my sight that had followed Rama has not yet returned. I cannot see you clearly. Please touch me with your hand.



#### श्लोकः
##### मूलम्
तं राममेवानुविचिन्तयन्तं  
समीक्ष्य देवी शयने नरेन्द्रम्।  
उपोपविश्याधिकमार्तरूपा  
विनिश्वसन्ती विललाप कृच्छ्रम्॥2.42.35॥

##### शब्दार्थः
देवी Kausalya, शयने in bed, रामम् एव Rama alone, अनुविचिन्तयन्तम् one who was continuously brooding, तं नरेन्द्रम् that king, समीक्ष्य having seen, उपोपविश्य sitting by his side, अधिकम् extremely, आर्तरूपा distressed, विनिश्वसन्ती sighing deeply, कृच्छ्रम् being in painful situation, विललाप lamented.

##### आङ्ग्लानुवादः
Having seen the king in bed brooding over Rama, the queen, (Kausalya), sitting by his side, sighed and lamented, deeply anguished.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे द्विचत्वारिंशस्सर्गः॥  
Thus ends the fortysecond sarga of Ayodhyakanda of  the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/042_dasharathavilApaH.md">
<details><summary><h3>भूषणम् ...{Loading}...</h3></summary>



यावत्तु निर्यतस्तस्य रजोरूपमदृश्यत ।  

नैवेक्ष्वाकुवरस्तावत्सञ्जहारात्मचक्षुषी  ॥  २।४२।१  ॥   

यावत्त्वित्यादि । निर्यतः निर्गच्छतः । तस्य रामस्य सम्बन्धि रजोरूपं
रजस्स्वरूपं यावददृश्यत तावन्न सञ्जहार न निवर्तितवान्  ॥  २।४२।१  ॥   

  

यावद्राजा प्रियं पुत्रं पश्यत्यत्यन्तधार्मिकम् ।  

तावद्व्यवर्द्धतेवास्य धरण्यां पुत्रदर्शने  ॥  २।४२।२  ॥   

यावद्राजेति । पश्यति रजोद्वारेणेति शेषः । पुत्रदर्शने
पुत्रदर्शननिमित्तम् । धरण्यां रजो व्यवर्द्धत मन्निमित्तकेन पुत्रदर्शनेन
राजा कञ्चित्कालमाप्यायितो भवेदिति मत्वेव रजो व्यवर्द्धतेत्यर्थः । अथवा
अस्य देहो व्यवर्द्धत पुत्रदर्शनायोत्थाय स्थित इत्यर्थः  ॥  २।४२।२  ॥   

  

न पश्यति रजोप्यस्य यदा रामस्य भूमिपः ।  

तदार्तश्च विषण्णश्च पपात धरणीतले  ॥  २।४२।३  ॥   

न पश्यतीति । आर्तः पीडितशरीरः । विषण्णः दुःखितः  ॥  २।४२।३  ॥   

  

तस्य दक्षिणमन्वागात् कौसल्या बाहुमङ्गना ।  

वामं चास्यान्वगात् पार्श्वं कैकेयी भरतप्रिया  ॥  २।४२।४  ॥   

तस्येति । बाहुमन्वागात् उद्धरणार्थमिति भावः । भरतप्रिया प्रियभरता ।
पार्श्वमित्यनेन कौसल्यावत् बाहुं नालम्बितवतीति गम्यते  ॥  २।४२।४  ॥   

  

तां नयेन च सम्पन्नो धर्मेण विनयेन च ।  

उवाच राजा कैकेयीं समीक्ष्य व्यथितेन्द्रियः  ॥  २।४२।५  ॥   

तामिति । नयेन नीत्या । विनयेन सदाचारेण  ॥  २।४२।५  ॥   

  

कैकेयि मा ममाङ्गानि स्प्राक्षीस्त्वं दुष्टचारिणी ।  

न हि त्वां द्रष्टुमिच्छामि न भार्या न च बान्धवी  ॥  २।४२।६  ॥   

कैकेयीति । न भार्या न च बान्धवी, त्वमिति शेषः । न च बान्धवी
पत्नीत्वसम्बन्धोपि नास्तीत्यर्थः । अण्णन्तत्वात् ङीप्  ॥  २।४२।६  ॥   

  

ये च त्वामनुजीवन्ति नाहं तेषां न ते मम ।  

केवलार्थपरां हि त्वां त्यक्तधर्मां त्यजाम्यहम्  ॥  २।४२।७  ॥   

न केवलं त्वयि सम्बन्धाभावः, त्वत्सम्बन्धिष्वपि मम सम्बन्धो
नास्तीत्याह--ये चेति । नाहं तेषामिति, प्रभुरिति शेषः । न ते मम शेषभूता
इत्यर्थः  ॥  २।४२।७  ॥   

  

अगृह्णां यच्च ते पाणिमग्निं पर्यणयं च यत् ।  

अनुजानामि तत्सर्वमस्मिंल्लोके परत्र च  ॥  २।४२।८  ॥   

अग्निसाक्षिकमूढा कथं न भार्या स्यामित्यमाह--अगृह्णामिति । पर्यणयं
प्रदक्षिणमनयम् । अनुजानामि परित्यजामीत्यर्थः । इह लोके परत्र च
ऐहिकमामुष्मिकं च सर्वं त्वत्सम्बन्धेनागतं त्यजेयमित्यर्थः  ॥  २।४२।८  ॥   

  

भरतश्चेत् प्रतीतः स्याद्राज्यं प्राप्येदमव्ययम् ।  

यन्मे स दद्यात्प्रीत्यर्थं मां मा तद्दत्तमागमत्  ॥  २।४२।९  ॥   

भरत इति । प्रतीतः प्रमुदित इत्यर्थः । पित्रर्थं यदुदकादिकं दद्यात्
तद्दत्तं मां मागमत्, नोपतिष्ठेदित्यर्थः  ॥  २।४२।९  ॥   

  

अथ रेणुसमुध्वस्तं तमुत्थाप्य नराधिपम् ।  

न्यवर्त्तत तदा देवी कौसल्या शोककर्शिता  ॥  २।४२।१०  ॥   

अथेति । न्यवर्त्तत तेन सहेति शेषः  ॥  २।४२।१०  ॥   

  

हत्वेव ब्राह्मणं कामात् स्पृष्ट्वाग्निमिव पाणिना ।  

अन्वतप्यत धर्मात्मा पुत्रं सञ्चिन्त्य तापसम्  ॥  २।४२।११  ॥   

हत्वेति । तापसं तापसवेषधारिणम्  ॥  २।४२।११  ॥   

  

निवृत्त्यैव निवृत्त्यैव सीदतो रथवर्त्मसु ।  

राज्ञो नातिबभौ रूपं ग्रस्तस्यांशुमतो यथा  ॥  २।४२।१२  ॥   

विललाप च दुःखार्त्तः प्रियं पुत्रमनुस्मरन् ।  

नगरान्तमनुप्राप्तं बुद्ध्वा पुत्रमथाब्रवीत्  ॥  २।४२।१३  ॥   

वाहनानां च मुख्यानां वहतां त ममात्मजम् ।  

पदानि पथि दृश्यन्ते स महात्मा न दृश्यते  ॥  २।४२।१४  ॥   

निवृत्त्येति । ग्रस्तस्य राहुग्रस्तस्य  ॥  २।४२।१२१४  ॥   

  

यः सुखेषूपधानेषु शेते चन्दनरूषितः ।  

वीज्यमानो महार्हाभिः स्त्रीभिर्मम सुतोत्तमः  ॥  २।४२।१५  ॥   

स नूनं क्वचिदेवाद्य वृक्षमूलमुपाश्रितः ।  

काष्ठं वा यदि वाश्मानमुपधाय शयिष्यते  ॥  २।४२।१६  ॥   

य इति । वीज्यमानः चामरव्यजनादिभिरिति शेषः । स्त्रीभिः परिचारिकाभिः  ॥ 
२।४२।१५१६  ॥   

  

उत्थास्यति च मेदिन्याः कृपणः पांसुकुण्ठितः ।  

विनिश्वसन् प्रस्रवणात् करेणूनामिवर्षभः  ॥  २।४२।१७  ॥   

उत्थास्यतीति । प्रस्रवणात् निर्झरात्, तत्समीपादित्यर्थः । "उत्सः
प्रस्रवणं पारिप्रवाहो निर्झरो झरः" इत्यमरः  ॥  २।४२।१७  ॥   

  

द्रक्ष्यन्ति नूनं पुरुषा दीर्घबाहुं वनेचराः ।  

राममुत्थाय गच्छन्तं लोकनाथमनाथवत्  ॥  २।४२।१८  ॥   

द्रक्ष्यन्तीति । अनाथवत् गच्छन्तमित्यन्वयः  ॥  २।४२।१८  ॥   

  

सा नूनं जनकस्येष्टा सुता सुखसदोचिता ।  

कण्टकाक्रमणाक्रान्ता वनमद्य गमिष्यति  ॥  २।४२।१९  ॥   

सेति । सुखसदोचिता सुखस्य सदोचिता । कण्टकेष्वाक्रमणं पद विक्षेपः  ॥ 
२।४२।१९  ॥   

  

अनभिज्ञा वनानां सा नूनं भयमुपैष्यति ।  

श्वापदानर्दितं श्रुत्वा गम्भीरं रोमहर्षणम्  ॥  २।४२।२०  ॥   

सकामा भव कैकेयि विधवा राज्यमावस ।  

न हि तं पुरुषव्याघ्रं विना जीवितुमुत्सहे  ॥  २।४२।२१  ॥   

अनभिज्ञेति । श्वापदानर्दितं श्वापदाः व्याघ्रादिहिंस्रपशवः तेषाम्
आनर्दितं शब्दम्  ॥  २।४२।२०२१  ॥   

  

इत्येवं विलपन् राजा जनौघेनाभिसंवृतः ।  

अपस्नात इवारिष्टं प्रविवेश पुरोत्तमम्  ॥  २।४२।२२  ॥   

इतीति । अपस्नातः मृतस्नातः । "अपस्नातो मृतस्नातः" इत्यमरः । अरिष्टमशुभम्
"अरिष्टे तु शुभाशुभे" इत्यमरः । ननु राममनुगम्य पुनः पुरप्रवेशसमये
अपस्नातोरिष्टमिति कथमश्लीलमुक्तम् ? सत्यम् दशरथो हि तदानीं नूनं
भयमुपैष्यतीत्यादिना सीताविपत्तिं शङ्कमानस्तद्द्वारा रामविपत्तिं तन्मुखेन
स्वस्यापि विनाशं शङ्कितवान् अत एव सीताद्वारा रामविपत्तिशङ्कया सकामा भव
कैकेयीत्युक्तवान्, स्वविनाशाभिप्रायेण विधवा राज्यमावसेत्युपदर्शितवांश्च
। तेनापस्नातइवेत्युक्तिः राजबुद्ध्यनुसारादुचितैव  ॥  २।४२।२२  ॥   

  

शून्यचत्वरवेश्मान्तां संवृतापणदेवताम् ।  

क्लान्तदुर्बलदुःखार्त्तां नात्याकीर्णमहापथाम्  ॥  २।४२।२३  ॥   

तामवेक्ष्य पुरीं सर्वां राममेवानुचिन्तयन् ।  

विलपन् प्राविशद्राजा गृहं सूर्य इवाम्बुदम्  ॥  २।४२।२४  ॥   

शून्येत्यादि । शून्यचत्वरवेश्मान्तां निर्जनचतुष्पथगृहद्वाराम् ।
संवृतापणदेवतां पिहितापणदेवतागृहद्वाराम् । क्लान्तदुर्बलदुःखार्तां
चिन्तातिरेकेण क्लान्ता रामविरहेण निस्सत्त्वाः दुःखार्ताश्च जनाः यस्यां
तथा । अनेन सञ्चारक्षमाः सर्वे राममनुगता इति द्योत्यते ।
नात्याकीर्णमहापथां क्वचित्क्वचित् दृश्यमानजनयुक्तमहापथामित्यर्थः ।
अवान्तरमार्गास्तु केवलं निर्जना इति भावः  ॥  २।४२।२३२४  ॥   

  

महाह्रदमिवाक्षोभ्यं सुपर्णेन हृतोरगम् ।  

रामेण रहितं वेश्म वैदेह्या लक्ष्मणेन च  ॥  २।४२।२५  ॥   

कीदृशं प्राविशदित्यपेक्षयामाह--महाह्रदमिति । अक्षोभ्यं सोरगतया ।
प्राविशदित्यनुषङ्गः  ॥  २।४२।२५  ॥   

  

अथ गद्गदशब्दस्तु विलपन् मनुजाधिपः ।  

उवाच मृदु मन्दार्थं वचनं दीनमस्वरम्  ॥  २।४२।२६  ॥   

अथेति । गद्गदः शब्दो यस्य स तथोक्तः । मृदु उपांशु । मन्दार्थमल्पार्थम्,
शब्दप्रपञ्चवदित्यर्थः । अस्वरं कण्ठस्वररहितम्  ॥  २।४२।२६  ॥   

  

कौसल्याया गृहं शीघ्रं राममातुर्नयन्तु माम् ।  

न ह्यन्यत्र ममाश्वासो हृदयस्य भविष्यति  ॥  २।४२।२७  ॥   

कौसल्याया इति । नयन्तु, द्वारदर्शिन इति शेषः । अन्यत्र
तद्व्यतिरिक्तस्त्रीगृहे  ॥  २।४२।२७  ॥   

  

इति ब्रुवन्तं राजानमनयन् द्वारदर्शिनः ।  

कौसल्याया गृहं तत्र न्यवेश्यत विनीतवत्  ॥  २।४२।२८  ॥   

इतीति । द्वारदर्शिनः मार्गप्रदर्शकाः द्वारपालकाः । न्यवेश्यत निवेशितः
विनीवत् विनीतार्हम्  ॥  २।४२।२८  ॥   

  

ततस्तस्य प्रविष्टस्य कौसल्याया निवेशनम् ।  

अधिरुह्यापि शयनं बभूव लुलितं मनः  ॥  २।४२।२९  ॥   

तत इति । लुलितं कलुषितमिति यावत्  ॥  २।४२।२९  ॥   

  

पुत्रद्वयविहीनं च स्नुषयापि विवर्जितम् ।  

अपश्यद्भवनं राजा नष्टचन्द्रमिवाम्बरम्  ॥  २।४२।३०  ॥   

तच्च दृष्ट्वा महाराजो भुजमुद्यम्य वीर्यवान् ।  

उच्चैः स्वरेण चुक्रोश हा राघव जहासि माम्  ॥  २।४२।३१  ॥   

पुत्रेति । नष्टचन्द्रमुपलक्षणमेतत्, चन्द्रनक्षत्रताराहीनमित्यर्थः  ॥ 
२।४२।३०३१  ॥   

  

सुखिता बत तं कालं जीविष्यन्ति नरोत्तमाः ।  

परिष्वजन्तो ये रामं द्रक्ष्यन्ति पुनरागतम्  ॥  २।४२।३२  ॥   

सुखिता इति । तं कालं तस्मिन् काले तावत्कालमिति वा  ॥  २।४२।३२  ॥   

  

अथ रात्र्यां प्रपन्नायां कालरात्र्यामिवात्मनः ।  

अर्द्धरात्रे दशरथः कौसल्यामिदमब्रवीत्  ॥  २।४२।३३  ॥   

अथेति । कालरात्र्यां संहाररात्र्याम् । प्रपन्नायां प्राप्तायाम्  ॥ 
२।४२।३३  ॥   

  

रामं मे ऽनुगता दृष्टिरद्यापि न निवर्त्तते ।  

न त्वा पश्यामि कौसल्ये साधु मा पाणिना स्पृश  ॥  २।४२।३४  ॥   

राममिति । राममनुगता दृष्टिः, समुद्रगृहीतं पुनः किं निवर्त्तते ? मे
दृष्टिः षष्टिवर्षसहस्रं कृतोपवासादिकं निवर्तते अद्यापि न निवर्त्तते
तद्दर्शनाभावेपि तन्मातृत्वद्दर्शनं कर्तुमुचिते कालेपि न निवर्तते । न
त्वा पश्यामि कौसल्ये रामदर्शनं विना कैकेयीमुखदर्शनपापनिवृत्तये त्वन्मुखं
द्रष्टुमुत्सुको ऽस्मि तदपि न लब्धम् । साधु मा पाणिना स्पृश
नित्यानुमेयानीन्द्रियाणि कार्यकल्प्यानि । रूपग्रहणाभावात्
चक्षुरिन्द्रियं गतमित्यवगतम् । त्वगिन्द्रियमस्ति नवेति सम्प्रति जानीहि,
साधु कैकेय्या कृतसङ्केतो रामं निर्यापितवान् अद्य किं किंचिदभिनयं करोतीति
न मन्येथाः अयमज्ञानादेवं कृतवानिति समनस्कतया स्पृश । यद्वा मां पाणिना
स्पृश, राममातृत्वात् तव पाणिस्पर्शनं रामस्पर्शनमिति भावः  ॥  २।४२।३४  ॥   

  

तं राममेवानुविचिन्तयन्तं समीक्ष्य देवी शयने नरेन्द्रम् ।  

उपोपविश्याधिकमार्तरूपा विनिश्वसन्ती विललाप कृच्छ्रम्  ॥  २।४२।३५  ॥   

तमिति । उपोपविश्य शयनसमीपे उपविश्येत्यर्थः  ॥  २।४२।३५  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
द्विचत्वारिंशः सर्गः  ॥  ४२  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने द्विचत्वारिंशः सर्गः  ॥  ४२  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/042_dasharathavilApaH.md">
<details><summary><h3>शिरोमणी ...{Loading}...</h3></summary>



राजवृत्तं वर्णयन्नाह-- यावदिति । निर्यतो निर्गच्छतो रामरथस्य रजोरूपं
धूलीस्वरूपं यावत्कालमदृश्यत तावत्कालमिक्ष्वाकुवरो दशरथः आत्मचक्षुषी नैव
सञ्जहार अकर्षयत्  ॥  २।४२।१  ॥   

  

यावद्राजेति । यावत्प्रियं पुत्रं पश्यति रथरजोवलोकनद्वारेति शेषः ।
तावत्कालं धरण्यां स्थितमस्य शरीरमिति शेषः । पुत्रदर्शने पुत्रदर्शनार्थं
व्यवर्धत इव उत्थायोत्थायालोकतेत्यर्थः  ॥  २।४२।२  ॥   

  

नेति । अस्य रामरथस्य रजो ऽपि यदा न पश्यति नापश्यत् तदा आर्तो दुःखितः अत
एव विषण्णः उदासीनो भूमिपः पपात  ॥  २।४२।३  ॥   

  

तस्येति । दक्षिणं बाहुं कौसल्या अन्वगात्प्राप्नोत् उत्थापनार्थमिति शेषः
। परं भिन्नं वाममित्यर्थः । पार्श्वं बाहुमित्यर्थः । कैकेयी अन्वगात् ।
एतेन तत्तद्बाहुसमीपे एव तत्तत्स्थितिरिति फलितम्  ॥  २।४२।४  ॥   

  

तामिति । नयादिना सम्पन्नो राजा तां कैकेयीमुवाच  ॥  २।४२।५  ॥   

  

तद्वचनमेवाह-- कैकेयीत्यादिभिः । पापनिश्चये पापाय पापिराक्षसविध्वंसाय
निश्चयो यस्याः तत्सम्बोधनं हे कैकेयि मामकाङ्गानि भार्या परमशोभावती त्वं
मा स्प्राक्षीः । तत्र हेतुः यतस्त्वं बान्धवी
अस्मत्प्रतिज्ञाविषयीभूतत्वादस्मदभिप्रेतत्वेन देवाद्युपकारकत्वेन
चाभिषेकप्रतिज्ञायाः पूर्वदिनेषु अभिषेकोत्तरदिनेषु वावश्यं याचनीयस्यापि
वरस्य अकालकयाचनेन बन्धुहितकारिणी न अतः त्वां दुष्टुं नैवेच्छामि त्वां
त्वद्भिनां स्त्रियं च द्रष्टुं नेच्छामि । एतेन त्वद्दर्शनविषयकेच्छाभवः
अकालिकवरयाचनरूपापराधेन अन्यदर्शनविषयकेच्छाभावः भ्रष्टप्रतिज्ञं मां
कथयिष्यन्तीति लज्जया च प्रादुर्भूत इति सूचितं तेन लोकान्तरगमनेच्छा
ममास्तीति व्यञ्जितम् । अयमन्यपर्यायः सर्वादिपठितस्त्वशब्दः
जात्यभिप्रायेणैकवचनम् । अत एव ये अनुजीवन्ति तेषामहं न पालयितास्मीति शेषः
। अत एव ते मम न पाल्या इति शेषः । मामकाङ्गानि मा स्प्राक्षीरित्यनेन
स्पर्शने त्यागविरोधिस्नेहातिशयो भविष्यतीति बोधितं तेन कौशल्यास्पर्शो ऽपि
निवारित इति सूचितमत एव कौशल्या न्यवर्तत इति वक्ष्यमाणं सङ्गच्छते
तेषामित्यत्र कर्मणः शेषत्वविवक्षया षष्ठी । सार्धश्लोक एकान्वयी  ॥  २।४२।६
 ॥   

  

ननु मन्थरोक्त्या भ्रान्तत्वादेवमाचरितं मयेत्यत आह-- केवलेति ।
केवलार्थपरामहमतीव राज्ञी प्रियेति स्वार्थसाधिकामत एव त्यक्तधर्मां
त्यक्तः त्याजितः धर्मः प्रारम्भविषयीभूतकार्यसमापनरूपमर्यादा यया तां
त्वामेवंविधक्रूरकर्मकारिकात्वेन सर्वतो विलक्षणां मन्थरामहं त्यजामि
त्याजयामि सम्मतिदानाधिकारतः सा बहिष्कार्येति तात्पर्यम् । अर्धं पृथक्  ॥ 
२।४२।७  ॥   

  

नन्विमामहं त्यजामि पाणिगृहीतीत्यागस्यानौचित्यात्त्वं तु मां मा त्यजेत्यत
आह-- अगृह्णामिति । अस्मिंल्लोके ते पाणिं यदहमगृह्णां यच्चाहं त्वामग्निं
पर्यणयं प्रदक्षिणं प्रापं तत्सर्वं परत्र भिन्ने लोके अनुजानामि स्मरामि
मत्स्मरणेनैव भवतीनां कल्याणं भवितेति तात्पर्यं तेनानौचित्यं न स्यादिति
व्यञ्जितं तेनेह स्थातुमशक्तो ऽहमिति सूचितम्  ॥  २।४२।८  ॥   

  

ननु भरतादीनां शोकातिशयः स्यादित्यत आह-- भरत इति । चेद्यदि भरतः प्रतीतः
मद्वचनविषयकविश्वासवान्स्यात्तदा अव्ययं विघ्नरहितमेतद्रामराज्यं प्राप्य
पाल्यत्वेन स्वीकृत्य पित्रर्थं पितृदेयधनादिकं यन्मे मदुद्देशेन
दद्यात्तद्दत्तं भरतसमर्पितं मा मां मया सर्वसम्पत्त्या युक्तं
मामागमत्प्राप्ता लुङुपात्तभूतस्याविवक्षा  ॥  २।४२।९  ॥   

  

अथेति । अथ राजवचनश्रवणानन्तरकाले रेणुसमुध्वस्तं पृथिव्यां पतनेन तद्रजो
व्याप्तं नराधिपं  

समुत्थाप्य शोककर्शिता देवी कौशल्या न्यवर्तत राजस्पर्शान्निववृते अत्र
कौशल्यायाः प्राधान्यात्तन्मात्रोक्तिः  ॥  २।४२।१०  ॥   

  

राज्ञः शोकं वर्णयन्नाह-- हत्वेति । कामात्स्वेच्छातः ब्राह्मणं हत्वा
सन्ताड्येव पाणिना अग्निं स्पृष्ट्वेव राघवं स्वप्रेषितरामं सञ्चिन्त्य
संस्मृत्य धर्मात्मा राजा अन्वतप्यत खेदं प्राप्नोत्प्रसिद्धं च
हनस्ताडनार्थकत्वं मालाहत इव द्विप इत्यादौ  ॥  २।४२।११  ॥   

  

निवृत्त्येति । निवृत्त्य विचारेण शोकात्पुनः पुनर्बहिरागत्यापि सीदतः पुनः
पुनः खेदं प्राप्नुवतो राज्ञः रथवर्त्मसु गतरामरथमार्गेषु विद्यमानं रूपं
शरीरं नातिबभौ । तत्र दृष्टान्तः ग्रस्तस्य राहुणा स्पृष्टस्य अंशुमतः
सूर्यादेः रूपमिव  ॥  २।४२।१२  ॥   

  

विललापेति । नगरान्तं नगरमर्यादायाः परं प्राप्तं पुत्रं बुद्ध्वा पुत्रं
स्मरन्सन्विललाप रुरोद अथ अब्रवीत्  ॥  २।४२।१३  ॥   

  

तद्वचनमेवाह-- वाहनानामित्यादिभिः । वाहनानामश्वानां मध्ये मुख्यानां
ममात्मजं वहतामश्वानां पदानि दृश्यन्ते स तु न दृश्यते  ॥  २।४२।१४  ॥   

  

य इति । चन्दनरूषितः चन्दनैर्भूषितः महार्हाभिः अतिसत्कारकर्त्रीभिः
स्त्रीभिः सीताज्ञापिततत्परिचारिकाभिः वीज्यमानः यः सुतोत्तमः उपधानेषु
उत्तमोपबर्हणविशिष्टशय्यासु शेते स अद्य क्वचिद्वृक्षमूलमुपाश्रितः
प्राप्तः काष्ठमश्मानं प्रस्तरं वा उपाधाय शिरोधोभागे कृत्वा शयिष्यते ।
श्लोकद्वयमेकान्वयि शेते इत्यत्र "वर्तमानसामीप्य--" इति भूते लट्  ॥ 
२।४२।१५,१६  ॥   

  

उत्थास्यतीति । पांशुगुण्ठितः शयनभूमिधूलिव्याप्तशरीरः कृपणः
बन्दीगणादिस्तुत्यादिरहितत्वेन कृपण इव प्रतीयमानः रामः
विनिःश्वसन्पित्रादिवियोगजनितशोकहेतुकोच्छ्वासं प्राप्नुवन्सन्मेदिन्याः
शयनभूमेः उत्थास्यति । तत्र दृष्टान्तः
प्रस्रवणात्प्रदेशविशेषात्करेणूनामृषभ इव । यदि च प्रस्रवणशब्दार्थः
प्रस्रवणं वृक्षपतितकठोरफलादि तदतति प्राप्नोतीत्यर्थः । तदा प्रस्रवणादिति
रामविशेषणम् । च शब्द इवार्थकः  ॥  २।४२।१७  ॥   

  

द्रक्ष्यन्तीति । लोकनाथं सर्वलोकाधीशमुत्थाय गच्छन्तं
राममनाथवन्नाथप्रतियोगिकभेदविशिष्टमिव नाथत्वाभाववन्तमिव वनेचराः
द्रक्ष्यन्ति  ॥  २।४२।१८  ॥   

  

सेति । सुखसदोचिता सुखसम्बन्धिसार्वकालिकौचित्यविशिष्टा किञ्च सुखसदः
सुखप्राप्तेः आसमन्ताद्भावेनोचिता योग्या जनकस्येष्टा प्रिया सुता सा सीता
कण्टकाक्रमणक्लान्ता कण्टकेषु यदाक्रमणं पादविक्षेपः तेन क्लान्ता खेदं
प्राप्ता सती वनं गमिष्यति  ॥  २।४२।१९  ॥   

  

अनभिज्ञेति । वनानामनभिज्ञा वनविषयकविशेषज्ञानाभाववती सा श्वापदानर्दितं
व्याघ्रादिबहुशब्दं श्रुत्वा भयमुपैष्यति  ॥  २।४२।२०  ॥   

  

भरतागमनात्पूर्वं राजाभावप्रयुक्तसम्भावितराज्योपद्रवाभावाय
कैकेयीमुपदिशन्नाह-- सकामेति । विधवा विशेषेण धं राज्यपोषणं वाति
अमात्यादिद्वारा प्रापयति सा राज्यपालनेच्छावतीत्यर्थः, किञ्च विगतः धवः
भीतिहेतुकप्रकम्पो यस्याः निर्भययेत्यर्थंः, किञ्च धुनोति स्वतेजसा
रिपून्प्रकम्पयति सा त्वं सकामा कस्य सुखस्य आमः प्रापणं तेन सहिता
प्रजासुखप्राप्ितकर्तीत्यर्थः । भव अत एव राज्यमावस आवासय । ननु भवता
पाल्यत एवेति किमनेनोपदेशेनेत्यत आह-- पुरुषव्याघ्रं परमपुरुषं तं रामं
विना जीवितुं प्रजाः पालयितं नैवोत्सहे  ॥  २।४२।२१  ॥   

  

उपसंहरन्नाह-- इतीति । अपस्नातः अपगतं स्नातं स्नानं यस्य अकृतस्नान
इत्यर्थः, किञ्च अपस्नानमपस्नाः स्नानाभाव इत्यर्थः भावे क्विप् तामतति
प्राप्नोतीति अपस्नातः पचाद्यच् । किञ्च पानं पः पानार्थकपाधातोः घञर्थे कः
जलपानादिरित्यर्थः । तस्याभावो ऽयः अपे स्नातो निरतः अपस्नातः  

स्नाधातोर्निरतार्थत्वं तु मन्त्रस्नात इत्यादौ प्रसिद्धम् । तथा च
अकृतभोजनादिरित्यर्थः सम्पन्नः, किञ्च पानं पः रक्षणार्थकपाधातोः कः
तस्याभावो ऽपः तत्र स्नातो निरतः अपस्नातः इतःप्रभृति पृथिवीराज्यं न
करिष्यामीति प्रतिज्ञातवानिति भावः, किञ्च अं विष्णुं पाति रक्षतीत्यपः
अप्रकटसाकेतस्थो रघुनाथः कर्तरि कः तत्र स्नातः निरत इत्यर्थः ।
अप्रकटसाकेतस्थरघुनाथलालने कृतमना इत्यर्थः । किञ्च न पीयेते इत्यपौ
अश्रुप्रस्वेदौ ताभ्यां स्नातः प्रस्वेदाश्रुक्लिन्नशरीरक इत्यर्थः । राजा
आरिष्टं रामवियोगिनामतिहिंसकमिव पुरोत्तममयोध्यां प्रविवेश अपस्नातो
मृतस्नात इति कोशघटकीभूतापस्नातशब्दस्तु
अपोपसर्गपूर्वकस्नाप्रकृतिकनिष्ठान्त इति नात्र तद्विषयता । एतेन अपस्नातो
मृतस्नात इति भट्टभूषणाद्युक्तिश्चिन्त्या अमाङ्गलिकत्वेन तस्येहासम्भवात्
 ॥  २।४२।२२  ॥   

  

पुरीस्वरूपं बोधयन्नाह-- शून्येति । शून्याः जनरहिताः चत्वरवेश्मान्ताः
यस्यां सा ताम् । तत्र चत्वराश्चतुष्पथाः वेश्मानि गृहाणि
अन्तास्तद्द्वाराणि अत एव संवृतापणवेदिकां संवृताः आच्छादिताः आपणवेदिकाः
अपणस्थलानि यस्याः सा तां क्लान्तदुर्बलदुःखार्तां क्लान्ताः हतहर्षाः अत
एव दुर्बलाः तत्र हेतुः दुःखार्तां तादृशजनवतीं कर्मधारयादर्शआद्यच् अत एव
नात्याकीर्णमहापथां नात्याकीर्णाः जनैर्नातिव्याप्ताः महापथाः
राजद्वारमार्गाः यस्याः सा तां सर्वां पुरीमवेक्ष्य राममेवानुचिन्तयन्नत एव
विलपन् राज्ञा अम्बुदं मेघमण्डलं सूर्य इव प्राविशत् । अभूतोपमैषा । यदि च
अम्बूनि जलानि मेघेभ्यो ददातीति अम्बुदः समुद्रः तदा तु नाभूतोपमा ।
श्लोकद्वयमेकान्वयि  ॥  २।४२।२३,२४  ॥   

  

पुर्याः रिप्वाक्रमणयोग्यतां बोधयन्नाह-- महाह्रदमिति । सुपर्णेन गरुडेन
हृतोरगं हृता उरगा यस्मादत एव अक्षोभ्यं क्षोभाकारणं महाह्रदमिव रामादिना
रहितं वेश्मालक्ष्यदिति शेषः  ॥  २।४२।२५  ॥   

  

अथेति । अथ अतो हेतोः गद्गदशब्दः स्खलनद्वाग्विशिष्टशब्दविशिष्टः वसुधाधिपः
मन्दार्थं मन्दो गमनं अर्थः प्रयोजनं यस्मिन्तत् अस्वरं
नीचैरुच्चारितत्वेनाल्पकं दीनं वचनं मृदु यथा स्यात्तथा उवाच  ॥  २।४२।२६
 ॥   

  

तदेवाह-- कौसल्याया इति । राममातुः कौशल्यायाः गृहं शीघ्रं मां नयन्तु
द्वारपालका इति शेषः । तत्प्रयोजनमाह-- अन्यत्र हृदयस्य मनसः आश्वासः
स्वास्थ्यं न भविष्यति  ॥  २।४२।२७  ॥   

  

इतीति । द्वारदर्शिनः द्वारपालकाः कौशल्यायाः गृहं विनीतवद्ब्रुवन्तं
राजानमनयन् तत्र कौशल्यागृहपर्यङ्के न्यवेश्यत तैः राजेति शेषः  ॥  २।४२।२८
 ॥   

  

तत इति । ततः वियोगजनितदुःखस्यातिशयत्वाद्धेतोः कौशल्याया निवेशनं गृहं
प्रविष्टस्य शयनं शय्यामधिरुह्य विद्यमानस्यापि तस्य राज्ञो मनः लुलितं
चञ्चलं बभूव  ॥  २।४२।२९  ॥   

  

पुत्रेति । नष्टचन्द्रं चन्द्ररहितम् अम्बरमाकाशमिव  ॥  २।४२।३०  ॥   

  

तच्चेति । तद्भवनं दृष्ट्वा हा राम नौ आवां मातापितरौ विजहासि त्यजसि
इत्युच्चैः स्वरेण प्राक्रोशत्  ॥  २।४२।३१  ॥   

  

सुखिता इति । ये नरोत्तमाः तं रामप्रापकं कालं जीविष्यन्ति इह
तिष्ठन्तीत्यर्थः । ते पुनरागतं रामं परिष्वजन्तः अत एव सुखिताः सन्तः
द्रक्ष्यन्ति । एतेनाहमत्र न स्थास्यामीति सूचितम्  ॥  २।४२।३२  ॥   

  

अथेति । आत्मनः कालरात्र्यां संहारकारकनिशीव प्रपन्नायां प्राप्तायां
सत्यामर्धरात्रे इदमब्रवीत्  ॥  २।४२।३३  ॥   

  

तद्वचनमेवाह-- न त्वामिति । हे कौशल्ये त्वामहं न पश्यामि द्रष्टुमिच्छामि
अतो मां पाणिना  

अस्पृश स्पर्शं मा कुरु दर्शनेच्छाभावे हेतुः अनुगता प्राप्ताः । अ इति
निषेधार्थकमव्ययं प्रश्लिष्यते  ॥  २।४२।३४  ॥   

  

तमिति । राममेवानुविचिन्तयन्तमत एव कृछ्रं यथा स्यात्तथा ऽधिकं
विनिःश्वसन्तं नरेन्द्रं समीक्ष्य आर्तरूपा देवी कौशल्या उपोपविश्य समीपे
स्थित्वा विललाप  ॥  २।४२।३५  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
द्विचत्वारिंशः सर्गः  ॥  २।४२  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/042_dasharathavilApaH.md">
<details><summary><h3>तिलकम् ...{Loading}...</h3></summary>



निर्यतस्तस्य रामस्य संबन्धि रजसो रूप रथ्याधूलेः स्वरूपं यावत्तेनादृश्यत
तावदात्मनश्चक्षुषी न सञ्जहार इदं रामरथोद्धतं रज इति प्रित्या
तत्पश्यन्नेवासीदिति भावः  ॥  २।४२।१  ॥   

  

यावत्प्रियं पुत्रं राजा पश्यति रथधूलिदर्शनद्वारेति शेषः ।
तावत्पुत्रदर्शने तन्निमित्तं धरण्यां स्थितो ऽस्य देहो व्यवर्धतेव उत्थाय
स्थित एवाभूदित्यर्थः  ॥  २।४२।२ ॥   

  

रजसो ऽप्यदर्शने तच्छरीरं पतितमभूदित्याह नेति । रामस्य रजः रामरथोद्धतं रज
इत्यर्थः  ॥  २।४२।३  ॥   

  

तस्येति । पतितमुत्थाप्य तस्य दक्षिणं बाहुं धृत्वा कौसल्यान्वगात्स्वपुरं
प्रति गम्यमानमन्वगात्सहैव ससार कैकेयी त्वस्य वामं पार्श्वमेव
केवलमन्वगात् तथात्वं च राज्ञो ऽस्यां परमवैरस्यात्  ॥  २।४२।४  ॥   

  

तदेवाह तामिति  ॥  २।४२।५  ॥   

  

न च बान्धवी बन्धूनां स्नेहपात्रदास्यादिरूपापि नेत्यर्थः
अण्णन्तत्वान्ङीप्  ॥  २।४२।६,७  ॥   

  

न केवलमैहिकव्यवहारस्य त्यागः किंतु पारलौकिकस्यापीत्याह अगृह्णामिति ।
यच्च ते पाणिं पर्यगृह्णाम्, यच्च त्वामग्निं पर्यणयं प्रदक्षिणमनयम्,
अग्निहोत्रसंबन्धं वा कार्यम् तत्सर्वमस्मिंल्लोके पाणिग्रहणसाध्यक्रीडादि
परलोके ऽग्निहोत्रादिसाध्यस्वर्गादि चानुजानामि त्यजामि  ॥  २।४२।८  ॥   

  

ननु मम त्यागे ऽपि मत्पुत्रादेः कथं त्यागः "ये च त्वामनुजीवन्ति"
इत्यादिनोक्तस्तत्राह भरत इति । यदि त्वया प्रापितं राज्यं प्राप्य भरतः
प्रतीतः स्यात्तुष्टः स्यात्, तर्हि मे मरणानन्तरं स भरतः पित्रर्थं
पितृत्वप्रयुक्तश्राद्धार्थं यद्दद्यात्तत्तद्दत्तं मां मा गमत् मा
प्राप्नोत्वित्यर्थः । अन्यथा तु तं न त्यजामीत्यर्थः । कतकस्तु
"अनुजानामि" इत्यादिसार्धश्लोक एकं वाक्यं तत्पूर्वार्धे
त्यजामीत्यस्यानुकर्षः । तत्तृतीयार्धे "यन्मे स दद्यात्पित्रर्थं
मामतद्दत्तमागमत्" इति पाठः । स दद्यादिति चावर्तते भरतस्त्वया प्रापितं
राज्यं प्राप्य प्रतीतो  

विवेकवान्सन्यत्प्राप्तं राज्यं तत्स पित्रर्थं पितुर्मम प्रीतिसंपादनाय
यदि दद्यात्त्यजेत्, मां चातद्दत्तं न कृतं तस्मै दत्तं दानं राज्यस्य येन
तादृशं मां प्रीत्या पूर्ववदागमत्प्राप्नुयाच्चेत्, तदा यत्स मे  

दद्यादस्मिंल्लोके विहारशय्याभोजनादि परत्र च परलोके पिण्डदानादि
तत्सर्वमनुजानाम्यङ्गीकरोमि अन्यथा तं त्यजाम्येवेत्यर्थ इत्याह  ॥  २।४२।९
 ॥   

  

रेणुसमुध्वस्तं भुवि लुण्ठनाद्रजोव्याप्तं न्यवर्तत राज्ञा सहेति शेषः  ॥ 
२।४२।१० ॥   

  

यथा पाणिनाग्निं स्पृष्ट्वा स्वकर्तृकदोषेण तत्पीडयानुतप्तो भवति तथा
स्वकृतमेतद्दुःखमित्यनुतापः  ॥  २।४२।११  ॥   

  

निवृत्त्य पुनःपुनरित्यर्थः । रथवर्त्मसु सीदतो रथमार्गदर्शने क्लिश्यतः
ग्रस्तस्य राहुणा  ॥  २।४२।१२  ॥   

  

आत्मानं नगरान्तं नगरसमीपं प्राप्तं बुद्ध्वा पुत्रं चाप्राप्तं
बुद्ध्वाब्रवीदिति कतकः, यद्वा पुत्रं नगरान्तं नगरबाह्यं देशं प्राप्तं
मत्वेत्यर्थः  ॥  २।४२।१३,१४  ॥   

  

महार्हाभिरुत्तमरूपालङ्कारवतीभिः  ॥  २।४२।१५  ॥   

  

क्वचिन्नदीतीरादौ अश्मा पाषाणः  ॥  २।४२।१६  ॥   

  

बन्दिस्तुत्यादिराहित्येन कृपण इव प्रस्रवणाद्गिरिप्रस्थादिप्रदेशात्  ॥ 
२।४२।१७,१८  ॥   

  

सुखसदोचिता सुखस्य सदा उचिता तादृश्यपि कण्टकेष्वाक्रमणेन पादविक्षेपेण
क्लान्ता पीडिता  ॥  २।४२।१९  ॥   

  

श्वापदानां व्याघ्रादीनामासमन्तान्नर्दितम्  ॥  २।४२।२०  ॥   

  

सकामा भवेति वक्रोक्त्यानपकारिणां दुःखदानात्ते कामपूर्तिर्न कदापीति भावः
। विधवात्वे हेतुः नहीत्यादि  ॥  २।४२।२१  ॥   

  

अपस्नातो मृतस्नानस्नातः अरिष्टं कश्मलमयम्  ॥  २।४२।२२  ॥   

  

तदेवाह शून्येति । शून्या निर्मनुष्याश्चत्वरा गृहप्रान्तभागा वेश्मान्ता
वेश्ममध्यभागाश्च यस्यां सर्वजनानां रामपृष्टे गतत्वात् ।
संवृतापणवेदिकां  

संवृता आवृताः पण्यस्थापनवेदिका यस्यां सा । "देवताम्" इति पाठे
पिहितापयणदेवतागृहामित्यर्थः । क्लान्ता गन्तुमशक्ताः अत एव दुर्बला
दुःखार्ता रामवियोगपीडार्तां यस्यां नात्याकीर्णो ऽत्यन्तसंमर्धरहितो
महापथो यस्यां ताम्  ॥  २।४२।२३,२४  ॥   

  

सुपर्णेन हृतोरगं महाहृदमिवेति रिपूणां निर्भयप्रवेशद्योतकम्  ॥  २।४२।२५
 ॥   

  

मृदु मन्दोच्चारणात् । अत एव मन्दार्थमबुद्धार्थं दीनं शोच्यम् अस्वरं
शुद्धकण्ठध्वनिरहितम्  ॥  २।४२।२६  ॥   

  

नयन्तु ये केचिदत्र मनुष्या इति शेषः । अन्यत्र स्त्र्यन्तर्गृहे आश्वासः
खेदापगमः  ॥  २।४२।२७  ॥   

  

द्वारदर्शिनो वेत्रिणः कौसल्याया गृहमनयन् तत्र गृहे तैर्विनीतवत्पर्यङ्के
न्यवेश्यत राजेति शेषः  ॥  २।४२।२८  ॥   

  

कौसल्याया निवेशनं प्रविष्टस्य स्वापस्थानभूतं शयनं मञ्चमारुह्यापि लुलितं
कलुषं बभूव  ॥  २।४२।२९,३०  ॥   

  

नौ आवां मातापितरावित्यर्थः  ॥  २।४२।३१  ॥   

  

ये बत तं कालं तावत्कालं रामपरावृत्तिकालर्यन्तं जीविष्यन्ति पुनरागतं रामं
परिष्वजन्तो रामं द्रक्ष्यन्ति ते सुखिता नरोत्तमाश्च तेन स्वस्याधमत्वादि
व्यङ्ग्यम्  ॥  २।४२।३२  ॥   

  

अथ कौसल्यागृहप्रवेशानन्तरमात्मनः कालरात्र्यामिव संहाररात्र्यामिव
रात्र्यां प्रपन्नायां मध्यं  

प्राप्तयाम्  ॥  २।४२।३३  ॥   

  

मा स्पृश स्वसत्ताज्ञापनार्थमिति भावः । कौसल्यादर्शने हेतुमाह राममिति ।
काव्यलिङ्गमत्रालङ्कारः दृष्टेर्दर्शनशक्ते रामविषये समनस्काया
विलीनत्वात्पदार्थान्तरं न स्फुरतीति व्यङ्ग्यं परं गूणीभूतम्  ॥  २।४२।३४
 ॥   

  

विनिःश्वसन्तं राजानमुपोपविश्य शयनसमीप उपविश्य  ॥  २।४२।३५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे द्विचत्वारिंशः सर्गः  ॥  २।४२  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/042_dasharathavilApaH.md">
<details><summary><h3>द्राविडपाठः ...{Loading}...</h3></summary>



  
यावत्तु निर्यतस्तस्य रजोरूपमदृश्यत।  
नैवेक्ष्वाकुवरस्तावत्सञ्जहारात्मचक्षुषी ॥ 2.42.1 ॥   
यावद्राजा प्रियं पुत्रं पश्यत्यत्यन्तधार्मिकम्।  
तावद्व्यवर्द्धतेवास्य धरण्यां पुत्रदर्शने ॥ 2.42.2 ॥   
न पश्यति रजोप्यस्य यदा रामस्य भूमिपः।  
तदार्तश्च विषण्णश्च पपात धरणीतले ॥ 2.42.3 ॥   
तस्य दक्षिणमन्वागात् कौसल्या बाहुमङ्गना।  
वामं चास्यान्वगात् पार्श्वं कैकेयी भरतप्रिया ॥ 2.42.4 ॥   
तां नयेन च सम्पन्नो धर्मेण विनयेन च।  
उवाच राजा कैकेयीं समीक्ष्य व्यथितेन्द्रियः ॥ 2.42.5 ॥   
कैकेयि मा ममाङ्गानि स्प्राक्षीस्त्वं दुष्टचारिणी।  
न हि त्वां द्रष्टुमिच्छामि न भार्या न च बान्धवी ॥ 2.42.6 ॥   
ये च त्वामनुजीवन्ति नाहं तेषां न ते मम।  
केवलार्थपरां हि त्वां त्यक्तधर्मां त्यजाम्यहम् ॥ 2.42.7 ॥   
अगृह्णां यच्च ते पाणिमग्निं पर्यणयं च यत्।  
अनुजानामि तत्सर्वमस्मिंल्लोके परत्र च ॥ 2.42.8 ॥   
भरतश्चेत् प्रतीतः स्याद्राज्यं प्राप्येदमव्ययम्।  
यन्मे स दद्यात्प्रीत्यर्थं मां मा तद्दत्तमागमत् ॥ 2.42.9 ॥   
अथ रेणुसमुध्वस्तं तमुत्थाप्य नराधिपम्।  
न्यवर्त्तत तदा देवी कौसल्या शोककर्शिता ॥ 2.42.10 ॥   
हत्वेव ब्राह्मणं कामात् स्पृष्ट्वाग्निमिव पाणिना।  
अन्वतप्यत धर्मात्मा पुत्रं सञ्चिन्त्य तापसम् ॥ 2.42.11 ॥   
निवृत्त्यैव निवृत्त्यैव सीदतो रथवर्त्मसु।  
राज्ञो नातिबभौ रूपं ग्रस्तस्यांशुमतो यथा ॥ 2.42.12 ॥   
विललाप च दुःखार्त्तः प्रियं पुत्रमनुस्मरन्।  
नगरान्तमनुप्राप्तं बुद्ध्वा पुत्रमथाब्रवीत् ॥ 2.42.13 ॥   
वाहनानां च मुख्यानां वहतां त ममात्मजम्।  
पदानि पथि दृश्यन्ते स महात्मा न दृश्यते ॥ 2.42.14 ॥   
यः सुखेषूपधानेषु शेते चन्दनरूषितः।  
वीज्यमानो महार्हाभिः स्त्रीभिर्मम सुतोत्तमः ॥ 2.42.15 ॥   
स नूनं क्वचिदेवाद्य वृक्षमूलमुपाश्रितः।  
काष्ठं वा यदि वाश्मानमुपधाय शयिष्यते ॥ 2.42.16 ॥   
उत्थास्यति च मेदिन्याः कृपणः पांसुकुण्ठितः।  
विनिश्वसन् प्रस्रवणात् करेणूनामिवर्षभः ॥ 2.42.17 ॥   
द्रक्ष्यन्ति नूनं पुरुषा दीर्घबाहुं वनेचराः।  
राममुत्थाय गच्छन्तं लोकनाथमनाथवत् ॥ 2.42.18 ॥   
सा नूनं जनकस्येष्टा सुता सुखसदोचिता।  
कण्टकाक्रमणाक्रान्ता वनमद्य गमिष्यति ॥ 2.42.19 ॥   
अनभिज्ञा वनानां सा नूनं भयमुपैष्यति।  
श्वापदानर्दितं श्रुत्वा गम्भीरं रोमहर्षणम् ॥ 2.42.20 ॥   
सकामा भव कैकेयि विधवा राज्यमावस।  
न हि तं पुरुषव्याघ्रं विना जीवितुमुत्सहे ॥ 2.42.21 ॥   
इत्येवं विलपन् राजा जनौघेनाभिसंवृतः।  
अपस्नात इवारिष्टं प्रविवेश पुरोत्तमम् ॥ 2.42.22 ॥   
शून्यचत्वरवेश्मान्तां संवृतापणदेवताम्।  
क्लान्तदुर्बलदुःखार्त्तां नात्याकीर्णमहापथाम् ॥ 2.42.23 ॥   
तामवेक्ष्य पुरीं सर्वां राममेवानुचिन्तयन्।  
विलपन् प्राविशद्राजा गृहं सूर्य इवाम्बुदम् ॥ 2.42.24 ॥   
महाह्रदमिवाक्षोभ्यं सुपर्णेन हृतोरगम्।  
रामेण रहितं वेश्म वैदेह्या लक्ष्मणेन च ॥ 2.42.25 ॥   
अथ गद्गदशब्दस्तु विलपन् मनुजाधिपः।  
उवाच मृदु मन्दार्थं वचनं दीनमस्वरम् ॥ 2.42.26 ॥   
कौसल्याया गृहं शीघ्रं राममातुर्नयन्तु माम्।  
न ह्यन्यत्र ममाश्वासो हृदयस्य भविष्यति ॥ 2.42.27 ॥   
इति ब्रुवन्तं राजानमनयन् द्वारदर्शिनः।  
कौसल्याया गृहं तत्र न्यवेश्यत विनीतवत् ॥ 2.42.28 ॥   
ततस्तस्य प्रविष्टस्य कौसल्याया निवेशनम्।  
अधिरुह्यापि शयनं बभूव लुलितं मनः ॥ 2.42.29 ॥   
पुत्रद्वयविहीनं च स्नुषयापि विवर्जितम्।  
अपश्यद्भवनं राजा नष्टचन्द्रमिवाम्बरम् ॥ 2.42.30 ॥   
तच्च दृष्ट्वा महाराजो भुजमुद्यम्य वीर्यवान्।  
उच्चैः स्वरेण चुक्रोश हा राघव जहासि माम् ॥ 2.42.31 ॥   
सुखिता बत तं कालं जीविष्यन्ति नरोत्तमाः।  
परिष्वजन्तो ये रामं द्रक्ष्यन्ति पुनरागतम् ॥ 2.42.32 ॥   
अथ रात्र्यां प्रपन्नायां कालरात्र्यामिवात्मनः।  
अर्द्धरात्रे दशरथः कौसल्यामिदमब्रवीत् ॥ 2.42.33 ॥   
रामं मेऽनुगता दृष्टिरद्यापि न निवर्त्तते।  
न त्वा पश्यामि कौसल्ये साधु मा पाणिना स्पृश ॥ 2.42.34 ॥   
तं राममेवानुविचिन्तयन्तं समीक्ष्य देवी शयने नरेन्द्रम्।  
उपोपविश्याधिकमार्तरूपा विनिश्वसन्ती विललाप कृच्छ्रम् ॥ 2.42.35 ॥   

</details>
</div>
