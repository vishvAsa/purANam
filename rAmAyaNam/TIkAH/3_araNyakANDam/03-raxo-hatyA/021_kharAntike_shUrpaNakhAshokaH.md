+++
title = "०२१ खरान्तिके शूर्पणखाशोकः"
title_english = "021 Surpanakha reports demons death to Khara"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-021-Kharamthike_Shoorpanakaa_Shokaha_.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/03-raxo-hatyA/021_kharAntike_shUrpaNakhAshokaH.md">
<details><summary><h3>IITK ...{Loading}...</h3></summary>

Khara pacifies Surpanakha -- Surpanakha provokes Khara against Rama.



#### श्लोकः
##### मूलम्
स पुनः पतितां दृष्ट्वा क्रोधाच्छूर्पणखां खरः।  
उवाच व्यक्तया वाचा तामनर्थार्थमागताम्॥3.21.1॥

##### शब्दार्थः
सः खरः Khara, पुनः again, पतिताम्  fallen down, शूर्पणखाम् Surpanakha, दृष्ट्वा saw, अनर्थार्थम् unfortunate situation, आगताम्  who came, ताम् her, व्यक्तया in a clear, वाचा words, क्रोधात् angrily, उवाच spoke.

##### आङ्ग्लानुवादः
Seeing Surpanakha collapse, Khara said in clear terms about the unfortunate situation she had createdः



#### श्लोकः
##### मूलम्
मया त्विदानीं शूरास्ते राक्षसा रुधिराशनाः।  
त्वत्प्रियार्थं विनिर्दिष्टाः किमर्थं रुद्यते पुनः॥3.21.2॥

##### शब्दार्थः
मया myself, त्वत्प्रियार्थम् for your pleasure, इदानीम् just now, रुधिराशनाः  who feed on blood, शूराः heroes, ते राक्षसाः those demons, विनिर्दिष्टाः commissioned, पुनः again, किमर्थम् for what reason, रुद्यते  crying.

##### आङ्ग्लानुवादः
The valiant demons who feed on blood have been commissioned for your pleasure. Why are you crying again?



#### श्लोकः
##### मूलम्
भक्ताश्चैवानुरक्ताश्च हिताश्च मम नित्यशः।  
हन्यमाना न हन्यन्ते न न कुर्युर्वचो मम॥3.21.3॥

##### शब्दार्थः
भक्ताश्चैव  devoted, अनुरक्ताश्च  fond of me, नित्यशः always, मम to me, हिताश्च wellwishers, हन्यमानाः while they are being attacked, न हन्यन्ते are not killed , मम my, वचः words, न न कुर्युः never fail to carry out my orders.

##### आङ्ग्लानुवादः
They are loyal and faithful to me. They are always my wellwishers. Even when attacked, they cannot be killed. They never fail to carry out my orders.



#### श्लोकः
##### मूलम्
किमेतच्छ्रोतुमिच्छामि कारणं यत्कृते पुनः।  
हा नाथेति विनर्दन्ती सर्पवल्लुठसि क्षितौ॥3.21.4॥

##### शब्दार्थः
यत्कृते for what reason, हा नाथ Ha Lord, इति saying like that, विनर्दन्ती lamenting, पुनः again, सर्पवत् like a serpent, क्षितौ on the ground, लुठसि you are rolling, एतत् this, कारणम् reason, किम् why, श्रोतुम् to hear, इच्छामि I wish.

##### आङ्ग्लानुवादः
I wish to know what makes you lament and roll on the ground like a serpent and hissing?



#### श्लोकः
##### मूलम्
अनाथवद्विलपसि नाथे तु मयि संस्थिते।  
उत्तिष्ठोत्तिष्ठ माभैषीर्वैक्लव्यं त्यज्यतामिह॥3.21.5॥

##### शब्दार्थः
नाथे as lord, मयि me, संस्थिते is present, अनाथवत् like an orphan, विलपसि you are weeping, उत्तिष्ठ you get up, मा भैषीः do not fear, इह now, वैक्लब्यम् worry, त्यज्यताम् may be given up.

##### आङ्ग्लानुवादः
When I am here like a lord to protect you, why do you weep like an orphan? Get up. Give up your anxiety. Be not afraid.



#### श्लोकः
##### मूलम्
इत्येवमुक्ता दुर्धर्षा खरेण परिसान्त्विता।  
विमृज्य नयने सास्रे खरं भ्रातरमब्रवीत्॥3.21.6॥

##### शब्दार्थः
इत्येवम् thus, उक्ता addressed, खरेण by Khara, परिसान्त्विता pacified, दुर्दर्षा in invincible woman, सास्रे tearful, नयने eyes, विमृज्य wiping, भ्रातरम् to brother, खरम् to Khara, अब्रवीत् said.

##### आङ्ग्लानुवादः
Thus consoled by Khara, invincible Surpanakha wiped her tearful eyes and said to her brotherः



#### श्लोकः
##### मूलम्
अस्मीदानीमहं प्राप्ता हृतश्रवणनासिका।  
शोणितौघपरिक्लिन्ना त्वया च परिसान्त्विता॥3.21.7॥

##### शब्दार्थः
हृतश्रवणनासिका with ears and nose sliced off, अहम् I, शोणितौघपरिक्लिन्ना drenched with flow of blood, इदानीम् now, प्राप्ता अस्मि myself having come, त्वया by you, परिसान्त्विता pacified, च also.

##### आङ्ग्लानुवादः
My ears and nose sliced off, drenched with blood, I came to you and you pacified me.



#### श्लोकः
##### मूलम्
प्रेषिताश्च त्वया वीर राक्षसास्ते चतुर्दश।  
निहन्तुं राघवं क्रोधान्मत्प्रियार्थं सलक्षणम्॥3.21.8॥

##### शब्दार्थः
वीर O hero, त्वया by you, क्रोधात् out of anger, मत्प्रियार्थम् to please me, सलक्ष्मणम् along with Lakshmana, राघवम् Rama, निहन्तुम् to kill, ते those, चतुर्दश fourteen, राक्षसाः demons, प्रेषिताः were sent.

##### आङ्ग्लानुवादः
O warrior  you had sent, out of anger, fourteen demons to put an end to Rama along with Lakshmana in order to please me.



#### श्लोकः
##### मूलम्
ते तु रामेण सामर्षाः शूलपट्टसपाणयः।  
समरे निहतास्सर्वे सायकैर्मर्मभेदिभिः॥3.21.9॥

##### शब्दार्थः
सामर्षाः those spirited ones, शूलपट्टसपाणयः with spears in hands, ते those, सर्वे all, रामेण by Rama, मर्मभेदिभिः hearts pierced, सायकैः by arrows, निहताः killed.

##### आङ्ग्लानुवादः
The demons who went with spears in their hands were killed, their hearts pierced by  Rama's arrows.



#### श्लोकः
##### मूलम्
तान्दृष्ट्वा पतितान्भूमौ क्षणेनैव महाबलान्।  
रामस्य च महत्कर्म महांस्त्रासोऽभवन्मम॥3.21.10॥

##### शब्दार्थः
क्षणेनैव in moments, भूमौ on earth, पतितान् fallen down, महाबलान् mighty ones, तान् them, रामस्य Rama's, महत् great, कर्म च action, दृष्ट्वा seeing, मम to me, महान् powerful, त्रासः fear, अभवत् befell.

##### आङ्ग्लानुवादः
Seeing the powerful demons collapse on the ground in a moment's time through Rama's action, I was frightened.



#### श्लोकः
##### मूलम्
अहमस्मि समुद्विग्ना विषण्णा च निशाचर।  
शरणं त्वां पुनः प्राप्ता सर्वतोभयदर्शिनी॥3.21.11॥

##### शब्दार्थः
निशाचर O demon , अहम् I, समुद्विग्ना scared, विषण्णा sad, च and, अस्मि am, सर्वतः all over, भयदर्शिनी  fear in sight, पुनः again, त्वाम् your, शरणं प्राप्ता sought refuge in you.

##### आङ्ग्लानुवादः
O demon  I am scared and sad. To me everything looks frightening. I, therefore, seek refuge in you.



#### श्लोकः
##### मूलम्
विषादनक्राध्युषिते परित्रासोर्मिमालिनि।  
किं मां न त्रायसे मग्नां विपुले शोकसागरे॥3.21.12॥

##### शब्दार्थः
विषादनक्राध्युषिते  by crocodiles of distress, परित्रासोर्मिमालिनि filled with rows of waves of fright, विपुले  vast , शोकसागरे  in sea of sorrow, मग्नाम् drowned, माम् me, किम् why, न त्रायसे you do not save?

##### आङ्ग्लानुवादः
I am drowned in a vast sea of sorrow where crocodiles in the form of distress reside. It is full of rows of waves of fright. Why do you not save me?



#### श्लोकः
##### मूलम्
एते च निहता भूमौ रामेण निशितैः शरैः।  
येऽपि मे पदवीं प्राप्ता राक्षसाः पिशिताशनाः॥3.21.13॥

##### शब्दार्थः
पिशिताशनाः  carnivorous, ये those, राक्षसाः demons, मे my, पदवीम् path, प्राप्ता came, एते च these, रामेण by Rama, भूमौ on the earth, निशितैः by sharp, शरैः arrows, निहताः were killed.

##### आङ्ग्लानुवादः
The demons who live on flesh, who came following me fell down on earth and lay dead,  shot by the sharp arrows of Rama.



#### श्लोकः
##### मूलम्
मयि ते यद्यनुक्रोशो यदि रक्षस्सु तेषु च।  
रामेण यदि ते शक्तिस्तेजो वास्ति निशाचर।3.21.14॥  
दण्डकारण्यनिलयं जहि राक्षसकण्टकम्।

##### शब्दार्थः
निशाचर O nightranger, ते yours, मयि in me, तेषु among them, रक्षस्सु च on demons, अनुक्रोशः have compassion, अस्ति यदि if you have, ते to you, रामेण equal to Rama, शक्तिः power, तेजो वा or brilliance, अस्ति यदि if you have, दण्डकारण्यनिलयम् living inDandaka forest, राक्षसकण्टकम् enemy of demons, जहि kill.

##### आङ्ग्लानुवादः
O demon  if you have compassion for me or for the demons, if you have the power and energy to face Rama, kill the enemy of the demons living in Dandaka forest.



#### श्लोकः
##### मूलम्
यदि रामं ममामित्रं न त्वमद्यवधिष्यसि॥3.21.15॥  
तवैव चाग्रतः प्राणांस्त्यक्षामि निरपत्रप।

##### शब्दार्थः
मम my, अमित्रम् enemy, रामम् that Rama, त्वम् you, अद्य now, न वधिष्यसि यदि if you do not kill, निरपत्रप O shameless one, तव your, अग्रतः presence, प्राणान् life, त्यक्ष्यामि will give up.

##### आङ्ग्लानुवादः
If now you do not kill that Rama, my enemy, O shameless one, I will give up my life in your very presence.



#### श्लोकः
##### मूलम्
बुद्ध्याहमनुपश्यामि न त्वं रामस्य संयुगे॥3.21.16॥  
स्थातुं प्रतिमुखे शक्तस्सबलश्च महात्मनः।

##### शब्दार्थः
त्वम् you, सबलश्च with your army too, संयुगे in an encounter, महात्मनः of the great man, रामस्य Rama's, प्रतिमुखे face to face, स्थातुम् to stand, न शक्तः you are not capable, अहम् I, बुद्ध्या through my intellect, अनुपश्यामि I can foresee.

##### आङ्ग्लानुवादः
Instinctively I can foresee that you and your army do not have the capability to encounter that great Rama in a fight.



#### श्लोकः
##### मूलम्
शूरमानी न शूरस्त्वं मिथ्यारोपितविक्रमः॥3.21.17॥  
मानुषौ यो न शक्नोषि हन्तुं तौ रामलक्ष्मणौ।

##### शब्दार्थः
यः who, मानुषौ two humans, तौ रामलक्ष्मणौ those Rama and Lakshmana, हन्तुम् to kill, न शक्नोषि you are not able to, त्वम् you, शूरमानी calling yourself a hero, नशूरः त्वम् you are not a hero, मिथ्यारोपितविक्रमः your claim to be a hero is false.

##### आङ्ग्लानुवादः
You call yourself a hero, yet are not able to kill two humans like Rama and Lakshmana. Your claim to heroism is false. You are not a hero at all.



#### श्लोकः
##### मूलम्
रामेण यदि ते शक्तिस्तेजो वास्ति निशाचर॥3.21.18॥  
दण्डकारण्यनिलयं जहि तं कुलपांसन।

##### शब्दार्थः
कुलपांसन a disgrace to the family, निशाचर O demon , रामेण by Rama, ते your, शक्तिः power, तेजो वा or brilliance, अस्ति यदि if it is, दण्डकारण्यनिलयम् dwelling in Dandaka forest, तम् him, जहि kill.

##### आङ्ग्लानुवादः
O demon  you are a disgrace to the family. If you have power or energy, kill that Rama dwelling in Dandaka forest.



#### श्लोकः
##### मूलम्
निस्सत्वस्याल्प वीर्यस्य वासस्ते कीदृशस्त्विह॥3.21.19॥  
अपयाहि जनस्थानातत्वरितस्सहबान्धवः।

##### शब्दार्थः
निस्सत्वस्य of a man who has no strength, अल्पवीर्यस्य of less valiant one, ते your, इह here, वासः stay, कीदृशः what kind of, सहबान्धवः with your relations, त्वरितः quickly, जनस्थानात् from this Janasthana, अपयाहि go away.

##### आङ्ग्लानुवादः
You have little strength and less heroism. You with your relations should immediately leave Janasthana. What kind of position do you have here?



#### श्लोकः
##### मूलम्
रामतेजोभिभूतो हि त्वं क्षिप्रं विनशिष्यसि।3.21.20॥  
स हि तेजस्समायुक्तो रामो दशरथात्मजः।  
भ्राता चास्य महावीर्यो येन चास्मि विरूपिता॥3.21.21॥

##### शब्दार्थः
त्वं you, रामतेजोभिभूतः let down by the brilliance of Rama, क्षिप्रं swiftly, हि indeed, विनशिष्यसि you will be surely destroyed, सः he, हि दशरथात्मजः son of Dasaratha, रामः Rama, तेजस्समायुक्तः endowed with brilliance, येन by whom, विरूपिता अस्मि I am disfigured, अस्य भ्राता च and his brother, महावीर्यः a very valiant man.

##### आङ्ग्लानुवादः
Let down by the brilliance of Rama, son of Dasaratha, you will be soon destroyed. He is mighty and his brother who has disfigured me is very valiant.



#### श्लोकः
##### मूलम्
एवं विलप्य बहुशो राक्षसी विततोदरी।  
कराभ्यामुदरं हत्वा रुरोद भृशदुःखिता॥3.21.22॥

##### शब्दार्थः
विततोदरी  big bellied woman, राक्षसी demoness i, बहुशः in several ways, एवम् in that manner, विलप्य  weeping, भृशदुःखिता very sad, कराभ्याम् with both her hands, उदरम् belly (here, chest), हत्वा beating, रुरोद cried.

##### आङ्ग्लानुवादः
Overcome by sorrow, the bigbellied demoness cried  in several ways and being very sad started beating her chest with both hands.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे एकविंशस्सर्गः।  
Thus ends the twentyfirst sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/03-raxo-hatyA/021_kharAntike_shUrpaNakhAshokaH.md">
<details><summary><h3>भूषणम् ...{Loading}...</h3></summary>



स पुनः पतितां दृष्ट्वा क्रोधाच्छूर्पणखां खरः ।  

उवाच व्यक्तया वाचा तामनर्थार्थमागताम्  ॥  ३।२१।१  ॥   

मया त्विदानीं शूरास्ते राक्षसा रुधिराशनाः ।  

त्वत्प्रियार्थं विनिर्दिष्टाः किमर्थं रुद्यते पुनः  ॥  ३।२१।२  ॥   

अथ खरप्रोत्साहनमेकविंशे स पुनरित्यादि । अनर्थार्थं सर्वराक्षसविनाशार्थम्
 ॥  ३।२१।१,२  ॥   

  

भक्ताश्चैवानुरक्ताश्च हिताश्च मम नित्यशः ।  

घ्नन्तो ऽपि न निहन्तव्या न न कुर्युर्वचो मम  ॥  ३।२१।३  ॥   

भक्ताः विश्वासभाजः । हिताः हितपराः । न कुर्युरिति न किन्तु
कुर्युरेवेत्यर्थः  ॥  ३।२१।३  ॥   

  

किमेतच्छ्रोतुमिच्छामि कारणं युत्कृते पुनः ।  

हा नाथेति विनर्दन्ती सर्पवल्लुठसि क्षितौ  ॥  ३।२१।४  ॥   

किमेतदिति विस्मये । यत्कृते यस्य कृते । कृत इत्यव्ययम् । यन्निमित्तं
लुठसि तस्य कारणं श्रोतुमिच्छामीत्यन्वयः  ॥  ३।२१।४  ॥   

  

अनाथवद्विलपसि नाथे तु मयि संस्थिते ।  

उत्तिष्ठोत्तिष्ठ मा भैषीर्वैक्लव्यं त्यज्यतामिह  ॥  ३।२१।५  ॥   

विलपसीति किमिति शेषः । वैक्लव्यं कातर्यम् । इह मत्समीपे  ॥  ३।२१।५  ॥   

  

इत्येवमुक्ता दुर्धर्षा खरेण परिसान्त्विता ।  

विमृज्य नयने सास्त्रे खरं भ्रातरमब्रवीत्  ॥  ३।२१।६  ॥   

दुर्घर्षा दुस्साध्या  ॥  ३।२१।६  ॥   

  

अस्मीदानीमहं प्राप्ता हृतश्रवणनासिका ।  

शोणितौघपरिक्लिन्ना त्वया च परिसान्त्विता  ॥  ३।२१।७  ॥   

प्रेषिताश्च त्वया वीर राक्षसास्ते चुतुर्धश ।  

निहन्तुं राघवं क्रोधान्मत्प्रियार्थं सलक्ष्मणम्  ॥  ३।२१।८  ॥   

ते तु रामेण सामर्षाः शूलपट्टिशपाणयः ।  

समरे निहताः सर्वे सायकैर्मर्मभेदिभिः  ॥  ३।२१।९  ॥   

तान् दृष्ट्वा पतितान् भूमौ क्षणेनैव महाबलान् ।  

रामस्य च महत् कर्म महांस्त्रासोभवन्मम  ॥  ३।२१।१०  ॥   

खरोक्तमङ्गीकरोति अस्मीत्यादिना  ॥  ३।२१।७१०  ॥   

  

अहमस्मि समुद्विग्ना विषण्णा च निशाचर ।  

शरणं त्वां पुनः प्राप्ता सर्वतो भयदर्शिनी  ॥  ३।२१।११  ॥   

अहमस्मीति । समुद्विग्ना भीता । विषण्णा दुःखिता । सर्वतो भयदर्शिनी
सर्वत्र रामप्रतिभासवतीति भावः  ॥  ३।२१।११  ॥   

  

विषादनक्राध्युषिते परित्रासोर्मिमालिनि ।  

किं मां न त्रायसे मग्नां विपुले शोकसागरे  ॥  ३।२१।१२  ॥   

विषादनक्रेति । नक्रो ग्राहः  ॥  ३।२१।१२  ॥   

  

एते च निहता भूमौ रामेण निशितैः शरैः ।  

ये ऽपि मे पदवीं प्राप्ता राक्षसाः पिशिताशनाः  ॥  ३।२१।१३  ॥   

क्रोधभीतिभ्यां पूर्वोक्तं विस्मृत्य पुनराह एते चेति  ॥  ३।२१।१३  ॥   

  

मयि ते यद्यनुक्रोशो यदि रक्षःसु तेषु च ।  

रामेण यदि ते शक्तिस्तेजो वास्ति निशाचर ।  

दण्डकारण्यनिलयं जहि राक्षसकण्टकम्  ॥  ३।२१।१४  ॥   

अनुक्रोशो दया । शक्तिरिति तुल्येति शेषः । ३।२१।१४  ॥   

  

यदि रामं ममामित्रं न त्वमद्य वधिष्यसि ।  

तव चैवाग्रतः प्राणांसत्यक्ष्यामि निरपत्रपा  ॥  ३।२१।१५  ॥   

निरपत्रपा निर्लज्जा । हृतकर्णनासात्वादिति भावः  ॥  ३।२१।१५  ॥   

  

बुद्ध्याहमनुपश्यामि न त्वं रामस्य संयुगे ।  

स्थातुं प्रतिमुखे शक्तः सबलश्च महात्मनः  ॥  ३।२१।१६  ॥   

प्रतिमुखे अग्रे । सबलः ससैन्यः  ॥  ३।२१।१६  ॥   

  

शूरमानी न शूरस्त्वं मिथ्यारोपितविक्रमः ।  

मानुषौ यौ न शक्नोषि हन्तुं तौ रामलक्ष्मणौ  ॥  ३।२१।१७  ॥   

रामेण यदि ते शक्तिस्तेजो वास्ति निशाचर ।  

दण्डकारण्यनिलयं जहि तं कुलपांसन  ॥  ३।२१।१८  ॥   

मिथ्येति मिथ्यावचोभिरित्यर्थः । आरोपितविक्रमः कल्पितपराक्रमः  ॥ 
३।२१।१७,१८  ॥   

  

निस्सत्त्वस्याल्पवीर्यस्य वासस्ते कीदृशस्त्विह ।  

अपयाहि जनस्थानात्त्वरितः सहबान्धवः  ॥  ३।२१।१९  ॥   

रामतेजोभिभूतो हि त्वं क्षिप्रं विनशिष्यसि ।  

स हि तेजस्समायुक्तो रामो दशरथात्मजः  ॥  ३।२१।२०  ॥   

भ्राता चास्य महावीर्यो येन चास्मि विरूपिता  ॥  ३।२१।२१  ॥   

कीदृश इति अत्यन्तायोग्य इत्यर्थः  ॥  ३।२१।१९२१  ॥   

  

एवं विलप्य बहुशो राक्षसी विततोदरी ।  

भ्रातुः समीपे दुःखार्ता नष्टसञ्ज्ञा बभूव ह ।  

कराभ्यामुदरं हत्वा रुरोद भृशदुःखिता  ॥  ३।२१।२२  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकविंशः
सर्गः  ॥  २१  ॥   

विततोदरी प्रहारार्थं विस्तृतोदरी । अत्र द्वाविंशतिश्लोकाः  ॥  ३।२१।२२
 ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने  

आरण्यकाण्डव्याख्याने एकविंशः सर्गः  ॥  २१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/03-raxo-hatyA/021_kharAntike_shUrpaNakhAshokaH.md">
<details><summary><h3>शिरोमणी ...{Loading}...</h3></summary>



शूर्पणखापुनः पतनानन्तरकालिकं वृत्तान्तमाह--स इति । अनर्थार्थं
राक्षसकुलानर्थसिद्ध्यर्थं पुनरागतां पतितां शूर्पणखां दृष्ट्वा क्रोधात्
व्यक्तया वाचा स खरः उवाच  ॥  ३।२१।१  ॥   

  

तद्वचनाकारमाह--मयेति । पिशिताशनाः रुधिरभक्षाः शूरा राक्षसाः
त्वत्प्रियार्थमिदानीमेव विनिर्दिष्टाः पुनः किमर्थं रुद्यते त्वयेति शेषः
 ॥  ३।२१।२  ॥   

  

तत्कर्तृकानिष्टसंभावना तु नास्तीति बोधयन्नाह--भक्ता इति । अनुरक्ताः
मद्विषयकानुरागवन्तः अत एव मम हिताः अत एव नित्यशो भक्ताः मत्सेवानिरताः
राक्षसाः रिपुभिः हन्यमानाः अपि न हन्यन्ते, एतेन तत्कर्मकवधशङ्का नास्तीति
सूचितम् । मम वचो न कुर्युरिति न एतेन तदृमनाभावशङ्का नास्तीति व्यक्तम्  ॥ 
३।२१।३  ॥   

  

किमिति । यत्कृते यदर्थं हा नाथेति विनर्दन्ती सती सर्पवत् क्षितौ चेष्टसे
तदेतत् किमनिर्वचनीयं कारणं श्रोतुमिच्छामि  ॥  ३।२१।४  ॥   

  

अनाथवदिति । मयि नाथे स्थिते सति अनाथवत् त्वं किं विलपसि नु अनुचितमेतत्
इति हेतोः एवं मा मा न विलपेत्यर्थः, वैक्लव्यं त्यज्यताम् अतः
उत्तिष्ठोत्तिष्ठ  ॥  ३।२१।५  ॥   

  

इतीति । खरेण इत्येवमुक्ता अत एव परिसान्त्विता सान्त्वं प्रापिता
दुर्धर्षा शूर्पणखा सास्रे अश्रुसहिते नेत्रे विमृज्य भ्रातरं खरमब्रवीत्
 ॥  ३।२१।६  ॥   

  

तद्वचनाकारमाह--अस्मीति । शोणितौघपरिक्लिन्नाहं त्वया परिसान्ित्वता ऽस्मि
 ॥  ३।२१।७  ॥   

  

प्रेषिता इति । घोराः क्रूराः सामर्षाः अपराधासहनसहिताः शूलादिपाणयः शूरा
ये राक्षसाः मत्प्रियार्थं सलक्ष्मणं रामं हन्तुं प्रेषितास्ते सर्वे
मर्मभेदिभिः सायकै रामबाणैः समरे निहताः । श्लोकद्वयमेकान्वयि  ॥  ३।२१।८९
 ॥   

  

तानिति । महाजवान् अतिवेगाँस्तान् भूमौ पतितान् राक्षसान् रामस्य महत्कर्म
अतिधैर्यबाणप्रक्षेपणादि च दृष्ट्वा मम महान् त्रासो ऽभवत्  ॥  ३।२१।१०  ॥   

  

सेति । हे निशाचर सा दृष्टरामपराक्रमाहं भीतास्मि अत एव समुद्विग्ना
उद्विग्नचित्ता अत एव विषण्णा उदासीनचित्ता सर्वतः सर्वप्रदेशेषु भयदर्शिनी
अहं शरणं रक्षकं त्वां पुनः प्राप्तास्मि । अस्मीत्युभयान्वयि  ॥  ३।२१।११
 ॥   

  

विषादेति । विषाद एव नक्रो मकरस्तेन अध्युषिते सेविते परित्रास एव
उर्मिमाला तरङ्गसमूहस्तद्वति विपुले विशाले शोकसागरे मग्नं मां किं न
त्रायसे  ॥  ३।२१।१२  ॥   

  

एते इति । ये राक्षसाः मे पदवीं मार्ग प्राप्ताः मया सह गता इत्यर्थः, ते
रामेण निहताः  ॥  ३।२१।१३  ॥   

  

मयीति । मयि तेषु रक्षस्सु च यदि ते अनुक्रोशो दया यदि च रामेण सह
योद्धुमिति शेषः, शक्तिः तेजः शौर्यं चास्ति तदा दण्डकारण्यं निलयो निवासो
यस्य तं राक्षसकण्टकं रामं जहि । सार्धश्लोक एकान्वयी  ॥  ३।२१।१४  ॥   

  

यदीति । अमित्रघ्नममित्रसूदनं रामं यदि न वधिष्यसि तदा निरपत्रपाहं तवाग्ने
प्राणाँस्त्यक्ष्यामि  ॥  ३।२१।१५  ॥   

  

युद्धाय तत्क्रोधमुत्पादयन्ती आह--बुद्ध्येति । सबलः ससैन्यो ऽपि त्वं
संयुगे संग्रामे रामस्य प्रतिमुखे संमुखे स्थातुं न शक्त इति बुद्ध्या
ज्ञानचक्षुषा ऽहं पश्यामि अत एव शूरमानी त्वं महारणे शूरो न दृश्यसे इति
शेषः, अत एव मिथ्या ऽ ऽरोपितः अभिनिवेशितः विक्रमः स्वस्मिन् पराक्रमो येन
सो ऽसि । सार्धश्लोक एकान्वयी  ॥  ३।२१।१६१७  ॥   

  

ननु कथं मयि शूरत्वं स्यादित्यत आह--अपेति । सहबान्धवस्त्वं जनस्थानात्
त्वरितः सन्नपयाहि एतत्स्थान्नान्निर्गच्छ । समरे तावेतौ जहि हे मूढ हे
कुलपांसन अन्यथा यदि तौ मानुषौ हन्तुं न शक्नोपि तर्हि निस्सत्त्वस्य
निर्बलस्य अल्पवीर्यस्य अल्पप्रभावस्य तव इह वने वासः कीदृशः न
भविष्यतीत्यर्थः । श्लोकद्वयमेकान्वयि  ॥  ३।२१।१८१९  ॥   

  

वासाभावे कारणमाह--रामेति । रामतेजोभिभूतः रामतेजसा पराभूतस्त्वं क्षिप्रं
विनशिष्यसि विनङ्क्ष्यसि । तत्र हेतुः दशरथात्मजः तेजस्समायुक्तो ऽस्ति
येनाहं विरूपितास्मि सो ऽस्य रामस्य भ्राता महावीर्यो ऽस्ति । सार्धश्लोक
एकान्वयी  ॥  ३।२१।२०  ॥   

  

एवमिति । प्रदरोदरी निम्नोदरविशिष्टा राक्षसी एवं बहुशो विलप्य भ्रातुः
समीपे नष्टसंज्ञा विध्वस्तविवेका बभूव अत एवं कराभ्यामुदरं हत्वा रुरोद  ॥ 
३।२१।२१२२  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
एकविंशतितमः सर्गः  ॥  ३।२१  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/03-raxo-hatyA/021_kharAntike_shUrpaNakhAshokaH.md">
<details><summary><h3>तिलकम् ...{Loading}...</h3></summary>



अनर्थार्थं स्वकुलस्येति शेषः  ॥  ३।२१।१,२  ॥   

  

भक्ता अत एव मय्यनुरक्ता अत एव मम हिताः परैर्हन्यमाना अपि ये न हन्यन्ते न
हन्तुं शक्यन्ते । मम वचो न कुर्युरिति च न तत्किमर्थं रुद्यत इत्यर्थः  ॥ 
३।२१।३ ॥   

  

यत्कृते यच्छोकनिमित्तम्  ॥  ३।२१।४६  ॥   

  

अहमिदानीं पूर्वं त्वत्समीपं प्राप्तास्मि त्वया च परिसान्वितास्मि ।
शूराश्च मदर्थं प्रेषितास्तद्वृत्तान्तं वक्ष्यामीति  ॥  ३।२१।७९  ॥   

  

क्षणेनैव न तु चिरकालयुद्धपूर्वमित्यर्थः । रामस्य च महत्कर्म
दृष्ट्वेत्यनुषङ्गः  ॥  ३।२१।१०  ॥   

  

भीता अत एव समुद्विग्ना कम्पमाना अत एत विषण्णा दुःखिता, सर्वतो भयदर्शिनी
सर्वतो रामप्रतिभासनात्  ॥  ३।२१।११,१२  ॥   

  

ये च मे पदवीं प्राप्तस्त एते भूमौ स्थितेन पदातिना रामेण हताः  ॥ 
३।२१।१३ ॥   

  

यदि ते शक्तिः योद्धुमिति शेषः  ॥  ३।२१।१४,१५  ॥   

  

निरपत्रपा छिन्नकर्णनासिकत्वात् । खरस्य क्रोधोत्पत्त्यर्थमाह बुद्ध्येति
 ॥  ३।२१।१६  ॥   

  

सबलो ऽपि चतुरङ्गबलोपेतो ऽपि महारणे इत्युत्तरान्वयि । मिथ्या मृषैव
स्वस्मिन्नारोपितो विक्रमो येन  ॥  ३।२१।१७  ॥   

  

अतस्त्वं सहबान्धवस्त्वरितो जनस्थानादपयाहि निर्गच्छ समरे तौ त्वं जहि हे
कुलपांसन? अन्यथा तु  ॥  ३।२१।१८  ॥   

  

तदेव व्याचष्टे मानुषाविति । तौ हन्तुं यदि न शक्नोषि तदा
निर्वीर्यत्वादिगुणस्य ते इह कीदृशो वासः जुगुप्सित एवेत्यर्थः  ॥  ३।२१।१९
 ॥   

  

तामेव शक्तिं द्रढयति रामतेज इति  ॥  ३।२१।२०  ॥   

  

प्रदरोदरी निम्नोदरी  ॥  ३।२१।२१,२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकविंशः सर्गः  ॥  ३।२१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/03-raxo-hatyA/021_kharAntike_shUrpaNakhAshokaH.md">
<details><summary><h3>द्राविडपाठः ...{Loading}...</h3></summary>


स पुनः पतितां दृष्ट्वा क्रोधाच्छूर्पणखां खरः।  
उवाच व्यक्तया वाचा तामनर्थार्थमागताम् ॥ 3.21.1 ॥   
मया त्विदानीं शूरास्ते राक्षसा रुधिराशनाः।  
त्वत्प्रियार्थं विनिर्दिष्टाः किमर्थं रुद्यते पुनः ॥ 3.21.2 ॥   
भक्ताश्चैवानुरक्ताश्च हिताश्च मम नित्यशः।  
घ्नन्तोऽपि न निहन्तव्या न न कुर्युर्वचो मम ॥ 3.21.3 ॥   
किमेतच्छ्रोतुमिच्छामि कारणं युत्कृते पुनः।  
हा नाथेति विनर्दन्ती सर्पवल्लुठसि क्षितौ ॥ 3.21.4 ॥   
अनाथवद्विलपसि नाथे तु मयि संस्थिते।  
उत्तिष्ठोत्तिष्ठ मा भैषीर्वैक्लव्यं त्यज्यतामिह ॥ 3.21.5 ॥   
इत्येवमुक्ता दुर्धर्षा खरेण परिसान्त्विता।  
विमृज्य नयने सास्त्रे खरं भ्रातरमब्रवीत् ॥ 3.21.6 ॥   
अस्मीदानीमहं प्राप्ता हृतश्रवणनासिका।  
शोणितौघपरिक्लिन्ना त्वया च परिसान्त्विता ॥ 3.21.7 ॥   
प्रेषिताश्च त्वया वीर राक्षसास्ते चुतुर्धश।  
निहन्तुं राघवं क्रोधान्मत्प्रियार्थं सलक्ष्मणम् ॥ 3.21.8 ॥   
ते तु रामेण सामर्षाः शूलपट्टिशपाणयः।  
समरे निहताः सर्वे सायकैर्मर्मभेदिभिः ॥ 3.21.9 ॥   
तान् दृष्ट्वा पतितान् भूमौ क्षणेनैव महाबलान्।  
रामस्य च महत् कर्म महांस्त्रासोभवन्मम ॥ 3.21.10 ॥   
अहमस्मि समुद्विग्ना विषण्णा च निशाचर।  
शरणं त्वां पुनः प्राप्ता सर्वतो भयदर्शिनी ॥ 3.21.11 ॥   
विषादनक्राध्युषिते परित्रासोर्मिमालिनि।  
किं मां न त्रायसे मग्नां विपुले शोकसागरे ॥ 3.21.12 ॥   
एते च निहता भूमौ रामेण निशितैः शरैः।  
येऽपि मे पदवीं प्राप्ता राक्षसाः पिशिताशनाः ॥ 3.21.13 ॥   
रामेण यदि ते शक्तिस्तेजो वास्ति निशाचर।  
दण्डकारण्यनिलयं जहि राक्षसकण्टकम् ॥ 3.21.14 ॥   
यदि रामं ममामित्रं न त्वमद्य वधिष्यसि।  
तव चैवाग्रतः प्राणांसत्यक्ष्यामि निरपत्रपा ॥ 3.21.15 ॥   
बुद्ध्याहमनुपश्यामि न त्वं रामस्य संयुगे।  
स्थातुं प्रतिमुखे शक्तः सबलश्च महात्मनः ॥ 3.21.16 ॥   
शूरमानी न शूरस्त्वं मिथ्यारोपितविक्रमः।  
मानुषौ यौ न शक्नोषि हन्तुं तौ रामलक्ष्मणौ ॥ 3.21.17 ॥   
रामेण यदि ते शक्तिस्तेजो वास्ति निशाचर।  
दण्डकारण्यनिलयं जहि तं कुलपांसन ॥ 3.21.18 ॥   
निस्सत्त्वस्याल्पवीर्यस्य वासस्ते कीदृशस्त्विह।  
अपयाहि जनस्थानात्त्वरितः सहबान्धवः ॥ 3.21.19 ॥   
रामतेजोभिभूतो हि त्वं क्षिप्रं विनशिष्यसि।  
स हि तेजस्समायुक्तो रामो दशरथात्मजः ॥ 3.21.20 ॥   
भ्राता चास्य महावीर्यो येन चास्मि विरूपिता ॥ 3.21.21 ॥   
भ्रातुः समीपे दुःखार्ता नष्टसञ्ज्ञा बभूव ह।  
कराभ्यामुदरं हत्वा रुरोद भृशदुःखिता ॥ 3.21.22 ॥   

</details>
</div>
