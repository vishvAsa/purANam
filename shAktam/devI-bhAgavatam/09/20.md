+++
title = "२०"

+++
श्रीनारायण उवाच  
ब्रह्मा शिवं सन्नियोज्य संहारे दानवस्य च ।  
जगाम स्वालयं तूर्णं यथास्थानं सुरोत्तमाः ॥ १ ॥  
चन्द्रभागानदीतीरे वटमूले मनोहरे ।  
तत्र तस्थौ महादेवो देवविस्तारहेतवे ॥ २ ॥  
दूतं कृत्वा चित्ररथं गन्धर्वेश्वरमीप्सितम् ।  
शीघ्रं प्रस्थापयामास शङ्‌खचूडान्तिकं मुदा ॥ ३ ॥  
सर्वेश्वराज्ञया शीघ्रं ययौ तन्नगरं परम् ।  
महेन्द्रनगरोत्कृष्टं कुबेरभवनाधिकम् ॥ ४ ॥  
पञ्चयोजनविस्तीर्णं दैर्घ्ये तद्‌ द्विगुणं भवेत् ।  
स्फटिकाकारमणिभिर्निर्मितं यानवेष्टितम् ॥ ५ ॥  
सप्तभिः परिखाभिश्च दुर्गमाभिः समन्वितम् ।  
ज्वलदग्निनिभैः शश्वत्कल्पितं रत्नकोटिभिः ॥ ६ ॥  
युक्तं च वीथीशतकैर्मणिवेदिविचित्रितैः ।  
परितो वणिजां सौधैर्नानावस्तुविराजितैः ॥ ७ ॥  
सिन्दूराकारमणिभिर्निर्मितैश्च विचित्रितैः ।  
भूषितं भूषितैर्दिव्यैराश्रमैः शतकोटिभिः ॥ ८ ॥  
गत्वा ददर्श तन्मध्ये शङ्‌खचूडालयं परम् ।  
अतीव वलयाकारं यथा पूर्णेन्दुमण्डलम् ॥ ९ ॥  
ज्वलदग्निशिखाक्ताभिः परिखाभिश्चतसृभिः ।  
तद्दुर्गमं च शत्रूणामन्येषां सुगमं सुखम् ॥ १० ॥  
अत्युच्चैर्गगनस्पर्शिमणिशृङ्‌गविराजितम् ।  
राजितं द्वादशद्वारैर्द्वारपालसमन्वितम् ॥ ११ ॥  
मणीन्द्रसारनिर्माणैः शोभितं लक्षमन्दिरैः ।  
शोभितं रत्नसोपानै रत्नस्तम्भविराजितम् ॥ १२ ॥  
तद्‌ दृष्ट्वा पुष्पदन्तोऽपि वरं द्वारं ददर्श सः ।  
द्वारे नियुक्तं पुरुषं शूलहस्तं च सस्मितम् ॥ १३ ॥  
तिष्ठन्तं पिङ्‌गलाक्षं च ताम्रवर्णं भयङ्‌करम् ।  
कथयामास वृत्तान्तं जगाम तदनुज्ञया ॥ १४ ॥  
अतिक्रम्य च तद्द्वारं जगामाभ्यन्तरं पुनः ।  
न कोऽपि रक्षति श्रुत्वा दूतरूपं रणस्य च ॥ १५ ॥  
गत्वा सोऽभ्यन्तरद्वारं द्वारपालमुवाच ह ।  
रणस्य सर्ववृत्तान्तं विज्ञापयत माचिरम् ॥ १६ ॥  
स च तं कथयित्वा च दूतो गन्तुमुवाच ह ।  
स गत्वा शङ्‌खचूडं तं ददर्श सुमनोहरम् ॥ १७ ॥  
राजमण्डलमध्यस्थं स्वर्णसिंहासने स्थितम् ।  
मणीन्द्ररचितं दिव्यं रत्नदण्डसमन्वितम् ॥ १८ ॥  
रत्नकृत्रिमपुष्पैश्च प्रशस्तैः शोभितं सदा ।  
भृत्येन मस्तकन्यस्तं स्वर्णच्छत्रं मनोहरम् ॥ १९ ॥  
सेवितं पार्षदगणै रुचिरैः श्वेतचामरैः ।  
सुवेषं सुन्दरं रम्यं रत्नभूषणभूषितम् ॥ २० ॥  
माल्येन लेपनं सूक्ष्मं सुवस्त्रं दधतं मुने ।  
दानवेन्द्रैः परिवृतं सुवेषैश्च त्रिकोटिभिः ॥ २१ ॥  
शतकोटिभिरन्यैश्च भ्रमद्‌भिरस्त्रपाणिभिः ।  
एवम्भूतञ्च तं दृष्ट्वा पुष्पदन्तः सविस्मयः ॥ २२ ॥  
उवाच स च वृत्तान्तं यदुक्तं शङ्‌करेण च ।  
पुष्पदन्त उवाच  
राजेन्द्र शिवभृत्योऽहं पुष्पदन्ताभिधः प्रभो ॥ २३ ॥  
यदुक्तं शङ्‌करेणैव तद्‌ ब्रवीमि निशामय ।  
राज्यं देहि च देवानामधिकारं च साम्प्रतम् ॥ २४ ॥  
देवाश्च शरणापन्ना देवेशं श्रीहरिं परम् ।  
हरिर्दत्त्वास्य शूलं च तेन प्रस्थापितः शिवः ॥ २५ ॥  
पुष्पभद्रानदीतीरे वटमूले त्रिलोचनः ।  
विषयं देहि तेषां च युद्धं वा कुरु निश्चितम् ॥ २६ ॥  
गत्वा वक्ष्यामि किं शम्भुमथ तद्वद मामपि ।  
दूतस्य वचनं श्रुत्वा शङ्‌खचूडः प्रहस्य च ॥ २७ ॥  
प्रभातेऽहं गमिष्यामि त्वं च गच्छेत्युवाच ह ।  
स गत्वोवाच तं तूर्णं वटमूलस्थमीश्वरम् ॥ २८ ॥  
शङ्‌खचूडस्य वचनं तदीयं तन्मुखोदितम् ।  
एतस्मिन्नन्तरे स्कन्द आजगाम शिवान्तिकम् ॥ २९ ॥  
वीरभद्रश्च नन्दी च महाकालः सुभद्रकः ।  
विशालाक्षश्च बाणश्च पिङ्‌गलाक्षो विकम्पनः ॥ ३० ॥  
विरूपो विकृतिश्चैव मणिभद्रश्च बाष्कलः ।  
कपिलाख्यो दीर्घदंष्ट्रो विकटस्ताम्रलोचनः ॥ ३१ ॥  
कालकण्ठो बलीभद्रः कालजिह्नः कुटीचरः ।  
बलोन्मत्तो रणश्लाघी दुर्जयो दुर्गमस्तथा ॥ ३२ ॥  
अष्टौ च भैरवा रौद्रा रुद्राश्चैकादश स्मृताः ।  
वसवोऽष्टौ वासवश्च आदित्या द्वादश स्मृताः ॥ ३३ ॥  
हुताशनश्च चन्द्रश्च विश्वकर्माश्विनौ च तौ ।  
कुबेरश्च यमश्चैव जयन्तो नलकूबरः ॥ ३४ ॥  
वायुश्च वरुणश्चैव बुधश्च मङ्‌गलस्तथा ।  
धर्मश्च शनिरीशानः कामदेवश्च वीर्यवान् ॥ ३५ ॥  
उग्रदंष्ट्रा चोग्रदण्डा कोटरा कैटभी तथा ।  
स्वयं चाष्टभुजा देवी भद्रकाली भयङ्‌करी ॥ ३६ ॥  
रत्नेन्द्रसारनिर्माणविमानोपरि संस्थिता ।  
रक्तवस्त्रपरीधाना रक्तमाल्यानुलेपना ॥ ३७ ॥  
नृत्यन्ती च हसन्ती च गायन्ती सुस्वरं मुदा ।  
अभयं ददाति भक्तेभ्योऽभया सा च भयं रिपुम् ॥ ३८ ॥  
बिभ्रती विकटां जिह्वां सुलोलां योजनायताम् ।  
शङ्‌खचक्रगदापद्मखड्गचर्मधनुःशरान् ॥ ३९ ॥  
खर्परं वर्तुलाकारं गम्भीरं योजनायतम् ।  
त्रिशूलं गगनस्पर्शि शक्तिं च योजनायताम् ॥ ४० ॥  
मुद्‌गरं मुसलं वज्रं खेटं फलकमुज्ज्वलम् ।  
वैष्णवास्त्रं वारुणास्त्रं वाह्नेयं नागपाशकम् ॥ ४१ ॥  
नारायणास्त्रं गान्धर्वं ब्रह्मास्त्रं गारुडं तथा ।  
पर्जन्यास्त्रं पाशुपतं जृम्भणास्त्रं च पार्वतम् ॥ ४२ ॥
माहेश्वरास्त्रं वायव्यं दण्डं सम्मोहनं तथा ।  
अव्यर्थमस्त्रकं दिव्यं दिव्यास्त्रशतकं परम् ॥ ४३ ॥  
आगत्य तत्र तस्थौ च योगिनीनां त्रिकोटिभिः ।  
सार्धं च डाकिनीनां च विकटानां त्रिकोटिभिः ॥ ४४ ॥  
भूतप्रेतपिशाचाश्च कूष्माण्डा ब्रह्मराक्षसाः ।  
वेताला राक्षसाश्चैव यक्षाश्चैव तु किन्नराः ॥ ४५ ॥  
ताभिश्चैव सह स्कन्दः प्रणम्य चन्द्रशेखरम् ।  
पितुः पार्श्वे सहायार्थं समुवास तदाज्ञया ॥ ४६ ॥  
अथ दूते गते तत्र शङ्‌खचूडः प्रतापवान् ।  
उवाच तुलसीं वार्तां गत्वाभ्यन्तरमेव च ॥ ४७ ॥  
रणवार्तां च सा श्रुत्वा शुष्ककण्ठोष्ठतालुका ।  
उवाच मधुरं साध्वी हृदयेन विदूयता ॥ ४८ ॥  
तुलस्युवाच  
हे प्राणबन्धो हे नाथ तिष्ठ मे वक्षसि क्षणम् ।  
हे प्राणाधिष्ठातृदेव रक्ष मे जीवितं क्षणम् ॥ ४९ ॥  
भुङ्क्ष्व जन्म समासाद्य यन्मे मनसि वाञ्छितम् ।  
पश्यामि त्वां क्षणं किञ्चिल्लोचनाभ्यां च सादरम् ॥ ५० ॥  
आन्दोलयन्ते प्राणा मे मनो दग्धं च सन्ततम् ।  
दुःस्वप्नश्च मया दृष्टश्चाद्यैव चरमे निशि ॥ ५१ ॥  
तुलसीवचनं श्रुत्वा भुक्त्वा पीत्वा नृपेश्वर ।  
उवाच वचनं प्राज्ञो हितं सत्यं यथोचितम् ॥ ५२ ॥  
शङ्खचूड उवाच  
कालेन योजितं सर्वं कर्मभोगनिबन्धनम् ।  
शुभं हर्षः सुखं दुःखं भयं शोकश्च मङ्‌गलम् ॥ ५३ ॥  
काले भवन्ति वृक्षाश्च स्कन्धवन्तश्च कालतः ।  
क्रमेण पुष्पवन्तश्च फलवन्तश्च कालतः ॥ ५४ ॥  
तेषां फलानि पक्वानि प्रभवन्त्येव कालतः ।  
ते सर्वे फलिताः काले पातं यान्ति च कालतः ॥ ५५ ॥  
काले भवन्ति विश्वानि काले नश्यन्ति सुन्दरि ।  
कालात्स्रष्टा च सृजति पाता पाति च कालतः ॥ ५६ ॥  
संहर्ता संहरेत्काले क्रमेण सञ्चरन्ति ते ।  
ब्रह्मविष्णुशिवादीनामीश्वरः प्रकृतिः परा ॥ ५७ ॥  
स्रष्टा पाता च संहर्ता स चात्मा कालनर्तकः ।  
काले स एव प्रकृतिं स्वाभिन्नां स्वेच्छया प्रभुः ॥ ५८ ॥  
निर्माय कृतवान्सर्वान्विश्वस्थांश्च चराचरान् ।  
सर्वेशः सर्वरूपश्च सर्वात्मा परमेश्वरः ॥ ५९ ॥  
जनं जनेन जनिता जनं पाति जनेन यः ।  
जनं जनेन हरते तं देवं भज साम्प्रतम् ॥ ६० ॥  
यस्याज्ञया वाति वातः शीघ्रगामी च साम्प्रतम् ।  
यस्याज्ञया च तपनस्तपत्येव यथाक्षणम् ॥ ६१ ॥  
यथाक्षणं वर्षतीन्द्रो मृत्युश्चरति जन्तुषु ।  
यथाक्षणं दहत्यग्निश्चन्द्रो भ्रमति शीतवान् ॥ ६२ ॥  
मृत्योर्मृत्युं कालकालं यमस्य च यमं परम् ।  
विभुं स्रष्टुश्च स्रष्टारं मातुश्च मातृकं भवे ॥ ६३ ॥  
संहर्तारं च संहर्तुस्तं देवं शरणं व्रज ।  
को वा बन्धुश्च केषां वा सर्वबन्धुं भज प्रिये ॥ ६४ ॥  
अहं को वा च त्वं का वा विधिना योजितः पुरा ।  
त्वया सार्धं कर्मणा च पुनस्तेन वियोजितः ॥ ६५ ॥  
अज्ञानी कातरः शोके विपत्तौ न च पण्डितः ।  
सुखे दुःखे भ्रमत्येव कालनेमिक्रमेण च ॥ ६६ ॥  
नारायणं तं सर्वेशं कान्तं यास्यसि निश्चितम् ।  
तपः कृतं यदर्थं च पुरा बदरिकाश्रमे ॥ ६७ ॥  
मया त्वं तपसा लब्धा ब्रह्मणस्तु वरेण च ।  
हर्यर्थे यत्तव तपो हरिं प्राप्स्यसि कामिनि ॥ ६८ ॥  
वृन्दावने च गोविन्दं गोलोके त्वं लभिष्यसि ।  
अहं यास्यामि तल्लोकं तनुं त्यक्त्वा च दानवीम् ॥ ६९ ॥  
तत्र द्रक्ष्यसि मां त्वं च द्रक्ष्यामि त्वां च साम्प्रतम् ।  
अगमं राधिकाशापाद्भारतं च सुदुर्लभम् ॥ ७० ॥  
पुनर्यास्यामि तत्रैव कः शोको मे शृणु प्रिये ।  
त्वं च देहं परित्यज्य दिव्यरूपं विधाय च ॥ ७१ ॥  
तत्कालं प्राप्स्यसि हरिं मा कान्ते कातरा भव ।  
इत्युक्त्वा च दिनान्ते च तया सार्धं मनोहरम् ॥ ७२ ॥  
सुष्वाप शोभने तल्पे पुष्पचन्दनचर्चिते ।  
नानाप्रकारविभवं चकार रत्नमन्दिरे ॥ ७३ ॥  
रत्नप्रदीपसंयुक्ते स्त्रीरत्नं प्राप्य सुन्दरीम् ।  
निनाय रजनीं राजा क्रीडाकौतुकमङ्‌गलैः ॥ ७४ ॥  
कृत्वा वक्षसि तां कान्तां रुदतीमतिदुःखिताम् ।  
कृशोदरीं निराहारां निमग्नां शोकसागरे ॥ ७५ ॥  
पुनस्तां बोधयामास दिव्यज्ञानेन ज्ञानवित् ।  
पुरा कृष्णेन यद्दत्तं भाण्डीरे तत्त्वमुत्तमम् ॥ ७६ ॥  
स च तस्यै ददौ सर्वं सर्वशोकहरं परम् ।  
ज्ञानं सम्प्राप्य सा देवी प्रसन्नवदनेक्षणा ॥ ७७ ॥  
क्रीडां चकार हर्षेण सर्वं मत्वेति नश्वरम् ।  
तौ दम्पती च क्रीडन्तौ निमग्नौ सुखसागरे ॥ ७८ ॥  
पुलकाञ्चितसर्वाङ्‌गौ मूर्च्छितौ निर्जने मुने ।  
अङ्‌गप्रत्यङ्‌गसंयुक्तौ सुप्रीतौ सुरतोत्सुको ॥ ७९ ॥  
एकाङ्‌गौ च तथा तौ द्वौ चार्धनारीश्वरो यथा ।  
प्राणेश्वरं च तुलसी मेने प्राणाधिकं परम् ॥ ८० ॥  
प्राणाधिकां च तां मेने राजा प्राणेश्वरीं सतीम् ।  
तौ स्थितौ सुखसुप्तौ च तन्द्रितौ सुन्दरौ समौ ॥ ८१ ॥  
सुवेषौ सुखसम्भोगादचेष्टौ सुमनोहरौ ।  
क्षणं सुचेतनौ तौ च कथयन्तौ रसाश्रयात् ॥ ८२ ॥  
कथां मनोरमां दिव्यां हसन्तौ च क्षणं पुनः ।  
क्षणं च केलिसंयुक्तौ रसभावसमन्वितौ ॥ ८३ ॥  
सुरते विरतिर्नास्ति तौ तद्विषयपण्डितौ ।  
सततं जययुक्तौ द्वौ क्षणं नैव पराजितौ ॥ ८४ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे नारायणनारदसंवादे शङ्‌खचूडेन सह  
देवानां सङ्ग्रामोद्योगवर्णनं नाम विंशोऽध्यायः ॥ २० ॥
