+++
title = "उदाहरणपद्यानि"
author = "जगन्नाथशर्मा"
domain = "साहित्यम्"
sub-domain = "पद्यम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3123"
source_url = "https://www.ebharatisampat.in/readbook3.php?bookid=NjA5MzgwNTYyNjk3OTky&pageno=MjI0MjQyNjk5NTk="

+++
[[उदाहरणपद्यानि	Source: [EB](https://www.ebharatisampat.in/readbook3.php?bookid=NjA5MzgwNTYyNjk3OTky&pageno=MjI0MjQyNjk5NTk=)]]

\[



    ॥ ***उदाहरणपद्यानि*** ॥



अगाधं परितः पूर्णमालोक्य स महार्णवम्‌ ।  
हृदयं रामभद्रस्य सस्मार पवनात्मजः ॥1॥

अङ्कितान्यक्षसंघातैः सरोगाणि सदैव हि ।  
शरीरिणां शरीराणि कमलानि न संशयः ॥2॥

अतिमात्रबलेषु चापलं विदधानः कुमतिर्विनश्यति ।  
त्रिपुरद्विषि वीरतां वहननवलिप्तः कुसुमायुधो यथा ॥3॥

अपहाय सकलबान्धवचिन्तामुद्वास्य गुरुकुलप्रणयम् ।  
हा तनय विनयशालिन्‌ कथमिव परलोकपथिकोऽभूः ॥4॥

अपि वक्ति गिरां पतिः स्वयं यदि तासामधिदेवतापि वा ।  
अयमस्मि पुरो हयाननस्मरणोल्लङ्घितवाङ्मयाम्बुधिः ॥5॥

अबलानां श्रियं हृत्वा वारिवाहैः सहानिशम्‌ ।  
तिष्ठन्ति चपला यत्र स कालः समुपस्थितः ॥6॥

अभिरामतासदनमम्बुजानने नयनद्वयं जनमनोहरं तव ।  
इयति प्रपञ्चविषयेऽपि वैधसे तुलनामुदञ्चति परस्परात्मना ॥7॥

अमृतद्रवमाधुरीभृतः सुखयन्ति श्रवसी सखे गिरः ।  
नयने शिशिरीकरोतु मे शरदिन्दुप्रतिमं मुखं तव ॥8॥

अमृतस्य चन्द्रिकाया ललितायाश्चापि कवितायाः ।  
सुजनस्य च निर्माणं जनयति नहि कस्य सन्तोषम्‌ ॥9॥

अम्बरत्यम्बरं यद्वत्‌ समुद्रोऽपि समुद्रति ।  
विक्रमार्कमहीपल तथा त्वं विक्रमार्कसि ॥10॥

अम्भोजिनीबान्धवनन्दनायां कूजन्‌ बकानां समजो विरेजे ।  
रूपान्तराक्रान्तगृहः समन्तात्‌ पुञ्जीभवञ्‌ शुक्ल इवाश्रयार्थी ॥11॥

अयं सज्जनकार्पासरक्षणैकहुताशनः ।  
परदुःखाग्निशमनमारुतः केन वर्ण्यते ॥12॥

अयि पवनरयाणां निर्दयानां हयानां श्लथय गतिमहं नो सङ्गरं द्रष्टुमीहे ।  
श्रुतिविवरममी मे दारयन्ति प्रकुप्यद्भुजगनिभभुजानां बाहुजानां निनादाः ॥13॥

अयि लावण्यजलाशय तस्या हा हन्त मीननयनायाः ।  
दूरस्थे त्वयि किं वा कथयामो विस्तरेणालम्‌ ॥14॥

अये राजन्नाकर्णय कुतुकमाकर्णनयन  
स्फुरन्ती हस्ताम्भोरुहि तव कृपाणी रणमुखे ।  
विपक्षाणां वक्षस्यहह तरुणानां निपतति  
प्रगल्भाः श्यामानामनुपरतकामाः प्रकृतयः ॥15॥

अये राजनाकर्णय कुतुमाकर्णनयन  
त्वदाधारा कीर्तिर्वसति किल मौलौ दशदिशाम्‌ ।  
त्वदेकालम्बोऽयं गुणगणकदम्बो गुणनिधे  
मुखेषु प्रौढानां विलसति कवीनामविरतम्‌ ॥16॥

अये लीलाभग्नत्रिपुरहरकोदण्डमहिमन्‌  
कथा यन्‌ नोदञ्चत्यतुलबलधैर्यस्य भवतः ।  
अयं को वा तत्र प्रसृमरफणाकोणनिहित-  
क्षितिः शेषः श्रीमान्‌ कमठकुलचूडामणिरपि ॥17॥

अर्जुनस्य गुरुर्मायामनुजः परमः पुमान्‌ ।  
गुञ्जापुञ्जधरः पायादपायादिह कोऽपि वः ॥18॥

अर्थिनो दातुमेवेति त्रातुमेवेति कातरा ।  
जातोऽयं हन्तुमेवेति वीरास्त्वां देव जानते ॥19॥

अर्थिभिश्छिद्यमानोऽपि स मुनिर्न व्यकम्पत ।  
विनाशेऽप्युन्नतः स्थैर्यं न जहाति द्रुमो यथा ॥20॥

अलकाः फणिसावतुल्यशीला  
नयनान्ताः परिपुङ्खितेषुलीलाः ।  
चपलोपमिता खलु स्वयं या बत  
लोके सुखसाधनं कथं सा ॥21॥

आह्लादिनी नयनयो रुचिरैन्दवीव  
कण्‍ठे कृतातिशिशिराम्बुजमालिकेव ।  
आनन्दिनी हृदि गता रसभावनेव  
सा नैव विस्मृतिपथं मम जातु याति ॥22॥

इदमुदधेरुदरं वा नयनं वात्रेरुतेश्वरस्यमनः ।  
दशरथगृहे तदानीमेवं संशेरते स्म कवयोऽपि ॥23॥

इन्दुना परसौन्दर्यसिन्धुना बन्धुना विना ।  
ममायं विषमस्तापः केन वा शमयिष्यते ॥24॥

इन्दुस्तु परमोत्कृष्टो यः क्षीणो वर्धते मुहुः ।  
धिगिदं यौवनं तन्वि क्षीणं न पुनरेति यत्‌ ॥25॥

इयति प्रपञ्चविषये तीर्थानि कियन्ति सन्ति पुण्यानि ।  
परमार्थतो विचारे देवी गङ्गा तु गङ्गेव ॥26॥

ईश्वरेण समो ब्रह्मा पिता साक्षान्‌ महेश्वरः ।  
पार्वत्या सदृशी लक्ष्मीर्माता मातुः समा भुवि ॥  
पितास्य काष्ठसदृशः स्वयं पावकसन्निभः ॥27॥

उत्सङ्गे तव गङ्गे पायं पायं पयोऽतिमधुरतरम्‌ ।  
शमिताखिलश्रमभरः कथय कदाहं चिराय शयिताहे ॥28॥

उदुम्बरफलानीव ब्रह्माण्डान्यत्ति यः सदा ।  
सर्वगर्वापहः कालस्तस्य के मशका वयम् ॥29॥

उन्मूलितः सह मदेन बलाद्बलारे-  
रुत्थापितो बलभृतां सह विस्मयेन ।  
नीलातपत्रमणिदण्डरुचा सहैव  
पाणौ धृतो गिरिधरेण गिरिः पुनातु ॥30॥

उपकारमस्य साधोर्नैवाहं विस्मरामि जलदस्य ।  
दृष्टेन येन सहसा निवेद्यते नवघनश्यामः ॥31॥

उर्वीं शासति मय्युपद्रवलवः कस्यापि न स्यादिति  
प्रौढं व्याहरतो वचस्तव कथं देव प्रतीमो वयम् ।  
प्रत्यक्षं भवतो विपक्षनिवहैर्द्यामुत्पतद्भिः क्रुधा  
यद्‌ युष्मत्कुलकोटिमूलपुरुषो निर्भिद्यते भास्करः ॥32॥

ऋतुराजं भ्रमरहितं यदाहमाकर्णयामि नियमेन ।  
आरोहति स्मृतिपथं तदैव भगवान्‌ मुनिर्व्यासः ॥33॥

एकीभवत्प्रलयकालपयोधिकल्प-  
मालोक्य संगरगतं कुरुवीरसैन्यम्‌ ।  
सस्मार तल्पमहिपुङ्गवकायकान्तं  
निद्रां च योगकलितां भगवान्‌ मुकुन्दः ॥34॥

एतावति प्रपञ्चे सुन्दरमहिलासहस्त्रभरितेऽपि ।  
अनुहरति सुभग तस्या वामार्धं दक्षिणार्धस्य ॥35॥

एतावति प्रपञ्चेऽस्मिन्‌ सदेवासुरमानुषे ।  
केनोपमीयतां तज्‌ज्ञै रामो रामपराक्रमः ॥36॥

एतावति महीपालमण्डलेऽवनिमण्डन ।  
तारकापरिषन्मध्ये राजन्‌ राजेव राजसे ॥37॥

कटु जल्पति कश्चिदल्पवेदी रयदि चेदीदृशमत्र किं विदध्मः ।  
कथमिन्दुरिवाननं त्वदीयं सकलङ्कः स कलङ्गहीनमेतत्‌ ॥38॥

कतिपयदिवसविलासं नित्यसुखासङ्गमङ्गलसवित्री ।  
खर्वयति स्वर्वासं गीर्वाणधुनीतटस्थितिर्नितराम्‌ ॥39॥

कमलति वदनं यस्यामलयन्त्यलका मृणालतो बाहू ।  
शैवलति रोमावलिरद्भुतसरसीव सा बाला ॥40॥

करकलितचक्रघटनो नित्यं पीताम्बरस्तमोऽरातिः ।  
निजसेविजाड्यनाशनचतुरो हरिरस्तु भूतये भवताम्‌ ॥41॥

करतलनिर्गलदविरलदानजलोल्लासितावनीवलयः ।  
धनदाग्रमहितमूर्तिर्जयतितरां सार्वभौमोऽयम्‌ ॥42॥

कलितकुलिशघाताःकेऽपि खेलन्ति वाताः  
कुशलमिह कथं वा जायतां जीविते मे ।  
अयमपि बत गुञ्जन्नालि माकन्दमौलौ  
चुलुकयति मदीयां चेतनां चञ्चरीकः ॥43॥

कलिन्दशैलादियमाप्रयागं केनापि दीर्घा परिखा निखाता ।  
मन्ये तलस्पर्शविहीनमस्यामाकाशमानीलमिदं विभाति ॥44॥

कस्तृष्येन मार्मिकस्तन्वि रमणीयेषु वस्तुषु ।  
हित्वान्तिकं सरोजिन्याः पश्य याति न षट्पदः ॥45॥

कातराः परदुःखेषु निजदुःखेष्वकातराः ।  
अर्थेष्वलोभा यशसि सलोभाः सन्ति साधवः ॥46॥

कान्तारे विपन्तीनां त्वदरातिमृगीदृशाम्‌ ।  
देवनानि समाकर्ण्य हरिद्भिरपि चुक्षुभे ॥47॥

कारुण्यकुसुमाकाशः सान्तिशैत्यहुताशनः ।  
यशःसौरभ्यलशुनः पिशुनः साधुदुःखदः ॥48॥

किं कुर्वते दरिद्राः कासारवती धरा मनोज्ञतरा ।  
कोपावनस्त्रिलोक्यां ......................... ॥49॥

किं नाम तेन न कृतं सुकृतं पुरारे  
दाशीकृता न खलु का भुवनेषु लक्ष्मीः ।  
भोगा न के बुभुजिरे विबुधैरलभ्या  
येनार्चितोऽसि करुणाकर हेलयापि ॥50॥

किमहं कथयामि योषितामधरं बिम्बफलं समर्प्य याः ।  
सुरसानि हरन्ति हन्तहा विदुषां पुण्यफलानि सत्वरम्‌ ॥51॥

कियदिदमधिकं मे यद् द्विजायार्थयित्रे  
कवचमरमणीयं कुण्डले चार्पयामि ।  
अकरुणमवकृत्य द्राक्‌ कृपाणेन निर्यद्  
बहलरुधिरधारं मौलिमावेदयामि ॥52॥

कुङ्कुमद्रवलिप्ताङ्गः काषायवसनो यतिः ।  
कोमलातपबालाभ्रः सन्ध्याकालो न संशयः ॥53॥

कुचकलशेष्वबलानामलकायामथ पयोनिधेः पुलिने ।  
क्षितिपाल कीर्तयस्ते हारन्ति हरन्ति हीरन्ति ॥54॥

कुचाभ्यामालीढं सहजकठिनाभ्यामपि रमे  
न काठिन्यं धत्ते तव हृदयमत्यन्तमृदुलम्‌ ।  
मृगाङ्गानामन्तर्जननि निवसन्ती खलुचिरं  
न कस्तूरी दूरीभवति निजसौरभ्यविभवात्‌ ॥55॥

कुण्डलीकृतकोदण्डदोर्दण्डस्य पुरस्तव ।  
मृगारातेरिव मृगाः परे नैवावतस्थिरे ॥56॥

कुत्र शैवं धनुरिदं क्व चायं प्राकृतः शिशुः  
भङ्गस्तु सर्वसंहर्त्रा कालेनैव विनिर्मितः ॥57॥

कुलिशमिव कठिनमसतां हृदयं जानीहि हृदयमिव कुलिशम्‌ ।  
प्रकृतिः सतां सुमधुरा सुधेव हि प्रकृतिरिव च सुधा ॥58॥

कुसुमानि शरा मृणालजालान्यपि कालायसकर्कशान्यभूवन्‌ ।  
सुदृशो दहनायते स्म राका भवनाकाशमथाभवत्‌ पयोधिः ॥59॥

कृतमपि महोपकारं पय इव पीत्वा निरातङ्कम्‌ ।  
प्रत्युत हन्तुं यतते काकोदरसोदरः खलो जगति ॥60॥

कृत्वा सूत्रैः सुगूढर्थैः प्रकृतेः प्रत्ययं परम् ।  
आगमान्‌ भावयन्‌ भाति वैयाकरणपुङ्गवः ॥61॥

कृपया सुधया सिञ्च हरे मां तापमूर्च्छितम्‌ ।  
जगज्जीवन तेनाहं जीविष्यामि न संशयः ॥62॥

कृष्णपक्षाधिकरुचिः सदा सम्पूर्णमण्डलः ।  
भूपोऽयं निष्कलङ्कात्मा मोदते वसुधातले ॥63॥

केऽपि स्मरन्त्यनुसरन्ति च केचिदन्ये  
पश्चन्ति पुण्यपुरुषाः कति च स्पृशन्ति ।  
मातर्मुरारिचरणाम्बुजमाध्वि गङ्गे  
भाग्याधिकाः कतिपये भवतीं पिबन्ति ॥64॥

कोदण्डच्युतकाण्डमण्डलसमाकीर्णत्रिलोकीतलं  
रामं दृष्टवतां रणे दशमुखप्राणापहारोद्यतम्‌ ।  
दुर्दर्शोऽपि नृणामभूदुरुमरुद्वेगप्रचण्डीकृतृ-  
ज्वालाभिर्जगतीतलं कवलयन्‌ कालानलो गोचरः ॥65॥

कोपेऽपि वदनं तन्वि तुल्यं कोकनदेन ते ।  
उत्तमानां विकरेऽपि नापैति रमणीयता ॥66॥

कोमलातपशोणाभ्रसन्ध्याकालसहोदरः ।  
काषायवसनो याति कुङ्कुमालेपनो यतिः ॥67॥

कौमुदीव भवती विभाति मे कातराक्षि भवतीव कौमुदी ।  
अम्बुजेन तुलितं विलोचनं लोचनेन च तवाम्बुजं समम्‌ ॥68॥

क्रूरसत्त्वाकुलो दोषाकरभूस्तोयधिर्यथा ।  
न तथा त्वं यतो भूप स्थिरधीरसि निर्मलः ॥69॥

क्वचिदपि कार्ये मृदुलं क्वापि च कठिनं विलोक्य हृदयं ते ।  
को न स्मरति नराधिप नवनीतं किं च शतकोटिम्‌ ॥70॥

क्व वा रामः कामप्रतिभटललाटंतपबल-  
स्तव क्वामी वीरा रणशिरसि धीरा मखभुजाम्‌ ।  
दिधक्षोस्त्रैलोक्यं प्रलयशिखिनः पद्ममथन-  
प्रगल्भैः प्रालेयैः प्रशममसि कर्तुं व्यवसितः ॥71॥

क्व शुक्तयः क्व वा मुक्ताः क्व पङ्कः क्व च पङ्कजम्‌ ।  
क्व मृगाः क्व च कस्तूरी धिग्‌ विधातुर्विदग्धताम्‌ ॥72॥

क्व सा कुसुमसाराङ्गी सीता चन्द्रकलोपमा ।  
क्व रक्षःखदिराङ्गारमध्यसंवासवैशसम्‌ ॥73॥

खर्वीकृतेन्द्रगर्व त्वरया चक्रेण भिन्ननक्रमुख ।  
लीलात्तकोलमूर्त्ते मामुद्धर्तुं कथं न शक्तोऽसि ॥74॥

खलः कापट्यदोषेण दूरेणैव विसृज्यते ।  
अपायशङ्किभिर्लोकैर्विषेणाशीविषो यथा ॥75॥

खलानामुक्तयो हन्त कोमलाः शीतला अपि ।  
हृदयानीह साधूनां छिन्दन्त्यथ दहन्ति च ॥76॥

गगनचरं जलबिम्बं कथमिव पूर्ण वदन्ति विद्वांसः ।  
दशरथचत्वरचारी हृज्ज्वरहारी विधुस्तु परिपूर्णः ॥77॥

गगनाद्‌ गलितो गभस्तिमानुत वाऽयं शिशिरो विभावसुः ।  
मुनिरेवमरुन्धतीपतिः सकलज्ञः समशेत राघवे ॥78॥

गङ्गाहृद्या यथा गङ्गा गङ्गा गङ्गेव पावनी ।  
हरिणा सदृशो बन्धुर्हरितुल्यः परो हरिः ॥79॥

गाम्भीर्येणातिमात्रेण महिम्ना परमेण च  
राघवस्य द्वितीयोऽब्धिरम्बुधेश्चापि राघवः ॥80॥

गाहितमखिलं विपिनं परितो दृष्टाश्च विटपिनः सर्वे ।  
संहकार न प्रपेदे मधुपेन तथापि ते समं जगति ॥81॥

गिरं समाकर्णयितुं यदीयां सदा रसज्ञैरनुभावनीयाम्‌ ।  
समीहते नित्यमनन्यचेता नभस्वदात्मंभरिवंशनेता ॥82॥

गिरामविषयो राजन्‌ विस्तारस्तव चेतसः ।  
सावकाशतया यत्र शेते विश्वाश्रयो हरिः ॥83॥

गीष्पतिरप्याङ्गिरसो गदितुं ते गुणगणान्‌ सगर्वो न ।  
इन्द्रः सहस्त्रनयनोऽप्यद्भुतरूपं परिच्छेत्तुम्‌ ॥84॥

गुणवृद्धी परे यस्मिन्‌ नैव स्तः प्रत्ययात्मके ।  
बुधेषु सदिति ख्यातं तद्‌ ब्रह्म समुपास्महे ॥85॥

चकोरनयनानन्दि कङ्लाराह्लादकारणम्‌ ।  
तमसं कदनं भाति वदनं सुन्दरं तव ॥86॥

चन्द्रांशुनिर्मलं वारि चन्द्रो हंससमद्युतिः ।  
हंसास्तु शरदि स्मेरपुण्डरीकमनोरमाः ॥87॥

चाञ्चल्ययोगि नयनं तव जलजानां श्रियं हरतु ।  
विपिनेऽतिचञ्चलानामपि च मृगाणां कथं हरति ॥88॥

जगति नरजन्म तस्मिन्‌ वैदुष्यं तत्र सत्कविता ।  
कवितायां परिणामो दुष्प्रपः पुण्यहीनेन ॥89॥

जगत्‌त्रयत्राणधृतव्रतस्य क्षमातलं केवलमेव रक्षन्‌ ।  
कथं समारोहसि हन्त राजन्सहस्त्रनेत्रस्य तुलां द्विनेत्रः ॥90॥

जनयन्ति परप्रीतिं नराः सत्कुलसम्भवाः ।  
नहि कारस्करः क्वापि तापनिर्वापणक्षमः ॥91॥

जीवितं मृत्युना लीढं सम्पदः श्वासविभ्रमाः ।  
रामाः क्षणप्रबारामाः शल्यान्येतानि देहिनाम्‌ ॥92॥

ज्योत्स्नाभमञ्जुहसिता सकलकलाकान्तकान्तवदनश्रीः ।  
राकेव रम्यरूपा राघवरमणी विराजते नितराम्‌ ॥93॥

तल्पगतापि च सुतनुः श्वासासङ्गं न या सेहे ।  
सम्प्रति सा हृदयगतं प्रियपाणिं मन्दमाक्षिपति ॥94॥

तापत्रयं खलु नृणां हृदि तावदेव  
यावन्‌ न ते वलति देव कृपाकटाक्षः ॥  
प्राचीललाटपरिचुम्बिनि भानुबिम्बे  
पङ्केरुहोदरगतानि कुतस्तमांसि ॥95॥

तीर्थं गङ्गा तदितरदपां निर्मलं सङ्घमात्रं  
देवौ तस्याः प्रसवनिलयौ नाकिनोऽन्ये वराकाः ।  
सा यत्रास्ते स हि जनपदो मृत्तिकामात्रमन्यत्‌  
तां यो नित्यं नमति स बुधो बोधशून्यस्ततोऽन्यः ॥96॥

त्वत्प्रतापमहादीपशिखाविपुलकज्जलैः ।  
नूनं नभस्तले नित्यं नीलिमा नूतनायते ॥97॥

त्वदङ्गणसमुद्भूता सिक्ता कुङ्कुमवारिभिः ।  
त्वदङ्गतुलनां याति कदाचिल्‌ लवलीलता ॥98॥

त्वद्विपक्षमहीपालाः स्वर्बालाधरपल्लवम्‌ ।  
पीडयन्तितरां तीव्रदारुणैर्दशनक्षतैः ॥99॥

त्वयि कुपिते रिपुमणडलखण्डनपाण्डित्यसम्पदुद्दण्डे ।  
गिरिगहनेऽरिवधूनां दिवसैः सह लोचनानि वर्षन्ति ॥100॥

त्वां गीर्वाणगुरुं सर्वे वदन्तु कवयस्तु ते ।  
समानकक्षस्तेनासीत्येषोऽर्थरतु मतो मम ॥101॥

त्वामन्तरात्मनि लसन्तमनन्तमज्ञा-

स्तीर्थेषु हन्त मदनान्तक शोधयन्तः ।  
विस्मृत्य कण्ठतटमध्यपरिस्फुरन्तं  
चिन्तामणिं क्षितिरजःसु गवेषयन्ति ॥102॥

दन्तप्रभापुष्पचिता पाणिपल्लवशोभिनी ।  
केशपासालिवृन्देन सुवेषा हरिणेक्षणा ॥103॥

दशाननेन दृप्तेन नीयमाना बभौ सती ।  
द्विरदेन मदान्धेन कृष्यमाणेव पद्मिनी ॥104॥

दूरीकर्तुं प्रियं बाला पद्मेनाताडयद्‌ रुषा ।  
स बाणेन हतस्तेन तामाशु परिषस्वजे ॥105॥

दृष्टिर्मृगीदृशोऽत्यन्तं क्षुत्यन्तपरिशीलिनी ।  
मुच्यन्ते बन्धनात्‌ केशा विचित्रा वैधसी गतिः ॥106॥

देव त्वद्दर्शनादेव लीयन्ते पुण्यराशयः ।  
किं चादर्शनतः पापमशेषमपि नश्यति ॥107॥

द्राक्षेव मधुरं वाक्यं चरितं कौमुदी यथा ।  
सदैवार्द्राणि चेतांसि सुधेव सुमहात्मनाम्‌ ॥108॥

द्रमपङ्कजविद्वांसः सर्वसंतोषरोषकाः ।  
मुधैव हन्त हन्यन्ते कुठारहिमदुर्जनैः ॥109॥

द्रोहो निरागसां लोके हीनो हालाहलादपि ।  
अयं हन्ति कुलं साग्रं भोक्तारं केवलं तु सः ॥110॥

नगरान्तर्महीन्द्रस्य महेन्द्रमहितश्रियः ।  
सुरालये खलु क्षीबा देवा इव विरेजिरे ॥111॥

न नगाः काननगा यद् रुदतीषु त्वदरिभूपसुदतीषु ।  
शकलीभवन्ति शतधा शङ्के श्रवणेन्द्रियाभावात्‌ ॥112॥

नयनानि वहन्तु खञ्जनानामिह नानाविधमङ्गभङ्गभाग्यम्‌ ।  
सदृशं कथमाननं सुशोभं सुदृशो भङ्गुरसम्पदाम्बुजेन ॥113॥

नयनेन्दिन्दिरानन्दमन्दिरं मिलदिन्दिरम्‌ ।  
इदमिन्दीवरं मन्ये सुन्दराङ्गि तवाननम्‌ ॥114॥

नयने सुदृशां पुरो रिपूणां वचने वश्यगिरां महाकवीनाम्‌ ।  
मिथिलापतिनन्दिनीभुजान्तःस्थित एव स्थितिमाप रामचन्द्रः ॥115॥

नवप्रसङ्गं दयितस्य लोभादङ्गीकरोति स्म यदा नताङ्गी ।  
श्लथं तदालिङ्गनमप्यकस्माद्‌ घनो निनादैर्घनतां निनाय ॥116॥

नवाङ्गनेवाङ्गणेऽपि गन्तुमेष प्रकम्पते ।  
इयं सौराष्ट्रजा नारी महाभट इवोद्भटा ॥117॥

नवोच्छलितयौवनस्फुरदखर्वगर्वज्वरे  
मदीयगुरुकार्मुकं गलितसाध्वसं वृश्चति ।  
अयं पततु निर्दयं दलितदृप्तभूभृद्गल-  
स्खलद्रुधिरघस्मरो मम परश्वधो भैरवः ॥118॥

निखिलजगन्महनीया यस्याभा नवपयोधरवत्‌ ।  
अम्बुजवद्‌ विपुलतरे नयने तद्‌ ब्रह्म संश्रये सगुणम्‌ ॥119॥

निखिले निगमकदम्बे लोकेष्वप्येष निर्विवादोऽर्थः ।  
शिव इव गुरुर्गरीयान्‌ गुरुरिव सोऽयं सदाशिवोऽपि तथा ॥120॥

नितरां धनमाप्तुमर्थिभिः क्षितिप त्वां समुपास्य यत्नतः ।  
निधनं समलम्भि तावकी खलु जनवाञ्छितप्रदा ॥121॥

नितरां हितयाद्य निद्रया मे बत यामे चरमे निवेदितायाः ।  
सुदृशो वचनं शृणोमि यावन्‌ मयि तावत्‌ प्रचुकोप वारिवाहः ॥122॥

नितान्तं यौवनोन्मत्ता गाढरक्ताः सदाहवे ।  
वसुन्धरां समालिङ्ग्य शेरते वीर तेऽरयः ॥123॥

नितान्तरमणीयानि वस्तूनि करुणोज्झितः ।  
कालः संहरते नित्यमभावादिव चक्षुषः ॥124॥

निरपायं सुधापायं पयस्तव पिबन्ति ये ।  
जह्नुजं निर्जरावासं वसन्ति भुवि ते नराः ॥125॥

निर्मलाम्बररम्यश्रीः किंचिद्दर्शिततारका ।  
हंसावलीहारयुता शरद्‌ विजयतेतराम्‌ ॥126॥

निशाकरादालि कलङ्कपङ्किलाद्गुणाधिकं निर्मलमाननं ते ।  
अनल्पमाधुर्यकिरोऽधरादिमा गिरोऽधरा गुप्तरसाः कवीनाम्‌ ॥127॥

निष्कलङ्क निरातङ्क चतुःषष्टिकलाधर ।  
सदापूर्ण महीप त्वं चनद्रोऽसीति मृषा वचः ॥128॥

नीतो नासान्तिकं तन्व्या मालत्याः कुसुमोत्करः ।  
बन्धूकभावमानिन्ये रागेणाधरवर्तिना ॥129॥

नृत्यत्त्वद्वाजिराजिप्रखरखुरपुट्प्रोद्धतैर्धूलिजालै-  
रालोकालोकभूमीधरमतुलनिरालोकभावं प्रयाते ।  
विश्रान्तिं कामयन्ते रजनिरिति धिया भूतले सर्वलोकाः  
कोकाः क्रन्दन्ति शोकानलविकलतया किं च नन्दन्त्युलूकाः ॥130॥

पञ्चशाखः प्रभो शाका सुरतरोरसौ ।  
अन्यथानेन पूर्यन्ते कथं सर्वमनोरथाः ॥131॥

पद्मपत्रैर्नृणां नेत्रैः सह लोकत्रयश्रिया ।  
उन्मीलन्तो निमीलन्तो जयन्ति सवितुः कराः ॥132॥

पद्मासनप्रमुखनिर्जरचित्तवृत्ति-  
दुष्प्रापदिव्यमहिमन्‌ भवतो गुणौधान्‌ ।  
तुष्टूषतो मम नितान्तविशृङ्खलस्य  
मन्तुं शिशोः शिव न मन्तुमिहासि योग्यः ॥133॥

परिफुल्लाब्जनयना चन्द्रिका चारुहासिनी ।  
हंसावलीहारयुता शरद्‌ विजयतेतराम्‌ ॥134॥

पाण्डित्यं परिहृत्य यस्य हिकृते बन्दित्वमालम्बितं  
दुष्प्रापं मनसापि यो गुरुतरैः क्लेशैः पदं प्रापितः ।  
रूढस्तत्र स चेन्‌ निगीर्य सकलां पूर्वोपकारावलीं  
दुष्टः प्रत्यवतिष्ठते तदधुना कस्मै किमाचक्ष्महे ॥135॥

पूर्वं नयनयोर्लग्ना ततो मग्ना मनस्यभूत्‌ ।  
अथ सैव प्रियस्यासीत्‌ सर्ववेदनगोचरा ॥136॥

प्रथमं श्रितकञ्जकोरकाभावथ शोभामनुभूय कन्दुकानाम्‌ ।  
अधुना श्रयितुं कुचौ यतेते दयिते ते करिशावकुम्भलीलाम्‌ ॥137॥

प्रफुल्लकह्लारनिभा मुखश्री रदच्छदः कुङ्कुमरम्यरागः ।  
नितान्तशुद्धा तव तन्वि वाणी विभाति कर्पूरपरम्परेव ॥138॥

प्रमोदभरतुन्दिलप्रमथदत्ततालावली-  
विनोदिनी विनायके डमरुडिण्डिमध्वानिनि ।  
ललाटतटविस्फटन्नवकृपीटयोनिच्छटो  
हठोद्धतजटोद्भटो गतपटो नटो नृत्यति ॥139॥

प्राणापहरणेनासि तुल्यो हालाहलेन मे ।  
शशाङ्क केन मुग्धेन सुधांशुरिति भाषितः ॥140॥

प्राणेशविरहक्लान्तः कपोलस्तव सुन्दरि ।  
मनोभवव्याधिमत्त्वान्‌ मृगाङ्कः खलु निर्मलः ॥141॥

प्रायः पतेद्‌ द्यौः शकलीभवेद्‌ ग्लौः  
सहाचलैरम्बुधिभिः स्खलेद्‌ गौः ।  
नूनं ज्वलिष्यन्ति दिशः समस्ता  
यद्‌ द्रौपदी रोदिति हा हतेति ॥142॥

बहु मन्यामहे राजन्‌ न वयं भवतः कृतिम्‌ ।  
विपद्भिः सह दीयन्ते सम्पदो भवता यतः ॥143॥

बाहुजानां समस्तानामभाव इव मूर्तिमान्‌ ।  
जयत्यतिबलो लोके जामदग्न्यः प्रतापवान्‌ ॥144॥

बुद्धिरद्धिर्महीपाल यशस्ते सुरनिम्नगा ।  
कृतयस्तु शरत्कालचारुचन्दिरचन्द्रिका ॥145॥

बुद्धिर्दीपकला लोके यया सर्वं प्रकाशते ।  
अबुद्धिस्तामसी रात्रिर्यया किंचिन्‌ न भासते ॥146॥

ब्रह्माम्डमण्डले भान्ति न ये पिण्डीकृता अपि ।  
परस्परापरिचिता वसन्ति त्वयि ते गुणाः ॥147॥

भुजगाहितप्रकृतयो गारुडमन्त्रा इवावनीरमण ।  
तारा इव भटास्तस्य परमोन्नतविग्रहाः ॥148॥

भूधरा इव मत्तेभा मत्तेभा इव सूनवः ।  
सुता इव भटास्तस्य परमोन्नतविग्रहाः ॥149॥

भूमीनाथ शहाबदीन भवतस्तुल्यो गुणानां गणै-  
रेतद्भूतभवप्रपञ्चविषये नास्तीति किं ब्रूमहे ।  
धाता नूतनकारणैर्यदि पुनः सृष्टिं नवां भावयेन्‌  
न स्यादे व तथापि तावकतुलालेशं दधानो नरः ॥150॥

भूषितानि हरेर्भक्तैर्दूषितानि पराङ्मुखैः ।  
स्वकुलं नगरं देशो द्वीपं सर्वा च मेदिनी ॥151॥

मध्येगलं विहरतां मरलं निकामं  
नागाधिपः शिरसि भालतले हुताशः ।  
ध्याता भवज्वलनमध्यगतैस्तथापि  
तापं तदैव हरते हर ते तनुश्रीः ॥152॥

मनुष्य इति मूढेन खलः केन निगद्यते ।  
अयं तु सज्जनाम्भोजवनमत्तमतङ्गजः ॥153॥

मन्त्रार्पितहविर्दीप्तहुताशनतनूभुवः ।  
शिखास्पर्शेन पाञ्चाल्याः स्थाने दग्धः सुयोधनः ॥154॥

मन्मथामात्यमायान्तमहं मन्ये महामहम्‌ ।  
चक्षुश्चमत्कृतिं धत्ते यदहो किल कोकिलः ॥155॥

मा कुरु कशां कराब्जे करुणावति कम्पते मम स्वान्तम्‌ ।  
खेलन्‌ न जातु गोपैरम्ब विलम्बं करिष्यामि ॥156॥

माधुर्यपरमसीमा सारस्वतजलधिमथनसम्भूता ।  
पिबतामनल्पसुखदा वसुधायां ननु सुधा कविता ॥157॥

मामनुरक्तां हित्वा यदि राजन्‌ पुरुषसिंह यातोऽसि ।  
मुक्त्वा वनमिदमेष्यति वनलक्ष्मीमत्र किं चित्रम्‌ ॥158॥

मां पाहीति विधिर्विधेयविषयो वाच्यः स्वतनत्रे कथं  
नोपेक्ष्यो भवतास्मि दीन इति गीः श्लाध्या न संख्यावताम्‌ ।  
एवं दोषविचारणाकुलतया देव त्वयि प्रोन्मुखे  
वक्तव्यप्रतिभादरिद्रमतयः किंचिन्‌ नहि ब्रूमहे ॥159॥

मित्रात्रिपुत्रनेत्राय त्रयीशात्रवशत्रवे ।  
गोत्रारिगोत्रजत्राय गोत्रात्रे ते नमो नमः ॥160॥

मुकुलितनयनं करिणो गण्डं कण्डूयतो विषद्रुतटे ।  
उदभूदकाण्डदहनज्वालाजालाकुलो देहः ॥161॥

यस्य तुलामधिरोहसि लोकोत्तरवर्णपरिमलोद्गारैः ।  
कुसुमकुलतिलक चम्पक न वयं तं जातु जानीमः ॥162॥

यिक्तं तु याते दुवमासफेन्दौ तदाश्रितानां यदभूद्‌ विनाशः ।  
इदं तु चित्रं भुवनावकाशे निराश्रया खेलति तस्य कीर्तिः ॥163॥

रमणीयस्तबकयुता विलसितवक्षोजयुगलशालिन्यः ।  
लतिका इव ता वनिता वनिता इव रेजिरे लतिकाः ॥164॥

रम्यहासा रसोल्लासा रसिकालिनिषेविता ।  
सर्वाङ्गशोभासम्भारा पद्मिनी कस्य न प्रिया ॥165॥

रवितुरगदिग्गजेषु स्वर्णाचलजलधिधनदकोषेषु ।  
सत्स्वेव राजपुङ्गव किं दातास्मीति गर्वमावहसि ॥166॥

रागं विना विराजन्ते मुनयो मणयस्तु न ।  
कौटिल्येन विना भाति नरो न कबरीभरः ॥167॥

राजन्‌ प्रचण्डमार्तण्डमण्डलोद्दण्‍डशासन ।  
कथमक्रूरसत्त्वस्त्वं पयोधिरिव गीयसे ॥168॥

लङ्कापुरादतितरां कुपितः फणीव  
निर्गत्य जातु पृतनापतिभिः परीतः ।  
क्रुद्धं रणे सपदि दाशरथिं दसास्यः  
संरब्धदाशरथिदर्शमहो ददर्श ॥169॥

लता कुसुमभारेण शीलभारेम सुन्दरी ।  
कविता चार्थभारेण श्रयते कामपि श्रियम्‌ ॥170॥

लावण्येन प्रमदा मदातिरेकेण वारणाधिपतिः  
भाति विभवेन बवकान्‌ राजन्‌ भवता च वसुमतीवलयम्‌ ॥171॥

लोहितपीतैः कुसुमैरावृतमाभाति भूभृतः शिखरम्‌ ।  
दावज्वलनज्वालैः कदाचिदाकीर्णमिव समये ॥172॥

वचने तव यत्र माधुरी सा हृदि पूर्णा करुणा च कोमलेऽभूत्‌ ।  
आदुना हरिणाक्षि हा कथं वा कटुता तत्र कठोरताविरासीत्‌ ॥173॥

वदनं विना सुकवितां सदनं साध्वीं विना वनिताम्‌ ।  
राज्यं च विना धनितां न नितान्तं भवति कमनीयम्‌ ॥174॥

वराका यं राकारमण इति वल्गन्ति सहसा  
सरः स्वच्छं मन्ये मिलदमृतमेतन्‌ मखभुजाम् ।  
अमुष्मिन्‌ या कापि द्युतिरतिघना भाति मिषता-  
मियं नीलच्छायादुपरि निरपायाद्‌ गगनतः ॥175॥

वसु दातुं यशो धातुं विधातुमरिमर्दनम्‌ ।  
त्रातुं च मादृशान्‌ राजन्नतीव निपुणो भवान्‌ ॥176॥

वसुधावलयपुरंदर विलसति भवतः करम्भोजे ।  
चिन्तामणिकल्पद्रुमकामगवीभिः कृतं जगति ॥177॥

वागिव मधुरा मूर्तिर्मूर्तिरिवात्यन्तनिर्मला कीर्तिः ।  
कीर्तिरिव जगति सर्वस्तवनीया मतिरमुष्य विभोः ॥178॥

वामाकल्पितवामाङ्गो भासते भाललोचनः ।  
शम्पया संपरिष्वक्तो जीमूत इव शारदः ॥179॥

वारिधिराकाशसमो वारिधिसदृशस्तथाकाशः ।  
सेतुरिव स्वर्गङ्गा स्वर्गङ्गेवान्तरा सेतुः ॥180॥

विज्ञत्वं विदुषां गणे सुकवितां सामाजिकानां कुले  
माङ्गल्यं स्वजनेषु गौरवमथो लोकेषु सर्वेष्वपि ।  
दुर्वृत्तेऽशनितां नृलोकवलये राजनत्वमव्याहतं  
मित्रत्वं च वहन्नकिंचनजने देव त्वमेको भुवि ॥181॥

विद्धा मर्मणि वाग्बाणैर्घूर्णन्ते साधवः खलैः ।  
सद्भिर्वचोऽमृतैः सिक्ताः पुनः स्वस्था भवन्ति ते ॥182॥

विद्धत्सु विमलज्ञाना विरक्ता यतिषु स्थिताः ।  
स्वीयेषु तु गरोद्गारा नानाकाराः क्षितौ खलाः ॥184॥

विमुञ्चसि यदि प्रिय प्रियतमेति मां मन्दिरे  
तदा सह नयस्व मां प्रणययन्त्रणायन्त्रितः ।

अथ प्रकृतिभीरुरित्यकिलभीतिभङ्गक्षमान्‌  
न जातु भुजमण्डलादवहितो बहिर्भावय ॥185॥

विष्णुवक्षः स्थितो भाति नितरां कौस्तुभो मणिः ।  
अङ्गारक इवानेकतारके गगनाङ्गणे ठ ॥186॥

व्योमाङ्गणे सरसि नीलिमदिव्यतोये  
तारावलीमुकुलमण्डलमण्डितेऽस्मिन्‌ ।  
आभाति षोडशकलादलमङ्कभृङ्गं  
सूराभिमुख्यविकचं शशिपुण्डरीकम्‌ ॥187॥

शरदिन्दुरिवाह्लादजनको रधुनन्दनः ।  
वनस्त्रजा विभाति स्म सेन्द्रचाप इवाम्बुदः ॥188॥

शरीरं ज्ञानजननं रोगो विष्णुस्मृतिप्रदः ।  
विपद्‌ वैराग्यजननी त्रयं सुखकरं सताम् ॥189॥

शान्तिमिच्छसि चेदाशु सतां वागमृतं श्रृणु ।  
हृदये धारणाद्‌ यस्य न पुनः खेदसंभवः ॥190॥

शीलभारवती कान्ता पुष्पभारवती लता ।  
अर्थभारवती वाणी भजते कामपि श्रियम्‌ ॥191॥

शैत्यं विना न चनद्रश्रीर्न दीपः प्रभया विना ।  
न सौगन्ध्यं विना भाति मालतीकुसुमोत्करः ॥192॥

श्येनमम्बरतलादुपागतं शुष्यदाननबिलो विलोकयन्‌ ।  
कम्पमानतनुराकुलेक्षणः स्पन्दितुं नहि शशाक लावकः ॥193॥

श्रीतातपादैर्विहिते निबन्धे निरूपिता नूतनयुक्तिरेषा ।  
अङ्गं गवां पूर्वमहो पनित्रं न वा कथं रासभधर्मपत्न्याः ॥194॥

सदसद्विवेकरसिकैरालोक्य समस्तलोकमथ कविभिः ।  
गणिता गगनलतादेर्गणनायां तन्वि तव सदृशी ॥195॥

सदृशी तव तन्वि निर्मिता विधिना नेति समस्तसंमतम्‌ ।  
अथ चेन्‌ निपुणं विभाव्यते मतिमारोहति कौमुदी मनाक्‌ ॥196॥

सदैव स्नेहार्द्रे सुरतटिनि निष्किंचनजने  
यदि त्वं नाधत्से सुरभिरिव वत्से मयि कृपाम्‌ ।  
तदा चिन्तारत्नत्रिदशपतिभूमीरुहमुखा  
ददीरननर्थिभ्यः किमिति कणभिक्षामपि जडाः ॥197॥

स पण्डितो यः स्वहितार्थदर्शी हितं च तद्‌ यत्र परानपक्रियाः ।  
परे च ते ये श्रितसाधुभावा सा साधुता यत्र चकास्ति केशवः ॥198॥

संपदा संपरिष्वक्तो विद्यया चानवद्यया ।  
नरो न शोभते लोके हरिभक्तिरसं विना ॥199॥

सरसिजवनबन्धुक्षीसमारम्भकाले  
रजनिरमणराज्ये नाशमाशुप्रयाति ।  
परमपुरुषवक्त्रादुद्गतानां नराणां  
मधुमधुरगिरां च प्रादुराशीद्‌ विनोदः ॥200॥

सम्भूत्यर्थं सकलजगतो विष्णुनाभिप्रपन्नं  
यन्नालं स त्रिभुवनगुरुर्वेदनातो विरिञ्चिः ।  
ध्येयं धन्यालिभिरतितरां स्वप्रकाशस्वरूपं  
पद्माख्यं तत्‌ किमपि ललितं वस्तु वस्तुष्टयेऽस्तु ॥201॥

सरसि प्लवदाभाति जम्बीरं सुपचेलिमम्‌ ।  
आदिकारणतोयौघ इव ब्रह्माण्डमण्डलम्‌ ॥202॥

सर्प इव शान्तमूर्तिः श्वेवायं मानपरिपूर्णः ।  
क्षीब इव सावधानो मक्रट इव निष्क्रियो नितराम्‌ ॥203॥

संसारे चेतनास्तत्र विद्वांसस्तत्र साधवः ।  
साधुष्वपि स्पृहाहीनास्तेषु धन्या निराशयाः ॥204॥

साम्राज्यलक्ष्मीरियमृष्यकेतोः सौन्दर्यसृष्टेरधिदेवता वा ।  
रामस्य रामामवलोक्य लोकैरिति स्म दोला रुरुहे तदानीम्‌ ॥205॥

साहंकारसुरासुरावलिकराकृष्टभ्रमन्मन्दर-  
क्षुभ्यत्क्षीरधिवल्गुवीचिवलयश्रीगर्वसर्वंकषाः ।  
तृष्णाताम्यदमन्दतापसकुलैः सानन्दमालोकिता  
भूमीभूषण भूषयन्ति भुवनाभोगं भवत्कीर्तयः ॥206॥

सिन्दूरारुणवपुषो देवस्य रदाङ्कुरो गणाधिपतेः ।  
सन्ध्याशोणाम्बरगतनवेन्दुलेखायितः पातु ॥207॥

सुजनाः परोपकारं शूराः शस्त्रं कृपणाः ।  
कुलवत्यो मन्दक्षं प्राणात्यय एव मुञ्चन्ति ॥208॥

सुधायाश्चन्द्रिकायाश्च संजीविन्या महौषधेः ।  
दयादृष्टेश्च ते राजन्‌ विश्वसंजीवनं गुणः ॥209॥

सुधासमुद्रं तव रम्यवाणी वाचं क्षमाचन्द्र सुधासमुद्रः ।  
माधुर्यमध्यापयितुं दधाते खर्वेतरामान्तरगर्वमुद्राम्‌ ॥210॥

सुराङ्गनाभिराश्लिष्टा व्योम्नि वीरा विमानगाः ।  
विलोकन्ते निजान्‌ देहान्‌ फेरुनारीभिरावृतान्‌ ॥211॥

सुराणामारामादिह झगिति झञ्झानिलहताः  
पतेयुः शाखीन्द्रा यदि तदखिलो नन्दति जनः ।  
किमेभिर्वा कार्यं शिव विवेकेन विकलैः  
चिरं जीवननास्तामधिधरणि दिल्लीनरपतिः ॥212॥

सुवर्णस्य कृते तन्वि देशं देशमटाम्यहम्‌ ।  
तस्य दुष्प्रापताहेतोश्चिन्ताक्रान्तं मनो मम ॥213॥

सूर्याचन्द्रमसौ यस्य वासो रञ्जयतः करैः ।  
अङ्गरागं सृजत्यग्निस्तं वन्दे परमेश्वरम्‌ ॥214॥

स्तनान्तर्गतमाणिक्यवपुर्बहिरुपागतम्‌ ।  
मनोऽनुरागि ते तन्वि मन्ये वल्लभमीक्षते ॥215॥

स्मरदीपदीप्तदृष्टेर्घनान्धकारेऽपि पतिगृहं यान्त्याः ।  
झटिति प्रादुरभूवन्‌ सख्यादिव चञ्चलाः परितः ॥216॥

स्वर्गनिर्गतनिर्गलगङ्गातुभ्गभङ्गुरतरङ्गसखानाम्‌ ।  
केवलामृतमुचां वचनानां यस्य लास्यगृहमास्यसरोजम्‌ ॥217॥

स्वर्गापवर्गौ खलु दानलक्ष्मीर्दानं प्रसूते विपुला समृद्धिः ।  
समृद्धिमल्पेतरभागधेयं भाग्यं च शम्भो तव पादभक्तिः ॥218।

हतकेन मया वनान्तरे वनजाक्षी सहसा विवासिता ।  
अधुना मम कुत्र सा सती पतितस्येव परा सरस्वती ॥219॥

हरिः पिता हरिर्माता हरिर्भ्राता हरिः सुहृत्‌ ।  
हरिं सर्वत्र पश्यामि हरेरन्यन्‌ न भाति मे ॥220॥

हरिकरसङ्गादधिकं रमणीयाप्यतुलरागसंवलिता ।  
सुन्दरि तवाननाग्रे कमलाभा विगलितप्रतिभा ॥221॥

हरिचरणकमलनखगणकिरणश्रेणीव निर्मला नितराम्‌ ।  
शिशिरयतु लोचनं मे देवव्रतपुत्रिणी देवी ॥222॥

हरिचरणनखरसङ्गादेके हरमूर्धसंस्थितेरन्ये ।  
त्वां प्रहुः पुण्यतमामपरे सुरतटिनि वस्तुमाहात्म्यात्‌ ॥223॥

हरिमागतमाकर्ण्य मथुरामन्तकान्तकम्‌ ।  
कम्पमानः श्वसन्‌ कंसो निपपात महीतले ॥224॥

हरिश्चन्द्रेण सैज्ञप्ताः प्रगीता धर्मसूनुना ।  
खेलन्ति निगमोत्सङ्गे मातर्गङ्गे गुणास्तव ॥225॥

हर्षयन्ति क्षणादेव क्षणादेव दहन्ति च ।  
यूनः स्मरपराधीनान्‌ निर्दया हन्त योषितः ॥226॥

हालाहलकालानलकाकोदरसंगतिं करोति विधुः ।  
अभ्यसितुमिव तदीयां विद्यामद्यापि हरशिरसि(गतः) ॥227॥

हिंसाप्रधानैः खलु यातुधानैर्यानीयतापावनातां सदेव ।  
रामाङ्घ्रियोगादथ सापि वन्या विन्ध्यस्य धन्यास्त मुनेः सतीव ॥228॥

हीरस्फुरद्रदनशुभ्रिमसोभि किं च  
सान्द्रामृतं वदनमेणविलोचनायाः ।  
वेधा विधाय पुनरुक्तमिवेन्दुबिम्बं  
दूरीकरोति न कथं विदुषां वरेण्यः ॥229॥





 \*\*\*\*\*\*\*\*\*\*\*\*


\]
