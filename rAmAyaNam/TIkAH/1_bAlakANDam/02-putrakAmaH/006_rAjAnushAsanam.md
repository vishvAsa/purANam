+++
title = "००६ राजानुशासनम्"
title_english = "006 Splendour of ayodhya city described"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-006-Raajaanu_Shaasavam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/02-putrakAmaH/006_rAjAnushAsanam.md">
<details><summary><h2>IITK ...{Loading}...</h2></summary>

Description of riches, comforts, etc of the subjects of the kingdom
during Dasaratha's reign.



### श्लोकः
#### मूलम्
तस्यां पुर्यामयोध्यायां वेदवित्सर्वसङ्ग्रहः ।  
दीर्घदर्शी महातेजाः पौरजानपदप्रियः ॥1.6.1॥  
इक्ष्वाकूणामतिरथो यज्वा धर्मरतो वशी ।  
महर्षिकल्पो राजर्षिस्त्रिषु लोकेषु विश्रुतः ॥1.6.2॥  
बलवान्निहतामित्रो मित्रवान्विजितेन्द्रियः ।  
धनैश्च सङ्ग्रहैश्चान्यैश्शक्रवैश्रवणोपमः ॥1.6.3॥  
यथा मनुर्महातेजा लोकस्य परिरक्षिता ।  
तथा दशरथो राजा वसञ्जगदपालयत् ॥ 1.6.4॥

#### शब्दार्थः
वेदवित् wellversed in vedas, सर्वसङ्ग्रहः commanding all resources, दीर्घदर्शी far sighted, महातेजाः possessing great splendour, पौरजानपदप्रियः dear to the inhabitants in towns and villages, इक्ष्वाकूणाम् among Ikshvaku kings, अतिरथः a great charioteer capable of fighting with many maharathas singlehandedly, यज्वा performer of sacrifices, धर्मरतः devoted to the practice of dharma, वशी in full control over his subjects, महर्षिकल्पः equal to a great sage, राजर्षिः royal saint, त्रिषु लोकेषु in the three worlds (Bhooloka, Bhuvarloka, Suvarloka), विश्रुतः renowned, बलवान् possessed of strength, निहतामित्रः destroyer of enemies, मित्रवान् having friends, विजितेन्द्रियः having perfect control over his senses, धनैश्च with wealth, अन्यैः other riches, सङ्ग्रहैश्च accumulated possessions, शक्रवैश्रवणोपमः comparable to Indra and Kubera, राजा दशरथः king Dasaratha, तस्याम् in that, (अयोद्यया) पुर्याम् city of Ayodhya, वसन् living, लोकस्य for the entire world, परिरक्षिता protector, महातेजाः highly powerful, मनुः Manu, यथा as, तथा in that manner, जगत् world, अपालयत् ruled.

#### आङ्ग्लानुवादः
From that city of Ayodhya, king Dasaratha ruled the entire world, following the tradition of Manu who was a highly powerful protector of the people. Dasaratha was  
well versed in the Vedas. He commanded all resources. Farsighted, he possessed great prowess. He was dear to the inhabitants of towns and villages. Among Ikshvaku kings, he was a great charioteer capable of fighting with many maharathas singlehanded. He performed many sacrifices and was devoted to the practice of dharma. He was in full control over his subjects. He was a great sage, a royal saint and renowned in the three worlds (Bhooloka, Bhuvarloka and Suvarloka). He was mighty. He was a destroyer of enemies. He had scores of good friends. He had perfect control over his senses. In riches, he was comparable to Indra and Kubera.



### श्लोकः
#### मूलम्
तेन सत्याभिसन्धेन त्रिवर्गमनुतिष्ठता ।  
पालिता सा पुरी श्रेष्ठा इन्द्रेणेवामरावती ॥1.6.5॥

#### शब्दार्थः
सत्याभिसन्धेन bound by his promise, त्रिवर्गम् dharma, artha and kama (righteousness, attainment of riches or worldly prosperity and pleasure considered as three of the four ends of life, the fourth one being moksha), अनुतिष्ठता by the strict followerm, तेन by the king Dasaratha, श्रेष्ठा best of cities, सा पुरी that city of Ayodhya, इन्द्रेण by Indra, अमरावती  Amaravati, इव like, पालिता ruled.

#### आङ्ग्लानुवादः
King Dasaratha, who always kept his word and followed dharma, attained prosperity and pleasure in equal measure by righteous means ruled that best of the cities as Indra ruled Amaravati.



### श्लोकः
#### मूलम्
तस्मिन्पुरवरे हृष्टा धर्मात्मानो बहुश्रुताः ।  
नरास्तुष्टा धनैस्स्वैस्स्वैरलुब्धास्सत्यवादिनः ॥1.6.6॥

#### शब्दार्थः
तस्मिन् In that, पुरवरे excellent city, नराः people, हृष्टाः happy, धर्मात्मानः virtuous, बहुश्रुताः widely learned, स्वैःस्वैः of their own, धनैः riches and possessions, तुष्टाः contended, अलुब्धाः without greed, सत्यवादिनः were speaking truth.

#### आङ्ग्लानुवादः
The people living in that excellent city were happy, virtuous, wellread (in the Vedas and the sastras) and content with the possessions of their own. They were free from avarice. And always spoke the truth.



### श्लोकः
#### मूलम्
नाल्पसन्निचयः कश्चिदासीत्तस्मिन् पुरोत्तमे ।  
कुटुम्बी यो ह्यसिद्धार्थोऽगवाश्वधनधान्यवान् ॥1.6.7॥

#### शब्दार्थः
तस्मिन् In that, पुरोत्तमे best of cities, यः who, अल्पसन्निचयः one who accumulated the  riches in smaller quantities, असिद्धार्थः had not fulfilled (dharma, artha and kama), अगवाश्वधनधान्यवान् prosperous in wealth of foodgrains, cattle and horses, कुटुम्बी householder, कश्चित् even one, नासीत् did not exist.

#### आङ्ग्लानुवादः
In that best of cities, there was not even a single householder who had not adequate wealth or who had not achieved dharma, artha and kama or who did not possess the wealth of foodgrains, cattle and horses.



### श्लोकः
#### मूलम्
कामी वा न कदर्यो वा नृशंसः पुरुषः क्वचित् ।  
द्रष्टुं शक्यमयोध्यायान्नाविद्वान्न च नास्तिकः ॥1.6.8॥

#### शब्दार्थः
कामी lustful person, न कदर्यो वा miser (who tortures parents, wife, sons and sisters), नृशंसः cruel, पुरुषः man, अयोध्यायाम् in Ayodhya, क्वचित् anywhere, द्रष्टुम् to be seen, न शक्यम् not possible, अविद्वान् न not scholarly, नास्तिकः atheist, न not.

#### आङ्ग्लानुवादः
The lustful, the miserly, the unscholarly and atheists were not to be seen anywhere in the city of Ayodhya.



### श्लोकः
#### मूलम्
सर्वे नराश्च नार्यश्च धर्मशीलास्सुसंयताः ।  
उदिताश्शीलवृत्ताभ्यां महर्षय इवामलाः ॥1.6.9॥

#### शब्दार्थः
सर्वे all, नराश्च men, नार्यश्च women, धर्मशीलाः righteous in conduct, सुसंयताः fully selfcontrolled, शीलवृत्ताभ्याम् with good conduct and behaviour, उदिताः prospering,  महर्षयः इव like maharshis, अमलाः pure.

#### आङ्ग्लानुवादः
All men and women (in the city) were of righteous conduct, fully selfcontrolled and prosperous with good conduct and behaviour. They were pure like maharshis.



### श्लोकः
#### मूलम्
नाकुण्डली नामकुटी नास्रग्वी नाल्पभोगवान् ।  
नामृष्टो नानुलिप्ताङ्गो नासुगन्धश्च विद्यते ॥1.6.10॥

#### शब्दार्थः
अकुण्डली without earornaments, न विद्यते there was none, अमकुटी without coronet, न  none, अस्रग्वी without wearing garlands, न none, अल्पभोगवान् deficient in worldly enjoyments, न none, अमृष्टः unclean (cleansed without applying oil before bath), न none, नानुलिप्ताङ्गः without having his limbs anointed, असुगन्धश्च without applying fragrant substances on his body, न none.

#### आङ्ग्लानुवादः
In the city, there was none without earornaments, without coronet, without wearing garlands and none unclean. And none without the anointment of fragrants on the body.



### श्लोकः
#### मूलम्
नामृष्टभोजी नादाता नाप्यनङ्गदनिष्कधृक् ।  
नाहस्ताभरणो वाऽपि दृश्यते नाप्यनात्मवान् ॥1.6.11॥

#### शब्दार्थः
अमृष्टभोजी eating the food without full satisfaction, न दृश्यते cannot be seen, अदाता  person without charitable nature, न none, अनङ्गदनिष्कधृक् अपि also without wearing bracelets on the upper arms and ornament around the neck, न none, अहस्ताभरणो वाऽपि without wearing handornaments, न none, अनात्मवानपि one who had not restrained his self, न none.

#### आङ्ग्लानुवादः
(In the city of Ayodhya) there was no one who did not eat food to full satisfaction and was not charitable. None was found without wearing ornaments on the hands and bracelets on the upper arms and around the neck. Also no one could be seen who had not restrained his passions and emotions.



### श्लोकः
#### मूलम्
नानाहिताग्निर्नायज्वा न क्षुद्रो वा न तस्करः ।  
कश्चिदासीदयोध्यायान्न च निर्वृत्तसङ्करः ॥1.6.12॥

#### शब्दार्थः
अयोध्यायाम् In the city of Ayodhya, अनाहिताग्निः person who did not kindle sacrificial fire, न  आसीत् did not exist, अयज्वा not performing sacrifices, न none, क्षुद्रः meanminded, न none, तस्करः thief, न none, निर्वृत्तसङ्करः improper descent of mixed castes, कश्चित्    even one, न none.

#### आङ्ग्लानुवादः
In the city of Ayodhya there was none who did not kindle the sacrificial fire. There was none who did not perform a sacrifice. There were no thieves or meanminded persons or persons of improper descent of mixed castes.



### श्लोकः
#### मूलम्
स्वकर्मनिरता नित्यं ब्राह्मणा विजितेन्द्रियाः ।  
दानाध्ययनशीलाश्च संयताश्च परिग्रहे ॥1.6.13॥

#### शब्दार्थः
ब्राह्मणाः The brahmins, नित्यम् always, स्वकर्मनिरताः interested in the performance of their duties, विजितेन्द्रियाः having control over senses, दानाध्ययनशीलाःच having the nature of charity and selfstudy, संयताश्च selfcontrolled with regard to, परिग्रहे accepting charity,  संयताश्च the marital relations were  confined, परिग्रहे to their wives.

#### आङ्ग्लानुवादः
The brahmins were always interested in the performance of their duties. They had control over their senses. They were charitable and studious. They were selfcontrolled  while accepting charity and maintaining marital relations.



### श्लोकः
#### मूलम्
न नास्तिको नानृतको न कश्चिदबहुश्रुतः ।  
नासूयको न चाऽशक्तो नाविद्वान्विद्यते तदा ॥1.6.14॥

#### शब्दार्थः
तदा during that period, कश्चित् even one, नास्तिकः atheist, न none, अनृतकः speaking  untruthful statements, न none, अबहुश्रुतः not very learned in sastras, न none, असूयकः a detractor who finds faults in others (a jealous man), न none, अशक्तः incompetent, न  none, अविद्वान् not scholarly, न none.

#### आङ्ग्लानुवादः
That time there was no atheist, no liar and none ignorant of the sastras. There was no one who was jealous, incompetent or illiterate.



### श्लोकः
#### मूलम्
नाषडङ्गविदत्रासीन्नाव्रतो नासहस्रदः ।  
न दीनः क्षिप्तचित्तो वा व्यथितो वाऽपि कश्चन ॥1.6.15॥

#### शब्दार्थः
अत्र in that city of Ayodhya, अषडङ्गवित् not wellversed in the six vedangas (Siksha, Vyakarana, Chhandas, Nirukta, Jyotisha and Kalpa), नासीत् did not exist, अव्रतः who did not perform religious vows, न none, असहस्रदः who would not donate in thousands, न none, दीनः distressed or miserable, क्षिप्तचित्तो वा agitated mind, न none, व्यथितः vexed, कश्चन not even one.

#### आङ्ग्लानुवादः
There was no brahmin who was not well versed in the Vedangas or who did not perform religious vows. There was not even one  who would not donate in thousands. There was no one distracted or depressed.



### श्लोकः
#### मूलम्
कश्चिन्नरो वा नारी वा नाश्रीमान्नाप्यरूपवान् ।  
द्रष्टुं शक्यमयोध्यायां नापि राजन्यभक्तिमान् ॥1.6.16॥

#### शब्दार्थः
अयोध्यायाम् in Ayodhya, नरो वा man, नारी वा or woman, कश्चित् even one, अश्रीमान् not endowed with wealth, अरूपवान् अपि without beauty, द्रष्टुम् to see , न शक्यम् not possible, राजनि in the king, अभक्तिमान् not devoted, न none.

#### आङ्ग्लानुवादः
In Ayodhya, there was no man or woman who was not endowed with wealth or beauty. It was not possible to see any one who had no devotion for the king.



### श्लोकः
#### मूलम्
वर्णेष्वग्र्यचतुर्थेषु देवतातिथिपूजकाः।  
कृतज्ञाश्च वदान्याश्च शूरा विक्रमसंयुताः ॥1.6.17॥  
दीर्घायुषो नरास्सर्वे धर्मं सत्यं च संश्रिताः ।  
सहिताः पुत्रपौत्रैश्च नित्यं स्त्रीभिः पुरोत्तमे ॥1.6.18॥

#### शब्दार्थः
पुरोत्तमे in that best of cities, अग्र्यचतुर्थेषु in the first of the four orders, वर्णेषु in  castes, सर्वे all, नराः men, देवतातिथिपूजकाः worshipped the gods and guests, कृतज्ञाश्च endowed with gratitude, वदान्याश्च munificient, शूराः heroic, विक्रमसंयुताः possessing prowess, दीर्घायुषः longlived, नित्यम् always, पुत्रपौत्रैः with sons and grandsons, स्त्रीभिः wives, च सहिताः surrounded by, धर्मम् righteousness, सत्यम् च truth, संश्रिताः resorted  to.

#### आङ्ग्लानुवादः
There in Ayodhya the best of cities, the first of the four castes (brahmins) used to worship gods and guests. They had the sense of gratitude. They were munificient, heroic and possessed prowess. They lived long. They were righteous and truthful. And they lived together with their sons, grandsons and wives.



### श्लोकः
#### मूलम्
क्षत्रं ब्रह्ममुखं चासीद्वैश्याः क्षत्रमनुव्रताः ।  
शूद्रास्स्वधर्मनिरतास्त्रीन्वर्णानुपचारिणः ॥1.6.19॥

#### शब्दार्थः
क्षत्रम् the kshatriya (warrior) caste, ब्रह्ममुखम् आसीत् was obedient to brahmins, वैश्याः merchants, क्षत्रम् warriors, अनुव्रताः followed, शूद्राः sudras, त्रीन् three, वर्णान् castes, उपचारिणः assisted, स्वधर्मनिरताः fully occupied in their respective professions.

#### आङ्ग्लानुवादः
The kshatriyas were obedient to brahmins and vaisyas followed kshatriyas. Sudras assisted the three castes and all were fully occupied in their respective professions.



### श्लोकः
#### मूलम्
सा तेनेक्ष्वाकुनाथेन पुरी सुपरिरक्षिता ।  
यथा पुरस्तान्मनुना मानवेन्द्रेण धीमता ॥1.6.20॥

#### शब्दार्थः
सा पुरी that city, पुरस्तात् previously, मानवेन्द्रेण foremost among men, धीमता by the supreme person in wisdom, मनुना by Manu, यथा in the manner administered as, तेन by that, इक्ष्वाकुनाथेन protector of Ikshvaku race emperor Dasaratha, सुपरिरक्षिता was ably governed.

#### आङ्ग्लानुवादः
That city was ably governed by Dasaratha, scion of the Ikshvakus, in the same way as it was  previously administered by (Manu), the foremost among men and and the most intelligent.



### श्लोकः
#### मूलम्
योधानामग्निकल्पानां पेशलानाममर्षिणाम् ।  
सम्पूर्णा कृतविद्यानां गुहा केसरिणामिव ॥1.6.21॥

#### शब्दार्थः
अग्निकल्पानाम् of men comparable to a flaming fire, पेशलानाम् of experts, अमर्षिणाम्  determined, कृतविद्यानाम् accomplished in the learning of science of arms, योधानाम् warrior, केसरिणाम् resembling lions, गुहा इव like mountain caves, सम्पूर्णा filled with.

#### आङ्ग्लानुवादः
It abounded with warriors, like a cave with lions. They were almost like flaming fire, the most determined among experts and accomplished in learning (the science of arms).



### श्लोकः
#### मूलम्
काम्भोजविषये जातैर्बाह्लीकैश्च हयोत्तमैः ।  
वनायुजैर्नदीजैश्च पूर्णा हरिहयोत्तमैः॥1.6.22॥

#### शब्दार्थः
काम्भोजविषये in the region of Kambhoja, जातैः born, बाह्लीकैः in the region of Bahlika, वनायुजैः in the region of Vanayu, नदीजैश्च in the region of Sindhu, हरिहयोत्तमैः by excellent horses like the Indra's horse called Ucchaisrava, हयोत्तमैः by excellent horses, पूर्णा full of.

#### आङ्ग्लानुवादः
The city was full of excellent horses born in the regions of Kambhoja, Bahlika, Vanayu and Sindhu, similar to that of Indra's horse (called Ucchaisrava).



### श्लोकः
#### मूलम्
विन्ध्यपर्वतजैर्मत्तैः पूर्णा हैमवतैरपि ।  
मदान्वितैरतिबलैर्मातङ्गैः पर्वतोपमैः ॥1.6.23॥  
ऐरावतकुलीनैश्च महापद्मकुलैस्तथा ।  
अञ्जनादपि निष्पन्नैर्वामनादपि च द्विपैः ॥1.6.24॥

#### शब्दार्थः
मत्तैः by intoxicated, विन्ध्यपर्वतजैः born in Vindhya mountains, मातङ्गैः elephants, मदान्वितैः associated with rut flowing from the temples, अतिबलैः by enormously strong, पर्वतोपमैः like unto mountains, हैमवतैरपि born in Himavat mountains, ऐरावतकुलीनैश्च born from  good breed of Airavata, द्विपैः च with elephants, तथा and, महापद्मकुलैः by those born in Mahapadma breed, अञ्जनात् from Anjana (one of the Diggajas guarding a quarter), निष्पन्नैः breed, वामनादपि from Vamana also (name of the elephant that presides over south), पूर्णा full of.

#### आङ्ग्लानुवादः
It was full of intoxicated elephants born in Vindhya mountains, elephants of enormous  
strength looking like mountains and born in the Himalayas. Elephants of good breed hailing from the family of  Airavata (Indra's vehicle), Mahapadma, Anjana and Vamana.



### श्लोकः
#### मूलम्
भद्रैर्मन्द्रैर्मृगैश्चैव भद्रमन्द्रमृगैस्तथा।  
भद्रमन्द्रैर्भद्रमृगैर्मृगमन्द्रैश्च सा पुरी।  
नित्यमत्तैस्सदा पूर्णा नागैरचलसन्निभैः॥1.6.25॥

#### शब्दार्थः
सा पुरी that city, भद्रैः Bhadra, मन्द्रैः Mandra, मृगैश्चैव Mriga races, भद्रमन्द्रमृगैः interbreed of these three races, भद्रमन्द्रैः interbred of Bhadra and Mandra, भद्रमृगैः Bhadra and Mriga, मृगमन्द्रैश्च Mriga and Mandra, नित्यमत्तैः always intoxicated, अचलसन्निभैः like  mountains, नागैः elephants, सदा always, पूर्णा full.

#### आङ्ग्लानुवादः
The city (of Ayodhya) was always full of intoxicated elephants resembling mountains belonging to the races of Bhadra, Mandra, Mriga and interbreed of these three races, interbreed of races of Bhadra and Mandra, Bhadra and Mriga, Mriga and Mandra.



### श्लोकः
#### मूलम्
सा योजने च द्वे भूयः सत्यनामा प्रकाशते ।  
यस्यां दशरथो राजा वसन् जगदपालयत् ॥1.6.26॥

#### शब्दार्थः
दशरथः राजा king Dasaratha, यस्याम् in which city, वसन् living, राज्यम् kingdom, अपालयत् ruled, सा that Ayodhya, भूयः outside, द्वे योजने distance of two yojanas, सत्यनामा worthy of its name, प्रकाशते was shining.

#### आङ्ग्लानुवादः
The city where king Dasaratha lived and ruled, spread over a distance of sixteen miles. And it was worthy of its name.



### श्लोकः
#### मूलम्
तां पुरीं स महातेजा राजा दशरथो महान् ।  
शशास शमितामित्रो नक्षत्राणीव चन्द्रमाः ॥1.6.27॥

#### शब्दार्थः
महातेजाः possessing great splendour, महान् revered, राजा दशरथः king Dasaratha, शमितामित्रः by soothing  his foes, ताम् that, पुरीम् city of Ayodhya, चन्द्रमाः Moon, नक्षत्राणीव like stars, शशास ruled.

#### आङ्ग्लानुवादः
Mighty king Dasaratha, of great brilliance vanquished his foes and ruled the city like the Moon over the  stars.



### श्लोकः
#### मूलम्
तां सत्यनामां दृढतोरणार्गलां  
गृहैर्विचित्रैरुपशोभितां शिवाम् ।  
पुरीमयोध्यां नृसहस्रसङ्कुलां  
शशास वै शक्रसमो महीपतिः ॥1.6.28॥

#### शब्दार्थः
दृढतोरणार्गलाम् having strong gates and solid locks, विचित्रैः by excellent, गृहैः edifices, उपशोभिताम् adorned, शिवाम् auspicious, नृसहस्रसङ्कुलाम् teeming with thousands of men, सत्यनामाम् true to its name, अयोध्यां invincible, पुरीम् city of Ayodhya, शक्रसमः equal to Indra, महीपतिः king Dasaratha, शशास वै ruled.

#### आङ्ग्लानुवादः
The king who equalled Indra (in splendour) ruled the invincible city of Ayodhya true to its name with its strong gates and solid locks. It was adorned with wonderful edifices teeming with thousands of men.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे षष्ठस्सर्गः॥  
Thus ends the sixth sarga of Balakanda of the holy Ramayana  the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/02-putrakAmaH/006_rAjAnushAsanam.md">
<details><summary><h2>भूषणम् ...{Loading}...</h2></summary>



तस्यां पुर्यामयोध्यायां वेदवित्सर्वसङ्ग्रहः ।  

दीर्घदर्शी महातेजाः पौरजानपदप्रियः  ॥  १।६।१  ॥   

एवं भगवदवतारयोग्यदेशो दर्शितः, अथ तद्योग्यं पुरुषं दर्शयति सर्गे षष्ठे
तस्यामित्यादि श्लोकचतुष्टयमेकान्वयम् । दशरथः तस्यां वसन् सन् जगत्
अपालयत् । स कीदृशः ? वेदं वेदार्थं वेत्तीति वेदवित्, सङ्गृह्णाति
धनप्रदानादिना स्वीकरोतीति सङ्ग्रहः । पचाद्यच् । सर्वेषां शूराणां विदुषां
च सङ्ग्रहः सर्वसङ्ग्रहः । दीर्घदर्शी दीर्घं चिरकालभाविपदार्थं द्रष्टुं
शीलमस्यास्तीति तथा । ताच्छील्ये णिनिः । महातेजाः महाप्रतापः "तेजः
पराक्रमे प्राणे वर्चस्यर्चिषि रेतसि" इति रत्नमाला । पुरे भवा जनाः पौराः,
जनपदे भवा जानपदाः, ते प्रिया यस्य स तथा  ॥  १।६।१  ॥   

  

इक्ष्वाकूणामतिरथो यज्वा धर्मरतो वशी ।  

महर्षिकल्पो राजर्षिस्त्रिषु लोकेषु विश्रुतः  ॥  १।६।२  ॥   

इक्ष्वाकूणामिति । इक्ष्वाकूणां मध्ये अतिरथः बहुभिर्महारथैरेको योद्धा रथी
। यज्वा  

विधिनेष्टवान् । धर्मेषु तटाकखननारामप्रवर्तनादिषु रतः । वशी
स्वाधीनसर्वजनः । "त्रिष्वधीने वशो वाञ्छाप्रभुत्वाधीनतासु ना" इति भास्करः
। महर्षिकल्पः महर्षितुल्यः । राजर्षिः राजरूपऋषिः । त्रिषु लोकेषु
भूर्भुवः स्वर्लोकेषु विश्रुतः प्रसिद्धः  ॥  १।६।२  ॥   

  

बलवान्निहतामित्रो मित्रवान् विजितेन्द्रियः ।  

धनैश्च सङ्ग्रहैश्चान्यैः शक्रवैश्रवणोपमः  ॥  १।६।३  ॥   

बलवान् चतुरङ्गसेनायुक्तः, अत एव निहतामित्रः निहतशात्रवः । मित्रवान्
प्रशस्तमित्रयुक्तः । विजितेन्द्रियः निषिद्धेषु
शब्दादिष्वप्रवर्तितेन्द्रियः । धनैर्हिरण्यरत्नदिव्याम्बराभरणादिभिः
अन्यैः तदपेक्षयान्यैः । सङ्ग्रहैः सञ्चयैः निधिभिरितियावत् ।
शक्रवैश्रवणोपमः यथाक्रमम् इन्द्रकुबेरोपमः  ॥  १।६।३  ॥   

  

यथा मनुर्महातेजा लोकस्य परिरक्षिता ।  

तथा दशरथो राजा वसन् जगदपालयत्  ॥  १।६।४  ॥   

यथा मनुः वैवस्वतमनुः लोकस्य परिरक्षिता तथा दशरथो राजा तस्यां वसन्
जगद्भूलोकम् अपालयत्  ॥  १।६।४  ॥   

  

तेन सत्याभिसन्धेन त्रिवर्गमनुतिष्ठता ।  

पालिता सा पुरी श्रेष्ठा इन्द्रेणेवामरावती  ॥  १।६।५  ॥   

एवं राजगुणाः उक्ताः लोकपालनं चोक्तम् । सम्प्रति पुरपरिपालनमाह तेनेति ।
सत्ये अभिसन्धा अभिप्रायो यस्य तेन त्रिवर्गं धर्मार्थकामान् अनुतिष्ठता
अनुसरता पालिता सत्यादिपुरस्सरं त्रिवर्गार्थं पालितेत्यर्थः  ॥  १।६।५  ॥   

  

तस्मिन् पुरवरे हृष्टा धर्मात्मानो बहुश्रुताः ।  

नरास्तुष्टा धनैः स्वैः स्वैरलुब्धाः सत्यवादिनः  ॥  १।६।६  ॥   

पालनफलं दर्शयति तस्मिन्नित्यादिना मानवेन्द्रेण धीमतेत्यन्तेन । हृष्टाः
वाससौख्येन प्रीताः,  

धर्मात्मानः बहुश्रुतं शास्त्रश्रवणं येषां ते बहुश्रुताः । स्वैः स्वैः
धनैस्तुष्टाः, परधनानभिलाषिण इत्यर्थः । वीप्सया
स्ववर्णस्वाश्रमोचितधनमात्रपरिग्रहः सूच्यते । अलुब्धाः दाने प्राप्ते
लोभरहिताः । सत्यवादिनः सत्यवचनशीलाः, आसन्निति शेषः  ॥  १।६।६  ॥   

  

नाल्पसन्निचयः कश्चिदासीत्तस्मिन् पुरोत्तमे ।  

कुटुम्बी यो ह्यसिद्धार्थो ऽगवाश्वधनधान्यवान्  ॥  १।६।७  ॥   

नेति । तस्मिन्पुरोत्तमे पुरश्रेष्ठे अल्पसन्निचयः अल्पकोशवान्,
अगवाश्वधनधान्यवान् असिद्धार्थः धनादिभिरप्राप्तधर्मार्थकामरूपपुरुषार्थः
यः कुटुम्बी स कश्चिन्नासीत् । "माता पिता स्नुषे पुत्रौ पुत्री
पत्न्यतिथिः स्वयम् । दशसङ्ख्यः कुटुम्बीति विष्णुनोक्तं द्विजोत्तम  ॥ "  ॥ 
१।६।७  ॥   

  

कामी वा न कदर्यो वा नृशंसः पुरुषः क्वचित् ।  

द्रष्टुं शक्यमयोध्यायां नाविद्वान्न च नास्तिकः  ॥  १।६।८  ॥   

कामीति । कामी कामैकपरः पुरुषः अयोध्यायां क्वचित् कोणे ऽपि द्रष्टुं न
शक्यम् । शक्यमिति निपातः । "शक्यमरविन्दसुरभिः" इति कालिदासेनापि
प्रयुक्तः । कदर्यो वा द्रष्टुं न शक्यम् । "आत्मानं धर्मकृत्यं च
पुत्रदारांश्च पीडयेत् । लोभाद्यः पितरौ भ्रातृ़न् स कदर्य इति स्मृतः  ॥ "
नृशंसः क्रूरोऽपि न द्रष्टुं शक्यम्। "नृशंसो घातुकः क्रूरः" इत्यमरः।
अविद्वान् विद्यारहितः। परलोको नास्तीति यो मन्यते स नास्तिकः। "अस्ति
नास्ति दिष्टं मतिः" इति ठक्  ॥  १।६।८  ॥   

  

सर्वे नराश्च नार्यश्च धर्मशीलाः सुसंयताः ।  

उदिताः शीलवृत्ताभ्यां महर्षय इवामलाः  ॥  १।६।९  ॥   

सर्व इति । अयोध्यायां सर्वे नराः सर्वा नार्यश्च धर्मशीलत्वादिविशिष्टा
भवन्ति । सुसंयताः सुष्ठु नियतेन्द्रियाः शीलवृत्ताभ्याम् उदिताः
उत्पन्नाः, सहजशीलवृत्ता इत्यर्थः । शीलं सत्स्वभावः, वृत्तमाचारः । "शीलं
स्वभावे सद्वृत्ते । वृत्तं पद्ये चरित्रे च" इत्युभयत्राप्यमरः । अमलाः
निर्मलमनस्काः  ॥  १।६।९  ॥   

नाकुण्डली नामकुटी नास्रग्वी नाल्पभोगवान् ।  

नामृष्टो नानुलिप्ताङ्गो नासुगन्धश्च विद्यते  ॥  १।६।१०  ॥   

नाकुण्डली । अयोध्यायां न विद्यते एवमुत्तरत्राप्यन्वयः । अल्पभोगवान्
अल्पसुखवान् । "भोगः सुखे स्त्र्यादिभृतावहेश्च फणकाययोः" इत्यमरः ।
नामृष्टः अनभ्यङ्गस्नानशुद्धः नानुलिप्ताङ्ग इत्यत्र सुप्सुपेति समासः ।
चन्दनाद्यननुलिप्ताङ्ग इत्यर्थः । अत्रापि नञनुषज्यते । सुगन्धशब्देन
कुङ्कुमकस्तूर्यादिकमुच्यते  ॥  १।६।१०  ॥   

  

नामृष्टभोजी नादाता नाप्यनङ्गदनिष्कधृक् ।  

नाहस्ताभरणो वापि दृश्यते नाप्यनात्मवान्  ॥  १।६।११  ॥   

नामृष्टेति । मृष्टं पूर्णम्, अन्नाभावप्रयुक्ताल्पभोजनवानयोध्यायां न
दृश्यते । एवमुत्तरत्रापि  

योज्यम् । दाता प्रकरणादन्नदाता । अङ्गदं बाहुभूषणम्, निष्कमुरोभूषणम् ।
"साष्टे शते सुवर्णानां हेम्न्युरोभूषणे पले । दीनारे ऽपि च निष्को
ऽस्त्री" इत्यमरः । ते धरतीति अङ्गदनिष्कधृक् । धृगित्येव  

पाठः । हस्ताभरणं कटकाङ्गुलीयकादि । अनात्मवान् अजितान्तःकरणः  ॥  १।६।११
 ॥   

  

नानाहिताग्निर्नायज्वा न क्षुद्रो वा न तस्करः ।  

कश्चिदासीदयोध्यायां न च निर्वृत्तसङ्करः  ॥  १।६।१२  ॥   

नेति । आहिताग्निः अजस्राग्निहोत्री । यज्वापि हि
कश्चिद्विच्छिन्नाग्निर्भवति । अयज्वा सोमयागरहितः । क्षुद्रः
अल्पविद्यैश्वर्यवान्, तिरस्कारार्ह इति यावत् । निर्वृत्तः अनुष्ठितः
सङ्करः परक्षेत्रे बीजावापादिर्येन सः  ॥  १।६।१२  ॥   

  

स्वकर्मनिरता नित्यं ब्राह्मणा विजितेन्द्रियाः ।  

दानाध्ययनशीलाश्च संयताश्च प्रतिग्रहे  ॥  १।६।१३  ॥   

स्वकर्मेति । अध्ययनं जपरूपाध्ययनम् । संयताः सङ्कुचिताः  ॥  १।६।१३  ॥   

  

न नास्तिको नानृतको न कश्चिदबहुश्रुतः ।  

नासूयको न वाशक्तो नाविद्वान् विद्यते तदा  ॥  १।६।१४  ॥   

नेति । अनृतम् असत्यं कायति वक्तीत्यनृतकः । "कै शब्दे" इत्यस्मादात्वे
"आतो ऽनुपसर्गे कः" इति कप्रत्ययः । श्रुतं श्रवणम् । भावे निष्ठा ।
बहुप्रकारशास्त्रश्रवणरहित इत्यर्थः । असूयतीत्यसूयकः । "कण्ड्वादिभ्यो
यक्" इति यकि धातुसञ्ज्ञायां वुञ् । अशक्तः ऐहिकामुष्मिकार्थसाधनाशक्तः ।
तदा दशरथराज्यपालनकाले । अनेनायं श्लोको जानपदविषय इति गम्यते, तेनात्र न
पौनरुक्त्याशङ्का  ॥  १।६।१४  ॥   

  

नाषडङ्गविदत्रासीन्नाव्रतो नासहस्रदः ।  

न दीनः क्षिप्तचित्तो वा व्यथितो वापि कश्चन  ॥  १।६।१५  ॥   

नेति । षडङ्गानि शिक्षा कल्पो व्याकरणं
निरुक्तिश्छन्दोविचितिर्ज्योतिषामयनं च । अव्रतः चान्द्रायणादिव्रतरहितः ।
असहस्रदः अबहुप्रदः । दानाध्ययनेत्यत्र विद्यादानमुक्तम्, अत्र
हिरण्यादिदानम् । क्षिप्तचित्तः व्याकुलमनस्कः व्यथितः । व्याध्यादिना
पीडितः  ॥  १।६।१५  ॥   

  

कश्चिन्नरो वा नारी वा नाश्रीमान्नाप्यरूपवान् ।  

द्रष्टुं शक्यमयोध्यायां नापि राजन्यभक्तिमान्  ॥  १।६।१६  ॥   

कश्चिदिति । अश्रीमान् कान्तिरहितः । अरूपवान् सौन्दर्यरहितः । नारीपक्षे
अश्रीमती अरूपवती अभक्तिमती चेत्यूह्यम् । राजनि दशरथे अभक्तिमान्
भक्तिरहितः, भक्तिरधिकमान्यविषयस्स्नेहः  ॥  १।६।१६  ॥   

  

वर्णेष्वग्र्यचतुर्थेषु देवतातिथिपूजकाः ।  

कृतज्ञाश्च वदान्याश्च शूरा विक्रमसंयुताः  ॥  १।६।१७  ॥   

वर्णेष्विति । अग्रे भवो ऽग्र्यः । "अग्राद्यत्" । ब्राह्मणः स चतुर्थो
येषां तेषु वर्णेषु वर्तमानाः नराः । देवतातिथिपूजकाः शूद्राणां देवतापूजा
तान्त्रिकमन्त्रेण, अतिथिपूजनं हिरण्यादिदानेन । कृतज्ञाः उपकारज्ञाः ।
वदान्याः दानशौण्डाः । "वदान्यो दानशौण्डः स्यात्" इति विश्वः । शूराः
ब्राह्मणेष्वध्ययनशूरत्वम् । विक्रमसंयुताः पराक्रमसंयुताः, ब्राह्मणानां
पराक्रमो वादकथासु । आसन्निति शेषः  ॥  १।६।१७  ॥   

  

दीर्घायुषो नराः सर्वे धर्मं सत्यं च संश्रिताः ।  

सहिताः पुत्रपौत्रैश्च नित्यं स्त्रीभिः पुरोत्तमे  ॥  १।६।१८  ॥   

दीर्घेति । तस्मिन् पुरोत्तमे सर्वे नराः धर्मं सत्यं च संश्रिताः, अत एव
हेतोः दीर्घायुषः स्त्रीभिः पुत्रपौत्रैश्च संयुताः आसन्  ॥  १।६।१८  ॥   

  

क्षत्रं ब्रह्ममुखं चासीद्वैश्याः क्षत्रमनुव्रताः ।  

शूद्राः स्वधर्मनिरतास्त्रीन्वर्णानुपचारिणः  ॥  १।६।१९  ॥   

क्षत्रमिति । क्षत्रं क्षत्रियजातिः । ब्रह्ममुखं ब्राह्मणप्रधानमासीत्,
तदाज्ञानुवर्तीति यावत् । "मुखं निःसरणे वक्त्रे द्वार्युपायप्रधानयोः" इति
यादवः । वैश्याः क्षत्रमनुव्रताः क्षत्रस्यानुवर्तिनः । शूद्रास्त्रीन्
वर्णानुपचारिणः त्रयाणां वर्णानामुपचारशीलाः सन्तः स्वधर्मनिरता आसन्  ॥ 
१।६।१९  ॥   

  

सा तेनेक्ष्वाकुनाथेन पुरी सुपरिरक्षिता ।  

यथा पुरस्तान्मनुना मानवेन्द्रेण धीमता  ॥  १।६।२०  ॥   

एतत्सर्वं दशरथपालनकृतमित्याह सेति  ॥  १।६।२०  ॥   

  

योधानामग्निकल्पानां पेशलानाममर्षिणाम् ।  

सम्पूर्णा कृतविद्यानां गुहा केसरिणामिव  ॥  १।६।२१  ॥   

योधानामिति । अग्निकल्पानां शौर्यातिशयादग्नितुल्यानाम्,
पेशलानामकुटिलानाम् । अमर्षिणां पराभिभवासहिष्णूनाम् । कृतविद्यानां
शिक्षितशस्त्रास्त्रादिविद्यानाम् । योधानां भटानाम् । "पूरणगुण "
इत्यादिना षष्ठी । सा पुरी योधैः सम्पूर्णा, गुहा केसरिभिः सिंहैरिव, तथा
दुर्द्धर्षाभूदित्यर्थः  ॥  १।६।२१  ॥   

  

काम्भोजविषये जातैर्बाह्लीकैश्च हयोत्तमैः ।  

वनायुजैर्नदीजैश्च पूर्णा हरिहयोत्तमैः  ॥  १।६।२२  ॥   

एवं चतुरङ्गसम्पत्तिषु पदातिसम्पत्तिमुक्त्वा तुरङ्गसम्पत्तिमाह काम्भोजेति
। काम्भोजविषये काम्भोजाख्यदेशे जातैः, बाह्लीकैः बाह्लीकदेशभवैः । "तत्र
भवः" इत्यण् । वनायुजैः वनायुदेशजातैः, नदीजैः सिन्धुदेशोद्भवैः,
हरेरिन्द्रस्य हयो हरिहयः उच्चैःश्रवास्तद्वदुत्तमैः
हरिहयोत्तमैरश्वश्रेश्ठैः सा पूर्णाभवत्  ॥  १।६।२२  ॥   

  

विन्ध्यपर्वतजैर्मत्तैः पूर्णा हैमवतैरपि ।  

मदान्वितैरतिबलैर्मातङ्गैः पर्वतोपमैः  ॥  १।६।२३  ॥   

गजसम्पत्तिमाह विन्ध्येत्यादिना, श्लोकद्वयमेकान्वयम् ।
मत्तैर्विन्ध्यपर्वतजैर्मातङ्गैः हैमवतैः हिमवति जातैः । "तत्र जातः" इति
शैषिको ऽण् । मदान्वितैः अतिबलैः मातङ्गैर्गजैरपि पर्वतोपमैः  ॥  १।६।२३
 ॥   

  

ऐरावतकुलीनैश्च महापद्मकुलैस्तथा ।  

अञ्जनादपि निष्पन्नैर्वामनादपि च द्विपैः  ॥  १।६।२४  ॥   

ऐरावतकुलीनैः ऐरावतकुलोद्भवैः । "कुलात् खः" । द्विपैश्च महापद्मः
पुण्डरीकाख्यो दिग्गजः तस्य कुलं येषां तैः । द्विपैश्च अञ्जनात्
वरुणदिग्गजात् निष्पन्नैर्द्विपैरपि, वामनात् यमदिग्गजान्निष्पन्नैः
द्विपैरपि सा पूर्णासीत्  ॥  १।६।२४  ॥   

  

भद्रैर्मन्द्रैर्मृगैश्चैव भद्रमन्द्रमृगैस्तथा ।  

भद्रमन्द्रैर्भद्रमृगैर्मृगमन्द्रैश्च सा पुरी ।  

नित्यमत्तैः सदा पूर्णा नागैरचलसन्निभैः  ॥  १।६।२५  ॥   

भद्रैरित्यादिसार्द्धश्लोक एकान्वयः । भद्राः मन्द्राः मृगाश्चेति
गजजातित्रयम् । "भद्रो मन्द्रो मृगश्चेति विज्ञेयास्त्रिविधा गजाः ।" इति
हलायुधः । भद्रमन्द्रो भद्रमृगो मृगमन्द्रश्चेति द्विप्रकृतिका
सङ्कीर्णजातयस्तिस्रः, भद्रमन्द्रमृगास्त्रिप्रकृतिकाः सङ्कीर्णगजाः ।
तल्लक्षणमुक्तं वैजयन्त्याम्  

"अङ्गप्रत्यङ्गभद्रत्वं सङ्क्षिप्तं भद्रलक्षणम् । पृथुत्वं श्लथया
स्थौल्यं सङ्क्षिप्तं मन्द्रलक्षणम्  ॥  तनुप्रत्यङ्गदीर्घश्च प्रायो
मृगगुणो मतः । भद्रमन्द्रो भद्रमृगो भद्रमन्द्रमृगोपि च ।
मृगमन्द्रादयोप्येवमिति सङ्करजातयः  ॥ " इति।
एवम्भूतैर्नित्यमत्तैरचलसन्निभैः नागैः सा सदा पूर्णाभवत्  ॥  १।६।२५  ॥   

  

सा योजने च द्वे भूयः सत्यनामा प्रकाशते ।  

यस्यां दशरथो राजा वसन् जगदपालयत्  ॥  १।६।२६  ॥   

अतिरथमहारथादिशब्दैः रथसम्पत्तिरपि सूचिता । एवं चतुरङ्गबलसम्पत्त्या न
नगरमात्रमप्रधृष्यम्, किन्त्वभितो द्वे योजने दुर्गमे इत्याह सेति । सा
नगरी भूयः नगरात् बहिरपि द्वे योजने द्वयोर्योजनयोः । अत्यन्तसंयोगे
द्वितीया । सत्यनामा यथार्थनामा अयोध्यानामा । "डाबुभाभ्यामन्यतरस्याम्"
इति डाप् । अत्र हेतुमाह यस्यामिति । योजनत्रयविस्तारवत्यां तस्यां मध्ये
योजनद्वयमत्यन्तं योद्धुमशक्येत्यर्थ इत्यप्याहुः  ॥  १।६।२६  ॥   

  

तां पुरीं स महातेजा राजा दशरथो महान् ।  

शशास शमितामित्रो नक्षत्राणीव चन्द्रमाः  ॥  १।६।२७  ॥   

पालनं चाह्लादनपूर्वकमित्याशयेनाह तामिति  ॥  १।६।२७  ॥   

  

तां सत्यनामां दृढतोरणार्गलां गृहैर्विचित्रैरुपशोभितां शिवाम् ।  

पुरीमयोध्यां नृसहस्रसङ्कुलां शशास वै शक्रसमो महीपतिः  ॥  १।६।२८  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षष्ठः सर्गः  ॥  ६
 ॥   

सर्गोक्तमर्थं सङ्क्षेपेण सर्गान्ते पुनर्दर्शयति तामिति । अर्गलं नाम
कवाटनिश्चलत्वाय तिर्यङ्निबद्धो दारुविशेषः । "तद्विष्कम्भो ऽर्गलं न ना"
इत्यमरः । शिवां मङ्गलवतीम् । वंशस्थोपजातिवृत्तम्  ॥  १।६।२८  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षष्ठः सर्गः  ॥  ६  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/02-putrakAmaH/006_rAjAnushAsanam.md">
<details><summary><h2>शिरोमणी ...{Loading}...</h2></summary>



पूर्वसर्गे पुरीं संवर्ण्य राजानं वर्णयन् तद्वासिनो वर्णयति
तस्यामित्यादिभिः । वेदवित् वेदज्ञः । सर्वेषां दुर्गादीनां सङ्ग्रहः
सङ्ग्राहकः, दीर्घदर्शी विलम्बकालभाविफलदर्शनशीलः, महातेजाः परमवर्चस्वी ।
अत एव पौरजानपदप्रियः । पुरे भवाः पौराः, जनपदे देशे भवाः जानपदास्तेषां
प्रियः  ॥  १।६।१  ॥   

  

अतिरथः दशसहस्रमहारथैरसाहाय्येन युद्धकर्ता, यज्वा यथाविधि यागकारी,
इक्ष्वाकूणां धर्मरतः इक्ष्वाकूचितसत्यप्रतिज्ञत्वादिधर्मविशिष्टः,
नित्यसापेक्षत्वात्समासः । वशी स्वतन्त्रः । महर्षीन् कल्पयति
सामग्रीसम्पादकत्वविघ्नध्वंसकत्वादिना यागादिसमर्थान्करोतीति महर्षिकल्पः ।
राजर्षिः राजा चासौ ऋषिश्चेति कर्मधारयः । अत एव त्रिषु
कृत्स्नोर्ध्वकृत्स्नमध्यकृत्स्नाधोरूपेषु लोकेषु विश्रुतः ख्यातः  ॥  १।६।२
 ॥   

  

बलवानिति । बलवान्साङ्गसेनाविशिष्टः । निहतामित्रः निहतः अमित्रः
शत्रुर्येन । मित्रवान् प्रशस्तमित्रविशिष्टः । विजितेन्द्रियः
वशीकृतान्तर्बहिःकरणः । सञ्चेतुं योग्याः सञ्चयास्तैः सञ्चयैः
प्राकृतैर्धनैः अन्यैः प्राकृतविलक्षणैर्दिव्यैश्च धनैर्विशिष्टः ।
शक्रवैश्रवणोपमः इन्द्रकुबेरसदृशत्वेन प्रतीयमानः । चकारान्तरेण
नित्यत्वादिधर्मेण लौकिकोपमानर्हः  ॥  १।६।३  ॥   

  

यथेति । राजा महाराजाधिराजो दशरथः तस्यां प्रसिद्धायां पुर्यामयोध्यायां
वसन् सन्यथा लोकस्य परिरक्षिता लोकपरिरक्षणार्हः महातेजाः मनुः वैवस्वतः
जगदपालयत् तथा जगदपालयत् । "अर्हे कृत्यतृचश्च" इति तृच् ।
श्लोकचतुष्टयमेकान्वयि  ॥  १।६।४  ॥   

  

तेनेति । सत्याभिसन्धेन सत्यप्रतिज्ञेन त्रिवर्गम्
अप्राकृतधर्मकामार्थमनुतिष्ठता यथाशास्त्रमनुभवता तेन महाराजाधिराजदशरथेन
इन्द्रस्यामरावती इव इन्द्राधिष्ठिता अमरावतीसदृशी श्रेष्ठा सा प्रसिद्धा
पुरी अयोध्या पालिता । यथाशास्त्रं रक्षिता अभवदिति शेषः  ॥  १।६।५  ॥   

  

तस्मिन्निति । बहुश्रुताः सकलसच्छास्त्रश्रवणसम्पन्नाः अत एव
स्वैःस्वैर्धनैस्तुष्टाः सन्तोषं प्राप्ताः अत एवालुब्धाः
अनुचितद्रव्यादिलोभरहिताः अत एव सत्यवादिनः अत एव धर्मात्मानः धर्मस्वरूपाः
अत एव हृष्टाः प्राप्तानन्दाः नराः तस्मिन्प्रसिद्धे पुरवरे अयोध्यानगरे
आसन्निति शेषः  ॥  १।६।६  ॥   

  

नाल्पेति । यः कुटुम्बी पुत्रकलत्रादिविशिष्टः सः अल्पसन्निचयः अल्पः
सन्निचयः कोशो यस्य स कश्चित्तस्मिन्पुरोत्तमे नासीत् । अगवाश्वधनधान्यवान्
गवाश्वधनधान्यरहितः नासीत् । असिद्धार्थः पुरुषार्थरहितश्च नासीत् ।
हिशब्दश्चार्थे । नञाद्यावृत्तिः योग्यतावशात् । एवमुत्तरत्रापि सर्वो ऽपि
बहुकोशादिमानासीदित्यर्थः  ॥  १।६।७  ॥   

  

कामीति । कामी कामवशः पुरुषः अयोध्यायां क्वचिद्द्रष्टुं न शक्यम् । कदर्यः
लोभहेतुकात्मादिपीडकश्च नृशंसः क्रूरश्च पुरुषः अयोध्यायां क्वचिद्द्रष्टुं
न शक्यम् । अन्वेषणेनापि न लभ्यते इत्यर्थः । अविद्वान् विद्वत्तारहितः न
द्रष्टुं शक्यम् । नास्तिकः परलोकाभावनिश्चयवान् द्रष्टुं न शक्यम् ।
शक्यमिति सामान्ये नपुंसकम् । ऽआत्मानं धर्मकृत्यं च पुत्रदारांश्च पीडयेत्
। लोभाद्यः पितरौ भ्रातृ़न्स कदर्य इति स्मृतःऽ ऽनृशंसो घातुकः क्रूरःऽ
इत्यमरः  ॥  १।६।८  ॥   

  

सर्वे इति । नराः नार्यश्च सर्वे धर्मशीलाः
वेदतात्पर्यविषयीभूतधर्मविचारपराः । अत एव सुसंयताः अत एव मुद्रिताः
सम्यग्वशीकृतेन्द्रियाः अत एव अमलाः मलसम्बन्धशून्याः अत एव शीलवृत्ताभ्यां
स्वभावाचाराभ्यां महर्षय इव महर्षिसदृशाः । सन्तीति शेषः । सर्वे इत्यत्र
"पुमान् स्त्रिया" इत्येकशेषः । विभक्तिविपरिणामेनान्वयो वा  ॥  १।६।९  ॥   

  

नाकुण्डलीति । अकुण्डली कुण्डलरहितो न विद्यते । एवममुकुटी न, अस्रग्वी न,
अल्पभोगवान्न, अमृष्टः अनिर्मलो न, न नलिप्ताङ्गः न लिप्तं
चन्दनादिलेपयुक्तमङ्गं यस्य स न । नशब्देन समासान्नलोपाप्राप्तिः ।
नानुलिप्ताङ्ग इति पाठे अनुलिप्तमङ्गं यस्य स अनुलिप्ताङ्गः न
अनुलिप्ताङ्गः नानुलिप्ताङ्गः । अत्र पक्षे नकारो ऽनुकर्षणीयः । अकारो वा
छेत्तव्यः । असुगन्धिः शोभनः गन्धो यस्य स सुगन्धिः कुङ्कुमकस्तूर्यादिः ।
न सुगन्धिर्यस्य सो ऽपि न । नासुगन्ध इति पाठे न सुगन्धः शोभनो गन्धो
यस्मिन्स असुगन्धः । पुरुषो नेत्यर्थः । गन्धस्येत्वे
तदेकान्तग्रहणमित्युक्त्येत्वविरहः । वस्तुतस्तु इकारान्तपाठे ऽपि शोभनो
गन्धः स्वाभाविकशरीरामोदो यस्येत्यर्थे न क्षतिः  ॥  १।६।१०  ॥   

  

नामृष्टेति । अमृष्टभोजी बलिवैश्वदेवाद्यभावप्रयुक्ता ऽशुद्धान्नभोजी नैव
दृश्यते । अदाता अतिदातृत्वक्रियारहितश्च न । अनङ्गदनिष्कधृक्
बाहुभूषणोरोभूषणभूषितपुरुषभिन्नश्च न । अहस्ताभरणः अङ्गुलीयकादिरहितश्च न ।
अनात्मवान् स्वरूपज्ञानरहितश्च न दृश्यते । अपित्रयं वाशब्दश्च चार्थे ।
एको वाशब्द एवार्थे  ॥  १।६।११  ॥   

  

नेति । अनाहिताग्निः निरवच्छिन्नाग्निहोत्ररहितः कश्चित् द्विजः अयोध्यायां
नासीत् । अयज्वा सोमयागरहितश्च न । क्षुद्रः अल्पविद्यादिकश्च न ।
तस्करश्चोरश्च न । निर्वृत्तसङ्करः निर्वृत्तः सम्पादितः सङ्करः परक्षेत्रे
बीजाधानादिना साङ्कर्यं येन स च न । सङ्कर इति भावप्रधानो निर्देशः ।
वाशब्दश्चार्थे । न चावृत्तो न सङ्कर इति भट्टाभिप्रेतः पाठः । तत्रावृत्तः
सदाचाररहितो नेत्यर्थः  ॥  १।६।१२  ॥   

  

अयोध्यानित्यनिवासिवृत्तमुक्त्वा नैमित्तिकनिवासिद्विजवृत्तमाह
स्वेत्यादिभिः । नित्यं स्वकर्मनिरताः अत एव विजितेन्द्रियाः अत एव
दानाध्ययनशीलाः प्रतिग्रहे च संयताः नियमिताः । निषिद्धप्रतिग्रहरहिता
इत्यर्थः । आसन्निति शेषः  ॥  १।६।१३  ॥   

  

नेति । नास्तिकः परलोकाभावविषयकनिश्चयविशिष्टः कश्चिन्न विद्यते । अनृतकः
अनृतमसत्यं  

कायति वदतीति । किञ्च न ऋतं सत्यं यस्य स च । न अबहुश्रुतः बहुश्रुतभिन्नो
न । असूयकः गुणेषु दोषाविष्कर्ता न । अशक्तः सामर्थ्यरहितो न । अविद्वान्
विद्वत्तारहितश्च न । तथाशब्दश्चार्थे । नास्तिको नानृती वापीति भट्टसम्मतः
पाठः । तत्रानृत इति पाठे अर्शआद्यच् स एवार्थ इति व्याख्यातम् ।
तत्पाठद्वये नञावृत्तिर्बोध्या  ॥  १।६।१४  ॥   

  

नेति । अषडङ्गवित् वेदाङ्गशिक्षाकल्पादिवेदितृभिन्नः अत्रायोध्यायां कश्चन
नासीत् । अव्रत एकादश्यादिव्रतशून्यो न । असहस्रदः सहस्रदातृभिन्नः
अल्पदाता च नेत्यर्थः । दीनः दुर्बलशरीरो न । क्षिप्तचित्तः
अनवस्थितमनस्कश्च न । व्यथितः व्याधिपीडितश्च न । वाशब्दद्वयमपिश्च चार्थे
 ॥  १।६।१५  ॥   

  

कश्चिदिति । कश्चिन्नरः नारी च अश्रीमान् सम्पत्तिरहितः अयोध्यायां
द्रष्टुं न शक्यम् । अरूपवान् सौन्दर्यविशिष्टाभिन्नश्च न । राजनि
महाराजाधिराजे अभक्तिमांश्च न । अपी वौ च चार्थौ  ॥  १।६।१६  ॥   

  

वर्णचतुष्टयसाधारणवृत्तमाह वर्णेष्वित्यादित्रिभिः श्लोकैः ।
अग्र्यचतुर्थेषु अग्र्यः ब्राह्मणः चतुर्थो येषाम् । तद्गुणसंविज्ञानो
बहुव्रीहिः । तेषु वर्णेषु ब्राह्मणादिषूद्भवा जनाः देवतातिथिपूजकाः ।
कृतज्ञाः कृतोपकारविस्मृत्यभाववन्तश्च । वदान्याः दाननिपुणाश्च । शूराः
शौर्यविशिष्टाश्च विक्रमसंयुताः पराक्रमवन्तश्च आसन्निति शेषः । ऽवदान्यो
दानशौण्डः स्यात्ऽ इति विश्वः  ॥  १।६।१७  ॥   

  

दीर्घेति । दीर्घायुषः धर्मं रघुनाथोपासनं सत्यं च संश्रिताः, पुत्रपौत्रैः
स्त्रीभिश्च नित्यं सहिताः पुरोत्तमे अयोध्यानगरे सर्वे नराः आसन्निति शेषः
 ॥  १।६।१८  ॥   

  

क्षत्रमिति । क्षत्रं क्षत्रियकुलं ब्रह्ममुखं ब्राह्मणप्रधनकमासीत् ।
वैश्याश्च क्षत्रमनुव्रताः आसन् । शूद्राः
त्रीन्ब्रह्मक्षत्रियवैश्यानुपचारिणः सेवका इत्यर्थः । अत एव स्वधर्मनिरता
उपचारः सेवा  ॥  १।६।१९  ॥   

  

सेति । पुरस्तात्पूर्वं धीमता मेधाविना मानवेन्द्रेण मानवस्वामिना मनुना
वैवस्वतेन यथा सा पुरी सुपरिरक्षिता तथा इक्ष्वाकुनाथेन तेन
महाराजाधिराजदशरथेन सुपरिरक्षिता आसीदिति शेषः  ॥  १।६।२०  ॥   

  

योधानामिति । अग्निकल्पानां तेजसाग्निसदृशानामत एव पेशलानां
सुन्दराणाममर्षिणां परचिकीर्षितपराभवासहनशीलानां कृतविद्यानां
शिक्षितशस्त्रास्त्रादिविद्यानां योधानां सम्पूर्णा तैर्व्याप्ता । आसीदिति
शेषः । तत्र दृष्टान्तः केसरिणां सिंहानां सम्पूर्णा गुहा कन्दरेव  ॥ 
१।६।२१  ॥   

  

काम्बोजेति । काम्बोजविषये काम्बोजनामकदेशे जातैः, वाह्लीकैः
वाह्लीकदेशोद्भवैश्च वनायुजैः वनायुनामकदेशे जातैश्च, नदीजैः
सिन्धुनदीसमीपदेशोद्भवैश्च हरिहयोत्तमैः हरिरिन्द्रस्तस्य हय
उच्चैश्रवास्तद्वदुत्तमैः हयोत्तमैः हयश्रेष्ठैः । पूर्णा आसीदिति शेषः ।
आवृत्या चः सर्वत्रान्वेति । रूपवान्नीलरूपवानितिवत् हरिहयोत्तमैः
हयोत्तमैरिति प्रयोगः । बाह्लीजैरिति क्वचित्पाठ इति भट्टः  ॥  १।६।२२  ॥   

  

विन्ध्येति । पर्वतोपमैः पर्वताकारैः मदान्वितैः मदविशिष्टैः, अत एव मत्तैः
उन्मादविशिष्टैः, अत एवातिबलैः महाबलवद्भिः, विन्ध्यपर्वतजैः
विन्ध्यपर्वतजातैः, हैमवतैः हिमवत्पर्वतोद्भवैश्च मातङ्गैः गजैः पूर्णा
व्याप्ता । आसीदिति शेषः  ॥  १।६।२३  ॥   

  

ऐरावतेति । ऐरावतकुलीनैः ऐरावतनामकेन्द्रदिग्गजकुलोद्भवैः । महापद्मकुलैः
महापद्मः पुण्डरीकापरनामको ऽग्निदिग्गजः स एव कुलं येषां तैश्च ।
महापद्मोद्भवैरित्यर्थः । वामनात् तदुपलक्षितयमनैर्ऋत्यदिग्गजादपि
निष्पन्नैश्च । अञ्जनात् तदुपलक्षितवरुणवायुदिग्गजादपि  

निष्पन्नैश्च । अपिना कुबेरेशानदिग्गजान्निष्पन्नैश्च । द्विषैः गजैः
पूर्णेति पूर्वेणान्वयः । तथाशब्दश्चार्थे । तथा चामरसिंहः ऽऐरावतः
पुण्डरीको वामनः कुमुदोञ्जनः । पुष्पदन्तः सार्वभौमः सुप्रतीकश्च दिग्गजाःऽ
 ॥  १।६।२४  ॥   

  

भद्रैरिति । अचलसन्निभैः पर्वतसदृशैः, भद्रैः हिमवत्पर्वतोद्भवजातिविशेषैः,
मन्द्रैः विन्ध्यपर्वतोद्भवजातिविशेषैश्च, मृगैः
सह्यपर्वतोद्भवजातिविशेषैश्च, भद्रमन्द्रमृगैः
परस्परत्रित्वसाङ्कर्यविशिष्टैश्च, भद्रमन्द्रैः
भद्रमन्द्रनिरूपितद्वित्वसाङ्कर्यविशिष्टैः, भद्रमृगैः  

भद्रमृगनिरूपितद्वित्वसाङ्कर्यविशिष्टैश्च, मृगमन्द्रैः
मृगमन्द्रनिरूपितद्वित्वसाङ्कर्यविशिष्टैश्च, नित्यमत्तैः नागैः हस्तिभिः
सा पुरी अयोध्या सदा पूर्णा । आसीदिति शेषः । सार्द्धश्लोक एकान्वयी ।
आवृत्त्या चशब्दः स्वहीनेष्वप्यन्वेति । तल्लक्षणमुक्तं वैजयन्त्याम्
अङ्गप्रत्यङ्गभद्रत्वसङ्क्षिप्तं भद्रलक्षणम् । पृथुत्वश्लथता स्थौल्यं
सङ्क्षिप्तं मन्द्रलक्षणम्  ॥  तनुप्रत्यङ्गदीर्घोच्चप्रायो मृगगुणो मतः ।
भद्रमन्द्रो भद्रमृगो भद्रमन्द्रमृगो ऽपि च  ॥  मन्द्रभद्रादयोप्येवमिति
सङ्करजातयःऽ इति  ॥  १।६।२५  ॥   

  

सेति । सत्यनामा सत्यं न कैश्चिद्योधितुं शक्या । किञ्च अयोभिः
विष्णुब्रह्मशिवैः ध्यायते नित्यं स्मर्यते या सेत्यादि
तात्त्विकार्थविशिष्टं नाम यस्याः सा । अन्वर्थनामेति यावत् । अयोध्या पुरी
द्वे योजने गुप्तहरेरारभ्यबिल्वहरिपर्यन्तं भूमयः नगरवर्तिदेशान्तरापेक्षया
अत्यन्तं नित्यं प्रकाशते यस्यां योजनद्वयपरिच्छिन्नायां राजा
महाराजाधिराजो दशरथः आवसन् स्वशिबिरतया नित्यं तिष्ठन्सन् जगदपालयत् ।
चशब्दान्नित्यलाभः । किञ्च सत्यं सत्यपदघटितम् अयोध्यापरपर्यायभूतसत्येति
नाम यस्याः सेत्यर्थः । उक्तं च कौषीतकीब्राह्मणादौ "अयोध्या
सत्यानामत्वेन" ऽअकारो वासुदेवः स्याद्यकारस्तु प्रजापतिः उकारो
रुद्ररूपस्तु तां ध्यायन्ति मुनीश्वराःऽ इति पद्मपुराणम्  ॥  १।६।२६  ॥   

  

पालनमेव भङ्ग्यन्तरेणाह तामिति । महान् सर्वोत्कृष्टः अत एव शमितामित्रः
दमितशत्रुकः महातेजाः परमवर्चस्को राजा महाराजाधिराजो दशरथः नक्षत्राणि
चन्द्रमा इव तां सत्यनामां पुरीं शशास  ॥  १।६।२७  ॥   

  

पुनरपि भङ्ग्यन्तरेणाह तामिति । दृढतोरणार्गलाम् दृढस्तोरणार्गलो
बहिर्द्वारवर्तिकपाटनिश्चलतासम्पादकतिर्यक्निबद्धकाष्ठविशेषो यस्याम् ।
विचित्रैर्गृहैरुपशोभिताम्, शिवाम् परमकल्याणप्रदाम्, नृपसिंहसङ्कुलाम्
नृपसिंहैः खण्डमण्डलेश्वरश्रेष्ठैः सङ्कुलां व्याप्ताम्, सत्यनामां तां
पुरीमयोध्यामेव शक्रसमः महीपतिः महाराजाधिराजः नित्यं शशास । पुरीं नित्यं
शशासेत्यनेन देशस्य निःशेषोपद्रवराहित्यं सूचितम् । वैशब्दो नित्यार्थे ।
सत्यनामामित्यत्र "डाबुभाभ्या" इति डाप्  ॥  १।६।२८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे षष्ठः सर्गः
 ॥  ६  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/02-putrakAmaH/006_rAjAnushAsanam.md">
<details><summary><h2>तिलकम् ...{Loading}...</h2></summary>



तस्यामिति । वेदवित् । त्रैवर्णिकमात्रस्याद्यो ऽयं गुणः । सर्वसङ्ग्रहः
सर्वेषामपरिमितचतुरङ्गबलराष्ट्रदुर्गादीनां सङ्ग्राहकः । एवं सामादिप्रयोग
एवं फलं भविष्यतीत्यादिदीर्घदर्शनशीलः । तेजः प्रतापः  ॥  १।६।१  ॥   

  

अतिरथो दशसहस्रमहारथैर्योद्धा । वशी स्वाधीनः  ॥  १।६।२  ॥   

  

धनम् हिरण्यादि । अन्यैः सञ्चयैर्धान्यादिसञ्चयैः  ॥  १।६।३,४  ॥   

  

तेनेति । सत्याभिसन्धः सत्यप्रतिज्ञः ।
धर्मकामार्थैस्त्रिवर्गस्तत्सम्पादककर्मानुष्ठानप्राधान्येन पालिता ऽभवदिति
योजना  ॥  १।६।५  ॥   

  

धर्मात्मानो धर्मवासनावच्चित्ताः । बहुश्रुता इति बहुव्रीहिः  ॥  १।६।६  ॥   

  

नाल्पेति । सतामुत्कृष्टवस्तूनां निचयः सन्निचयः । अल्पः सन्निचयो यस्य स
नास्ति । अभावमुखेन सर्वेषां बहुधनवत्ता सूच्यते । यो ऽप्यगवादिमान् ।
अर्थाभावे ऽव्ययीभावे नञ्तत्पुरुषे वा । ततो मतुप् । अत एवासिद्धार्थो
ऽसिद्धैहिकामुष्मिकप्रयोजन ईदृशः कुटुम्बी न कश्चिदासीदिति योजना । एवमग्रे
ऽपि  ॥  १।६।७  ॥   

  

कामी कामैकतत्परः । कदर्यः । "आत्मानं धर्मकृत्यं च पुत्रदारांश्च पीड्येत्
। लोभाढ्यः पितरौ भ्रातृ़न्स कदर्य इति स्मृतः  ॥ " "नृशंसो घातुकः क्रूरः"।
शक्यमिति सामान्ये नपुंशकम्। अत्र नञावृत्त्या काम्यादिषु सम्बध्यते।
तेनैकगुणवतां समुदितगुणवतां च तत्र सत्ता निषिध्यते  ॥   

१।६।८  ॥   

सर्व इति । सुसंयताः सुष्ठु निगृहीतेन्द्रियाः  ॥  १।६।९  ॥   

  

भोगो धर्माविरुद्धः कामभोगः । अमृष्टो ऽनिर्मलः । "न नलिप्ताङ्गः" इति पाठः
। नलिप्ताङ्ग इति सुप्सुपेति समासः । लेपश्चन्दनादिना । तदाहनासुगन्ध इति
 ॥  १।६।१०  ॥   

  

निष्क उरोभूषणम् । अनात्मवानजितान्तःकरणः  ॥  १।६।११  ॥   

  

अयज्वा सोमयागरहितः । क्षुद्रो ऽल्पविद्यैश्वर्यादिमान् । अवृत्तः
सदाचाररहितः । न । सङ्करः कुण्डगोलकादिः । "न च निर्वृत्तसंकरः" इति पाठे
निर्वृत्तमनुष्ठितम्, साङ्कर्यं परक्षेत्रे बीजावापादिरूपं येन स इत्यर्थः
। सङ्करशब्दो भावप्रधानः  ॥  १।६।१२  ॥   

  

स्वेति । दानम् नित्यप्राप्तं यथाशक्ति विधिना । परदत्तस्य स्वीकारः
प्रतिग्रहस्तत्र संयताः संकुचिताः, निषिद्धप्रतिग्रहरहिता इत्यर्थः  ॥ 
१।६।१३  ॥   

  

नास्तिको नास्ति परलोक इति बुद्धिमान् । अनृत्यसत्यवचनः । "अनृतः" इति पाठे
ऽपि अर्शआद्यचा स एवार्थः । अशक्तः स्वीयैहिकामुष्मिकार्थसाधनासमर्थः  ॥ 
१।६।१४  ॥   

  

नेति । व्रतमेकादश्यादिव्रतम् । क्षिप्तचित्त इति । उन्मादादिनेति शेषः ।
व्यथित आदिव्याधिपीडितः  ॥  १।६।१५  ॥   

  

कश्चिदिति । नार्याम् नाश्रीमतीत्याद्यूह्यम् । श्रीः शोभा कान्तिः । रूपम्
गौरत्वादि । राजा दशरथस्तस्मिन्भक्तिः स्नेहस्तदभाववान् नाभूत्  ॥  १।६।१६
 ॥   

  

प्रथमं राजानं स्तुत्वा "तस्मिन्पुरवरे" इत्यादिभिर्ब्राह्मणप्रशंसा कृता ।
इदानीं क्षत्रियादिसाधारण्येन वर्णाः प्रशस्यन्ते वर्णोष्विति त्रिभिः ।
अग्र्यचतुर्थेष्वग्र्यो ब्राह्मणः स चतुर्थो येषा तेषु । सर्वे वर्णा इति
शेषः । "वदान्यो दानशौण्डः स्यात्" इति विश्वः । सर्वत्रासन्निति शेषः  ॥ 
१।६।१७,१८  ॥   

  

ब्रह्ममुखम् ब्राह्मणप्रधानम् । तदाज्ञावर्तीत्यर्थः । शूद्राणां स्वकर्माह
त्रीनिति । उपचारः सेवा  ॥  १।६।१९,२०  ॥   

  

योधानामिति । शौर्यातिशयादग्नितुल्यानाम् । पेशलानामकुटिलानाम् ।
अमर्षिणाम् कृताभिभवासहिष्णूनाम् ।
कृतविद्यानामभ्यस्तास्त्रशस्त्रादिविद्यानाम् । योधानां सङ्घैः सम्पूर्णेति
योजना  ॥  १।६।२१  ॥   

  

काम्बोजविषये काम्बोजदेशे । बाह्लीकैस्तद्देशजैः । "बाह्लीजैः" इति
क्वचित्पाठः । वनायुर्देशविशेषः । हरिरिन्द्रस्तस्य हय
उच्चैःश्रवास्तद्वदुत्तमैः । नदीजैः सिन्धुनदसमीपोद्भवैः  ॥  १।६।२२  ॥   

  

हैमवतैर्हिमवत्पर्वतजातैः । मातङ्गैर्गजैः  ॥  १।६।२३  ॥   

  

ऐरावतादयो दिग्गजाः  ॥  १।६।२४  ॥   

  

भद्रैरिति । "भद्रा मन्द्रा मृगाश्चेति विज्ञैयास्त्रिविधा गजाः । क्रमेण
हिमवद्विन्ध्यसह्यजाः" भद्रमन्द्रमृगास्त्रिस्वभावाः सङ्कीर्णा गजाः ।
भद्रमन्द्रादयो द्विस्वभावाः  ॥  १।६।२५  ॥   

  

नित्येति । द्वियोजने द्वयोर्योजनयोः । अत्यन्तसंयोगे द्वितीया । भूयो
ऽभ्यधिकम् । सत्यनामा योद्धुमशक्येत्यन्वर्थनामा । राज्ञो मूलधाम एतावत्  ॥ 
१।६।२६  ॥   

  

तामिति । शमिता नाशिता अमित्रा येन । नक्षत्राणि नक्षत्रलोकान्  ॥  १।६।२७
 ॥   

  

तामिति । अर्गलं नाम कपाटावष्टम्भकतिर्यक्स्थापितदारुविशेषः  ॥  १।६।२८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
षष्ठः सर्गः  ॥  ६  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/02-putrakAmaH/006_rAjAnushAsanam.md">
<details><summary><h2>द्राविडपाठः ...{Loading}...</h2></summary>


तस्यां पुर्यामयोध्यायां वेदवित्सर्वसङ्ग्रहः।  
दीर्घदर्शी महातेजाः पौरजानपदप्रियः ॥ 1.6.1 ॥   
इक्ष्वाकूणामतिरथो यज्वा धर्मरतो वशी।  
महर्षिकल्पो राजर्षिस्त्रिषु लोकेषु विश्रुतः ॥ 1.6.2 ॥   
बलवान्निहतामित्रो मित्रवान् विजितेन्द्रियः।  
धनैश्च सङ्ग्रहैश्चान्यैः शक्रवैश्रवणोपमः ॥ 1.6.3 ॥   
यथा मनुर्महातेजा लोकस्य परिरक्षिता।  
तथा दशरथो राजा वसन् जगदपालयत् ॥ 1.6.4 ॥   
तेन सत्याभिसन्धेन त्रिवर्गमनुतिष्ठता।  
पालिता सा पुरी श्रेष्ठा इन्द्रेणेवामरावती ॥ 1.6.5 ॥   
तस्मिन् पुरवरे हृष्टा धर्मात्मानो बहुश्रुताः।  
नरास्तुष्टा धनैः स्वैः स्वैरलुब्धाः सत्यवादिनः ॥ 1.6.6 ॥   
नाल्पसन्निचयः कश्चिदासीत्तस्मिन् पुरोत्तमे।  
कुटुम्बी यो ह्यसिद्धार्थोऽगवाश्वधनधान्यवान् ॥ 1.6.7 ॥   
कामी वा न कदर्यो वा नृशंसः पुरुषः क्वचित्।  
द्रष्टुं शक्यमयोध्यायां नाविद्वान्न च नास्तिकः ॥ 1.6.8 ॥   
सर्वे नराश्च नार्यश्च धर्मशीलाः सुसंयताः।  
उदिताः शीलवृत्ताभ्यां महर्षय इवामलाः ॥ 1.6.9 ॥   
नाकुण्डली नामकुटी नास्रग्वी नाल्पभोगवान्।  
नामृष्टो नानुलिप्ताङ्गो नासुगन्धश्च विद्यते ॥ 1.6.10 ॥   
नामृष्टभोजी नादाता नाप्यनङ्गदनिष्कधृक्।  
नाहस्ताभरणो वापि दृश्यते नाप्यनात्मवान् ॥ 1.6.11 ॥   
नानाहिताग्निर्नायज्वा न क्षुद्रो वा न तस्करः।  
कश्चिदासीदयोध्यायां न च निर्वृत्तसङ्करः ॥ 1.6.12 ॥   
स्वकर्मनिरता नित्यं ब्राह्मणा विजितेन्द्रियाः।  
दानाध्ययनशीलाश्च संयताश्च प्रतिग्रहे ॥ 1.6.13 ॥   
न नास्तिको नानृतको न कश्चिदबहुश्रुतः।  
नासूयको न वाशक्तो नाविद्वान् विद्यते तदा ॥ 1.6.14 ॥   
नाषडङ्गविदत्रासीन्नाव्रतो नासहस्रदः।  
न दीनः क्षिप्तचित्तो वा व्यथितो वापि कश्चन ॥ 1.6.15 ॥   
कश्चिन्नरो वा नारी वा नाश्रीमान्नाप्यरूपवान्।  
द्रष्टुं शक्यमयोध्यायां नापि राजन्यभक्तिमान् ॥ 1.6.16 ॥   
वर्णेष्वग्र्यचतुर्थेषु देवतातिथिपूजकाः।  
कृतज्ञाश्च वदान्याश्च शूरा विक्रमसंयुताः ॥ 1.6.17 ॥   
दीर्घायुषो नराः सर्वे धर्मं सत्यं च संश्रिताः।  
सहिताः पुत्रपौत्रैश्च नित्यं स्त्रीभिः पुरोत्तमे ॥ 1.6.18 ॥   
क्षत्रं ब्रह्ममुखं चासीद्वैश्याः क्षत्रमनुव्रताः।  
शूद्राः स्वधर्मनिरतास्त्रीन्वर्णानुपचारिणः ॥ 1.6.19 ॥   
सा तेनेक्ष्वाकुनाथेन पुरी सुपरिरक्षिता।  
यथा पुरस्तान्मनुना मानवेन्द्रेण धीमता ॥ 1.6.20 ॥   
योधानामग्निकल्पानां पेशलानाममर्षिणाम्।  
सम्पूर्णा कृतविद्यानां गुहा केसरिणामिव ॥ 1.6.21 ॥   
काम्भोजविषये जातैर्बाह्लीकैश्च हयोत्तमैः।  
वनायुजैर्नदीजैश्च पूर्णा हरिहयोत्तमैः ॥ 1.6.22 ॥   
विन्ध्यपर्वतजैर्मत्तैः पूर्णा हैमवतैरपि।  
मदान्वितैरतिबलैर्मातङ्गैः पर्वतोपमैः ॥ 1.6.23 ॥   
ऐरावतकुलीनैश्च महापद्मकुलैस्तथा।  
अञ्जनादपि निष्पन्नैर्वामनादपि च द्विपैः ॥ 1.6.24 ॥   
भद्रमन्द्रैर्भद्रमृगैर्मृगमन्द्रैश्च सा पुरी।  
नित्यमत्तैः सदा पूर्णा नागैरचलसन्निभैः ॥ 1.6.25 ॥   
सा योजने च द्वे भूयः सत्यनामा प्रकाशते।  
यस्यां दशरथो राजा वसन् जगदपालयत् ॥ 1.6.26 ॥   
तां पुरीं स महातेजा राजा दशरथो महान्।  
शशास शमितामित्रो नक्षत्राणीव चन्द्रमाः ॥ 1.6.27 ॥   
तां सत्यनामां दृढतोरणार्गलां गृहैर्विचित्रैरुपशोभितां शिवाम्।  
पुरीमयोध्यां नृसहस्रसङ्कुलां शशास वै शक्रसमो महीपतिः ॥ 1.6.28 ॥   

</details>
</div>
