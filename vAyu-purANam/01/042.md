---
title: ०४२

---
॥सूत उवाच॥  
सरोवरेभ्यः पुण्योदा देव नद्यो विनिर्गताः।  
महौघतोया नद्यश्च ताः श्रृणुध्वं यथाक्रमम् ॥ ४२.१ ॥  
  
आकाशाम्भोनिधेर्योऽसौ सोम इत्यभिधीयते।  
आधारः सर्वभूतानां देवानाममृताकरः ॥ ४२.२ ॥  
  
तस्मात् प्रवृत्ता पुण्योदा नदी ह्याकाशगामिनी।  
सप्तमेनानिलपथा प्रयाता विमलोदका ॥ ४२.३ ॥  
  
सा ज्योतिषि निवर्तन्ती ज्योतिर्गणनिषेविता।  
ताराकोजिसहस्राणां नभसश्च समायता ॥ ४२.४ ॥  
  
माहेन्द्रेण गजेन्द्रेण आकाशपथयायिना।  
क्रीडिता ह्यन्तरतले या सा विक्षोभितोदका ॥ ४२.५ ॥  
  
नैकैर्विमानसङ्घातैः प्रक्रामद्भिर्नभस्तलम्।  
सिद्धैरुपस्पृष्टजला महापुण्यजला शिवा ॥ ४२.६ ॥  
  
वायुना प्रेर्यमाणा च अनेकाभोगगामिनी।  
परिवर्त्तत्यहरहर्यथा सूर्यस्तथैव सा ॥ ४२.७ ॥  
  
चत्वार्यशीतिः प्रतता योजनानां समन्ततः।  
वेगेन कुर्वती मेरुं सा प्रयाता प्रदक्षिणम् ॥ ४२.८ ॥  
  
विभिद्यमाना सलिलैस्तैजसेनानिलेन च।  
मेरोरुत्तरकूटेषु पतिताथ चतुर्ष्वपि ॥ ४२.९ ॥  
  
मेरुकूटतटान्तेभ्य उत्कृष्टेभ्यो निवर्तिता।  
विकीर्यमाण सलिला चतुर्द्धासंसृतोदका ॥ ४२.१० ॥  
  
षष्टियोजनसाहस्रं निरालम्बनमम्बरम्।  
निपपात महाभाग मेरोस्तस्य चतुर्द्दिशम् ॥ ४२.११ ॥  
  
सा चतुर्ष्वभितश्चैव महापादेषु शोभना।  
पुण्या मन्दरपूर्वेण पतिता हि महानदी ॥ ४२.१२ ॥  
  
पूर्वेणांशेन देवानां सर्वसिद्धगणालयम्।  
सुवर्णचित्रकटकं नैकनिर्झरकन्दरम् ॥ ४२.१३ ॥  
  
प्लावयन्ती सशैलेन्द्रं मन्दरञ्चारुकन्दरम्।  
वप्रप्रतापशमनैरनेकैः स्फाटिकोदकैः ॥ ४२.१४ ॥  
  
तथा चैत्ररथं रम्यं प्लावयन्ती प्रदक्षिणम्।  
प्रविष्टा ह्यम्बरनदी ह्यरुणोदसरोवरम् ॥ ४२.१५ ॥  
  
अरुणोदान्निवृत्ताऽथ शीतान्ते रम्यनिर्झरे।  
शैले सिद्धगणावासे निपपात सुगामिनी ॥ ४२.१६ ॥  
  
सीता नाम महा पुण्या नदीनां प्रवरा नदी।  
सा निकुञ्जनिरुद्धा तु अनेकाभोगगामिनी ॥ ४२.१७ ॥  
  
शीतान्ताशिखराद्भ्रष्टा सुकुञ्जे वरपर्वते।  
निपपात महाभागा तस्मादपि सुमञ्जसम् ॥ ४२.१८ ॥  
  
तस्मान्माल्यवतं शैलं भावयन्ती वरापगा।  
वैकङ्कं समनुप्राप्ता वैकङ्कान्मणिपर्वतम्।  
मणिपर्वतान्महाशैलं ऋषभं नैककन्दरम् ॥ ४२.१९ ॥  
  
एवं शैलसहस्राणि दारयन्ती महानदी।  
पतिताऽथ महाशैले जठरे सिद्धसेविते ॥ ४२.२० ॥  
  
तस्मादपि महाशैलं देवकूटं तरङ्गिणी।  
तस्य कुक्षिसमुद्रान्ता क्रमेण पृथिवीं गता ॥ ४२.२१ ॥  
  
सैवं स्थलीसहस्राणि शैलराजशतानि च।  
वनानि च विचित्राणि सरांसि विविधानि च ॥ ४२.२२ ॥  
  
स्रावयन्ती महाभागा विस्फारेष्ववलीकदा।  
नदी सहस्रानुगता प्रवृत्ता च महानदी ॥ ४२.२३ ॥  
  
भद्राश्वं सुमहाद्वीपं प्लावयन्ती वरापगा।  
प्रविष्टा ह्यर्णवं पूर्वं पूर्वे द्वीपे महानदी ॥ ४२.२४ ॥  
  
दक्षिणेऽपि प्रपन्ना या शैलेन्द्रे गन्धमादने।  
चित्रैः प्रपातैर्विधैर्नैकविस्फालितोदका ॥ ४२.२५ ॥  
  
तद्घन्धमादनवनं नन्दनं देवनन्दनम्।  
प्लावयन्ती महाभागा प्रयाता सा प्रदक्षिणम् ॥ ४२.२६ ॥  
  
नाम्ना ह्यलकनन्देति सर्वलोकेषु विश्रुता।  
प्रविशत्युत्तरसरो मानसं देवमानसम् ॥ ४२.२७ ॥  
  
मानसाच्छैलराजानं रम्यं त्रिशिखरं गता।  
त्रिकूटाच्छैलशिखरात् कलिङ्गशिखरं गता ॥ ४२.२८ ॥  
  
कलिङ्गशिखराद्भ्रष्टा रुचके निपपात सा।  
रुचकान्निषधं प्राप्ता ताम्राभं निषधादपि ॥ ४२.२९ ॥  
  
ताम्राभशिखरार्द्भ्रष्टा गता श्वेतोदरं गिरिम् ।  
तस्मात्सुमूलं शैलेन्द्रं वसुधारञ्च पर्वतम् ॥ ४२.३० ॥  
  
हेमकूटं गता तस्माद्देवश्रृङ्गे ततो गता।  
तस्माद्गता महाशैलं ततश्चापि पिशाचकम् ॥ ४२.३१ ॥  
  
पिशाचकाच्छैलवरात् पञ्चकूटङ्गता पुनः।  
पञ्चकूटात्तु कैलासं देवावासं शिलोच्चयम् ॥ ४२.३२ ॥  
  
तस्य कुक्षिषु विभ्रान्ता नैककन्दरसानुषु।  
हिमवत्युत्तमनदी निपपाताचलोत्तमे ॥ ४२.३३ ॥  
  
सैवं शैलसहस्राणि दारयन्ती महानदी।  
स्थलीशतान्यनेकानि प्लावयन्त्याशुगाणिनी ॥ ४२.३४ ॥  
  
वनानाञ्च सहस्राणि कन्दराणां शतानि च ।  
स्रावयन्ती महाभागा प्रयाता दक्षिणोदधिम् ॥ ४२.३५ ॥  
  
रम्या योजनविस्तीर्णा शैलकुक्षिषु संवृता।  
याधृता देवदेवेन शङ्करेण महात्मना ॥ ४२.३६ ॥  
  
पावनी द्विजशार्दूल घोराणामपि पाप्मनाम्।  
शङ्करस्याङ्कसंस्पर्शान्महादेवस्य धीमतः।  
द्विगुणं पवित्रसलिला सर्वलोके महानदी ॥ ४२.३७ ॥  
  
अनुशैलं समन्ताच्च निर्गता बहुभिर्मुखैः।  
अथोऽन्येनाभिधानेन ख्याता नद्यः सहस्रशः ॥ ४२.३८ ॥  
  
तस्माद्धिमवतो गङ्गा गता सा तु महानदी।  
एवं गङ्गेति नाम्नादिप्रकाशा सिद्धसेविता ॥ ४२.३९ ॥  
  
धन्यास्ते सत्तमा देशा यत्र गङ्गा महानदी।  
रुद्रसाद्ध्यानिलादित्यैर्जुष्टतोया यशस्वती ॥ ४२.४० ॥  
  
महापादं प्रवक्ष्यामि मेरोरपि हि पश्चिमम्।  
नानारत्नाकारं पुण्यं पुण्यकृद्भिर्निषेवितम् ॥ ४२.४१ ॥  
  
विपुलं शैलराजानं विपुलोदरकन्दरम् ।  
नितम्बकुञ्ज कटकैर्विमलैर्म्मण्डितोदरम् ॥ ४२.४२ ॥  
  
अपि या त्र्यम्बकस्यैषा त्रिदशैः सेवितोदका।  
वायुवेगा गताभोगा लतेव भ्रामिता पुनः ॥ ४२.४३ ॥  
  
मेरुकूटतटाद्भ्रष्टा प्रहतैः स्वादितोदका।  
विस्तीर्य्यमाणसलिला निर्म्मलांशुकसन्निभा ॥ ४२.४४ ॥  
  
तस्य कूटेऽम्बरनदी सिद्धचारणसेविता ।  
प्रदक्षिणमथावृत्य पतिता सा तु गामिनी ॥ ४२.४५ ॥  
  
देवभ्राजं महाभ्राजं सवैभ्राजं महावनम्।  
प्लावयन्ती महाभागा नानापुष्पफलोदका ॥ ४२.४६ ॥  
  
प्रदक्षिणं प्रकुर्वाणा नानावनविभूषिता।  
प्रविष्टा पश्विमसरः सितोदं विमलोदकम् ॥ ४२.४७ ॥  
  
सा सितोदाद्विनिष्क्रान्ता सुपक्षं पर्व्वतं गता।  
सुपक्षतस्तु पुण्योदात्ततो देवर्षिसेविता ॥ ४२.४८ ॥  
  
सुपक्षकूटतटगा तस्माच्च संशितोदका।  
निपपात महाभागा रमण्यं शिखिपर्व्वतम् ॥ ४२.४९ ॥  
  
शिखेश्च पर्वतात् कङ्कं कङ्काद्वैढूर्य्यपर्व्वतम्।  
वैढूर्य्यात् कपिलं शैलं तस्माच्च गन्धमादनम् ॥ ४२.५० ॥  
  
तस्माद्गिरिवरात् प्राप्ता पिञ्जरं वरपर्व्वतम्।  
पिञ्जरात् सरसं याता तस्माच्च कुमुदाचलम् ॥ ४२.५१ ॥  
  
मधुमन्तं जनञ्चैव मुकुटञ्च शिलोच्चयम्।  
मुकुटाच्छैलशिखरात् कृष्णं याता महागिरिम् ॥ ४२.५२ ॥  
  
कृष्णात् श्वेतं महाशैलं महानगनिषेवितम्।  
श्वेतात् सहस्रशिखरं शैलेन्द्रं पतिता पुनः ॥ ४२.५३ ॥  
  
अनेकाभिः स्रवन्तीभिराप्यायितजला शिवा ।  
एवं शैलसहस्राणि सादयन्ती महानदी।  
पारिजाते महाशैले निपपाताशुगामिनी ॥ ४२.५४ ॥  
  
अनेकनिर्झरनदी गुहासानुषु राजते।  
तस्य कुक्षिष्वनेकासु भ्रान्ततोया तरङ्गिणी ॥ ४२.५५ ॥  
  
व्याहन्यमानसंवेगा गण्डशैलैरनेकशः।  
संविद्यमानसलिला गता च धरणीतले ॥ ४२.५६ ॥  
  
केतुमालं महाद्वीपं नानाम्लेच्छ गणैर्युतम् ।  
प्लावयन्ती महाभागा प्रयाता पश्चिमार्णवम् ॥ ४२.५७ ॥  
  
सुवर्णचित्रपार्श्वे तु सुपार्श्वेऽप्युत्तरे गिरौ ।  
मेरोश्चित्रमहापादे महासत्त्वनिषेविते ॥ ४२.५८ ॥  
  
मेरुकूटतटाद्भ्रष्टा पवनेनेरितोदका।  
अनेकाभोगवक्राङ्गी क्षिप्यमाणा नभस्तले ॥ ४२.५९ ॥  
  
षष्टियोजनसाहस्रे निरालम्बेऽम्बरे शुभे।  
विकीर्यमाणा मालेव निपपात महानदी ॥ ४२.६० ॥  
  
एवं कूटतटैर्भ्रष्टा नैकैर्देवर्षिसेवितैः।  
विकीर्यमाणसलिला नैकपुष्पोडुपोत्कचा ॥ ४२.६१ ॥  
  
नानारत्नवनोद्देशमरण्यं सवितुर्व्वनम्।  
महावनं महाभागा प्लावयन्ती प्रदक्षिणम् ॥ ४२.६२ ॥  
  
सरोवरं महापुण्यं महाभागनिषेवितम्।  
तत्राविवेश कल्याणी महाभद्रं सितोदका ॥ ४२.६३ ॥  
  
भद्रसोमेति नाम्ना हि महापारा महाजवा।  
महानदी महापुण्या महाभद्रा विनिर्गता ॥ ४२.६४ ॥  
  
नैकनिर्झरवप्राढ्या शङ्खकूटतटे तु सा।  
तत्र कूटे गिरितटे निपपाताशुगामिनी ॥ ४२.६५ ॥  
  
शङ्खकूटतटाद्भ्रष्टा पपात वृषपर्व्वतम्।  
वृषपर्व्वताद्वत्सगिरिं नागशैलं ततो गता ॥ ४२.६६ ॥  
  
तस्मान्नीलं नगश्रेष्ठं सम्प्राप्ता वर्षपर्व्वतम्।  
नीलात् कपिञ्जलञ्चैव इन्द्रनीलं च निम्नगा ॥ ४२.६७ ॥  
  
ततः परं महानीलं हेमश्रृङ्गञ्च सा ययौ ।  
हेमश्रृङ्गाद्गता श्वेतं श्वेताच्च सुनगं ययौ ॥ ४२.६८ ॥  
  
सुनगात् शतश्रृङ्गञ्च सम्प्राप्ता सा महानदी।  
शतश्रृङ्गान्महाशैलं पुष्करं पुष्पमण्डितम् ॥ ४२.६९ ॥  
  
पुष्कराच्च महाशैलं द्विराजं सुमहाबलम् ।  
वराहपर्व्वतं तस्मान्मयूरञ्च शिलोच्चयम् ॥ ४२.७० ॥  
  
मयूराच्चैकशिखरं कन्दरोदरमण्डितम् ।  
जारुधिं शैल शिखरं निपपाताशुगामिनी ॥ ४२.७१ ॥  
  
एवं गिरिसहस्राणि दारयन्ती महानदी।  
त्रिश्रृङ्गं श्रृङ्गकलिलं मर्यादापर्वतं गता ॥ ४२.७२ ॥  
  
त्रिश्रृङ्गतटविभ्रष्टा महाभागनिषेविता।  
मेरुकूटतटाद्भ्रष्टा पवनेनेरितोदका ॥ ४२.७३ ॥  
  
विरुद्धं पर्वतवरं पपात विमलोदका।  
प्लावयन्ती महाभागा प्रयाता पश्चिमार्णवम् ॥ ४२.७४ ॥  
  
सुवर्णभुवि पार्श्वे तु सुपार्श्वेप्युत्तरे गिरौ ॥  
  
मेरोश्वित्रे महापादे महासत्त्वनिषेविते ॥ ४२.७५ ॥  
  
कन्दरोदरविभ्रष्टा तस्मादपि तरङ्गिणी।  
नैकभोगा पपातोर्वीं चित्रपुष्पोढुपोत्कचा ॥ ४२.७६ ॥  
  
प्लावयन्ती प्रमुदिता उत्तरान् सा कुरून् शिवा।  
महाद्वीपस्य मध्येन प्रयाता सोत्तरार्णवम् ॥ ४२.७७ ॥  
  
एवं तास्तु महानद्यश्चतस्रो विमलोदकाः।  
महागिरितटभ्रष्टाः सम्प्रयाताश्चतुर्दिशम् ॥ ४२.७८ ॥  
  
तत्सेयं कथितप्राया पृथिवी बहुविस्तरा।  
मेरुशैलमहाकीर्णाऽविशच्च सर्वतोदिशम् ॥ ४२.७९ ॥  
  
चतुर्महाद्वीपवती चतुराक्रीडकानना।  
चतुष्केतुमहावृक्षा चतुर्वरसरस्वती ॥ ४२.८० ॥  
  
चतुर्महाशैलवती चतुर्भुजगसंश्रया।  
अष्टोत्तरमहाशैला तथाष्टवरपर्वता ॥ ४२.८१ ॥  
  
इति श्रीमहापुराणे वायुप्रोक्ते भुवनविन्यासो नाम द्विचत्वारिंशोऽध्यायः ॥ ४२ ॥