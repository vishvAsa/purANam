---
title: ००४ सभासदः

---
अध्यायः 004

ब्राह्मणान्भोजयित्वा युधिष्ठिरस्य सभाप्रवेशः ॥ 1 ॥ ऋषीणां क्षत्रियाणां देवगन्धर्वादीनां च तत्रोपवेशनम् ॥ 2 ॥

वैशम्पायन उवाच 	001  
\'तां तु कृत्वा सभां श्रेष्ठां मयश्चार्जुनमब्रवीत् ।	001a  
भूतानां च महावीर्यो ध्वजाग्रे किङ्करो गणः ॥	001c  
तव विष्फारघोषेण मेघवन्निनदिष्यति ।	002a  
अयं हि सूर्यसङ्काशो ज्वलनस्य रथो महान् ॥ 	002c  
इमे च दिविजाः श्वेता वीर्यवन्तो हयोत्तमाः ।	003a  
मायामयः कृतो ह्येष ध्वजो वानरलक्षणः ॥	003c  
असज्जमानो वृक्षेषु धूमकेतुरिवोच्छ्रितः ।	004a  
बहुवर्णं हि लक्ष्येत ध्वजं वानरलक्षणम् ॥	004c  
ध्वजोत्कटं ह्यनवमं युद्धे द्रक्ष्यसि विष्ठितम् ।	005a  
एव वीरः सव्यसाचिन्ध्वजस्यान्ते भविष्यति ॥	005c  
वैशम्पायन उवाच 	006  
इत्युक्त्वाऽऽलिङ्ग्य बीभत्सुं विसृष्टः प्रययौ मयः\' ।	006ac  
ततः प्रवेशनं तस्यां चक्रे राजा युधिष्ठिरः ।	007a  
अयुतं भोजयित्वा तु ब्राह्मणानां नराधिपः ॥	007c  
साज्येन पायसेनैव मधुना मिश्रितेन च ।	008a  
भक्ष्यैर्मूलैः फलैश्चैव मांसैर्वाराहहारिणैः ।	008c  
कृसरेणाथ जीवन्त्या हविष्येण च सर्वशः ॥	008e  
मांसप्रकारैर्विविधैः खाद्यैश्चापि तथा नृप ।	009a  
चोष्यैश्च विविधै राजन्पेयैश्च बहुविस्तरैः ॥	009c  
अहतैश्चैव वासोभिर्माल्यैरुच्चावचैरपि ।	010a  
तर्पयामास विप्रेन्द्रान्नानादिग्भ्यः समागतान् ॥	010c  
ददौ तेभ्यः सहस्राणि गवां प्रत्येकशः पुनः ।	011a  
पुण्याहघोषस्तत्रासीद्दिवस्पृगिव भारत ॥	011c  
वादित्रैर्विविधैर्दिव्यैर्गन्धैरुच्चावचैरपि ।	012a  
पूजयित्वा कुरुश्रेष्ठो देवतानि निवेश्य च ॥	012c  
तत्र मल्ला नटा झल्लाः सूता वैतालिकास्तथा ।	013a  
उपतस्थुर्महात्मानं धर्मपुत्रं युधिष्ठिरम् ॥	013c  
तथा स कृत्वा पूजां तां भ्रातृभिः सह पाण्डवः ।	014a  
तस्यां सभायां रम्यायां रेमे शक्रो यथा दिवि ॥	014c  
सभायामृषयस्तस्यां पाण्डवैः सह आसते ।	015a  
आसाञ्चक्रुर्नरेन्द्राश्च नानादेशसमागताः ॥	015c  
असितो देवलः सत्यः सर्पिर्माली महाशिराः ।	016a  
अर्वा वसुः सुमित्रश्च मैत्रेयः शुनको बलिः ॥	016c  
बको दाल्भ्यः स्थूलशिराः कृष्णद्वैपायनः शुकः ।	017a  
सुमन्तुर्जैमिनिः पैलो व्यासशिष्यास्तथा वयम् ॥	017c  
तित्तिरिर्याज्ञवल्क्यश्च ससुतो रोमहर्षणः ।	018a  
अप्सुहोम्यश्च धौम्यश्च अणीमाण्डव्यकौशिकौ ॥	018c  
दामोष्णीपस्त्रैबलीश्च पर्णादो घटजानुकः ।	019a  
मौञ्जायनो वायुभक्षः पाराशर्यश्च सारिकः ॥	019c  
बलिवाकः सिनीवाकः सप्तपालः कृतश्रमः ।	020a  
जातूकर्णः शिखावांश्च आलम्बः पारिजातकः ॥	020c  
पर्वतश्च महाभागो मार्कण्डेयो महामुनिः ।	021a  
पवित्रपाणिः सावर्णो भालुकिर्गालवस्तथा ॥	021c  
जङ्घाबन्धुश्च रैभ्यश्च कोपवेगस्तथा भृगुः ।	022a  
हरिबभ्रुश्च कौण्डिन्यो बभ्रुमाली सनातनः ॥	022c  
काक्षीवानौशिजश्चैव नाचिकेतोऽथ गौतमः ।	023a  
पैङ्ग्यो वराहः शुनकः शाण्डिल्यश्च महातपाः ॥	023c  
कुक्कुरो वेणुजङ्घोऽथ कालापः कठ एव च ।	024a  
मुनयो धर्मविद्वांसो धृतात्मानो जितेन्द्रियाः ॥	024c  
एते चान्ये च बहवो वेदवेदाङ्गपारगाः ।	025a  
उपासते महात्मानं सभायामृषिसत्तमाः ॥	025c  
कथयन्तः कथाः पुण्या धर्मज्ञाः शुचयोऽमलाः ।	026a  
तथैव क्षत्रियश्रेष्ठा धर्मराजमुपासते ॥	026c  
श्रीमान्महात्मा धर्मात्मा मुञ्जकेतुर्विवर्धनः ।	027a  
सङ्ग्रामजिद्दुर्मुखश्च उग्रसेनश्च वीर्यवान् ।	027c  
कक्षसेनः क्षितिपतिः क्षेमकश्चापराजितः ।	028a  
कम्बोजराजः कमठः कम्पनश्च महाबलः ॥	028c  
सततं कम्पयामास यवनानेक एव यः ।	029a  
बलपौरुषसम्पन्नान्कृतास्त्रानमितौजसः ।	029c  
यथाऽसुरान्कालकेयान्देवो वज्रधरस्तथा ॥	029e  
जटासुरो मद्रकानां च राजा कुन्तिः पुलिन्दश्च किरातराजः ।	030a  
तथाङ्गवाङ्गौ सहपुण्ड्रकेण पाण्ड्योड्रराजौ च सहान्ध्रकेण ॥	030c  
अङ्गो वङ्गः सुमित्रश्च शैब्यश्चामित्रकर्शनः ।	031a  
किरातराजः सुमना यवनाधिपतिस्तथा ॥	031c  
चाणूरो देवरातश्च भोजो भीमरथश्च यः ।	032a  
श्रुतायुधश्च कालिङ्गो जयसेनश्च मागधः ॥	032c  
सुकर्मा चेकितानश्च पुरुश्चामित्रकर्शनः ।	033a  
केतुमान्वसुदानश्च वैदेहोऽथ कृतक्षणः ॥	033c  
सुधर्मा चानिरुद्धश्च श्रुतायुश्च महाबलः ।	034a  
अनूपराजो दुर्धर्पः क्रमजिच्च सुदर्शनः ॥	034c  
शिशुपालः सहसुतः करूपाधिपतिस्तथा ।	035a  
वृष्णीनां चैव दुर्धर्षाः कुमारा देवरूपिणः ॥	035c  
आहुको विपृथुश्चैव गदः सारण एव च ।	036a  
अक्रूरः कृतवर्मा च सत्यकश्च शिनेः सुतः ॥	036c  
भीष्मकोऽथाकृतिश्चैव द्युमत्सेनश्च वीर्यवान् ।	037a  
केकयाश्च महेष्वासा यज्ञसेनश्च सोमकिः ॥	037c  
केतुमान्वसुमांश्चैव कृतास्त्रश्च महाबलः ।	038a  
एते चान्ये च बहवः क्षत्रिया मुख्यसम्मताः ।	038c  
उपासते सभायां स्म कुन्तीपुत्रं युधिष्ठिरम् ।	039a  
अर्जुनं ये च संश्रित्य राजपुत्रा महाबलाः ॥	039c  
अशिक्षन्त धनुर्वेदं रौरवाजिनवाससः ।	040a  
तत्रैव शिक्षिता राजन्कुमारा वृष्णिनन्दनाः ।	040c  
रौक्मिणेयश्च साम्बश्च युयुधानश्च सात्यकिः ।	041a  
सुधर्मा चानिरुद्धश्च शैब्यश्च नरपुङ्गवः ॥	041c  
एते चान्ये च बहवो राजानः पृथिवीपते ।	042a  
धनञ्जयसखा चात्र नित्यमास्ते स्म तुम्बुरुः ॥	042c  
उपासते महात्मानमासीनं सप्तविंशतिः ।	043a  
चित्रसेनः सहामात्यो गन्धर्वाप्सरसस्तथा ॥	043c  
गीतवादित्रकुशलाः साम्यतालविशारदाः ।	044a  
प्रमाणोऽथ लये स्थाने किन्नराः कृतनिश्रमाः ॥	044c  
सञ्चोदितास्तुम्बुरुणा गन्धर्वसहितास्तदा ।	045a  
गायन्ति दिव्यतानैस्ते यथान्यायं मनस्विनः ॥	045c  
पाण्डुपुत्रानृषींश्चैव रमयन्त उपासते ।	046a  
तस्यां सभायामासीनाः सुव्रताः सत्यसङ्गराः ॥	046c  
दिवीव देवा ब्रह्माणं युधिष्ठिरमुपासते ॥ ॥	047ac  

इति श्रीमन्महाभारते सभापर्वणि मन्त्रपर्वणि चतुर्थोऽध्यायः ॥ 4 ॥

2-4-29 कालकेयाः कालकाया अपत्यान्यसुराः ॥