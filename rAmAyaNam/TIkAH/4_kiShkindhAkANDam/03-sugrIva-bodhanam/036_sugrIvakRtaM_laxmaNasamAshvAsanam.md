+++
title = "०३६ सुग्रीवकृतं लक्ष्मणसमाश्वासनम्"
title_english = "036 Sugreeva s apology pacifies Lakshmana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-036-Sugreeva_Krutham_Lakshmana_Samashvasanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/03-sugrIva-bodhanam/036_sugrIvakRtaM_laxmaNasamAshvAsanam.md">
<details><summary><h3>IITK ...{Loading}...</h3></summary>

Lakshmana gets pacified -- Sugriva praises Rama's valour -- Lakshmana
tenders apology for his harsh words



#### श्लोकः
##### मूलम्
इत्युक्तस्तारया वाक्यं प्रश्रितं धर्मसंहितम्।  
मृदुस्वभावस्सौमित्रिः प्रतिजग्राह तद्वचः॥4.36.1॥

##### शब्दार्थः
इति this, तारया by Tara, प्रश्रितम् courteous, धर्मसंहितम् justifiable, वाक्यम् words, उक्तः having been told, मृदुस्वभावः of gentle nature, सौमित्रिः Saumitri, तत् that, वचः word, प्रतिजग्राह accepted.

##### आङ्ग्लानुवादः
Thus the gentlenatured Saumitri accepted Tara's courteous words sanctioned by dharma.



#### श्लोकः
##### मूलम्
तस्मिन्प्रतिगृहीते तु वाक्ये हरिगणेश्वरः।  
लक्ष्मणात्सुमहत्त्रासं वस्त्रं क्लिन्नमिवात्यजत्॥4.36.2॥

##### शब्दार्थः
तस्मिन् when such, वाक्ये words, प्रतिगृहीते were accepted, हरिगणेश्वरः leader of the vanara clan, लक्ष्मणात् from Lakshmana, सुमहत् great, त्रासम् fear, क्लिन्नम् wet, वस्त्रमिव like a garment, अत्यजत् cast aside.

##### आङ्ग्लानुवादः
Sugriva, king of the vanara clan, cast aside his great fear when Lakshmana accepted the words of Tara just as one discards a wet garment from the body.



#### श्लोकः
##### मूलम्
ततः कण्ठगतं माल्यं चित्रं बहुगुणं महत्।  
चिच्छेद विमदश्चासीत्सुग्रीवो वानरेश्वरः॥4.36.3॥

##### शब्दार्थः
ततः then, वानरेश्वरः lord of vanaras, सुग्रीवः Sugriva, कण्ठगतम् worn on the neck, चित्रम् colourful, बहुगुणम् valuable, महत् great, माल्यम् garland, चिच्छेद tore off, विमदश्च relieved (from drunkenness), आसीत् got free.

##### आङ्ग्लानुवादः
Thereupon Sugriva, relieved from his drunken state tore off the great, colourful valuable garland worn on his neck.



#### श्लोकः
##### मूलम्
स लक्ष्मणं भीमबलं सर्ववानरसत्तमः।  
अब्रवीत्प्रश्रितं वाक्यं सुग्रीवस् सम्प्रहर्षयन्॥4.36.4॥

##### शब्दार्थः
सर्ववानरसत्तमः the noble of all the vanaras, सः सुग्रीवः that Sugriva, भीमबलम् a man of great prowess, लक्ष्मणम् to Lakshmana, सम्प्रहर्षयन् pleasing manner, प्रश्रितम् वाक्यम् these polite words, अब्रवीत् spoke.

##### आङ्ग्लानुवादः
Sugriva, the noblest of all monkeys, spoke these polite words in a pleasing manner to Lakshmana of terrific strengthः



#### श्लोकः
##### मूलम्
प्रणष्टा श्रीश्च कीर्तिश्च कपिराज्यं च शाश्वतम्।  
रामप्रसादात्सौमित्रे पुनः प्राप्तमिदं मया॥4.36.5॥

##### शब्दार्थः
सौमित्रे O Saumitri, प्रणष्टा lost from me, श्रीःच prosperity also, कीर्तिः च and fame, शाश्वतम् permanent, कपिराज्यं च and the kingdom of monkeys, इदम् this, रामप्रसादात् by the grace of Rama, मया by me, पुनः again, प्राप्तम् has been regained.

##### आङ्ग्लानुवादः
'O Saumitri my prosperity, fame and the permanent sovereignty of vanaras had been lost. It was  regained by the grace of Rama.



#### श्लोकः
##### मूलम्
कश्शक्तस्तस्य देवस्य ख्यातस्य स्वेन कर्मणा।  
तादृशं विक्रमं वीर प्रतिकर्तुमरिन्दम॥4.36.6॥

##### शब्दार्थः
अरिन्दम crusher of enemies, स्वेन his own, कर्मणा by deeds, ख्यातस्य of a famed, देवस्य lord's, तस्य his, शक्तः is possible, कः who, प्रतिकर्तुम् ever to repay, तादृशम् such, विक्रमं वीर heroic valour.

##### आङ्ग्लानुवादः
'O crusher of enemies  how is it possible to repay the famous lord Rama's valour (in  
killing Vali)?



#### श्लोकः
##### मूलम्
सीतां प्राप्स्यति धर्मात्मा वधिष्यति च रावणम्।  
सहायमात्रेण मया राघवस् स्वेन तेजसा॥4.36.7॥

##### शब्दार्थः
धर्मात्मा राघवः righteous Rama, सहायमात्रेण only be an assistant, मया by me, स्वेन तेजसा by his own fiery energy, सीताम् Sita, प्राप्स्यति he will get back, रावणम् Ravana,वधिष्यति च he will  kill.

##### आङ्ग्लानुवादः
'Righteous Rama can merely restore Sita with my assistance. By his own fiery energy he will kill Ravana.



#### श्लोकः
##### मूलम्
सहायकृत्यं किं तस्य येन सप्त महाद्रुमाः।  
शैलश्च वसुधा चैव बाणेनैकेन दारिताः॥4.36.8॥

##### शब्दार्थः
येन by whomsoever, सप्त seven, महाद्रुमाः huge trees, शैलश्च mountain too, वसुधा चैव and earth also, एकेन by only one, बाणेन with an arrow, दारिताः shattered, तस्य to him, सहायकृत्यम् assistance to be done, किम् what.

##### आङ्ग्लानुवादः
'Rama shattered seven huge trees, a mountain and earth with a single arrow. What assistance does he need?



#### श्लोकः
##### मूलम्
धनुर्विष्फारयानस्य यस्य शब्देन लक्ष्मण।  
सशैला कम्पिता भूमिस्सहायैः किन्नु तस्य वै॥4.36.9॥

##### शब्दार्थः
लक्ष्मण O Lakshmana, धनुः bow, विष्फारयानस्य  with the twang of his bow, यस्य its, शब्देन by the sound, सशैलाः even the mountains, भूमिः earth, कम्पिता was shaken तस्य his, सहायैः assistance, किं why?

##### आङ्ग्लानुवादः
'O Lakshmana the twang of his bow shook even the mountains and the earth. What assistance does he need?



#### श्लोकः
##### मूलम्
अनुयात्रां नरेन्द्रस्य करिष्येऽहं नरर्षभ।  
गच्छतो रावणं हन्तुं वैरिणं सपुरस्सरम्॥4.36.10॥

##### शब्दार्थः
नरर्षभ O bull among men, सपुरस्सरम् along with his followers, वैरिणम् the enemy, रावणम् Ravana, हन्तुम् to kill, गच्छतः while going, नरेन्द्रस्य king's, अहम् I, अनुयात्राम् following, करिष्ये I shall.

##### आङ्ग्लानुवादः
'O Lakshmana, bull among men I shall only join him along with others when he leads the army to kill Ravana.



#### श्लोकः
##### मूलम्
यदि किञ्चिदतिक्रान्तं विश्वासात्प्रणयेन वा।  
प्रेष्यस्य क्षमितव्यं मे न कश्चिन्नापराध्यति॥4.36.11॥

##### शब्दार्थः
विश्वासात् due to faith, प्रणयेन वा or with love, किञ्चित् even a little, अतिक्रान्तं यदि have exceeded time, प्रेष्यस्य of a servant, मे my, क्षमितव्यम् one should pardon, कश्चित् any one, नापराध्यति इति न is not flawless in the world.

##### आङ्ग्लानुवादः
'If I have committed even a little transgression in my faith in Rama or affection for him and exceeded the time limit, my mistakes are to be excused as one would pardons a servant. No one is flawless in the world.'



#### श्लोकः
##### मूलम्
ति तस्य ब्रुवाणस्य सुग्रीवस्य महात्मनः।  
अभवल्लक्ष्मणः प्रीतः प्रेम्णा चैवमुवाच ह॥4.36.12॥

##### शब्दार्थः
महात्मनः of the great self, तस्य his, सुग्रीवस्य Sugriva's, इति thus, ब्रुवाणस्य of him while speaking, लक्ष्मणः Lakshmana, प्रीतः अभवत् was happy, प्रेम्णा with affection, च also, एवम् in this way, उवाच ह spoke.

##### आङ्ग्लानुवादः
Lakshmana who was happy to hear great Sugriva replied affectionatelyः



#### श्लोकः
##### मूलम्
सर्वथा हि मम भ्राता सनाथो वानरेश्वर।  
त्वया नाथेन सुग्रीव प्रश्रितेन विशेषतः॥4.36.13॥

##### शब्दार्थः
वानरेश्वर O king of monkeys, सुग्रीव Sugriva, नाथेन by a king, विशेषतः specially, प्रश्रितेन by a courteous one, त्वया you, मम my, भ्राता brother, सर्वथा in all ways, सनाथः हि has a guardian.

##### आङ्ग्लानुवादः
'O Sugriva, king of monkeys when you are extending due courtesy to my brother,he has a guardian in you by all means.



#### श्लोकः
##### मूलम्
यस्ते प्रभावस् सुग्रीव यच्च ते शौचमार्जवम्।  
अर्हस्त्वं कपिराज्यस्य श्रियं भोक्तुमनुत्तमाम्॥4.36.14॥

##### शब्दार्थः
सुग्रीव Sugriva, ते your, यः whatever, प्रभावः power, आर्जवम् straightforward nature, यत्  such, शौचं च purity, त्वम् your, कपिराज्यस्य of vanara kingdom, अनुत्तमाम् excellent, श्रियम् prosperity, भोक्तुम् to enjoy, अर्हः you deserve.

##### आङ्ग्लानुवादः
'You are powerful and straightforward by nature.You are humble and noble. Therefore, you deserve the high prosperity of the kingdom of the monkeys.



#### श्लोकः
##### मूलम्
सहायेन तु सुग्रीव त्वया रामः प्रतापवान्।  
वधिष्यति रणे शत्रूनचिरान्नात्र संशयः॥4.36.15॥

##### शब्दार्थः
सुग्रीव Sugriva, सहायेन with you as associate, त्वया by your, प्रतापवान् valiant hero, रामः Rama, शत्रून्  enemies, रणे in war, अचिरात् shortly, वधिष्यति he will kill, संशयः is doubt, न not, अत्र in this case

##### आङ्ग्लानुवादः
'O Sugriva with you as associate, valiant hero Rama will kill his enemies in war very soon. There is no doubt about it.



#### श्लोकः
##### मूलम्
धर्मज्ञस्य कृतज्ञस्य सङ्ग्रामेष्वनिवर्तिनः।  
उपपन्नं च युक्तं च सुग्रीव तव भाषितम्॥4.36.16॥

##### शब्दार्थः
सुग्रीव Sugriva, धर्मज्ञस्य  who is aware of dhrama, कृतज्ञस्य of a grateful one, सङ्ग्रामेषु in battles, अनिवर्तिनः of one who does not retreat, तव your, भाषितम् word, उपपन्नम्  true, युक्तं च is fitting also.

##### आङ्ग्लानुवादः
'O Sugriva you know dharma.You are grateful and will not turn back from the battle. So your words are true and befitting.



#### श्लोकः
##### मूलम्
दोषज्ञस्सति सामर्थ्ये कोऽन्यो भाषितुमर्हति।  
वर्जयित्वा मम ज्येष्ठं त्वां च वानरसत्तम॥4.36.17॥

##### शब्दार्थः
वानरसत्तम best of monkeys, मम my, ज्येष्ठम् elder brother, त्वां च and you, वर्जयित्वा with the exception of, अन्यः others, कः who, सामर्थ्ये सति capability, दोषज्ञः knows the faults of others, भाषितुम् to speak, अर्हति will be capable.

##### आङ्ग्लानुवादः
'O best of monkeys barring you and my elder brother, who else would be capable of speaking this way about themselves even when you are aware of other's faults?



#### श्लोकः
##### मूलम्
सदृशश्चासि रामस्य विक्रमेण बलेन च।  
सहायो दैवतैर्दत्तश्चिराय हरिपुङ्गव॥4.36.18॥

##### शब्दार्थः
हरिपुङ्गव Sugriva, दैवतैः by deities, चिराय for a long time, दत्तः given, सहायः as helper, विक्रमेण बलेन च in power and valour, रामस्य with Rama, सदृशः equal, असि you are.

##### आङ्ग्लानुवादः
'You who are equal to Rama in valour and strength, will continue to be the gift of gods to us for long.



#### श्लोकः
##### मूलम्
किं तु शीघ्रमितो वीर निष्क्रम त्वं मया सह।  
सान्त्वयस्व वयस्यं च त्वं भार्याहरणकर्शितम्॥4.36.19॥

##### शब्दार्थः
किं तु nevertheless, त्वम् you, मया सह with me, इतः from this place, शीघ्रम् at once, निष्क्रम start, भार्याहरणकर्शितम् a man grieved by the abduction of his wife, वयस्य your friend,  
सान्त्वयस्व reassure.

##### आङ्ग्लानुवादः
'Nevertheless I want you to proceed from here with me at once and reassure your friend who is agrieved due to the abduction of his wife.



#### श्लोकः
##### मूलम्
यच्च शोकाभिभूतस्य श्रुत्वा रामस्य भाषितम्।  
मया त्वं परुषाण्युक्तस्तच्चत्वं क्षन्तु मर्हसि॥4.36.20॥

##### शब्दार्थः
त्वम् You, शोकाभिभूतस्य of a griefstricken man, रामस्य भाषितम् Rama's words, श्रुत्वा after hearing, मया by me, त्वम् you, परुषाणि harshly, उक्तः इति यत् thus spoken, अर्हसि you will, तच्च that, क्षन्तुम् to forgive.

##### आङ्ग्लानुवादः

#### समाप्तिः
 श्रीमद्रामयणे वाल्मीकीय आदिकाव्ये किष्किन्धाकाण्डे षट्त्रिंशस्सर्गः॥  
Thus ends the thirtysix sarga of Kishkindakanda of the Holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/03-sugrIva-bodhanam/036_sugrIvakRtaM_laxmaNasamAshvAsanam.md">
<details><summary><h3>भूषणम् ...{Loading}...</h3></summary>



इत्युक्तस्तारया वाक्यं प्रश्रितं धर्मसंहितम् ।  

मृदुस्वभावः सौमित्रिः प्रतिजग्राह तद्वचः  ॥  ४।३६।१  ॥   

अथ लक्ष्मणसुग्रीवसौहृदभाषणं षट्त्रिंशे इत्युक्त इत्यादि  ॥  ४।३६।१  ॥   

  

तस्मिन् प्रतिगृहीते तु वाक्ये हरिगणेश्वरः ।  

लक्ष्मणात्सुमहत्त्रासं वस्त्रं क्लिन्नमिवात्यजत्  ॥  ४।३६।२  ॥   

तस्मिन्निति । सुमहत्त्रासमिति "आन्महतः" इत्याकाराभाव आर्षः । क्लिन्नम्
आर्द्रम्  ॥  ४।३६।२  ॥   

  

ततः कण्ठगतं माल्यं चित्रं बहुगुणं महत् ।  

चिच्छेद विमदश्चासीत्सुग्रीवो वानरेश्वरः  ॥  ४।३६।३  ॥   

स लक्ष्मणं भीमबलं सर्ववानरसत्तमः ।  

अब्रवीत्प्रश्रितं वाक्यं सुग्रीवः सम्प्रहर्षयन्  ॥  ४।३६।४  ॥   

तत इति । बहुगुणं बहुविधभोगप्रदम् । महत् दिव्यम्  ॥  ४।३६।३,४  ॥   

  

प्रनष्टा श्रीश्च कीर्तिश्च कपिराज्यं च शाश्वतम् ।  

रामप्रसादात्सौमित्रे पुनः प्राप्तमिदं मया  ॥  ४।३६।५  ॥   

प्रनष्टेति । इदं पूर्वोक्तं सर्वम्  ॥  ४।३६।५  ॥   

  

कः शक्तस्तस्य देवस्य ख्यातस्य स्वेन कर्मणा ।  

तादृशं विक्रमं वीर प्रतिकर्तुमरिन्दम  ॥  ४।३६।६  ॥   

क इति । तादृशं विक्रमं प्रतिकर्तुम्, तादृशस्य विक्रमस्य
प्रतिकर्तुमित्यर्थः  ॥  ४।३६।६  ॥   

  

सीतां प्रप्स्यति धर्मात्मा वधिष्यति च रावणम् ।  

सहायमात्रेण मया राघवः स्वेन तेजसा  ॥  ४।३६।७  ॥   

सहायकृत्यं किं तस्य येन सप्त महाद्रुमाः ।  

शैलश्च वसुधा चैव बाणेनैकेन दारिताः  ॥  ४।३६।८  ॥   

धनुर्विस्फारयाणस्य यस्य शब्देन लक्ष्मण ।  

सशैला कम्पिता भूमिः सहायैस्तस्य किन्नु वै  ॥  ४।३६।९  ॥   

अनुयात्रां नरेन्द्रस्य करिष्ये ऽहं नरर्षभ ।  

गच्छतो रावणं हन्तुं वैरिणं सपुरःसरम्  ॥  ४।३६।१०  ॥   

सीतामिति । सहायमात्रेण मयेत्युपलक्षणे तृतीया । स्वयमेवार्थसाधकः अहं तु
तस्य परिकरमात्रमिति भावः  ॥  ४।३६।७१०  ॥   

  

यदि किञ्चिदतिक्रान्तं विश्वासात् प्रणयेन वा ।  

प्रेष्यस्य क्षमितव्यं मे न कश्चिन्नापराध्यति  ॥  ४।३६।११  ॥   

इति तस्य ब्रुवाणस्य सुग्रीवस्य महात्मनः ।  

अभवील्लक्ष्मणः प्रीतः प्रेम्णा चैवमुवाच ह  ॥  ४।३६।१२  ॥   

सर्वथा हि मम भ्राता सनाथो वानरेश्वर ।  

त्वया नाथेन सुग्रीव प्रश्रितेन विशेषतः  ॥  ४।३६।१३  ॥   

यस्ते प्रभावः सुग्रीव य़च्च ते शौचमार्जवम् ।  

अर्हस्त्वं कपिराज्यस्य श्रियं भोक्तुमनुत्तमाम्  ॥  ४।३६।१४  ॥   

सहायेन च सुग्रीव त्वया रामः प्रतापवान् ।  

वधिष्यति रणे शत्रूनचिरान्नात्र संशयः  ॥  ४।३६।१५  ॥   

यदीति । अतिक्रान्तम् अतिक्रमणम् । क्षमितव्यं क्षन्तव्यम्  ॥  ४।३६।१११५
 ॥   

  

धर्मज्ञस्य कृतज्ञस्य सङ्ग्रामेष्वनिवर्तिनः ।  

उपपन्नं च युक्तं च सुग्रीव तव भाषितम्  ॥  ४।३६।१६  ॥   

उपपन्नम् अर्हम् । युक्तं युक्तियुक्तम्  ॥  ४।३६।१६  ॥   

  

दोषज्ञः सति सामर्थ्ये को ऽन्ये भाषितुमर्हति ।  

वर्जयित्वा मम ज्येष्ठं त्वां च वानरसत्तम  ॥  ४।३६।१७  ॥   

सदृशश्चासि रामस्य विक्रमेण बलेन च ।  

सहायो दैवतैर्दत्तश्चिराय हरिपुङ्गव  ॥  ४।३६।१८  ॥   

किन्तु शीघ्रमितो वीर निष्क्राम त्वं मया सह ।  

सान्त्वय स्ववयस्यं त्वं भार्याहरणकर्शितम्  ॥  ४।३६।१९  ॥   

दोषज्ञः स्वदोषज्ञः । लोके हि समर्थः पुरुषः स्वदोषमपह्नते नतु प्रकाशयति,
न तथा त्वामिति भावः  ॥  ४।३६।१७१९  ॥   

  

यच्च शोकाभिभूतस्य श्रुत्वा रामस्य भाषितम् ।  

मया त्वं परुषाण्युक्तस्तच्च त्वं क्षन्तुमर्हसि  ॥  ४।३६।२०  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
षट्त्रिंशः सर्गः  ॥  ३६  ॥   

स्वोक्तपरुषवाक्यानां रामोक्तत्वशङ्का मा भूदिति स्वेनैवोक्तत्वमुपपादयन्
स्वापराधं शमयति यच्चेति । भाषितं सीतोद्देशेन श्रवणासह्यं विलापम्  ॥ 
४।३६।२०  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने षट्त्रिंशः सर्गः  ॥  ३६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/03-sugrIva-bodhanam/036_sugrIvakRtaM_laxmaNasamAshvAsanam.md">
<details><summary><h3>शिरोमणी ...{Loading}...</h3></summary>



ताराप्रार्थनानन्तरकालिकवृत्तान्तमाह-- इतीत्यादिभिः । तारया इति
वाक्यमुक्तः सौमित्रिः तद्वचः तारावचनं जग्राह कोपं त्यक्तवानित्यर्थः  ॥ 
४।३६।१  ॥   

  

तस्मिन्निति । तस्मिन् लक्ष्मणे वाक्ये प्रतिगृहीते सति हरिगणेश्वरः
सुग्रीवः लक्ष्मणात् प्रकुपितलक्ष्मणावलोकनात् जातं सुमहस्त्रासमत्यजत्  ॥ 
४।३६।२  ॥   

  

तत इति । ततः त्रासत्यागानन्तरं सुग्रीवः बहुगुणं विपुलकाममदयोगकारकं
कण्ठगतं माल्यं चिच्छेद  ॥  ४।३६।३  ॥   

  

स इति । सर्ववानरसत्तमः सुग्रीवः लक्ष्मणं प्रहर्षयन् सन् प्रश्रितं
वाक्यमब्रवीत्  ॥  ४।३६।४  ॥   

  

तद्वचनाकारमाह-- प्रनष्टेति । श्रीप्रभृतिः पूर्वं प्रनष्टा इदं श्र्यादि
रामप्रसादात् मया पुनः प्राप्तम्  ॥  ४।३६।५  ॥   

  

क इति । स्वेन कर्मणा ख्यातस्य देवस्य नित्यप्रमोदवतस्तस्य रामस्य तादृशं
तत्कर्मसदृशं कर्म अंशेन एककलया ऽपि कः शक्तः समर्थः प्रतिकुर्वीत न को
ऽपीत्यर्थः  ॥  ४।३६।६  ॥   

  

सीतामिति । राघवः स्वेन तेजसैव सहायमात्रेण मया रावणं वधिष्यति सीतां च
प्राप्स्यति  ॥  ४।३६।७  ॥   

  

सहायसंग्रहो ऽपि तस्य लीलैवेति बोधयन्नाह सहायेति । येन एकेन बाणेन
द्रुमादयो दारिताः तस्य रामस्य सहायकृत्यं सहायैः साध्यं किम्  ॥  ४।३६।८
 ॥   

  

धनुरिति । धनुर्विस्फारमाणस्य यस्य शब्देन सशैला भूमिः कम्पिता तस्य सहायैः
किम्  ॥  ४।३६।९  ॥   

  

अन्विति । वैरिणं सपुरस्सरं पुरस्सरसहितं रावणं हन्तुं गच्छतो नरेन्द्रस्य
रामस्य अनुयात्रां तेन सहानुगमनं करिष्ये  ॥  ४।३६।१०  ॥   

  

यदीति । विश्वासात् विश्वासं प्रापय्य यदि किंचिन्मया अतिक्रान्तं तत्
प्रेष्यस्य भृत्यस्य मे प्रणयेन भृत्यविषयकस्वाभाविकस्नेहेन क्षमितव्यं
कश्चिन्नापराध्यतीति न सर्वो ऽपि यत्किंचिदपराध्यतीत्यर्थः, तेनापराधं
दृष्ट्वा तव श्रमाया अभावे तव भृत्यस्नेहो निर्विषयो भविष्यतीति व्यञ्जितम्
 ॥  ४।३६।११  ॥   

  

इतीति । इत्यनेन प्रकारेण ब्रुवाणस्य सुग्रीवस्य प्रेम्णा प्रीतो ऽभवत् अत
एव इदमुवाच  ॥  ४।३६।१२  ॥   

  

तद्वचनाकारमाह-- सर्वथेत्यादिभिः । विशेषतः प्रश्रितेन स्नेहयुक्तेन अत एव
नाथेन अभिलाषप्रापकेण त्वया मम भ्राता सर्वथा सनाथो ऽभिलाषप्रापकसहितो
ऽभवदिति शेषः  ॥  ४।३६।१३  ॥   

  

य इति । हे सुग्रीव यस्ते प्रभावः प्रतापः यच्च ते ईदृशं शौचं मनश्शुद्धिः
ताभ्यां कपिराज्यस्य श्रियं भोक्तुं त्वमर्हः  ॥  ४।३६।१४  ॥   

  

सहायेनेति । हे सुग्रीव त्वया सहायेन युक्तो रामः शत्रून् न चिरात् शीघ्रं
वधिष्यति  ॥  ४।३६।१५  ॥   

  

धर्मज्ञस्येति । धर्मज्ञस्य तव भाषितमुपपन्नं युक्तिसहितमत एव युक्तमुचितम्
 ॥  ४।३६।१६  ॥   

  

दोषज्ञ इति । सामर्थ्ये सति भाषितुम् एवं कथयितुं मम ज्येष्ठं रामं त्वां च
वर्जयित्वा अन्यः को दोषज्ञो ऽर्हति  ॥  ४।३६।१७  ॥   

  

सदृश इति । यस्त्वं दैवतैर्देवैः सहायो दत्तः दैवयोगात्सहायत्वेन प्राप्त
इत्यर्थः, स त्वं विक्रमेण बलेन च रामेण सदृशो ऽसि  ॥  ४।३६।१८  ॥   

  

किमिति । किंतु इदमिदानीं कर्तव्यमित्यर्थः । मया सह इतः अस्मात् पुरात्
शीघ्रं निष्क्रम । तत्प्रयोजनमाह भार्याहरणदुःखितं वयस्यं सान्त्वयस्व  ॥ 
४।३६।१९  ॥   

  

यदिति । शोकाभिभूतस्य रामस्य भाषितं विलापमित्यर्थः, श्रुत्वा मया परुषाणि
त्वमुक्तस्तन्मे क्षमस्व  ॥  ४।३६।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
षट्त्रिंशः सर्गः  ॥  ४।३६  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/03-sugrIva-bodhanam/036_sugrIvakRtaM_laxmaNasamAshvAsanam.md">
<details><summary><h3>तिलकम् ...{Loading}...</h3></summary>



इतीति  ॥  ४।३६।१  ॥   

  

तस्मिंस्तारानुनयवाक्ये  ॥  ४।३६।२  ॥   

  

माल्यं मालाम् । बहुगुणं बहुविधकाममदकरम् अत एव तच्छेदफलं विमदश्चासीदिति
 ॥  ४।३६।३  ॥   

  

लक्ष्मणं संप्रहर्षयन्नित्यन्वयः  ॥  ४।३६।४,५  ॥   

  

शक्तः समर्थः । तस्य देवावतारस्य स्वेन कर्मणा धनुर्भङ्गवालिवधादिना
ख्यातस्य । तादृशं तज्जनितोपकारसदृशम्  ॥  ४।३६।६  ॥   

  

सहायमात्रेणोपलक्षितम् । स्वयमेवार्थनिर्वाहकः, अहं तु परिकरमात्रमित्यर्थः
 ॥  ४।३६।७  ॥   

  

सहायकृत्यं सहायसाध्यं कृत्यम् चेन पातालानि तत्स्थदैत्याश्च  ॥ 
४।३६।८,९ ॥   

  

अनुयात्रां पश्चाद्गमनम् । सपुरःसरं युद्धाग्रे पुरःसरैः सहितं रावणम्  ॥ 
४।३६।१०  ॥   

  

विश्वासादयं न क्रूरो ऽमित्र इति विश्वासात्प्रणयेन वा यदि
किञ्चिदतिक्रान्तमपराद्धं तदुक्तहेतुभ्यां प्रेष्यस्य दासस्य क्षमितव्यं
क्षन्तव्यम् । यस्माद्यो दासो नापराध्यति तादृशदासासंभवः ।
स्वामिचित्तानुवर्तनस्य सर्वथासंभवात्  ॥  ४।३६।१११३  ॥   

  

शौचमिन्द्रियनिग्रहः  ॥  ४।३६।१४,१५  ॥   

  

उपपन्नं योग्यम् । युक्तं युक्तियुक्तम्  ॥  ४।३६।१६  ॥   

  

दोषज्ञो विद्वान्को रामसुग्रीवाभ्यामन्यो भवद्वाक्यसदृशं वाक्यं
वक्तुमर्हति  ॥  ४।३६।१७,१८  ॥   

  

वयस्यं रामम्  ॥  ४।३६।१९  ॥   

  

स्वोक्तवाक्यानां रामोक्तत्वशङ्काव्यावृत्तये स्वोक्तित्वमेव
बोधयन्स्वापराधं क्षमापयति यच्चेति । रामभाषितं सीतावियोगजविलापरूपम्  ॥ 
४।३६।२०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे षट्त्रिंशः सर्गः  ॥  ४।३६  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/03-sugrIva-bodhanam/036_sugrIvakRtaM_laxmaNasamAshvAsanam.md">
<details><summary><h3>द्राविडपाठः ...{Loading}...</h3></summary>



  
इत्युक्तस्तारया वाक्यं प्रश्रितं धर्मसंहितम्।  
मृदुस्वभावः सौमित्रिः प्रतिजग्राह तद्वचः ॥ 4.36.1 ॥   
तस्मिन् प्रतिगृहीते तु वाक्ये हरिगणेश्वरः।  
लक्ष्मणात्सुमहत्त्रासं वस्त्रं क्लिन्नमिवात्यजत् ॥ 4.36.2 ॥   
ततः कण्ठगतं माल्यं चित्रं बहुगुणं महत्।  
चिच्छेद विमदश्चासीत्सुग्रीवो वानरेश्वरः ॥ 4.36.3 ॥   
स लक्ष्मणं भीमबलं सर्ववानरसत्तमः।  
अब्रवीत्प्रश्रितं वाक्यं सुग्रीवः सम्प्रहर्षयन् ॥ 4.36.4 ॥   
प्रनष्टा श्रीश्च कीर्तिश्च कपिराज्यं च शाश्वतम्।  
रामप्रसादात्सौमित्रे पुनः प्राप्तमिदं मया ॥ 4.36.5 ॥   
कः शक्तस्तस्य देवस्य ख्यातस्य स्वेन कर्मणा।  
तादृशं विक्रमं वीर प्रतिकर्तुमरिन्दम ॥ 4.36.6 ॥   
सीतां प्रप्स्यति धर्मात्मा वधिष्यति च रावणम्।  
सहायमात्रेण मया राघवः स्वेन तेजसा ॥ 4.36.7 ॥   
सहायकृत्यं किं तस्य येन सप्त महाद्रुमाः।  
शैलश्च वसुधा चैव बाणेनैकेन दारिताः ॥ 4.36.8 ॥   
धनुर्विस्फारयाणस्य यस्य शब्देन लक्ष्मण।  
सशैला कम्पिता भूमिः सहायैस्तस्य किन्नु वै ॥ 4.36.9 ॥   
अनुयात्रां नरेन्द्रस्य करिष्येऽहं नरर्षभ।  
गच्छतो रावणं हन्तुं वैरिणं सपुरःसरम् ॥ 4.36.10 ॥   
यदि किञ्चिदतिक्रान्तं विश्वासात् प्रणयेन वा।  
प्रेष्यस्य क्षमितव्यं मे न कश्चिन्नापराध्यति ॥ 4.36.11 ॥   
इति तस्य ब्रुवाणस्य सुग्रीवस्य महात्मनः।  
अभवील्लक्ष्मणः प्रीतः प्रेम्णा चैवमुवाच ह ॥ 4.36.12 ॥   
सर्वथा हि मम भ्राता सनाथो वानरेश्वर।  
त्वया नाथेन सुग्रीव प्रश्रितेन विशेषतः ॥ 4.36.13 ॥   
यस्ते प्रभावः सुग्रीव यच्च ते शौचमार्जवम्।  
अर्हस्त्वं कपिराज्यस्य श्रियं भोक्तुमनुत्तमाम् ॥ 4.36.14 ॥   
सहायेन च सुग्रीव त्वया रामः प्रतापवान्।  
वधिष्यति रणे शत्रूनचिरान्नात्र संशयः ॥ 4.36.15 ॥   
धर्मज्ञस्य कृतज्ञस्य सङ्ग्रामेष्वनिवर्तिनः।  
उपपन्नं च युक्तं च सुग्रीव तव भाषितम् ॥ 4.36.16 ॥   
दोषज्ञः सति सामर्थ्ये कोऽन्ये भाषितुमर्हति।  
वर्जयित्वा मम ज्येष्ठं त्वां च वानरसत्तम ॥ 4.36.17 ॥   
सदृशश्चासि रामस्य विक्रमेण बलेन च।  
सहायो दैवतैर्दत्तश्चिराय हरिपुङ्गव ॥ 4.36.18 ॥   
किन्तु शीघ्रमितो वीर निष्क्राम त्वं मया सह।  
सान्त्वय स्ववयस्यं त्वं भार्याहरणकर्शितम् ॥ 4.36.19 ॥   
यच्च शोकाभिभूतस्य श्रुत्वा रामस्य भाषितम्।  
मया त्वं परुषाण्युक्तस्तच्च त्वं क्षन्तुमर्हसि ॥ 4.36.20 ॥   

</details>
</div>
