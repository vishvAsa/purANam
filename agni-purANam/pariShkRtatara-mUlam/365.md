---
title: ३६५

---
अग्निरुवाच  
वंशोऽन्ववायो गोत्रं स्यात् कुलान्यभिजनान्वयौ ।  
मन्त्रव्याख्याकृदाचार्य्य आदेष्ट त्वध्वरे व्रती ॥ ३६५.१ ॥  
  
यष्टा च यजमानः स्यात् ज्ञात्वारम्भ उपक्रमः ।  
सतीर्थ्याश्चैकगुरवः सभ्याः सामाजिकास्तथा ॥ ३६५.२ ॥  
  
सभासदः सभास्तारा ऋत्विजो याजकाश्च ते ।  
अद्वर्थूद्‌गातृहोतारो यजुःसामर्ग्विदः क्रमात् ॥ ३६५.३ ॥  
  
चषालो यूपकटकः समे स्थण्डिलचत्वरे ।  
आमिक्षा सा श्रृतोष्णे या क्षईरे स्याद्दधियोगतः ॥ ३६५.४ ॥  
  
पृषदाज्यं सदध्याज्ये परमान्नन्तु पायसम् ।  
उपाकृतः पशुरसौ योऽभिमन्त्र्य क्रतौ हतः ॥ ३६५.५ ॥  
  
परम्पराकं समनं प्रोक्षणञ्च बवार्थकम् ।  
पूजा नमस्याऽपचितिः सपर्य्यार्चार्हणाः समाः ॥ ३६५.६ ॥  
  
वरिवस्या तु शुश्रूषा परिचर्य्याप्युपासनम् ।  
नियमो व्रतमस्त्री तच्चोपवासादि पुण्यकम् ॥ ३६५.७ ॥  
  
मुख्यः स्यात् प्रथमः कल्पोऽनुकल्पस्तु ततोऽधमः ।  
कल्पे विधिक्रमौ ज्ञेयौ विवेकः पृथगात्मता ॥ ३६५.८ ॥  
  
संस्कारपूर्वं ग्रहणं स्यादुपाकरणं श्रुतेः ।  
भिक्षुः परिव्राट् कर्मन्दो पाराशर्य्यपि मस्करी ॥ ३६५.९ ॥  
  
ऋषयः सत्यवचसः स्नातकश्चाप्लुतब्रती ।  
ये निर्जितेन्द्रियग्रामा यतिनो यतयश्च ते ॥ ३६५.१० ॥  
  
शरीरसाधनापेक्षं नित्यं यत् कर्म्म तद्यमः ।  
नियमस्तु स यत् कर्म्मानित्यमागन्तुसाधनम् ॥  
स्याद् ब्रह्मभूयं ब्रह्मत्वं ब्रह्मसायुज्यमित्यपि ॥ ३६५.११ ॥  
  
इत्यादिमहापुराणे आग्नेये ब्रह्मवर्गो नाम पञ्चषष्ट्याधिकत्रिशततमोऽध्यायः ॥