+++
title = "०५२ वसिष्ठ-विश्वामित्र-संवादः"
title_english = "052 he legend of Vishvamitra contd"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-052-_Vasista_Vishvamithrayoh_Samvadhaha_.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/052_vasiShTha-vishvAmitra-saMvAdaH.md">
<details><summary><h2>IITK ...{Loading}...</h2></summary>

Vasishta orders Kamadhenu to create things necessary for the hospitality
to king Viswamitra.



### श्लोकः
#### मूलम्
स दृष्ट्वा परमप्रीतो विश्वामित्रो महाबलः।  
प्रणतो विनयाद्वीरो वसिष्ठं जपतां वरम्॥1.52.1॥

#### शब्दार्थः
महाबलः very mighty, वीरः heroic, सः विश्वामित्रः that Visvamitra, जपताम् वरम् greatest among those performing religious prayers, वसिष्ठम् Vasishta, दृष्ट्वा having seen, परमप्रीतः exceedingly happy, विनयात् out of respect, प्रणतः offered respectful salutations.

#### आङ्ग्लानुवादः
Overwhelmed with joy the mighty, heroic Viswamitra upon seeing Vasishta, the greatest among ascetics, was and offered respectful salutations.



### श्लोकः
#### मूलम्
स्वागतं तव चेत्युक्तो वसिष्ठेन महात्मना।  
आसनं चास्य भगवान् वसिष्ठो व्यादिदेश ह॥1.52.2॥

#### शब्दार्थः
तव to you, स्वागतम् इति welcome (saying so), महात्मना by the magnanimous, वसिष्ठेन by Vasishta, उक्तश्च spoken also, भगवान् adorable, वसिष्ठः Vasishta, अस्य for him, आसनं च  seat also, व्यादिदेश ह ordered.

#### आङ्ग्लानुवादः
Adorable Vasishta received Viswamitra with words of welcome and ordered a seat for him.



### श्लोकः
#### मूलम्
उपविष्टाय च तदा विश्वामित्राय धीमते।  
यथान्यायं मुनिवरः फलमूलमुपाहरत्॥1.52.3॥

#### शब्दार्थः
तदा then, मुनिवरः excellent  of ascetics, उपविष्टाय having seated, धीमते sagacious, विश्वामित्राय for Visvamitra, यथान्यायम् in accordance with tradition, फलमूलम् fruits and roots, उपाहरत् offered.

#### आङ्ग्लानुवादः
With the sagacious Viswamitra seated the great ascetic, duly offered him fruits and roots.



### श्लोकः
#### मूलम्
प्रतिगृह्य तु तां पूजां वसिष्ठाद्राजसत्तमः।  
तपोग्निहोत्रशिष्येषु कुशलं पर्यपृच्छत॥1.52.4॥  
विश्वामित्रो महातेजा वनस्पतिगणे तथा ।  
सर्वत्र कुशलं चाह वसिष्ठो राजसत्तमम्॥1.52.5॥

#### शब्दार्थः
राजसत्तमः foremost among kings, महातेजाः highly splendrous, विश्वामित्रः Visvamitra, वसिष्ठात् from Vasishta, ताम् पूजाम् that hospitality, प्रतिगृह्य having received, तपोग्निहोत्रशिष्येषु with regard to his austerities, his firesacrifices and his disciples, तथा and, वनस्पतिगणे trees (in his hermitage), कुशलम् welfare, पर्यपृच्छत enquired, वसिष्ठः च Vasishta also, सर्वत्र in all of them, कुशलम् welfare, राजसत्तमम् for the best of kings, आह informed.

#### आङ्ग्लानुवादः
Foremost among kings, the brilliant Viswamitra, having received  hospitality from Vasishta, enquired about his welbeing his austerities, his firesacrifices, his disciples and trees (in his hermitage). Vasishta, too, informed him of the welfare of all.



### श्लोकः
#### मूलम्
सुखोपविष्टं राजानं विश्वामित्रं महातपाः।  
पप्रच्छ जपतां श्रेष्ठो वसिष्ठो ब्रह्मणस्सुतः॥1.52.6॥

#### शब्दार्थः
जपताम् among those performing religious prayers, श्रेष्ठः greatest, महातपाः possessing great asceticism, ब्रह्मणः Brahma's, सुतः son, वसिष्ठः Vasishta, सुखोपविष्टम् sitting at ease, राजानम् king, विश्वामित्रम् Visvamitra,पप्रच्छ enquired.

#### आङ्ग्लानुवादः
Vasishta, son of Brahma, the greatest among those who recite prayers and possess rich asceticism enquired of king Viswamitra comfortably seated (before him)ः



### श्लोकः
#### मूलम्
कच्चित्ते कुशलं राजन् कच्चिद्धर्मेण रञ्जयन्।  
प्रजाः पालयसे वीर राजवृत्तेन धार्मिक॥1.52.7॥

#### शब्दार्थः
राजन् O King, ते कुशलम् कच्चित् is it well with you?, धार्मिक O Righteous one, वीर O Heroic one, प्रजाः subjects, धर्मेण conforming to morality, रञ्जयन् delighting, राजवृत्तेन in accordance with the duties enjoined upon the king, पालयसे कच्चित् are you ruling?

#### आङ्ग्लानुवादः
"O King, is it all well with you? O righteous one O  heroic one are you ruling (your subjects) in accordance with the duties enjoined upon the king? Do you rule them in conformity with the code of moralit in order to make them happy.



### श्लोकः
#### मूलम्
कच्चित्ते सम्भृता भृत्याः कच्चित्तिष्ठन्ति शासने।  
कच्चित्ते विजितास्सर्वे रिपवो रिपुसूदन ॥1.52.8॥

#### शब्दार्थः
कच्चित् whether, ते your, भृत्याः servants, सम्भृताः are well provided? शासने in your commands, तिष्ठन्ति abide?, रिपुसूदन O Destroyer of foes, ते your, रिपवः foes, सर्वे all, विजिताः have been conquered.

#### आङ्ग्लानुवादः
Are your servants provided well with their requirements? Do they abide by your command? O Destroyer of foes have all your enemies been conquered ?



### श्लोकः
#### मूलम्
कच्चिद्बलेषु कोशेषु मित्रेषु च परन्तप।  
कुशलं ते नरव्याघ्र पुत्रपौत्रे तवानघ ॥1.52.9॥

#### शब्दार्थः
कच्चित् whether, परन्तप O Tormentor of enemies, अनघ O Sinless one, नरव्याघ्र O Tiger (best) among men, बलेषु in your army, कोशेषु in your treasury, मित्रेषु in your friends, तव your, पुत्रपौत्रे sons and grandsons, ते कुशलम् is it well with you?

#### आङ्ग्लानुवादः
O Tormentor of enemies O Sinless one O Tiger among men is it all well with your army, treasury, friends, sons and grandsons?



### श्लोकः
#### मूलम्
सर्वत्र कुशलं राजा वसिष्ठं प्रत्युदाहरत्।  
विश्वामित्रो महातेजा वसिष्ठं विनयान्वितः॥1.52.10॥

#### शब्दार्थः
महातेजाः highly lustrous, राजा king, विश्वामित्रः Visvamitra, वसिष्ठम् Vasishta, विनयान्वितः with great discipline, वसिष्ठम् प्रति addressing Vasishta, सर्वत्र all that, कुशलम् welfare, उदाहरत् conveyed.

#### आङ्ग्लानुवादः
Highly brilliant king Viswamitra, humbly informed Vasishta that all was well.



### श्लोकः
#### मूलम्
कृत्वोभौ सुचिरं कालं धर्मिष्ठौ ताः कथाः शुभाः।  
मुदा परमया युक्तौ प्रीयेतां तौ परस्परम्॥1.52.11॥

#### शब्दार्थः
धर्मिष्ठौ virtuous, तौ उभौ both of them, परमया with great, मुदा delight, युक्तौ abosrbed, सुचिरम् कालम् for a long time, शुभाः auspicious, ताः कथाः anecedotes relating to various matters, कृत्वा having made, परस्परम् each other, प्रीयेताम् were pleased.

#### आङ्ग्लानुवादः
Both the righteous personalities dwelt at length on various matters and interesting anecdotes with great delight and derived mutual pleasure.



### श्लोकः
#### मूलम्
ततो वसिष्ठो भगवान् कथाऽन्ते रघुनन्दन ।  
विश्वामित्रमिदं वाक्यमुवाच प्रहसन्निव॥1.52.12॥

#### शब्दार्थः
रघुनन्दन O Descendent of Raghu, ततः then, भगवान् venerable, वसिष्ठः Vasishta, कथाऽन्ते after the conversation had ended, प्रहसन्निव smiling as it were, विश्वामित्रम् addressing Viswamitra,  इदं this, वाक्यम् word, उवाच spoke.

#### आङ्ग्लानुवादः
O Descendent of Raghu at the end of the conversation, venerable Vasishta, smiling as  
it were said to Viswamitra



### श्लोकः
#### मूलम्
आतिथ्यं कर्तुमिच्छामि बलस्यास्य महाबल ।  
तव चैवाप्रमेयस्य यथार्हं सम्प्रतीच्छ मे॥1.52.13॥

#### शब्दार्थः
महाबल O Highly powerful, अस्य of this, बलस्य for army, अप्रमेयस्य incomparable, तव चैव to you as well, यथार्हम् in an appropriate manner, आतिथ्यम् hospitality, कर्तुम् to offer, इच्छामि I am desirous, मे from me, सम्प्रतीच्छ you may accept.

#### आङ्ग्लानुवादः
O Highy powerful Viswamitra I wish to offer appropriate hospitality to you and to your incomparable army. Be pleased to accept it.



### श्लोकः
#### मूलम्
सत्क्रियां तु भवानेतां प्रतीच्छतु मयोद्यताम्।  
राजा त्वमतिथिश्रेष्ठः पूजनीयः प्रयत्नतः॥1.52.14॥

#### शब्दार्थः
भवान् you, मया by me, उद्यताम् extended, सत्क्रियाम् honours, प्रतीच्छतु accept, राजा king, त्वम् you, प्रयत्नतः through every effort, पूजनीयः worthy of, अतिथिश्रेष्ठः distinguished guest.

#### आङ्ग्लानुवादः
Please accept the honour I extend. Being a king, you are a distinguished guest. you deserve to be treated respectfully in all possible ways".



### श्लोकः
#### मूलम्
एवमुक्तो वसिष्ठेन विश्वामित्रो महामतिः।  
कृतमित्यब्रवीद्राजा प्रियवाक्येन मे त्वया॥1.52.15॥

#### शब्दार्थः
वसिष्ठेन by Vasishta, एवम् in this manner, उक्तः spoken, महामतिः greatminded, राजा king, विश्वामित्रः Visvamitra, त्वया by you, प्रियवाक्येन with pleasing words, कृतम् इति  hospitality has been extended, मे to me, अब्रवीत् spoke.

#### आङ्ग्लानुवादः
To these words of Vasishta, the great intellectual Viswamitra said, "you have spoken pleasing words. This in itself is hospitality for me".



### श्लोकः
#### मूलम्
फलमूलेन भगवन् विद्यते यत्तवाश्रमे।  
पाद्येनाचमनीयेन भगवद्दर्शनेन च॥1.52.16॥  
सर्वथा च महाप्राज्ञ पूजार्हेण सुपूजितः।  
गमिष्यामि नमस्तेऽस्तु मैत्रेणेक्षस्व चक्षुषा॥1.52.17॥

#### शब्दार्थः
भगवन् O Worshipful one, यत् which, तव your, आश्रमे in the hermitage, विद्यते is available, फलमूलेन with fruits and roots, पाद्येन with the water for washing feet, आचमनीयेन च with water for sipping, भगवद्दर्शनेन by meeting  your revered self, पूजार्हेण worthy of homage, सर्वथा in all ways, सुपूजितः excellently honoured, महाप्राज्ञ O Profoundly wise one, गमिष्यामि   I shall go, ते नमः अस्तु reverence to you, मैत्रेण filled with friendship, चक्षुषा with eyes, ईक्षस्व look upon me.

#### आङ्ग्लानुवादः
"O Worshipful one O Profoundly wise one you are worthy of homage. You have excellently honoured me in all possible ways with whatever fruits and roots available in your hermitage, with water for washing feet and for sipping. You have permitted me darshan with your revered self. I shall leave (now). My regards Look upon me with eyes of friendship".



### श्लोकः
#### मूलम्
एवं ब्रुवन्तं राजानं वसिष्ठःपुनरेव हि।  
न्यमन्त्रयत धर्मात्मा पुनःपुनरुदारधीः॥1.52.18॥

#### शब्दार्थः
एवम् in this way, ब्रुवन्तम् speaking, राजानम् king, धर्मात्मा righteous minded, उदारधीः sagacious, वसिष्ठः Vasishta, पुनरेव in return, पुनः पुनः again and again, न्यमन्त्रयत implored.

#### आङ्ग्लानुवादः
As the king was addressing thus the righteous and generous Vasishta, repeatedly requested him to accept his hospitality.



### श्लोकः
#### मूलम्
बाढमित्येव गाधेयो वसिष्ठं प्रत्युवाच ह।  
यथा प्रियं भगवतस्तथाऽस्तु मुनिपुङ्गव॥1.52.19॥

#### शब्दार्थः
गाधेयः the son of Gadhi, वसिष्ठम् addressing Vashishta, मुनिपुङ्गव O Preeminent among sages, बाढम् be it so, भगवतः venerable, यथा in whatever way,  प्रियं (अभिमतम्) desire, तथा अस्तु let it be done in that way.

#### आङ्ग्लानुवादः
The son of Gadhi said to Vasishta, "O Preeminent among sages, be it so, O venerable one they will be done".



### श्लोकः
#### मूलम्
एवमुक्तो महातेजा वसिष्ठो जपतां वरः।  
आजुहाव ततः प्रीतः कल्माषीं धूतकल्मषः॥1.52.20॥

#### शब्दार्थः
महातेजाः highly splendrous, जपतां वरः greatest among those who perform religious meditation, धूतकल्मषः free from sins, वसिष्ठः Vasishta, प्रीतः pleased, ततः thereafter, कल्माषीम् the speckled cow, आजुहाव called.

#### आङ्ग्लानुवादः
Vasishta who was highly brilliant the greatest among those who meditate (on Brahman) and free from sins was pleased. Thereafter he called the speckled cow (Kamadhenu)ः



### श्लोकः
#### मूलम्
एह्येहि शबले क्षिप्रं श्रृणु चापि वचो मम।  
सबलस्यास्य राजर्षेःकर्तुं व्यवसितोऽस्म्यहम्॥1.52.21॥  
भोजनेन महार्हेण सत्कारं संविधत्स्व मे।

#### शब्दार्थः
शबले O Sabala, क्षिप्रम् quickly, एहि (एहि) come on, मम my,  वचः words, श्रृणु च अपि also listen, अहम् I, महार्हेण in a befitting manner, भोजनेन with food, अस्य राजर्षेः for this royal saint, सबलस्य together with his army, सत्कारम् honour, कर्तुम् to extend, व्यवसितः अस्मि I have decided, मे to me, संविधत्स्व make arrangemets.

#### आङ्ग्लानुवादः
"O Sabala, come on quick Listen to my words. I have decided to honour this royal saint and his army with excellent food. Make necessary arrangemets.



### श्लोकः
#### मूलम्
यस्य यस्य यथाकामं षड्रसेष्वभिपूजितम्।  
तत्सर्वं कामधुक्क्षिप्रमभिवर्ष कृते मम॥1.52.22॥

#### शब्दार्थः
कामधुक् O Kamadhenu, यस्य यस्य  to whom so ever, षड्रसेषु among six kinds of tastes, अभिपूजितम् which is desired, तत्सर्वम् all that, यथाकामम् in a manner desired, मम कृते for my sake, क्षिप्रम् quickly, अभिवर्ष rained (grant).

#### आङ्ग्लानुवादः
O Kamadhenu quickly entertain them for my sake with the food of six kinds of tastes (varieties of rich dishes) as desired by each.



### श्लोकः
#### मूलम्
रसेनान्नेन पानेन लेह्यचोष्येण संयुतम्।  
अन्नानां निचयं सर्वं सृजस्व शबले त्वर॥1.52.23॥

#### शब्दार्थः
शबले O Sabala, in the form of liquid, अन्नेन with solid food, रसेन पानेन with liquids  which can be drunk, लेह्यचोष्येण which can be licked and sipped, संयुतम् endowed with, सर्वम् all that, अन्नानां of the food items, निचयम् in collecion, सृजस्व create, त्वर hasten.

#### आङ्ग्लानुवादः
O Sabala create at once all food items consisting of liquids and solids for drinking, tasting and siping."  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे द्विपञ्चाशस्सर्गः।  
Thus ends the fiftysecond sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/052_vasiShTha-vishvAmitra-saMvAdaH.md">
<details><summary><h2>भूषणम् ...{Loading}...</h2></summary>



स दृष्ट्वा परमप्रीतो विश्वामित्रो महाबलः ।  

प्रणतो विनयाद्वीरो वसिष्ठं जपतां वरम्  ॥  १।५२।१  ॥   

विश्वामित्रसम्मानं द्विपञ्चाशे--स दृष्ट्वेत्यादि । वसिष्ठं दृष्ट्वा,
प्रणतः प्रणनाम  ॥  १।५२।१  ॥   

  

स्वागतं तव चेत्युक्तो वसिष्ठेन महात्मना ।  

आसनं चास्य भगवान् वसिष्ठो व्यादिदेश ह  ॥  १।५२।२  ॥   

स्वागतमिति । उक्तः ऊचे । व्यादिदेश दापयामासेत्यर्थः  ॥  १।५२।२  ॥   

  

उपविष्टाय च तदा विश्वामित्राय धीमते ।  

यथान्यायं मुनिवरः फलमूलमुपाहरत्  ॥  १।५२।३  ॥   

प्रतिगृह्य च तां पूजां वसिष्ठाद्राजसत्तमः ।  

तपोग्निहोत्रशिष्येषु कुशलं पर्य्यपृच्छत  ॥  १।५२।४  ॥   

विश्वामित्रो महातेजा वनस्पतिगणे तथा ।  

सर्वत्र कुशलं चाह वसिष्ठो राजसत्तमम्  ॥  १।५२।५  ॥   

सुखोपविष्टं राजानं विश्वामित्रं महातपाः ।  

पप्रच्छ जपतां श्रेष्ठो वसिष्ठो ब्रह्मणः सुतः  ॥  १।५२।६  ॥   

उपविष्टायेत्यादिचत्वारः । फलमूलमिति "जातिरप्राणिनाम्" इत्येकवत्त्वम् ।
राजसत्तमं प्रतीति शेषः  ॥  १।५२।३६  ॥   

  

कच्चित्ते कुशलं राजन् कच्चिद्धर्मेण रञ्जयन् ।  

प्रजाः पालयसे वीर राजवृत्तेन धार्मिक  ॥  १।५२।७  ॥   

कच्चित्ते सम्भृता भृत्याः कच्चित्तिष्ठन्ति शासने ।  

कच्चित्ते विजिताः सर्वे रिपवो रिपुसूदन  ॥  १।५२।८  ॥   

कच्चिद्बलेषु कोशेषु मित्रेषु च परन्तप ।  

कुशलं ते नरव्याघ्र पुत्रपौत्रे तवानघ  ॥  १।५२।९  ॥   

कच्चिदित्यादित्रयः । कच्चिदिति कामप्रवेदने ऽव्ययम् "कच्चित्कामप्रवेदने"
इत्यमरः । तव कुशलं ममेप्सितमित्यमुमर्थं द्योतयति । राजवृत्तेन
चतुर्विधेने उपलक्षितः । यथाहुः-- "न्यायेनार्जनमर्थस्य वर्द्धनं पालनं तथा
। सत्पात्रे प्रतिपत्तिश्च राजवृत्तं चतुर्विधम्  ॥ " इति। सम्भृताः
पोषिताः, तिष्ठन्तीति शेषः। बलेषु चतुरङ्गबलेषु। कोशेषु अर्थसमूहेषु।
पुत्रपौत्र इति गवाश्वप्रभृतित्वादेकवत्त्वम्  ॥   

१।५२।७९  ॥   

  

सर्वत्र कुशलं राजा वसिष्ठं प्रत्युदाहरत् ।  

विश्वामित्रो महातेजा वसिष्ठं विनयान्वितः  ॥  १।५२।१०  ॥   

सर्वत्रेति । सर्वत्र वसिष्ठपृष्टसर्वविषय इत्यर्थः । वसिष्ठं धनिकम्  ॥ 
१।५२।१०  ॥   

  

कृत्वोभौ सुचिरं कालं धर्मिष्ठौ ताः कथाश्शुभाः ।  

मुदा परमया युक्तौ प्रीयेतां तौ परस्परम्  ॥  १।५२।११  ॥   

कृत्वेति । ताः कथाः अन्योन्यकुशलप्रश्नोत्तररूपाः । प्रीयेतां अप्रीणयताम्
 ॥  १।५२।११  ॥   

  

ततो वसिष्ठो भगवान् कथान्ते रघुनन्दन ।  

विश्वामित्रमिदं वाक्यमुवाच प्रहसन्निव  ॥  १।५२।१२  ॥   

आतिथ्यं कर्तुमिच्छामि बलस्यास्य महाबल ।  

तव चैवाप्रमेयस्य यथार्हं सम्प्रतीच्छ मे  ॥  १।५२।१३  ॥   

सत्क्रियां हि भवानेतां प्रतीच्छतु मयोद्यताम् ।  

राजा त्वमतिथिश्रेष्ठः पूजनीयः प्रयत्नतः  ॥  १।५२।१४  ॥   

तत इत्यादित्रयः । प्रहसन्निव प्रसन्नमुख इत्यर्थः । सम्प्रतीच्छ
प्रतिगृहाण । उद्यतां चिकीर्षिताम्  ॥  १।५२।१२१४  ॥   

  

एवमुक्तो वसिष्ठेन विश्वामित्रो महामतिः ।  

कृतमित्यब्रवीद्राजा प्रियवाक्येन मे त्वया  ॥  १।५२।१५  ॥   

फलमूलेन भगवन् विद्यते यत्तवाश्रमे ।  

पाद्येनाचमनीयेन भगवद्दर्शनेन च  ॥  १।५२।१६  ॥   

सर्वथा च महाप्राज्ञ पूजार्हेण सुपूजितः ।  

गमिष्यामि नमस्ते ऽस्तु मैत्रेणेक्षस्व चक्षुषा  ॥  १।५२।१७  ॥   

एवमिति त्रयः । प्रियवाक्येन आतिथ्यं करिष्यामीत्यनेन वचनेन । आतिथ्यं कृतं
तवाश्रमे यद्विद्यते तेन फलमूलेन सुपूजितः हत्यन्वयः । पूजार्हेण त्वयेति
शेषः । मैत्रेण स्नेहयुक्तेन । मत्वर्थीयाजन्तः  ॥  १।५२।१५१७  ॥   

  

एवं ब्रुवन्तं राजानं वसिष्ठः पुनरेव हि ।  

न्यमन्त्रयत धर्मात्मा पुनः पुनरुदारधीः  ॥  १।५२।१८  ॥   

बाढमित्येव गाधेयो वसिष्ठं प्रत्युवाच ह ।  

यथाप्रियं भगवतस्तथास्तु मुनिसत्तम  ॥  १।५२।१९  ॥   

एवं ब्रुवन्तमिति द्वौ । पुनः न्यमन्त्रयत भोजनार्थं प्रार्थनमकरोत् ।
पुनःपुनरित्यत्र न्यमन्त्रयतेत्यनुषज्यते । बहुशः प्रत्युत्तरे ऽपि
पुनःपुनर्न्यमन्त्रयतेत्यर्थः । गाधेयः गाधिपुत्रः । बाढमित्यस्यैव विवरणं
यथेति  ॥  १।५२।१८,१९  ॥   

  

एवमुक्तो महातेजा वसिष्ठो जपतां वरः ।  

आजुहाव ततः प्रीतः कल्माषीं धूतकल्मषः  ॥  १।५२।२०  ॥   

एवमिति । कल्माषीं चित्रवर्णाम्, शबलामिति यावत् । "चित्रं
किर्मीरकल्माष--" इत्यमरः  ॥  १।५२।२०  ॥   

  

एह्येहि शबले क्षिप्रं शृणु चापि वाचो मम ।  

सबलस्यास्य राजर्षेः कर्तुं व्यवसितो ऽस्म्यहम् ।  

भोजनेन महार्हेण सत्कारं संविधत्स्व मे  ॥  १।५२।२१  ॥   

एहीति सार्द्धश्लोकः । सबलस्यास्य राजर्षेः सत्कारं कर्त्तुं व्यवसितो
ऽस्मि । संविधत्स्व तदुपयोगिवस्तुजातं सम्पादय  ॥  १।५२।२१  ॥   

  

यस्य यस्य यथाकामं षड्रसेष्वभिपूजितम् ।  

तत्सर्वं कामधुक् क्षिप्रमभिवर्ष कृते मम  ॥  १।५२।२२  ॥   

यस्येति । षड्रसेषु यद्यस्य यस्य अभिपूजितम् अभिमतम् । तसर्त्वं यथाकामं मम
कृते अभिवर्षेत्यन्वयः । "अर्थे कृते च तादर्थ्ये निपातद्वयमव्ययम्" इति
निघण्टुः  ॥  १।५२।२२  ॥   

  

रसेनान्नेन पानेन लेह्यचोष्येण संयुतम् ।  

अन्नानां निचयं सर्वं सृजस्व शबले त्वर  ॥  १।५२।२३  ॥   

इत्यार्षे श्रीरामायणे वाल्मीकीये आदिकाव्ये बालकाण्डे द्विपञ्चाशः सर्गः
 ॥  ५२  ॥   

रसेनेति । रसेन रसायनभेदेन, अन्नेन भक्ष्येन शष्कुलीलाजादिना, पानेन पेयेन
पानकरसादिना, लेह्यचोष्येण लेह्येन जिह्वास्वाद्येन क्षौद्रादिना, चोष्येण
अधरपुटग्राह्येण दध्यादिना च समन्वितम् । "सर्वो द्वन्द्वो
विभाषयैकवद्भवति" इत्येकवद्भावः । अन्नानां शाल्यन्नादीनाम् । निचयं राशिम्
। अनेन भक्ष्यभोज्यलेह्यचोष्यपेयखाद्यरूपषड्विधाभ्यवहारा दर्शिताः  ॥ 
१।५२।२३  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने द्विपञ्चाशः सर्गः  ॥  ५२  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/052_vasiShTha-vishvAmitra-saMvAdaH.md">
<details><summary><h2>शिरोमणी ...{Loading}...</h2></summary>



तमिति । जपतां वरं श्रेष्ठं तं वसिष्ठं दृष्ट्वा परमप्रीतः
अतिप्रीतिविशिष्टः महाबलः विनयात् विनम्रतातः प्रणतः प्रणामं कर्ता वीरः
विश्वामित्रः महात्मना वसिष्ठेन स्वागतं तवेत्युक्त आसीदिति शेषः । अत एव
भगवान् सकलसामर्थ्यविशिष्टो वसिष्ठः अस्य विश्वामित्रस्य चकारेण
तत्सहचरेभ्यश्च  

आसनं व्यादिदेश यथायोग्यं ददौ ह प्रसिद्धमेतत् । श्लोकद्वयमेकान्वयि  ॥ 
१।५२।१,२  ॥   

  

उपेति । तदा आसनदानोत्तरकाले उपविष्टाय आसने निविष्टाय धीमते विश्वामित्राय
चशब्देन तत्सहचरेभ्यः यथान्यायं मुनिवरः वशिष्ठः फलमूलमुपाहरत् प्रापयत्  ॥ 
१।५२।३  ॥   

  

प्रतीति । राजसत्तमो महातेजा विश्वामित्रः वसिष्ठात् तां वसिष्ठकर्तृकां
पूजां प्रतिगृह्य तपआदिषु त्रिषु तथा वनस्पतिगणे कुशलं पर्यपृच्छत् अत एव
वसिष्ठः सर्वत्र विश्वामित्रपृष्टेषु कुशलं राजसत्तमं विश्वामित्रमाह ।
चशब्दो हेतौ । श्लोकद्वयमेकान्वयि  ॥  १।५२।४,५  ॥   

  

सुखेति । महातपाः अतितपोविशिष्टः जपतां श्रेष्ठः ब्रह्मणः सुतः वसिष्ठः
सुखोपविष्टं सुखस्थितिमन्तं राजानं विश्वामित्रं पप्रच्छ  ॥  १।५२।६  ॥   

  

तत्प्रश्नमेवाह कच्चिदिति । हे राजन् हे धार्मिक धर्माचरणकर्तः ते तव कुशलं
कच्चिदस्ति । हे राजन् राजवृत्तेन चतुर्विधेन प्रजाः रञ्जयन्सन्
कच्चित्पालयसे कच्चिदिति इष्टप्रश्ने । राजवृत्तस्य चतुर्विधत्वं तु
ऽन्यायेनार्जनमर्थस्य वर्धनं पालनं तथा । सत्पात्रे प्रतिपत्तिश्च
राजवृत्तं चतुर्विधम्ऽ इत्यादिनोक्तम्  ॥  १।५२।७  ॥   

  

कच्चिदिति । हे रिपुसूदन विश्वामित्र ते तव सुभृताः सुपोषिताः भृत्याः
कच्चित्सन्तीति शेषः । भृत्यास्ते तव शासने त्वत्कर्तृकशिक्षायां
कच्चित्तिष्ठन्ति । ते भृत्या इत्युभयान्वयि । सर्वे रिपवः कच्चित्ते तव
विजिताः । ते इति सम्बन्धसमान्ये षष्ठी  ॥  १।५२।८  ॥   

  

कच्चिद्बलेष्विति । हे परन्तप हे नरव्याघ्र हे अनघ ते तव बलेषु सैन्येषु
कोशेषु मित्रेषु च तथा पुत्रपौत्रे कच्चित् कुशलमस्ति  ॥  १।५२।९  ॥   

  

सर्वत्रेति । महातेजाः अतिशयतेजोविशिष्टः राजा विश्वामित्रः सर्वत्र
वसिष्ठकर्तृकप्रश्नविषयीभूतबलादिषु कुशलं वसिष्ठं श्रेष्ठं किञ्च आ
वशिष्ठमतिकान्तिमन्तं विनयान्वितं विनयो विश्वामित्रकर्तृकविनम्रता अन्वितः
प्राप्तः यस्मै तम् कथयत् । आवशिष्ठशब्द
आङ्पूर्वककान्त्यर्थकवशधातुप्रकृतिकौणादिकथन्प्रत्ययान्तः  ॥  १।५२।१०  ॥   

  

कृत्वेति । तदा समागमकाले धर्मिष्ठौ वेदविहितानुष्ठाननिष्ठौ परमया मुदा
हर्षेण युक्तौ तौ प्रसिद्धावुभौ वशिष्ठविश्वामित्रौ ताः परस्परं
कुशलप्रश्नोत्तररूपाः कथाः सुचिरं कालं बहुकालपर्यन्तं कृत्वा निष्पाद्य
कथयित्वेत्यर्थः परस्परं प्रीयेताम्  ॥  १।५२।११  ॥   

  

तत इति । हे रघुनन्दन ततः परस्परतृप्त्यनन्तरं कथान्ते उभयोक्तवृत्तावसाने
भगवान् अतिशयसामर्थ्यविशिष्टो वशिष्टः प्रहसन् सन्नेव इदं वाक्यमुवाच ।
इवशब्द एवार्थे  ॥  १।५२।१२  ॥   

  

तद्वाक्यमेवाह आतिथ्यमिति । हे महाबल अप्रमेयस्य इयत्तारहितप्रभावस्य
तवास्य प्रसिद्धस्य बलस्य सैन्यस्य यथार्हमेव आतिथ्यं कर्तुमिच्छामि अतो मे
मम आतिथ्यं सम्प्रतीच्छ स्वीकुरु । चो हेतौ आतिथ्यमित्युभयान्वयि  ॥ 
१।५२।१३  ॥   

  

मदातिथ्यमवश्यं स्वीकर्तव्यमित्यत्र हेतुं वदन्नाह सदिति । मया कृतां
सम्पादितामेतां सत्क्रियां भवान् प्रतीच्छतु हि यतः हे राजन्
त्वमतिथिश्रेष्ठः अतो मया प्रयत्नतः पूजनीयः अतिथित्वेन सत्करणीयः  ॥ 
१।५२।१४  ॥   

  

एवमिति । वशिष्ठेन एवमनेन प्रकारेण उक्तो महामतिर्विश्वामित्रो राजा
प्रियवाक्येन मे आतिथ्यं त्वया कृतं भवदुक्तवचनेनैवास्मत्सन्तोषो जात
इत्यर्थः इत्यब्रवीत्  ॥  १।५२।१५  ॥   

  

तदेव विशदयन्नाह फलेति । हे भगवन् हे महाप्राज्ञ पूजार्हेण पूजायोग्येन
यत्तवाश्रमे विद्यते तेन फलमूलेन पाद्येन आचमनीयेन च भगवद्दर्शनेन भगवतस्तव
दर्शनेन च सर्वथा सर्वप्रकारेण पूजितो ऽहं गमिष्यामि अतस्ते तुभ्यं नमः
अस्तु मैत्रेण चक्षुषा त्वमीक्षस्व मां पश्य । द्वयोरेकत्रान्वयः  ॥   

१।५२।१६,१७  ॥   

एवमिति । एवमनेन प्रकारेण पुनःपुनर्ब्रुवन्तमेव राजानं विश्वामित्रमुदारधीः
धर्मात्मा वशिष्ठः पुनरपि न्यमन्त्रयत । हिशब्दो ऽप्यर्थे  ॥  १।५२।१८  ॥   

  

बाढमिति । गाधेयो विश्वामित्रः बाढं स्वीकृतमेवेति वशिष्ठं प्रति उवाच ।
स्वीकारप्रकारमाह हे मुनिसत्तम भगवतस्तव यथाप्रियं तथैवास्तु । हशब्द
एवार्थे  ॥  १।५२।१९  ॥   

  

एवमिति । ततः आतिथ्यस्वीकारानन्तरमेवमुक्तः महातेजाः अतिशयतेजोविशिष्टः
जपतां वरः प्रीतो वशिष्ठः धूतकल्पमषां प्रक्षालितपङ्कादिकां कल्माषीं
चित्रवर्णविशिष्टां स्वधेनुमाजुहाव  ॥  १।५२।२०  ॥   

  

तत्प्रकारमाह एहीति । हे शबले शबलाभिधे क्षिप्रं शीघ्रं त्वमेहि एहि मम वचो
ऽपि श्रृणु सबलस्य सैन्यसहितस्य अस्य राजर्षेर्विश्वामित्रस्य महार्हेणैव
भोजनेन सत्कारं कर्तुमहं व्यवसितः उद्युक्तो ऽस्मि अतः मे सत्कारं
संविधत्स्व संसाधय । सार्धश्लोक एकान्वयी । चशब्द एवार्थे हिर्हेतौ
सत्कारमित्युभयान्वयि  ॥  १।५२।२१  ॥   

  

तदेव विशदयन्नाह यस्येति । हे कामधुक् हे दिव्ये यस्य यस्य राजसम्बन्िधनः
षड्रसेषु यत् यत् अभिपूजितं भोजनेच्छाविषयीभूतं तस्य तस्य तत् सर्वं
यथाकामं यथेच्छं मम कृते मत्सन्तोषार्थमभिवर्ष  ॥  १।५२।२२  ॥   

  

इच्छाविषयीभूतं नामतः परिगणयन्नाह रसेनेति । हे शबले रसेन रसयुक्तेन अनेन
अपूपादिना पानेन पानयोग्येन पानकरसादिना लेह्यचूष्येण लेह्येन
जिह्वास्वादनीयक्षौद्रादिना चूष्येण आम्रफलादिना संयुतं
सर्वमन्नाद्यनिचयमोदनादिसमूहमिहास्मिन्काले एव सृजस्व उत्पादय । तुशब्द
एवार्थे  ॥  १।५२।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे द्विपञ्चाशः
सर्गः  ॥  १।५२  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/052_vasiShTha-vishvAmitra-saMvAdaH.md">
<details><summary><h2>तिलकम् ...{Loading}...</h2></summary>



वसिष्ठं प्रणतो वसिष्ठेन स्वागतमित्युक्तश्चेति योजना  ॥  १।५२।१  ॥   

  

व्यादिदेशादापयत्  ॥  १।५२।२  ॥   

  

फलमूलमिति जातित्वादेकवत्त्वम्  ॥  १।५२।३,४  ॥   

  

वनस्पतिशब्देन वृक्षमात्रं न तु विनापुष्पं फलवन्त एव तद्विषये ऽपि कुशलं
पर्यपृच्छत । सर्वत्र तत्पृष्टसर्वविषये  ॥  १।५२।५  ॥   

  

जपताम् तपस्विनाम्  ॥  १।५२।६  ॥   

  

कच्चिदिति प्रश्ने । हे धार्मिक, धर्मेण तदनुष्ठानेन प्रजा रञ्जयन् ।
राजवृत्तेन "न्यायेनार्जनमर्थस्य वर्धनं पालनं तथा । सत्पात्रे
प्रतिपत्तिश्च राजवृत्तं चतुर्विधम्  ॥ " इत्युक्तेन राजवृत्तेन पालयामास
इत्यन्वयः  ॥   

१।५२।७  ॥   

सम्भृता वेतनदानादिना  ॥  १।५२।८  ॥   

  

बलेषु चतुरङ्गेषु । कोशेष्वर्थसमूहेषु । पुत्रपौत्रे ।
गवाश्वप्रभृतित्वादेकवत्त्वम्  ॥  १।५२।९  ॥   

  

एको वसिष्ठशब्दो वरिष्ठवाची  ॥  १।५२।१०  ॥   

  

तावुक्तविशेषणकौ वसिष्ठविश्वामित्रौ । ताः कथा
अन्योन्यकुशलप्रश्नोत्तरादिरूपाः । प्रीयेताम् अडभाव आर्षो लङि  ॥  १।५२।११
 ॥   

  

प्रहसन्निवोत्तमातिथिलाभजहर्षेण  ॥  १।५२।१२  ॥   

  

सम्प्रतीच्छ मे मत्कृतमातिथ्यमङ्गीकुरु  ॥  १।५२।१३  ॥   

  

हेतुगर्भं विशेषणमितिथिश्रेष्ठ इति  ॥  १।५२।१४  ॥   

  

पूजावाक्येनातिथ्यं करिष्यामीत्येवंरूपेणैव मम पूजनं कृतमिति राजाब्रवीत्
 ॥  १।५२।१५  ॥   

  

विद्यते यत्तवाश्रमे फलमूलं तेन पूजित इत्यनेन राजभोज्याभावादनेनैव वयं
सन्तुष्टा इति ध्वनिः  ॥  १।५२।१६  ॥   

  

पूजार्हेण । त्वयेति शेषः । मैत्रेण स्नेहयुक्तेन । मत्वर्थीयाजन्तम्  ॥ 
१।५२।१७  ॥   

  

निमन्त्रणम् भोजनाङ्गीकाराय प्रार्थनम्  ॥  १।५२।१८  ॥   

  

बाढमित्यस्य विवरणम् यथाप्रियमित्यादि  ॥  १।५२।१९  ॥   

  

तेन विश्वामित्रेण । कल्माषीम् चित्रवर्णां होमधेनुम्  ॥  १।५२।२०  ॥   

  

शबले तन्नामे, अस्य राजर्षेर्महार्हेण भोजनेन सत्कारं कर्तुं व्यवसितो
ऽस्म्युद्युक्तो ऽस्मि । तं मे व्यवसायं संविधत्स्व सम्पादय ।
तदुपयोगिपदार्थदानेनेति शेषः  ॥  १।५२।२१  ॥   

  

षड्रसेषु मधुरादिषु यस्य यस्य यदभिपूजितमभीष्टम्, तत्सर्वं यथाकामं
तत्प्रीत्यनतिक्रमेण मम कृते मत्तोषार्थम्  ॥  १।५२।२२  ॥   

  

रसेनान्नेन रसयुतान्नेन भक्ष्यशष्कुल्यादिना । रसेनेति सर्वान्वयि । पानेन
पानकरसादिना । लेह्यम् जिह्वाग्राह्यं क्षौद्रादि ।
चोष्यमधरपुटग्राह्यमाम्रफलादि । अन्नानां शाल्यन्नादीनां निचयम् राशिम्  ॥ 
१।५२।२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
द्विपञ्चाशः सर्गः  ॥  ५२  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/052_vasiShTha-vishvAmitra-saMvAdaH.md">
<details><summary><h2>द्राविडपाठः ...{Loading}...</h2></summary>


स दृष्ट्वा परमप्रीतो विश्वामित्रो महाबलः।  
प्रणतो विनयाद्वीरो वसिष्ठं जपतां वरम् ॥ 1.52.1 ॥   
स्वागतं तव चेत्युक्तो वसिष्ठेन महात्मना।  
आसनं चास्य भगवान् वसिष्ठो व्यादिदेश ह ॥ 1.52.2 ॥   
उपविष्टाय च तदा विश्वामित्राय धीमते।  
यथान्यायं मुनिवरः फलमूलमुपाहरत् ॥ 1.52.3 ॥   
प्रतिगृह्य च तां पूजां वसिष्ठाद्राजसत्तमः।  
तपोग्निहोत्रशिष्येषु कुशलं पर्य्यपृच्छत ॥ 1.52.4 ॥   
विश्वामित्रो महातेजा वनस्पतिगणे तथा।  
सर्वत्र कुशलं चाह वसिष्ठो राजसत्तमम् ॥ 1.52.5 ॥   
सुखोपविष्टं राजानं विश्वामित्रं महातपाः।  
पप्रच्छ जपतां श्रेष्ठो वसिष्ठो ब्रह्मणः सुतः ॥ 1.52.6 ॥   
कच्चित्ते कुशलं राजन् कच्चिद्धर्मेण रञ्जयन्।  
प्रजाः पालयसे वीर राजवृत्तेन धार्मिक ॥ 1.52.7 ॥   
कच्चित्ते सम्भृता भृत्याः कच्चित्तिष्ठन्ति शासने।  
कच्चित्ते विजिताः सर्वे रिपवो रिपुसूदन ॥ 1.52.8 ॥   
कच्चिद्बलेषु कोशेषु मित्रेषु च परन्तप।  
कुशलं ते नरव्याघ्र पुत्रपौत्रे तवानघ ॥ 1.52.9 ॥   
सर्वत्र कुशलं राजा वसिष्ठं प्रत्युदाहरत्।  
विश्वामित्रो महातेजा वसिष्ठं विनयान्वितः ॥ 1.52.10 ॥   
कृत्वोभौ सुचिरं कालं धर्मिष्ठौ ताः कथाश्शुभाः।  
मुदा परमया युक्तौ प्रीयेतां तौ परस्परम् ॥ 1.52.11 ॥   
ततो वसिष्ठो भगवान् कथान्ते रघुनन्दन।  
विश्वामित्रमिदं वाक्यमुवाच प्रहसन्निव ॥ 1.52.12 ॥   
आतिथ्यं कर्तुमिच्छामि बलस्यास्य महाबल।  
तव चैवाप्रमेयस्य यथार्हं सम्प्रतीच्छ मे ॥ 1.52.13 ॥   
सत्क्रियां हि भवानेतां प्रतीच्छतु मयोद्यताम्।  
राजा त्वमतिथिश्रेष्ठः पूजनीयः प्रयत्नतः ॥ 1.52.14 ॥   
एवमुक्तो वसिष्ठेन विश्वामित्रो महामतिः।  
कृतमित्यब्रवीद्राजा प्रियवाक्येन मे त्वया ॥ 1.52.15 ॥   
फलमूलेन भगवन् विद्यते यत्तवाश्रमे।  
पाद्येनाचमनीयेन भगवद्दर्शनेन च ॥ 1.52.16 ॥   
सर्वथा च महाप्राज्ञ पूजार्हेण सुपूजितः।  
गमिष्यामि नमस्तेऽस्तु मैत्रेणेक्षस्व चक्षुषा ॥ 1.52.17 ॥   
एवं ब्रुवन्तं राजानं वसिष्ठः पुनरेव हि।  
न्यमन्त्रयत धर्मात्मा पुनः पुनरुदारधीः ॥ 1.52.18 ॥   
बाढमित्येव गाधेयो वसिष्ठं प्रत्युवाच ह।  
यथाप्रियं भगवतस्तथास्तु मुनिसत्तम ॥ 1.52.19 ॥   
एवमुक्तो महातेजा वसिष्ठो जपतां वरः।  
आजुहाव ततः प्रीतः कल्माषीं धूतकल्मषः ॥ 1.52.20 ॥   
सबलस्यास्य राजर्षेः कर्तुं व्यवसितोऽस्म्यहम्।  
भोजनेन महार्हेण सत्कारं संविधत्स्व मे ॥ 1.52.21 ॥   
यस्य यस्य यथाकामं षड्रसेष्वभिपूजितम्।  
तत्सर्वं कामधुक् क्षिप्रमभिवर्ष कृते मम ॥ 1.52.22 ॥   
रसेनान्नेन पानेन लेह्यचोष्येण संयुतम्।  
अन्नानां निचयं सर्वं सृजस्व शबले त्वर ॥ 1.52.23 ॥   

</details>
</div>
