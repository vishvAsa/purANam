+++
title = "०६७ जटायुषा सीतावृत्तान्तकथनम्"
title_english = "067 Rama spots wing clipped Jataayu"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-067-Jataayuvaa_Sitaa_Vruthantha_Kathanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/067_jaTAyuShA_sItAvRttAntakathanam.md">
<details><summary><h3>IITK ...{Loading}...</h3></summary>

Rama and Lakshmana see the wounded Jatayu with wings clipped.



#### श्लोकः
##### मूलम्
पूर्वजोऽप्युक्तमात्रस्तु लक्ष्मणेन सुभाषितम्।  
सारग्राही महासारं प्रतिजग्राह राघवः॥3.67.1॥

##### शब्दार्थः
सारग्राही who can grasp the essence, राघवः Rama, पूर्वज अपि being elder, लक्ष्मणेन by Lakshmana, उक्तमात्रः तु only when told by, महासारम् the great essence, सुभाषितम् wise counsel, प्रतिजग्राह accepted.

##### आङ्ग्लानुवादः
Even though Rama was elder, he could grasp the quintessence of the wise counsel only after Lakshmana had said it.



#### श्लोकः
##### मूलम्
सन्निगृह्य महाबाहुः प्रवृत्तं कोपमात्मनः।  
अवष्टभ्य धनुश्चित्रं रामो लक्ष्मणमब्रवीत्॥3.67.2॥

##### शब्दार्थः
महाबाहुः longarmed, रामः Rama, प्रवृत्तम् risen, आत्मनः his own, कोपम् anger, सन्निगृह्य after restraining, चित्रम् wonderful, धनुः bow, अवष्टभ्य leaning over, लक्ष्मणम् to Lakshmana, अब्रवीत् said.

##### आङ्ग्लानुवादः
Restraining his anger, the longarmed Rama leaned over  his wonderful bow and spoke to Lakshmanaः



#### श्लोकः
##### मूलम्
किं करिष्यावहे वत्स क्व वा गच्छाव लक्ष्मण।  
केनोपायेन गच्छेयं सीतामिति विचिन्तय॥3.67.3॥

##### शब्दार्थः
वत्स O child, लक्ष्मण Lakshmana, किम् what, करिष्यावहे shall we do, क्व वा where do we, गच्छाव will go, सीताम् Sita, केन उपायेन by what means, गच्छेयम् may I reach, इति this, विचिन्तय think.

##### आङ्ग्लानुवादः
O dear Lakshmana, what shall we do? Where do we go ? Think of some means by which we can reach Sita.



#### श्लोकः
##### मूलम्
तं तथा परितापार्तं लक्ष्मणो राममब्रवीत्।  
इदमेव जनस्थानं त्वमन्वेषितुमर्हसि॥3.67.4॥  
राक्षसैर्बहुभिः कीर्णं नानाद्रुमलतायुतम्।

##### शब्दार्थः
तथा so, परितापार्तम् afflicted with grief, तं रामम् that Rama, लक्ष्मणः Lakshman, अब्रवीत् said, त्वम् you, बहुभिः many, राक्षसैः by demons, कीर्णम् full of, नानाद्रुमलतायुतम् covered with different trees and creepers, इमम् this, जनस्थानमेव Janasthna alone, अन्वेषितुम् to search, अर्हसि you should.

##### आङ्ग्लानुवादः
Lakshmana said to Rama, afflicted with grief, It is proper for you to (first) search in this Janasthana, covered with different kinds of trees and creepers, and teeming with demons.



#### श्लोकः
##### मूलम्
सन्तीह गिरिदुर्गाणि निर्दराः कन्दराणि च॥3.67.5॥  
गुहाश्च विविधा घोरा नानामृगगणाकुलाः।  
आवासाः किन्नराणां च गन्धर्वभवनानि च॥3.67.6॥

##### शब्दार्थः
इह here, गिरिदुर्गाणि difficult mountains, निर्दराः valleys, कन्दराणि च and caves, विविधाः many, घोराः terrific, नानामृगगणाकुलाः inhabited by different animals, गुहाश्च caverns, किन्नराणाम् of kinneras, आवासाः dwellingplaces, गन्धर्वभवनानि च mansions of gandharvas, सन्ति are.

##### आङ्ग्लानुवादः
Here are difficult mountains, caves, valleys, dreadful caves full of different animals, dwellingplaces of kinneras and mansions of gandharvas.



#### श्लोकः
##### मूलम्
तानि युक्तो मया सार्धं त्वमन्वेषितुमर्हसि।  
त्वद्विधा बुद्धिसम्पन्ना महात्मानो नरर्षभ॥3.67.7॥  
आपत्सु न प्रकम्पन्ते वायुवेगैरिवाचलाः।

##### शब्दार्थः
त्वम् you, युक्तः accompanied, मया सार्धम् along with me, तानि those, अन्वेषितुम् to search, अर्हसि it is proper for you, नरर्षभः great men, बुद्धिसम्पन्नाः endowed with wisdom, त्वद्धिधाः of your type, महात्मानः great people, वायुवेगैः speed of wind, अचलाः इव like mountains, न प्रकम्पन्ते are not shaken.

##### आङ्ग्लानुवादः
Accompanied by me you should search for her in those spots. Great people endowed with wisdom do not destabilise in difficulties just as mountains are not shaken by the speed of the wind.



#### श्लोकः
##### मूलम्
इत्युक्तस्तद्वनं सर्वं विचचार सलक्ष्मणः॥3.67.8॥  
क्रुद्धो रामश्शरं घोरं सन्धाय धनुषि क्षुरम्।

##### शब्दार्थः
क्रुद्धः becoming angry, रामः Rama, इति thus, उक्तः having been told, सलक्ष्मणः along with Lakskhmana , धनुषि in bow, घोरम् terrific, क्षुरं शरम् sharp arrows, सन्धाय fixing, सर्वम् all, तत् वनम् that forest, विचचार roamed.

##### आङ्ग्लानुवादः
Thus advised, the angry Rama fixed a sharp arrow to his bow and roamed in the forest accompanied by Lakshmana.



#### श्लोकः
##### मूलम्
ततः पर्वतकूटाभं महाभागं द्विजोत्तमम्॥3.67.9॥  
ददर्श पतितं भूमौ क्षतजार्द्रं जटायुषम्।

##### शब्दार्थः
ततः then, पर्वतकूटाभम् like a mountain top, महाभागम् great, द्विजोत्तमम् a wonderful bird, भूमौ on the ground, पतितम् fallen down, क्षतजार्द्रम् drenched with blood, जटायुषम्  Jatayu, ददर्श saw.

##### आङ्ग्लानुवादः
Then he saw the great Jatayu, a wonderful bird, looking like a mountain top, drenched in blood and fallen on the ground.



#### श्लोकः
##### मूलम्
तं दृष्ट्वा गिरिशृङ्गाभं रामो लक्ष्मणमब्रवीत्॥3.67.10॥  
अनेन सीता वैदेही भक्षिता नात्र संशयः।

##### शब्दार्थः
गिरिशृङ्गाभम् like a peak of the mountain, तम् him, दृष्ट्वा after seeing, रामः Rama, लक्ष्मणम् to Lakshmana, अब्रवीत् said, अनेन by him, वैदेही Vaidehi, सीता Sita, भक्षिता is eaten, अत्र in this case, संशयः doubt, न no.

##### आङ्ग्लानुवादः
On seeing Jatayu looking like the peak of a mountain, Rama said to Lakshmana, There is no doubt that this bird has devoured Vaidehi.



#### श्लोकः
##### मूलम्
गृध्ररूपमिदं रक्षो व्यक्तं भवति कानने॥3.67.11॥  
भक्षयित्वा विशालाक्षीमास्ते सीतां यथासुखम्।  
एनं वधिष्ये दीप्तास्यैर्घोरैर्बाणैरजिह्मगैः॥3.67.12॥

##### शब्दार्थः
इदम् this, रक्षः demon, गृध्ररूपम् in the guise of a vulture, कानने in the forest, भवति is, व्यक्तम् it is clear, विशालाक्षीम् largeeyed lady, सीताम् Sita, भक्षयित्वा after eating away, यथासुखम् happily, आस्ते relaxing, दीप्तास्यैः glowing tipped, घोरैः terrific, अजिह्मगैः by those which can go straight, बाणैः by darts, एनम् him, वधिष्ये l will kill.

##### आङ्ग्लानुवादः
This demon in the guise of a vulture has evidently eaten away the largeeyed Sita and is happily relaxing in the forest. With my terrific arrows with burning tips that can go straight I will kill him.



#### श्लोकः
##### मूलम्
इत्युक्त्वाभ्यपतद्गृध्रं सन्धाय धनुषि क्षुरम्।  
क्रुद्धो रामस्समुद्रान्तां कम्पयन्निव मेदिनीम्॥3.67.13॥

##### शब्दार्थः
रामः Rama, इति thus, उक्त्वा saying so, क्रुद्धः in anger, धनुषि on the bow, क्षुरम् sharp  arrow, सन्धाय after fixing, समुद्रान्ताम् extending up to the sea, मेदिनीम् the earth, कम्पयन्निव as though shaking, गृध्रम् vulture, अभ्यपतत् fell upon.

##### आङ्ग्लानुवादः
Having siad so, Rama took his bow, fixed the sharp arrow, and aimed at the vulture. The seabound earth trembled.



#### श्लोकः
##### मूलम्
तं दीनं दीनया वाचा सफेनं रुधिरं वमन्।  
अभ्यभाषत पक्षी तु रामं दशरथात्मजम्॥3.67.14॥

##### शब्दार्थः
पक्षी तु but the bird, सफेनम् foamy, रुधिरम् blood, वमन् vomitting, दीनम् in a piteous way, तं him, दशरथात्मजम् Dasaratha's son, रामम् Rama, दीनया pathetic, वाचा with word, अभ्यभाषत spoke these words.

##### आङ्ग्लानुवादः
But the vulture who was in a piteous state, vomitting foamy blood, spoke these words pathetically to Rama, son of Dasarathaः



#### श्लोकः
##### मूलम्
यामोषधिमिवायुष्मन्नन्वेषसि महावने।  
सा देवी मम च प्राणा रावणेनोभयं हृतम्॥3.67.15॥

##### शब्दार्थः
आयुष्मन् longlived one, याम् whom, महावने in this great forest, ओषधिमिव like herbal medicine, अन्वेषसि you are searching , सा देवी that queen, मम my, प्राणाः च life also, उभयम् both, रावणेन by Ravana, हृतम् is taken away.

##### आङ्ग्लानुवादः
O Longlived one  she who you are searching in the forest like herbal medicine has been carried away by Ravana along with my life.



#### श्लोकः
##### मूलम्
त्वया विरहिता देवी लक्ष्मणेन च राघव।  
ह्रियमाणा मया दृष्टा रावणेन बलीयसा॥3.67.16॥

##### शब्दार्थः
राघव Rama, त्वया by you, लक्ष्मणेन च and by Lakshmana, विरहिता separated, देवी qeeen, बलीयसा by the powerful, रावणेन by Ravana, ह्रियमाणा taken away, मया I have, दृष्टा seen.

##### आङ्ग्लानुवादः
I have seen her snatched from you and from Lakshmana and carried off by powerful Ravana.



#### श्लोकः
##### मूलम्
सीतामभ्यवपन्नोऽहं रावणश्च रणे मया।  
विध्वंसितरथश्चात्र पातितो धरणीतले॥3.67.17॥

##### शब्दार्थः
अहम् I, सीताम् Sita, अभ्यवपन्नः descended down, मया by me, रावणश्च Ravana, विध्वंसितरथः with his chariot destroyed, अत्र in this place, धरणीतले on this ground, पातितः I fell down.

##### आङ्ग्लानुवादः
I descended down to protect Sita, and in the battle with Ravana his chariot destroyed fell down here on the ground.



#### श्लोकः
##### मूलम्
एतदस्य धनुर्भग्नमेतदस्य शरावरम्।  
अयमस्य रथो राम भग्नसाङ्ग्रामिको मया॥3.67.18॥

##### शब्दार्थः
राम Rama, एतत् this, अस्य his, भग्नम् broken, धनुः bow, एतत् this, अस्य his, शरावरम् quiver, अयम् this, मया by me, भग्नः shattered, अस्य his, साङ्ग्रामिकः battle, रथः chariot.

##### आङ्ग्लानुवादः
O Rama this is his broken bow, this is his quiver and this is his warchariot all devastated by me.



#### श्लोकः
##### मूलम्
अयं तु सारथिस्तस्य मत्पक्षनिहतो युधि।  
परिश्रान्तस्य मे पक्षौ छित्त्वा खड्गेन रावणः॥3.67.19॥  
सीतामादाय वैदेहीमुत्पपात विहायसम्।  
रक्षसा निहतं पूर्वं न मां हन्तुं त्वमर्हसि॥3.67.20॥

##### शब्दार्थः
अयं तु he is, युधि in the battle, मत्पक्षनिहतः killed by my wings, तस्य सारथिः his charioteer, रावणः Ravana, परिश्रान्तस्य an exhausted one, मे my, पक्षौ both wings, खड्गेन with a sword, छित्त्वा having cut, वैदेहीम् Vaidehi, सीताम् Sita, आदाय after taking, विहायसम् into the sky, उत्पपात flew up, रक्षसा by Ravana, पूर्वम् earlier, निहतम् slain, माम् me, त्वम् you, हन्तुम् to kill, नार्हसि not proper.

##### आङ्ग्लानुवादः
He is Ravana's charioteer slain by my wings in the battle.  As I was exhausted in the encounter Ravana clipped my wings,  took Sita, and flew into the sky. You need not kill me. I am already slain by the demon.



#### श्लोकः
##### मूलम्
रामस्तस्य तु विज्ञाय बाष्पपूर्णमुखस्तदा।  
द्विगुणीकृततापार्तस्सीतासक्तां प्रियां कथाम्॥3.67.21॥

##### शब्दार्थः
तदा then, रामः Rama, तस्य his, सीतासक्ताम् about Sita, प्रियाम् dear, कथाम् facts, विज्ञाय having, बाष्पपूर्णमुखः face full of tears, द्विगुणीकृततापार्तः  helpless and pitiable due to redoubled sorrow.

##### आङ्ग्लानुवादः
Having known from Jatayu the story of his beloved Sita, Rama was full of tears, his grief redoubled.



#### श्लोकः
##### मूलम्
गृध्रराजं परिष्वज्य परित्यज्य महद्धनुः।  
निपपातावशो भूमौ रुरोद सहलक्ष्मणः॥3.67.22॥

##### शब्दार्थः
महत् great, धनुः bow, परित्यज्य giving up, गृध्रराजम् king of birds, परिष्वज्य embracing, अवशः despondent, भूमौ on the ground, निपपात fell down, सहलक्ष्मणः along with Lakshmana, रुरोद cried.

##### आङ्ग्लानुवादः
Rama dropped the bow and embraced the king of birds. He fell down despondent on the ground and began crying along with Lakshmana.



#### श्लोकः
##### मूलम्
एकमेकायने दुर्गे निश्श्वसन्तं कथञ्चन।  
समीक्ष्य दुःखिततरो रामस्सौमित्रिमब्रवीत्॥3.67.23॥

##### शब्दार्थः
दुर्गे in a place difficult to reach, एकायने in a solitary place, एकम् lonely, कथञ्चन with great difficulty, निश्श्वसन्तम् sighing, समीक्ष्य on observing, रामः Rama, दुःखिततरः overcome by greater grief, सौमित्रिम् Saumitri, अब्रवीत् said.

##### आङ्ग्लानुवादः
Rama saw Jatayu breathing with difficulty in that solitary, inaccessible place.Overcome by greater grief  he said to Lakshmanaः



#### श्लोकः
##### मूलम्
राज्यं भ्रष्टं वने वासस्सीता नष्टा हतो द्विजः।  
ईदृशीयं ममालक्ष्मीर्निर्दहेदपि पावकम्॥3.67.24॥

##### शब्दार्थः
राज्यम् kingdom, भ्रष्टम् expelled, वने forest, वासः dwelling, सीता Sita, नष्टा lost, द्विजः Jatayu, हतः is slain, मम me, ईदृशी this kind of, अलक्ष्मीः bad luck, पावकमपि even fire, निर्दहेत्  it will burn.

##### आङ्ग्लानुवादः
I have been expelled from the kingdom. I am made to stay in the forest. I have lost Sita (my beloved wife). This bird (who was my wellwisher) has been slain. Such misfortune will burn even fire.



#### श्लोकः
##### मूलम्
सम्पूर्णमपि चेदद्य प्रविशेयं महोदधिम्।  
सोऽपि नूनं ममालक्ष्म्या विशुष्येत्सरितांपतिः॥3.67.25॥

##### शब्दार्थः
अद्य now, सम्पूर्णम् full, महोदधिम् अपि even the great sea also, प्रविशेयं चेत् if I enter, सः that, सरितां पतिः अपि even the lord of rivers, sea, मम me, अलक्ष्मा misfortune, विशुष्येत् will dry up.

##### आङ्ग्लानुवादः
Now if I enter even the great sea, the lord of the rivers filled with water, it will also dry up due to my misfortune.



#### श्लोकः
##### मूलम्
नास्त्यभाग्यतरो लोके मत्तोऽस्मिन्सचराचरे।  
येनेयं महती प्राप्ता मया व्यसनवागुरा॥3.67.26॥

##### शब्दार्थः
येन मया by me this way, इयम् this kind, महती great, व्यसनवागुरा snare of misfortunes, प्राप्ता attained, मत्तः more than me, अभाग्यतरः more unlucky, सचराचरे among animate and inanimate, अस्मिन् in this, लोके world, नास्ति not there.

##### आङ्ग्लानुवादः
In this world of the animate and the inanimate there is no one more unfortunate than me fallen into the trap of adversities.



#### श्लोकः
##### मूलम्
अयं पितृवयस्यो मे गृध्रराजो जरान्वितः।  
शेते विनिहतो भूमौ मम भाग्यविपर्ययात्॥3.67.27॥

##### शब्दार्थः
मे my, पितृवयस्यः father's friend, जरान्वितः in old age, अयम् he is, गृध्रराजः king of birds, मम of me, भाग्यविपर्ययात् by my misfortune, विनिहतः was slain, भूमौ ground, शेते lying.

##### आङ्ग्लानुवादः
This aged king of birds is my father's friend. To my illluck, he is struck down and is lying on the ground.



#### श्लोकः
##### मूलम्
इत्येवमुक्त्वा बहुशो राघवस्सहलक्ष्मणः।  
जटायुषं च पस्पर्श पितृस्नेहं विदर्शयन्॥3.67.28॥

##### शब्दार्थः
राघवः Rama, इत्येवम् in this manner, बहुशः many times, उक्त्वा after telling, सहलक्ष्मणः along with Lakshmana, पितृस्नेहम् filiat affection, विदर्शयन् showing, जटायुषम् Jatayu, पस्पर्श caressed.

##### आङ्ग्लानुवादः
Saying such words and showing filial affection, he caressed Jatayu repeatedly with Lakshmana.



#### श्लोकः
##### मूलम्
निकृत्तपक्षं रुधिरावसिक्तं स गृध्रराजं परिरभ्य रामः।  
क्व मैथिली प्राणसमा ममेति विमुच्य वाचं निपपात भूमौ॥3.67.29॥

##### शब्दार्थः
सः रामः that Rama, निकृत्तपक्षम् severed wings, रुधिरावसिक्तम् drenched in blood, गृध्रराजम् king of vultures, परिरभ्य hugging, मम my, प्राणसमा equal to my life, मैथिली Maithili, क्व where, इति this, वाचम् speaking, विमुच्य भूमौ leaving the ground, निपपात fell down.

##### आङ्ग्लानुवादः
Rama hugged the king of vultures with servered wings, drenched in blood and asking him where Sita who was as dear to him as his life was, he dropped him and fell down on the ground.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे सप्तषष्टितमस्सर्गः॥  
Thus ends the sixtyseventh sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/067_jaTAyuShA_sItAvRttAntakathanam.md">
<details><summary><h3>भूषणम् ...{Loading}...</h3></summary>



पूर्वजो ऽप्युक्तमात्रस्तु लक्ष्मणेन सुभाषितम् ।  

सारग्राही महासारं प्रतिजग्राह राघवः  ॥  ३।६७।१  ॥   

अथ लक्ष्मणवाक्यप्रतिष्ठापितधैर्यो रामो युद्धभूमेर्दक्षिणतः किञ्चिद्दूरे
गृध्रराजं दृष्ट्वा रोदिति सप्तषष्टितमे पूर्वजो ऽपीत्यादि । राघवः पूर्वजो
ऽपि लक्ष्मणेन कनिष्ठेन सुभाषितं युक्तियुक्ततयोक्तं वाक्यम् उक्तमात्रस्तु
उक्तमात्र एव जग्राह । "बालादपि सुभाषितम्" इति स्मृतेः । स्वयमुपदेष्टा
कथमन्योक्तं जग्राहेत्यत्राह सारग्राहीति । कथमस्य वाक्यस्य सारवत्त्वं
तत्राह महासारमिति  ॥  ३।६७।१  ॥   

  

सन्निगृह्य महाबाहुः प्रवृत्तं कोपमात्मनः ।  

अवष्टभ्य धनुश्चित्रं रामो लक्ष्मणमब्रवीत्  ॥  ३।६७।२  ॥   

सन्निगृह्येति । स्पष्टम्  ॥  ३।६७।२  ॥   

  

किं करिष्यावहे वत्स क्व वा गच्छाव लक्ष्मण ।  

केनोपायेन पश्येयं सीतामिति विचन्तय  ॥  ३।६७।३  ॥   

पश्येयं पश्येव  ॥  ३।६७।३  ॥   

  

तं तथा परितापार्तं लक्ष्मणो राममब्रवीत् ।  

इदमेव जनस्थानं त्वमन्वेषितुमर्हसि ।  

राक्षसैर्बहुभिः कीर्णं नानाद्रुमलतायुतम्  ॥  ३।६७।४  ॥   

तमिति सार्धश्लोक एकान्वयः  ॥  ३।६७।४  ॥   

  

सन्तीह गिरिदुर्गाणि निर्दराः कन्दराणि व ।  

गुहाश्च विविधा घोरा नानामृगगणाकुलाः  ॥  ३।६७।५  ॥   

आवासाः किन्नराणां च गन्धर्वभवनानि च ।  

तानि युक्तो मया सार्धं त्वमन्वेषितुर्महसि  ॥  ३।६७।६  ॥   

इह जनस्थाने । गिरिगतानि दुर्गाणि, गन्तुमशक्यप्रदेशा इत्यर्थः । निर्दराः
विदीर्णपाषाणाः । कन्दराणि पाषाणसन्धयः । गुहाः देवखातबिलानि । युक्तः
सन्नद्धः  ॥  ३।६७।५,६  ॥   

  

त्वद्विधा बुद्धिसम्पन्ना महात्मानो नरर्षभ ।  

आपत्सु न प्रकम्पन्ते वायुवेगैरिवाचलाः  ॥  ३।६७।७  ॥   

न प्रकम्पन्ते न चञ्चलचित्ता भवन्तीत्यर्थः  ॥  ३।६७।७  ॥   

  

इत्युक्तस्तद्वनं सर्वं विचचार सलक्ष्मणः ।  

क्रुद्धो रामः शरं घोरं सन्धाय धनुषि क्षुरम्  ॥  ३।६७।८  ॥   

क्षुरं क्षिरप्राख्यं शरम् । सीताया अदर्शनात् क्रोधः  ॥  ३।६७।८  ॥   

  

ततः पर्वतकूटाभं महाभागं द्विजोत्तमम् ।  

ददर्श पतितं भूमौ क्षतजार्द्रं जटायुषम्  ॥  ३।६७।९  ॥   

कूटः शृङ्गम् । महाभागं महाभाग्यम् । स्वाम्यर्थे त्यक्तशरीरत्वात् ।
द्विजोत्तमं पक्षिश्रेष्ठम् । "दन्तविप्राण्डजा द्विजाः" इत्यमरः । क्षतजं
रुधिरम्  ॥  ३।६७।९  ॥   

  

तं दृष्ट्वा गिरिशृङ्गाभं रामो लक्ष्मणमब्रवीत् ।  

अनेन सीता वैदेही भक्षिता नात्र संशसः  ॥  ३।६७।१०  ॥   

भक्षिता रुधिरार्द्रत्वादिति भावः  ॥  ३।६७।१०  ॥   

  

गृध्ररूपमिदं रक्षो व्यक्तं भवति कानने ।  

भक्षयित्वा विशालाक्षीमास्ते सीतां यथासुखम्  ॥  ३।६७।११  ॥   

गृध्रस्य रुपमिव रूपं यस्य तत्तथा  ॥  ३।६७।११  ॥   

  

एनं वधिष्ये दीप्तास्यैर्घोरैर्बाणैरजिह्मगैः  ॥  ३।६७।१२  ॥   

एनमित्यर्धमेकं वाक्यम् । अजिह्मम् अकुण्ठम् अवक्रं वा गच्छन्तीत्यजिह्मगाः
तैः  ॥  ३।६७।१२  ॥   

  

इत्युक्त्वा ऽभ्यपतद् गृध्रं सन्धाय धनुषि क्षुरम् ।  

क्रुद्धो रामः समुद्रान्तां कम्पयन्निव मेदिनीम्  ॥  ३।६७।१३  ॥   

अभ्यपतत् अभिमुखं गतः । समुद्रान्तां समुद्रपर्यन्ताम्  ॥  ३।६७।१३  ॥   

  

तं दीनं दीनया वाचा सफेनं रुधिरं वमन् ।  

अभ्यभाषत पक्षी तु रामं दशरथात्मजम्  ॥  ३।६७।१४  ॥   

दशरथात्मजमिति सम्बन्धोक्तिः  ॥  ३।६७।१४  ॥   

  

यामोषधिमिवायुष्मन्नन्वेषसि महावने ।  

सा देवी मम च प्राणा रावणेनोभयं हृतम्  ॥  ३।६७।१५  ॥   

यथा महौषध्यन्वेषिणः प्रतिवनमन्वषन्ते तथा यामस्मिन् विस्तीर्णे वने
ऽन्वेषसि । "एषृ गतौ" इत्यस्माद्व्यत्ययेन परस्मैपदम् । नित्यं
प्राणसमेत्युक्ता सा देवी मम प्राणाश्च उभयं रावणेन हृतम्, मम प्राणान्
हृतप्रायान् कृत्वा सीतां रावणो हृतवानित्यर्थः । खरवधादिना रामबलं
ज्ञात्वाप्यस्थाने भयशङ्कितया रामस्यायुः प्रार्थयते आयुष्मन्निति  ॥ 
३।६७।१५  ॥   

  

त्वया विरहिता देवी लक्ष्मणेन च राघव ।  

ह्रियमाणा मया दृष्टा रावणेन बलीयसा  ॥  ३।६७।१६  ॥   

त्वयेति स्पष्टम्  ॥  ३।६७।१६  ॥   

  

सीतामभ्यवपन्नोहं रावणश्च रणे मया ।  

विध्वंसितरथश्चात्र पातितो धरणीतले  ॥  ३।६७।१७  ॥   

अभ्यवपन्नः आभिमुख्येन गतः । ह्रियमाणां सीतामवलोक्य तदभिमुखमागत इत्यर्थः
। रावणश्च विध्वंसितरथः सन् अत्र धरणीतले पातितः, रथाद्भ्रंशितः इत्यर्थः
 ॥  ३।६७।१७  ॥   

  

एतदस्य धनुर्भग्नमेतदस्य शरावरम् ।  

अयमस्य रथो राम भग्नः साङ्ग्रामिको मया  ॥  ३।६७।१८  ॥   

भग्नमेतद्धनुः अस्य रावणस्य सम्बन्धि । एवमुत्तरत्रापि योज्यम् । शरावरं
वर्म तूर्णीरं वा  ॥  ३।६७।१८  ॥   

  

अयं तु सारथिस्तस्य मत्पक्षनिहतो युधि  ॥  ३।६७।१९  ॥   

अयं त्वित्यर्धमेकम्  ॥  ३।६७।१९  ॥   

  

परिश्रान्तस्य मे पक्षौ छित्त्वा खङ्गेन रावणः ।  

सीतामादाय वैदेहीमुत्पपात विहायसम्  ॥  ३।६७।२०  ॥   

वैदेहीं जनकेन सम्यक् परिपोषिताम्  ॥  ३।६७।२०  ॥   

  

रक्षसा निहतं पूर्वं न मां हन्तुं त्वमर्हसि  ॥  ३।६७।२१  ॥   

रक्षसेत्यर्धमेकम्  ॥  ३।६७।२१  ॥   

  

रामस्तस्य तु विज्ञाय बाष्पपूर्णमुखस्तदा ।  

द्विगुणीकृततापार्तः सीतासक्तां प्रियां कथाम्  ॥  ३।६७।२२  ॥   

तस्य गृध्रस्य सम्बन्धिनीं सीताविषयकथां विज्ञाय श्रुत्वा द्विगुणीकृतेन
गृध्रवधेन द्विरावर्तितेन तापेन आर्तः पीडितः, अभूदिति शेषः  ॥  ३।६७।२२
 ॥   

  

गृध्रराजं परिष्वज्य परित्यज्य महद्धनुः ।  

निपपातावशो भूमौ रुरोद सहलक्ष्मणः  ॥  ३।६७।२३  ॥   

अवशः मूर्च्छित इत्यर्थः । रुरोद क्रमादिति शेषः  ॥  ३।६७।२३  ॥   

  

एकमेकायने दुर्गे निःश्वसन्तं कथञ्चन ।  

समीक्ष्य दुःखिततरो रामः सौमित्रिमब्रवीत्  ॥  ३।६७।२४  ॥   

एकम् असहायं सहायरहितं दयया संरक्षकपथिकजनरहितमित्यर्थः । एकायने एकस्य
मार्गे । "अयनं वर्म मार्गाध्व" इत्यमरः । एकपद्यामित्यर्थः । दुर्गे इतः
परमपि केनचिद्गन्तुमशक्ये इति दुःखहेत्वतिरेकोक्तिः । निःश्वसन्तं
गृध्रराजमिति शेषः  ॥  ३।६७।२४  ॥   

  

राज्याद्भ्रंशो वने वासः सीता नष्टा द्विजो हतः ।  

ईदृशीयं ममालक्ष्मीर्निर्दहेदपि पावकम्  ॥  ३।६७।२५  ॥   

यद्यपि "न चास्य महतीं लक्ष्मीं राज्यनाशो ऽपकर्षति" "वनवासो महोदयः" इति
अभिमततमतया प्रोक्तौ राज्यनाशवनवासौ तथापि सम्प्रति सीता
विश्लेषकारित्वाज्जटायुवियोगफलकत्वाच्च तावेवानर्थकरौ जातावित्याह
राज्यादिति । राज्याद्भ्रंशः हठात् लब्धराज्यस्य विच्युतिः । वने वासः
राज्यभ्रंशे ऽपि राज्ये भिक्षुकवृत्तयापि स्थातुं शक्यं तदपि न लब्धम् ।
सीता नष्टा वनवासेप्यभिमतजनविश्लेषाभावे सुखेनावस्थातुं शक्यं तदपि नास्ति
। हतो द्विजः अभिमतजनविश्लेषे ऽपि बन्धुजनसन्निधौ शोको निर्वापयितुं शक्यः
स च निवृत्तः । ईदृशी एतादृशदुःखपर्यवसायिनी मम अलक्ष्मीः दौर्भाग्यम् ।
पावकमपि निर्दहेत् सर्ववस्तुदाहकमपि दहेत्, सदा विश्लेषप्रसक्तिशून्यं
लक्ष्मणमपि विश्लेषयेदिति भावः  ॥  ३।६७।२५  ॥   

  

सम्पूर्णमपि चेदद्य प्रतरेयं महोदधिम् ।  

सो ऽपि नूनं ममालक्ष्म्या विशुष्येत्सरितां पतिः  ॥  ३।६७।२६  ॥   

प्रतरेयं तापशान्तये प्लवेयं चेत्  ॥  ३।६७।२६  ॥   

  

नास्त्यभाग्यतरो लोके मत्तो ऽस्मिन् सचराचरे ।  

येनेयं महती प्राप्ता मया व्यसनवागुरा  ॥  ३।६७।२७  ॥   

व्यसनं वागुरेव व्यसनवागुरा । "वागुरा मृगबन्धिनी" इत्यमरः  ॥  ३।६७।२७  ॥   

  

अयं पितृवयस्यो मे गृध्रराजो जरान्वितः ।  

शेते विनिहतो भूमौ मम भाग्यविपर्ययात्  ॥  ३।६७।२८  ॥   

पितुर्वयस्यः सखा  ॥  ३।६७।२८  ॥   

  

इत्येवमुक्त्वा बहुशो राघवः सहलक्ष्मणः ।  

जाटयुषं च पस्पर्श पितृस्नेहं विदर्शयन्  ॥  ३।६७।२९  ॥   

पितरीव स्नेहः पितृस्नेहः  ॥  ३।६७।२९  ॥   

  

निकृत्तपक्षं रुधिरावसिक्तं स गृध्रराजं परिरभ्य रामः ।  

क्व मैथिली प्राणसमा ममेति विमुच्य वाचं निपपात भूमौ  ॥  ३।६७।३०  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
सप्तषष्टितमः सर्गः  ॥  ६७  ॥   

रामः वाचं विमुच्य उक्त्वेत्यर्थः । अस्मिन् सर्गे एकोनत्रिंशच्छ्लोकाः  ॥ 
३।६७।३०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने सप्तषष्टितमः सर्गः  ॥  ६७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/067_jaTAyuShA_sItAvRttAntakathanam.md">
<details><summary><h3>शिरोमणी ...{Loading}...</h3></summary>



लक्ष्मणवचनश्रवणानन्तरकालिकं रामवृत्तान्तमाह--पूर्वज इत्यादिभिः ।
लक्ष्मणेनोक्तं वाक्यं यस्मै सः सारग्राही पूर्वजो राघवो रामः महासारम्
अतिसारांशयुक्तं लक्ष्मणेन सुभाषितं प्रतिजग्राह, लक्ष्मणेनेत्युभयान्वयि
 ॥  ३।६७।१  ॥   

  

स इति । महाबाहू रामः प्रवृद्धमात्मनो रोषं निगृह्य धनुरवष्टभ्य च
लक्ष्मणमब्रवीत्  ॥  ४।६७।२  ॥   

  

तद्वचनाकारमाह--किमित्यादिभिः । इह वने सीतां केनोपायेन पश्येयमिति
विचिन्तय  ॥  ३।६७।३  ॥   

  

तमिति । तथा परितापार्तं रामं लक्ष्मणो ऽब्रवीत् ।
तद्वाक्याकारमाह--जनस्थानमेव त्वमन्वेषितुमर्हसि  ॥  ३।६७।४  ॥   

  

तदेव सहेतुकमाह--राक्षसैरित्यादिभिः । राक्षसैः कीर्णं युक्तं द्रुमलतायुतं
जनस्थानमस्तीति शेषः । इह अस्मिन् जनस्थाने गिर्यादीनि सन्ति तानि
अन्वेषितुमर्हसि । सार्धश्लोकद्वयमेकान्वयि । तत्र गिरिदुर्गाणीत्यस्य
गिरिगतदुर्गमस्थानानीत्यर्थः । निर्दराः विदीर्णाः शिलाः कन्दराणि
गिरिसंधयः, गुहाः पर्वतवर्तिवासयोग्यखातविशेषाः  ॥  ३।६७।५६  ॥   

  

त्वदिति । बुद्धिसंपन्नाः त्वद्विधाः त्वां विदधति ते त्वत्सेवका इत्यर्थः,
अत एव महात्मानो नरर्षभाः वायुवेगैरचलाः पर्वता इव आपत्सु न प्रकम्पन्ते
नाभिभवन्ति । अर्धद्वयमेकान्वयि  ॥  ३।६७।७  ॥   

  

इतीति । सलक्ष्मणः लक्ष्मणसहितः क्रुद्धः क्रुधं जहाति सः त्यक्तकोपो रामः
क्षुरं क्षुरसदृशं तीक्ष्णं शरं धनुषि संधाय वनं विचचार  ॥  ३।६७।८  ॥   

  

तत इति । ततः विचरणोपक्रमणानन्तरं पर्वतकूटाभं पर्वतशृङ्गसदृशं द्विजोत्तमं
पक्षिश्रेष्ठं क्षतजार्द्रं रुधिख्याप्तं जटायुषं ददर्श  ॥  ३।६७।९  ॥   

  

तमिति । तं जटायुषं दृष्ट्वा रामो ऽब्रवीत् । अर्धं पृथक्  ॥  ३।६७।१०  ॥   

  

तद्वचनाकारमाह--अनेनेति । इदं गृध्ररूपं वस्तु यदि रक्षो राक्षसस्तर्हि
अनेन रक्षसा भक्षिता सीता अत्र अस्योदरे भ्रमति भ्रमेत् संशयो न ।
यदीत्यध्याहृतम् भ्रमतीत्यनेन तस्याः नित्यात्वं सूचितं
तेनैतदुदरान्निर्गच्छेदिति संभावना व्यञ्जिता  ॥  ३।६७।११  ॥   

  

भक्षयित्वेति । यथा यदि सीतां भक्षयित्वा आस्ते अयमिति शेषः, तदा अजिह्मगैः
ऋजुप्रवेशकर्तृभिः शरैः एनं सुखं वधिष्ये  ॥  ३।६७।१२  ॥   

  

इतीति । धनुषि शरं संधायोपलक्षितो रामः इत्युक्त्वा मेदिनीं चालयन्निव
द्रष्टुमभ्यपतत् अभिमुखमगच्छत्  ॥  ३।६७।१३  ॥   

  

तमिति । पक्षी जटायुः सफेनं रुधिरं वमन् सन् दीनं क्षीणत्वेन प्रतीयमानं
रामं दीनया वाचा अभ्यभाषत  ॥  ३।६७।१४  ॥   

  

तद्भाषणप्रकारमाह--यामिति । हे आयुष्मन् याम् औषधीमिव महावने अन्वेषसि सा
देवी सीता मम प्राणाश्च उभयमेतद्द्वयं रावणेन हृतम्  ॥  ३।६७।१५  ॥   

  

तत्प्रकारमाह--त्वयेति । त्वया लक्ष्मणेन च रहिता अत एव रावणेन ह्रियमाणा
देवी सीता मया दृष्टा  ॥  ३।६७।१६  ॥   

  

स्वप्राणापहरणे निमित्तं बोधयन्नाह--सीतामिति । हे प्रभो अहं
सीतामभ्यवपन्नः तदा ऽ ऽक्रोशश्रवणमात्रेण तत्संमुखं प्राप्तः अत एव
विध्वंसितरथच्छत्रो रावणः धरणीतले पतितः पातितः मयेति शेषः  ॥  ३।६७।१७  ॥   

  

एतदिति । भग्नं भिन्नम्  ॥  ३।६७।१८  ॥   

  

अयमिति । तस्य रावणस्य भुवि पतितो ऽयं सारथिस्तु मत्पक्षनिहतः । अर्धं
पृथक्--परीति । परिश्रान्तस्य मे पक्षौ रावणः छित्त्वा सीतामादाय च
विहायसमाकाशमुत्पपात । अतो रक्षसा पूर्वं निहितं मां हन्तुं त्वं नार्हसि ।
सार्धश्लोक एकान्वयी  ॥  ३।६७।१९२०  ॥   

  

राम इति । रामः सर्वाभिरामदाता सहलक्ष्मणः लक्ष्मणसहितो
द्विगुणीकृततापार्तः द्वौ संभोगपोषकत्वभक्ततापापहारकत्वरूपौ गुणौ यस्मिन्स
द्विगुणः अद्विगुणो द्विगुणः कृतः यस्तापस्तेनार्तो युक्तः धीरतरो ऽपि रामः
गृध्रराजं विज्ञाय तस्योच्चारितां सीतासक्तां सीतासंबन्धिनीमत एव प्रियां
कथां च विज्ञाय गृध्रराजं परिष्वज्य महद्धनुः परित्यज्य च अवशः सन् भूमौ
निपपात रुरोद च । श्लोकद्वयमेकान्वयि  ॥  ३।६७।२१२२  ॥   

  

एकमिति । एकायने एक एव अयने यस्मिन् एकमात्रजनगम्ये अत एव कृछ्रे देशे
पतितमिति शेषः, मुहुर्मुहुर्निःश्वसन्तम् एकमसहायं जटायुषं समीक्ष्य
दुःखितो रामः सौमित्रिमब्रवीत् । ऽएकायने दुर्गेऽ इति तीर्थपाठः  ॥  ३।६७।२३
 ॥   

  

तद्वचनाकारमाह--राज्यमिति । राज्यं राज्याभिषेको भ्रष्टं वने वासो जात इति
शेषः, या पावकमपि दहेत् ईदृशी ममालक्ष्मीः मस्य मधुसूदनस्य मा लक्ष्मीः
तस्या अपि लक्ष्मीः इयं बुद्धिस्था सीता नष्टा अपहरणेन अदृश्यत्वं
प्राप्ता, द्विजः सहायकपक्षी मृतो मृतप्रायः ऽमो यमे समये ऽपि स्याद्विषे च
मधुसूदनेऽ इति मेदिनी  ॥  ३।६७।२४  ॥   

  

संपूर्णमिति । पतिः सर्वेषां नियन्ता ऽहं संपूर्णां सरितां नदीं संपूर्णं
महोदधिं महासमुद्रं च ममालक्ष्म्या मधुसूदनलक्ष्मीलक्ष्म्या सहितो ऽत्
निरन्तरं वनपर्यटनशीलो ऽहं चेत् यदि इच्छामि तदा प्रतरेयं विशुष्ये शोषयामि
च अतः येन रक्षसा हेतुभूतेन महती इयं व्यसनवागुरा दुःखरूपमृगादिवबन्धनजालं
मया कर्त्रा प्राप्ता प्रापिता तस्मान्मत्त उन्मत्तः अभाग्यतरश्च लोके
नास्ति, एतेन स शीघ्रं ध्रुवं नङ्क्ष्यतीति सूचितम् । श्लोकद्वयमेकान्वयि
 ॥  ३।६७।२५२६  ॥   

  

तदेव द्रढयन्नाह--अयमिति । मे पितुर्वयस्यः सखा निहतो निहतप्रायो ऽयं
गृध्रराजः भाग्यविपर्ययात् हननकर्तुर्भाग्यवैपरीत्यात् एव ममाग्रे शेते  ॥ 
३।६७।२७  ॥   

  

इतीति । राघवो जटायुषं पस्पर्श  ॥  ३।६७।२८  ॥   

  

निकृत्तेति । निकृत्तौ छिन्नौ पक्षौ यस्य तं गृध्रराजं परिगृह्य क्व
मैथिलीति वाचं विमुच्योच्चार्येत्यर्थः भूमौ निपपात  ॥  ३।६७।२९  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
सप्तषष्टितमः सर्गः  ॥  ३।६७  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/067_jaTAyuShA_sItAvRttAntakathanam.md">
<details><summary><h3>तिलकम् ...{Loading}...</h3></summary>



पूर्वजो ऽपि रामो लक्ष्मणेन सुभाषितं यथा भवति तथोक्तवाक्यस्तद्वाक्यस्य
महासारं सयुक्तिकत्वात्सारांशम्  ॥  ३।६७।१४  ॥   

  

इह जनस्थाने गिरिगतानि दुर्गाणि गन्तुमशक्यदेशाः सन्तीत्यर्थः । निर्दरा
विदीर्णपाषाणाः  ॥  ३।६७।५८  ॥   

  

क्षुरं तद्वन्निशितं शरमित्यर्थः । तं संधाय विचचारेत्यन्वयः  ॥  ३।६७।९१३
 ॥   

  

सफेनं फेनसहितम् । दीनदीनयातिशयितदीनया दीनसदृशा वा  ॥  ३।६७।१४  ॥   

  

ओषधीमिव संजीवनौषधीमिव । अन्वेषस्यन्वेषसे  ॥  ३।६७।१५,१६  ॥   

  

अहं सीतामभ्यवपन्नः सीतापरित्राणमुद्दिश्याभिगतः । मया रावणश्च रणे
विध्वंसितरथच्छत्रो धरणीतले पतितश्च कृतः  ॥  ३।६७।१७२०  ॥   

  

तस्य स्वरूपं विज्ञाय । सीतासक्तां सीतासंवद्धां कथां च श्रुत्वा  ॥ 
३।६७।२१  ॥   

  

द्विगुणीकृततापार्तः सीतावियोगजो जटायुवधजस्तापश्चेति तापस्य द्वैगुण्यम्,
तेनार्तो बभूवेति शेषः  ॥  ३।६७।२२  ॥   

  

एकमसहायम् । एकस्मिन्नूर्ध्वंतालक्षणे ऽयने श्वासमार्गे ऽत एव कृच्छ्रे
मुहुर्मुहुर्निःश्वसन्तमिति कतकसंमतपाठे ऽर्थः । ऽएकमेकायने दुर्गे
निःश्वसन्तं कथंचनऽ इति पाठे दुर्गे लताकण्टकसंकीर्ण एकायने एकमार्गे
पतित्वा कथंचन निःश्वसन्तं मृतप्रायमित्यर्थ इति तीर्थः  ॥  ३।६७।२३  ॥   

  

ममालक्ष्मीर्मद्दुष्कर्मसंबद्धा ऽलक्ष्मीः पावकं सर्वदाहकमपि दहेत्
मच्छ्रियमित्यर्थः  ॥  ३।६७।२४  ॥   

  

एतद्दुःखपरितापशान्तये संपूर्णं महोदधिमपि प्रतरेयं तदा सो ऽपि सरितां
पतिर्नूनं निश्चयेन ममालक्ष्म्या विशुष्येत्  ॥  ३।६७।२५  ॥   

  

येनाभाग्येन । वागुरा मृगादिबन्धनजालम्  ॥  ३।६७।२६  ॥   

  

पितुर्वयस्यः सखा  ॥  ३।६७।२७  ॥   

  

पितृस्नेहं पितरीव स्नेहम्  ॥  ३।६७।२८,२९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे सप्तषष्टितमः सर्गः  ॥  ३।६७  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/067_jaTAyuShA_sItAvRttAntakathanam.md">
<details><summary><h3>द्राविडपाठः ...{Loading}...</h3></summary>


पूर्वजोऽप्युक्तमात्रस्तु लक्ष्मणेन सुभाषितम्।  
सारग्राही महासारं प्रतिजग्राह राघवः ॥ 3.67.1 ॥   
सन्निगृह्य महाबाहुः प्रवृत्तं कोपमात्मनः।  
अवष्टभ्य धनुश्चित्रं रामो लक्ष्मणमब्रवीत् ॥ 3.67.2 ॥   
किं करिष्यावहे वत्स क्व वा गच्छाव लक्ष्मण।  
केनोपायेन पश्येयं सीतामिति विचन्तय ॥ 3.67.3 ॥   
इदमेव जनस्थानं त्वमन्वेषितुमर्हसि।  
राक्षसैर्बहुभिः कीर्णं नानाद्रुमलतायुतम् ॥ 3.67.4 ॥   
सन्तीह गिरिदुर्गाणि निर्दराः कन्दराणि व।  
गुहाश्च विविधा घोरा नानामृगगणाकुलाः ॥ 3.67.5 ॥   
आवासाः किन्नराणां च गन्धर्वभवनानि च।  
तानि युक्तो मया सार्धं त्वमन्वेषितुर्महसि ॥ 3.67.6 ॥   
त्वद्विधा बुद्धिसम्पन्ना महात्मानो नरर्षभ।  
आपत्सु न प्रकम्पन्ते वायुवेगैरिवाचलाः ॥ 3.67.7 ॥   
इत्युक्तस्तद्वनं सर्वं विचचार सलक्ष्मणः।  
क्रुद्धो रामः शरं घोरं सन्धाय धनुषि क्षुरम् ॥ 3.67.8 ॥   
ततः पर्वतकूटाभं महाभागं द्विजोत्तमम्।  
ददर्श पतितं भूमौ क्षतजार्द्रं जटायुषम् ॥ 3.67.9 ॥   
तं दृष्ट्वा गिरिशृङ्गाभं रामो लक्ष्मणमब्रवीत्।  
अनेन सीता वैदेही भक्षिता नात्र संशसः ॥ 3.67.10 ॥   
गृध्ररूपमिदं रक्षो व्यक्तं भवति कानने।  
भक्षयित्वा विशालाक्षीमास्ते सीतां यथासुखम् ॥ 3.67.11 ॥   
एनं वधिष्ये दीप्तास्यैर्घोरैर्बाणैरजिह्मगैः ॥ 3.67.12 ॥   
इत्युक्त्वाऽभ्यपतद् गृध्रं सन्धाय धनुषि क्षुरम्।  
क्रुद्धो रामः समुद्रान्तां कम्पयन्निव मेदिनीम् ॥ 3.67.13 ॥   
तं दीनं दीनया वाचा सफेनं रुधिरं वमन्।  
अभ्यभाषत पक्षी तु रामं दशरथात्मजम् ॥ 3.67.14 ॥   
यामोषधिमिवायुष्मन्नन्वेषसि महावने।  
सा देवी मम च प्राणा रावणेनोभयं हृतम् ॥ 3.67.15 ॥   
त्वया विरहिता देवी लक्ष्मणेन च राघव।  
ह्रियमाणा मया दृष्टा रावणेन बलीयसा ॥ 3.67.16 ॥   
सीतामभ्यवपन्नोहं रावणश्च रणे मया।  
विध्वंसितरथश्चात्र पातितो धरणीतले ॥ 3.67.17 ॥   
एतदस्य धनुर्भग्नमेतदस्य शरावरम्।  
अयमस्य रथो राम भग्नः साङ्ग्रामिको मया ॥ 3.67.18 ॥   
अयं तु सारथिस्तस्य मत्पक्षनिहतो युधि ॥ 3.67.19 ॥   
परिश्रान्तस्य मे पक्षौ छित्त्वा खङ्गेन रावणः।  
सीतामादाय वैदेहीमुत्पपात विहायसम् ॥ 3.67.20 ॥   
रक्षसा निहतं पूर्वं न मां हन्तुं त्वमर्हसि ॥ 3.67.21 ॥   
रामस्तस्य तु विज्ञाय बाष्पपूर्णमुखस्तदा।  
द्विगुणीकृततापार्तः सीतासक्तां प्रियां कथाम् ॥ 3.67.22 ॥   
गृध्रराजं परिष्वज्य परित्यज्य महद्धनुः।  
निपपातावशो भूमौ रुरोद सहलक्ष्मणः ॥ 3.67.23 ॥   
एकमेकायने दुर्गे निःश्वसन्तं कथञ्चन।  
समीक्ष्य दुःखिततरो रामः सौमित्रिमब्रवीत् ॥ 3.67.24 ॥   
राज्याद्भ्रंशो वने वासः सीता नष्टा द्विजो हतः।  
ईदृशीयं ममालक्ष्मीर्निर्दहेदपि पावकम् ॥ 3.67.25 ॥   
सम्पूर्णमपि चेदद्य प्रतरेयं महोदधिम्।  
सोऽपि नूनं ममालक्ष्म्या विशुष्येत्सरितां पतिः ॥ 3.67.26 ॥   
नास्त्यभाग्यतरो लोके मत्तोऽस्मिन् सचराचरे।  
येनेयं महती प्राप्ता मया व्यसनवागुरा ॥ 3.67.27 ॥   
अयं पितृवयस्यो मे गृध्रराजो जरान्वितः।  
शेते विनिहतो भूमौ मम भाग्यविपर्ययात् ॥ 3.67.28 ॥   
इत्येवमुक्त्वा बहुशो राघवः सहलक्ष्मणः।  
जाटयुषं च पस्पर्श पितृस्नेहं विदर्शयन् ॥ 3.67.29 ॥   
निकृत्तपक्षं रुधिरावसिक्तं स गृध्रराजं परिरभ्य रामः।  
क्व मैथिली प्राणसमा ममेति विमुच्य वाचं निपपात भूमौ ॥ 3.67.30 ॥   

</details>
</div>
