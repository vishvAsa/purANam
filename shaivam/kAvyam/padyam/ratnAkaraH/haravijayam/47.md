+++
title = "४७"

+++

.

**हरविजयम्।**

***सप्तचत्वारिंशः सर्गः।***

सङ्ग्राममूर्ध्नि दलितासुरचक्रवाला-  
मालोक्य तत्र विकसत्पुलकप्रबन्धाः।  
आबद्धगोचरपरिष्ठितवाक्प्रपञ्चं  
संतुष्टुवुर्भगवतीमिति सिद्धसाध्याः ॥ 47.1 ॥  
किं चित्रमत्र दलितं रिपुचक्रवाल-  
मेतत्त्वया जननि यत्प्रसभं रणाग्रे।  
निर्भिन्दती भवनवर्तिनिशान्धकार-  
माश्चर्यधाम नहि दीपशइखा कदाचित् ॥ 47.2 ॥  
दोर्दण्डदृप्तमनसः सुभटा विपक्ष-  
मन्येऽपि यद्रणमुखेषु पराजयन्ते।  
तच्छक्तिरूपमनघस्थितं सं.......  
......सभागपरमाणुवपिजृम्भितं ते ॥ 47.3 ॥  
दैत्यैः पुरा सुरचमूसु विनर्जितासु  
तद्गुप्तिकारणवशादसमाप्तशक्तिः।  
ध्यात्वासनातनपदं किल शंकरेण  
सृष्टासि नान्यजितजीवनिबन्धवृत्तिः (?) ॥ 47.4 ॥  
निस्त्रिंशमुद्वहसि संप्रति नीलकण्ठ-  
कण्ठप्रभासदृश हिअयनुरागहेतोः।  
हुंकारसंभ्रमचलत्सकलाततायि-  
चक्रा न जातु रणलालसया पुनस्त्वम् ॥ 47.5 ॥  
आयोदनेषु सकलामरचक्रवालै-  
रालोकिता त्वमसुराधिप.....।  
विस्तारिदर्पणमिवोदरदेशलग्न-  
मभ्रंकषोष्णकरमण्डलगमुद्वहन्ती ॥ 47.6 ॥  
कार्कश्यमश्मनिकरादिव संयुगेषु  
दूर्वाप्रवालकलया(कवला) दिव...रङ्गे (रङ्गमङ्गे)।  
संक्रान्तिमापदिव देवि हिमस्थलीम्यो  
हासच्छविस्तव तुषारगिरेर्विपाण्डुः ॥ 47.7 ॥  
मार्गं पुरा किल सहस्ररुचो रुरुत्सु-  
रुद्यन्नगस्त्यमुनिनापि निषिद्धवृत्तिः।  
विन्द्याचलस्त्वयि गुहागृहभाजि सप्त-  
लोकाधिकं ध्रुवमवाप समुन्नतत्वम् ॥ 47.8 ॥  
संचिन्त्य रूपमतुलं तव पुष्पकेतु-  
दाहानुतापवशतः श्वसितोष्णवातान्।  
आकृष्टकण्ठकुरहास्पदकालकूट-  
कूटानलानिव मुमोच मृगाङ्कमौलिः ॥ 47.9 ॥  
सद्माजिरं तवल नभश्चरचक्रवाल-  
पुष्पोपकारनिपतन्मधुपावलीकम्।  
विच्छन्नभक्तभवबनधनलोहपाश-  
जालावकीर्णमिव राजति मेकलाद्रौ ॥ 47.10 ॥  
निस्त्रिंशघातविनिकृत्तपशूपहार-  
जीवा इवाप्य सुगतिं परिदीप्यमानाः।  
विन्ध्याद्रिकंदरजुषो भुवनान्धकार-  
निर्भेदिनोऽन्तिकगतास्तव भान्ति दीपाः ॥ 47.11 ॥  
ब्रह्मण्डशङ्कमुपपादितकण्ठभाग-  
रन्ध्नं विनिःश्वसितमारुतपूर्णगर्भम्।  
संहाररात्रिषु विपूरयसि त्वमेत-  
मालम्बय भैरववपुः प्रसभं कराम्याम् ॥ 47.12 ॥  
आविष्कृतप्रलयदुर्धरकालरात्त्रि-  
मूर्तेरुदग्रविकटावयवान्तरेषु।  
पर्याप्तिमेति तव संहृतसप्तलोक-  
लोकास्थिसंभृतिशतैरपि मण्डनं किम् ॥ 47.13 ॥  
निर्मांसताधवलराहुशिरः कपाल-  
कांस्याग्रपीतभुवनक्षतजासवश्रीः।  
विश्राणयस्यतनुतत्पिशितावदंश-  
लेशानुविद्धदशनाम्ब न कस्य भीतिम् ॥ 47.14 ॥  
आहन्यमानकनकाचललाडनोत्थ-  
नादानुबनधबधिरीकृतसप्तलोकम्।  
कल्याणि वादयसि कालविभावरीषु  
पद्मासनाण्डविकटोर्ध्वकवाटघण्टाम् ॥ 47.15 ॥  
हेलाविनिःश्वसितपीतकठोरकण्ठ-  
नाडीनिरर्गलगलत्क्षयसागराम्भः।  
रूपं बिभर्षि वलयीकृतसप्तसंख्य-  
द्वीपोष्णरश्मिकिरणावधिशैलचक्रम् ॥ 47.16 ॥  
संहारकालरभसोत्थितधूमकेतु-  
निर्दग्धसप्तभुवनेन्धनजो न मातः।  
मन्ये ललाटतटपुण्ड्रकमात्रकेऽपि  
पर्याप्तिमेति तव भस्मपरागपुञ्जः ॥ 47.17 ॥  
और्वो निरर्गलकरालशिखासहस्र-  
भसमीकृतार्णवजलस्तव जाठरोऽग्निः।  
श्वासास्तवैव मरुतः प्रलयागमेषु  
हेलानिपातितकुलाचलचक्रवालाः ॥ 47.18 ॥  
वक्षःस्थलीविनिमितामरशैलदण्ड-  
लग्नेन्दुखण्डनवभास्वदलाबुपात्राम्।  
आश्रावयस्यतनुशेषशरीरतन्त्र-  
तन्त्रीगुणां प्रलयरात्रिषु काण्डवीणाम् ॥ 47.19 ॥  
संकल्पकल्पितविशङ्कटकण्ठभाग-  
मन्तःस्थसप्तजलशेवधिवारिपूर्णम्।  
ब्रह्माण्डमेव सहसा विदधासि चण्डि  
लीलाकमण्डलुमिमं प्रलयागमेषु । 47.20 ॥  
वैकुण्ठचक्रपरिकल्पितशङ्खपत्त्र-  
संरुद्धरन्ध्रविकरालविलम्बिपाशम्।  
कर्णं बिभर्षि भगवत्यभिराममेक-  
मन्यं च हेमगिरिकञ्चनतालपत्त्रम् ॥ 47.21 ॥  
अभ्युच्छ्वसत्फणपलाशकरालजिह्व-  
प्रत्यगुपक्ष्मनिकुरुम्बशरीरनालम्।  
कर्णेऽवतंसयकसि पाण्डुरपुण्डरीक-  
शोभं भवानि भुजगाधिपमप्यनन्तम् ॥ 47.22 ॥  
अस्तोदयाद्रिनमितोन्नमितार्कचन्द्र-  
विस्तीर्णबिम्बमणिकन्दुककीर्णहस्ता।  
चिक्रीडिथ त्वमिह चण्डि कुमारभाव-  
मातस्थुषी भुवनविस्मयनीयमूर्तिः ॥ 47.23 ॥  
तारक्वणड्डमरुका करुसीषु चण्डि  
संहारकालमुदिता विचरस्यमन्दम्।  
स्कन्धाधिरोपितविटङ्कविरञ्चिकाय-  
कङ्कालभागनिनदत्समवर्तिघण्टा ॥ 47.24 ॥  
एषा विभाति तव देवि कपालपङ्क्ति-  
रुत्त्सिता दलितशङ्खविपाडुरत्विट्।  
संवर्तकालकलितोत्कटवह्निहेति-  
भस्मोकृताखिलकुलाचलमण्डलश्रीः ॥ 47.25 ॥  
रक्तच्छटाशवलकुञ्जरराजकृत्ति-  
संछादितस्तनतटाम्ब बिभासि काली।  
पौरन्दरी दिगिव बालदिवाकरांशु-  
भिन्नान्तरालतिमिरस्थगितोदयाद्रिः ॥ 47.26 ॥  
आभीलतां ब्रजसि पाणिनखाग्रशुक्ति-  
लीलागृहीतसकलोद्धतसप्तसिन्धुः।  
पादाङ्गदीकृतकरालसहस्ररस्मि-  
धामावधिक्षितितला-प्रलयागमेषु ॥ 47.27 ॥  
योगेश्वरीरुचिरचक्रकरालनाभि-  
बद्धास्थबैरवहृदङ्कगतां जनस्त्वाम्।  
ध्यायन्नसंकलितसंकटशोकशङ्कु-  
शङ्कः शशाङ्कुमुखि शंकरतामुपैति ॥ 47.28 ॥  
ब्रह्मप्रपञ्चपरिनिष्ठितभेदसाम  
गायन्त्यविप्लुतमनाः प्रलयोत्सवाग्रे।  
शर्वाणि वादयसि दीधितिचक्रवाल-  
तन्त्रीगुणाञ्चितशशाङ्ककलाविपञ्चीम् ॥ 47.29 ॥  
विस्पष्टपाटलदलप्रकरायमाण-  
माणिक्यदीधितिविटङ्कतलाङ्गुलीकः।  
अभ्युद्वहन्भुवनपङ्कजमेष भाति  
हस्तस्तवैव भुजगाधिपभोगदीर्घः ॥ 47.30 ॥  
क्लेशप्रतानगहनाप्रतिपन्नपार-  
संसारकाननकठोरकुठारधारा।  
स्फूर्जत्यनुत्तरतिरस्कृततापवर्त्म-  
मैधामृतस्रुतिरहो त्वयि भक्तिरेका ॥ 47.31 ॥  
संस्पृश्यमानपभितस्तुहिनोत्करेणे  
यद्युत्सृजेन्न कमलं कमलाक्षि लक्ष्मीम्।  
तेन स्फुरन्नखमणिप्रभयावलीढः।  
संप्राप्नुयाच्चरण एष तवोपमानम् ॥ 47.32 ॥  
संदेहितारुणदलाङ्गुलिपादपद्म-  
पीठोत्थसौरभभराकुलितं विभाति।  
संभाव्य कृष्णरजनीति समागतं त्वां  
सेवारसात्तम इवातनु भृङ्गचक्रम् ॥ 47.33 ॥  
संवादिबिम्बफलमुज्ज्वलकम्बुकण्ठि  
ताम्बूलरागपरिपाटलमोष्ठयुग्म्म।  
आभासि तत्क्षणनिपीतपशूपहार-  
विष्यन्दिशोणितरसार्द्रमिवोद्वहन्ती ॥ 47.34 ॥  
अर्धं शशाङ्कशकलाभरणेन गाढ-  
रागोपगूढमनसा वपुषोऽर्पितं ते।  
निःशेषमेव हृदयं पुनरव्यलीक-  
मानोपघातघटनं दिदिशे त्वयास्मै ॥ 47.35 ॥  
प्रेङ्खत्फणामणिमयूखशिखाभिलक्ष्य-  
प्रालम्बकम्बु रशानास्पदमेचकाहिः।  
काली विभासि भगवत्युपहारपीतद-  
धूपोत्थधूमपरिणामवशादिव त्वम् ॥ 47.36 ॥  
उष्णीषबन्धदृढपीडितकण्ठपीठ-  
फुल्लत्फणाफलकवासुकिफूत्कृतोत्थाः।  
त्वां चण्डिपावकशिखाः परितोषयन्ति  
संशोषिताभ्रसरितः शिरसि स्मरारेः ॥ 47.37 ॥  
भासि त्वमम्ब रजनी शशलक्ष्मशार-  
मध्यं दधत्यसकलामृतरश्मिबिम्बम्।  
विस्पष्टपङ्कपटलाविलरन्ध्रमार्ग-  
तिर्यक्स्थितस्फुरदरण्यकपालकल्पम् । 47.38 ॥  
प्रेङ्खज्जपाकुसुमकोमलचन्दनाम्बु-  
चर्चाङ्कपीनपरिणाहिपयोधरश्रीः।  
शोभां बिभर्षि भगवत्युपगूढसाध्य-  
रागेव कृष्णरजनीत्वमुपागता त्वम् ॥ 47.39 ॥  
सेवाश्रितोज्जवलकराम्बुरुहाश्रयं ते  
तत्संश्रयान्परिजनत्वमिवोपनेतुम्।  
छायान्धकारितगुहागृहगर्भभागा  
वीराः करालकरवाललता दिशन्ति ॥ 47.40 ॥  
आलिङ्गिता इवच वीरनिखातखङ्ग-  
पट्टांशुभिर्जननि विन्ध्यगुहानिकेतात्।  
लक्ष्मीं वहन्ति शबराः सजलाम्बुवाह-  
च्छायाः कृतार्घविधयस्तव निष्पतन्तः ॥ 47.41 ॥  
अङ्काधिरूढगुहचन्द्रकिणस्तवाम्ब  
नृत्तोपहारसविकासशिखण्डखण्डाः।  
विन्ध्याद्रिकंदरगुहागृहसंनिवेश-  
भाजो वहन्ति शिखिनः परिवारलीलाम् ॥ 47.42 ॥  
निस्त्रिंशघातविनिकृत्तपशूपहार-  
रक्तच्छटाच्छुरणशोभि गृहाजिरं ते।  
धत्ते हरप्रणतिरोषगृहीतसंध्या-  
बन्दीशतान्वितमिवानिशमम्ब लक्ष्मीम् ॥ 47.43 ॥  
त्वत्तः प्रभावमहिता भुवनत्रयस्य  
नानाफलप्रसवसंभृतिहेतुभूताः।  
विद्याः प्रसूतिमसमामधिजग्मुरम्ब  
हेमाद्रिसानुसरणेरिव कल्पवल्ल्यः ॥ 47.44 ॥  
तत्त्वत्रयीकृतपदाष्टविभेदवर्ग-  
निःशेषवाङ्भयनिबन्धनवर्णराशिम्।  
स्वर्गापवर्गफलसंपदनन्यहेतु-  
माम्नायमातरमुशन्ति पुराविदस्त्वाम् ॥ 47.45 ॥  
सर्वप्रपञ्चपरिवर्जितनिर्विकार-  
शान्तातिवृत्तपरतत्त्वशिवात्मवृत्तिः।  
सूक्ष्मातिसूक्ष्मगहनप्रकतिः शिखेति  
सौषुप्तमण्डलगता परिदीप्यसे त्वम् ॥ 47.46 ॥  
लोकान्सिसृक्षुरधितिष्ठति यामभीक्ष्ण-  
मीशस्त्वया प्रकृतिकारणतां दधत्या।  
ग्रन्थौ स्थितं पुटपरम्परया त्वयादि-  
मध्यावसानरहितां स्तितिमीयिवत्या ॥ 47.47 ॥  
विस्पष्टसप्तदशकस्थिति गौरि लिङ्ग-  
माश्रित्य तिष्ठसि विभिः फलभोक्तृशाक्तिः।  
ज्ञानामनस्त्वमखिलेषु च विग्रहेषु  
चिद्रूपतामुप्गता किल भौतिकेषु ॥ 47.48 ॥  
क्लेशेन्धनोत्करनिरर्गलदाववह्नि-  
ज्वालाहतावतमसा किल भावना त्वम्।  
अभ्यासयोगवशतो जननी जिनाना-  
मालोकहेतुरुदिता जिनशासनस्थैः ॥ 47.49 ॥  
बोधिप्रकर्षमधिरूढवतो जिनस्य  
सोपानपङ्क्तिरुदिता मुदितादिभूमिः।  
स्पष्टप्रकारयुगलाधिमुखं समाधे-  
रभ्रंशभाग्भुवनधारिणि धारणी त्वम् ॥ 47.50 ॥  
क्लेशेन्धनौघघटनास्रववर्त्मवह्नि-  
ज्वाला जिन्स्य जननीत्वमुपोढमोहा।  
प्रज्ञा त्वमेव हतसंतमसाम्ब तस्य  
जैनैरभीक्ष्णमुदिता भवभङ्गहेतुः ॥ 47.51 ॥  
अक्षुण्णमार्गयुगभङ्गदशाव्यतीत-  
विस्पष्टमार्गगतिवर्त्मरथाधिरूढैः।  
त्वं कीर्तिताभयनिरात्मकतावलग्न-  
रूपा भवानि मतिपारमितेति बौद्धैः ॥ 47.52 ॥  
क्लेशप्रतानहगनप्रतिबन्धशून्य-  
स्कन्धप्रवाहपरिहारिनिमित्तमेकः।  
अष्टाङ्ग एष परिनिर्वृतये त्वयैव  
संदर्शितोऽतिगहनः सुगतस्य मार्गः ॥ 47.53 ॥  
गर्भीकृतावधुतसंतमसानुबन्ध-  
संवित्प्रकाशविषमीकृतयानमार्गैः।  
आर्यावलोकभुवि लोकितसंभवा च  
तारा त्वमम्ब कथिताब्जकुलप्रसूतिः ॥ 47.54 ॥  
प्राप्ताभिसंधिपरतामनुवृत्तिलग्न-  
गौणस्थितिः स्थितसितातिशयादभीक्ष्णम्।  
विद्येति सर्वबहुलाखिलदृष्टिसंज्ञा  
संकर्षणी निगदिता किल शासने त्वम् ॥ 47.55 ॥  
आबध्य यत्र नतिमुत्तमयोगयोग-  
भाजि व्रजन्ति प(य)तयोऽधिपतेः सयुक्त्वम्।  
साधारणा त्वमपवर्गफलैकहेतु-  
रेकायनैरभिहिता भगवत्यलिङ्गि ॥ 47.56 ॥  
शीर्षैः सहस्रशिरसा पुरुषेण साम-  
गीतिर्विभेदगहनप्रतिपन्नशाखा।  
त्वं गीयसे श्रुतिसुखा रुचिरप्रपञ्च-  
पञ्चप्रकारपरिनिष्ठितचारुभक्तिः ॥ 47.57 ॥  
भोगापवर्गसुखसाधनसप्तकोटि-  
संख्यानमन्त्रगणनायकतां दधत्या।  
कृत्स्नं त्वयैव गगनामृतधारयैत-  
दाप्याय्यते जगदनेकगुणप्रपञ्चम् ॥ 47.58 ॥  
शान्ता शिवागमपदं परमीशितुस्त्व-  
माद्या कला किल कलात्रितयैकहेतुः।  
तत्त्वं व्यतीत्य भवतीं स्थितिमभ्युपेत्य  
दीर्घाजवञ्जवजुषो न भवन्ति युक्ताः ॥ 47.59 ॥  
ब्रह्माननेभ्य उदिता किल पञ्चधा त्वं  
पञ्चभ्य एव भुवनत्रयसिद्धिहेतुः।  
विद्याविभावितविचित्रपवित्रमन्त्र-  
स्तोत्रप्रपञ्चरुचिरस्तितिरञ्चितश्रीः ॥ 47.60 ॥  
यं ज्ञानलिङ्गमतिवृत्तिविकल्पचक्र-  
मुत्क्रान्तमुत्तमधियः सकलार्थचित्राः।  
उद्गीथमाहुरभितोऽभिविधाय विश्व-  
मेकं स्थितं सकलसाधनधर्मशून्यम् ॥ 47.61 ॥  
व्याप्य स्थितो जगति यः सकला गिरश्च  
यश्च प्रविश्य किल ता अपि धातुरीड्यम्।  
यं सर्वतोमुखमथर्वगिरश्च हेतु-  
मालम्बमूलमवदातधियो वदन्ति ॥ 47.62 ॥  
निर्भिद्य गण्डतटमात्मभुवः किलाशु  
येनोदयाय जगतामुदियायि पूर्वम्।  
यद्रूपमाश्रितविवर्तविकारभेदं  
ब्रह्मद्विधास्तितमुशन्ति परावरज्ञाः ॥ 47.63 ॥  
यद्द्वारमुष्णकिरणस्य वदन्ति सौर-  
मौदुम्बरं च कवयः किल तालुसाह्वम्।  
यस्त्रिप्रकारकलनासुभगत्वमेति  
योगाभियुक्तमनसां पदमव्यवस्थम् ॥ 47.64 ॥  
व्यापीति हंस इति तार इति स्म शुक्र  
इत्युच्यते य इह वैद्युत इत्यनन्तः।  
त्रिस्थानतादि विषयं च यमामनन्ति  
ब्रह्मामलं त्रिविधभेदविवर्ति युक्ताः ॥ 47.65 ॥  
ब्रह्मा महेश्वरगुरुश्च पुरा किलैत-  
दाकाशवत्स्वकृतसंनिधिमेत्य साङ्गम्।  
वेदं प्रजापतय ऊचतुरेकमेव  
तस्यापि यो मुखमिति प्रथितः पृथिव्याम् ॥ 47.66 ॥  
निर्दिश्यते जगति यः किल शब्दतत्त्व-  
भावार्थनामसुगुणप्रणिधानदृश्यः।  
यस्मिन्निलीनमनसः सुखदुःखमोह-  
संवेदनेन रहिताश्च भवन्ति युक्ताः ॥ 47.67 ॥  
यः कीर्त्यते श्रुतिषु चोपनिषत्खशेष-  
विद्यान्तरेषु च फलद्वयहेतुरेकः।  
उत्थापितप्रगुणसंस्कृतयश्च येन  
तद्वाच्यतामुपगताः किल सन्ति वेदाः ॥ 47.68 ॥  
ब्रह्मादिदैवतमयं परमं पवित्र-  
मिच्छन्ति यं सुतपसामयनं द्विजेन्द्राः।  
आरुह्य यं सपदि कूबरिणं व्रजन्ति  
मार्गं सुदुर्गममनर्गलमेव युक्ताः ॥ 47.69 ॥  
यं संविदादिमयमाहुरनेकभेदं  
यश्चाक्षुषः पुरुष इत्यभिधीयते च।  
यं तैत्तिरीयक उशन्ति रसादिकोष-  
चक्रस्य हेतुमवदातधियश्च कोषम् ॥ 47.70 ॥  
अस्पष्टवैकृतविविक्तविकारचक्र-  
हेतोर्नियम्य न कदाचिदतादवस्त्यम्।  
कृच्छ्रेण नाभिहृदयाम्बुजकोटरस्थं  
पश्यन्त्यविप्लुतसमाधिदृसो यमार्याः ॥ 47.71 ॥  
विस्पष्टमात्मनिरताः सुधियो विकल्प-  
शून्यं समाधिमवलम्ब्यसमूढसत्त्वाः।  
विन्दन्ति यं वितमसः किल निस्तरङ्ग-  
भङ्गोदधिप्रतिनिधिस्थितमात्मसत्त्वम् ॥ 47.72 ॥  
स्वर्गोपभोगसुखदाननिरर्गलं य-  
मिच्छन्ति यज्ञपुरुषं मुनयः षडङ्गम्।  
क्षिप्ताहुतिः शिखिमुखे किल यस्य सम्य-  
गुत्सृष्टवृष्टिमुपतिष्ठत उष्णरश्मिम् ॥ 47.73 ॥  
स्यात्कारणं यदि न शाश्वतिकत्वयुक्त-  
मुच्येत नित्यमिति चेन्नहि कारणं तत्।  
आक्षेपयुग्ममिति बाधकमानशून्यं  
शूक्तिष्वभीष्णमविरोपितवृत्ति यस्य ॥ 47.74 ॥  
तादात्म्यफभेदरहितावनिचन्द्रभास्व-  
दात्मानिलानलनभःसलिलेन देहे।  
व्याप्याखिलं स्तितवता परमेश्वरेण  
येन न्यषेधि जगतोऽपरकर्तृभावः ॥ 47.75 ॥  
ब्रह्मप्रतिष्ठपरमाणुशरीरगर्भ-  
बद्धास्पदोन्नतकुशेशयकार्णिकाङ्के।  
विश्रान्तमुच्छिखनिपातगतप्रदीप-  
दीप्राकृतिप्रतिममप्रतिकृत्यवस्तम् ॥ 47.76 ॥  
घोषाक्षरस्वरनिराकृतमप्यकण्ठ्य-  
तालव्यमव्ययमनासिकमप्रतिष्ठम्।  
निःसंचरव्यतिकरप्रतिसंचरात्म-  
देहप्रभञ्जनविशाललथाधिरूढम् ॥ 47.77 ॥  
प्रज्ञाघनं स्थिरचतुश्चरणत्वमाप्त-  
मद्वैततासमरसं परिमृष्टकूटम्।  
ज्योतिः परं यदमृतं हृदि चाकशीति  
नेदिष्ठमप्यविगलत्तमसां दविष्ठम् ॥ 47.78 ॥  
स्थित्यर्थमस्य जगतः कथमप्युपाधि-  
भेदादभिन्नमपि यत्प्रतिपन्नभेदम्।  
यच्चापि सत्यमनिशं हृदयप्रतिष्ठ-  
मानन्दरुपममृतं मुनयो गृणन्ति ॥ 47.79 ॥  
नो ताम्यते दिशि दिवाकरपावकैर्य-  
द्भासा च यस्य सकलं व्यवभास्यतेऽदः।  
विद्यासतत्त्वमिति च प्रकृतिः परैति  
शक्तिश्च यस्य भगवानरविन्दनाभः ॥ 47.80 ॥  
वर्णेषु वाचकतया रहितेषु सत्सु  
वाक्तत्वमक्रममपाकृतभेदरूपम्।  
स्फोटाभिधानमिति यं कथयन्ति शाब्दाः  
प्रत्यक्षताविकलवस्तुसतत्त्वयोगाः ॥ 47.81 ॥  
द्रव्यादिभेदपरिकल्पनया प्रमाण-  
सूत्रैर्विभज्य भुवि षोडशबेदभिन्नम्।  
व्याख्यातवान्कणचरश्च समक्षमक्ष-  
पादश्च यस्य भगवांस्तनुमप्रकम्प्याम् ॥ 47.82 ॥  
यस्माज्जलादिव च बुद्बुदचक्रवाल-  
मेतज्जगत्समुदपादि विभिन्नरूपम्।  
निःशेषबीजनिकरान्तरलब्धशक्ति-  
र्वागीश्वरीं च विनिवर्तत एव यस्मात् ॥ 47.83 ॥  
यस्योदपादि मनसः किल शीतरश्मि-  
रक्षणोंऽशुमानकटितटादपि चान्तरिक्षम्।  
अव्याकृतो विकुरुते भगवानविद्या-  
ग्रन्थिं च यो विनिहितं पुरुषो गुहायाम् ॥ 47.84 ॥  
ज्ञानाग्निविप्रुष इमाः किल यन्मुखोत्था  
यश्चाक्षरः क्षणमथ क्षरतामुपेतः।  
संयोगतो जगति भावगताद्वलिभाति  
यद्रूपसून्यमपि संहितसर्वरूपम् ॥ 47.85 ॥  
ह्रस्वं न दीर्घमथ न प्लुतमप्यलिङ्ग-  
मेकं विभक्तिवचनप्रतिभागशून्यम्।  
संतर्पिताखिलजगत्परमेण धाम्ना  
यच्चास्तितारहितभावविकारशून्यम् ॥ 47.86 ॥  
व्यावृत्तिरस्तिन कुतश्चिदपीह यस्य  
यस्मादवस्तुविषयस्थितिविप्रलब्धाः।  
आविर्भवन्ति विविधस्तितिहेतुकार्य-  
चक्रप्रपञ्चपरिणामयुजः पदार्थाः ॥ 47.87 ॥  
भोगापवर्गफलसाधनहेतुभाव-  
मभ्यागता भुवनसाधनतां दधानाः।  
यस्माच्च बिनधुसरसः किल सप्तमन्त्र-  
कोट्योऽभ्रसिन्धव इवास्खलिताक निरीयुः ॥ 47.88 ॥  
आत्मान्तरावगमवत्त्रितयाप्रतीतौ  
वागात्मनि स्थित इहातिशयेन सूक्ष्मे।  
रूपस्य यः प्रकटनाय निजस्य शब्द-  
भावेन भावितजगत्परिवर्तते स्म ॥ 47.89 ॥  
प्राप्तानिमान्प्रकृतिजानखिलान्विकारा-  
न्योऽलंकरोत्यनिशमप्रविभागिरूपः।  
तीर्थप्रवाहगहनेषु पृथग्विधेषु  
यद्दृष्टिबेदविनिबन्धनमामनन्ति ॥ 47.90 ॥  
त्रिस्तानतादियुतमादिविराशून्यं  
विस्वस्य नाभिमचरं चरतो ध्रुवस्य।  
निष्ठ्यूतवाङ्भयमजो हरिरात्मभूश्च  
शंसन्ति यं कृतधियो गुरुधारणार्ध्यम् ॥ 47.91 ॥  
ॐतत्सदित्यमिततत्परमं तृतीय-  
कायावमर्शगहनागमबोधिसंवित्।  
आवेदवन्ध्यधृतिधूतघनानुपाशो  
वागीश्वरो जननि स प्रणवो मुखं ते ॥ 47.92 ॥ (द्वात्रिंशद्भिः कुलकम्)  
नाडीसहस्रसशिराम्बरगर्भवर्त्म-  
संचारचातुर(?)करी त्दृदि संनिविष्टा।  
शक्तिस्त्वमेव परमात्मपरापरार्थ-  
ब्रह्मार्कमण्डलगमागमगूढगुप्तिः ॥ 47.93 ॥  
स्पष्टीभवद्गगनगञ्जचितिप्रकर्ष-  
मात्मीकृताखिलसतत्त्वगतिप्रपञ्चम्।  
कापि त्वमेव ननु दाशवलावबोध(?)-  
सत्त्वानुभावपरमेश्वरदेवताद्या ॥ 47.94 ॥  
जिह्वा त्रिविष्टपसदाममृतस्य मार्ग-  
माज्यं द्विजाञ्जुहुवुषः शिखिनि प्रदीप्ते।  
यत्तिग्मरश्मिकिरणाः परमस्य पुंसः  
स्तानं नयन्ति तदसौ तव शक्तिजृम्भा ॥ 47.95 ॥  
ज्योतिर्मयीमकरणेन्द्रियवृत्तिमाद्य-  
हंसाक्षरस्तितिमयीं विहितामयार्घ्याम्।  
श्रीकण्ठमुख्यगुरुषोडशवीरमूर्ति-  
मुत्फुल्लशक्तिकमलासनतामुपेताम् ॥ 47.96 ॥  
शक्तित्रयप्रिथितशूलकरां शिवाय  
धाम्ना जगन्ति सकलान्यवभासयन्तीम्।  
कल्लोलसंकुलपरामृतसंपदं त्वां  
ध्यायन्ति भैरवतनुं किल कौलिकास्थाः ॥ 47.97 ॥  
प्रत्यङ्गसंगतपतङ्गकराभिभावि-  
कोटित्रयोन्नतविशह्कटतिग्महेतिः।  
सूक्ष्मा सनातनतनुश्च ननु त्वमेव  
मायाकलासु शकलीकरणैकहेतुः ॥ 47.98 ॥  
चक्राश्रितत्रिशिखकोटिगतारविन्द-  
सत्कर्णिकासनगतामिह कौलिकस्त्वाम्।  
ध्यात्वैति शक्तिपतितां स्थिरभैरवाङ्क-  
वृत्तिं परापरविभेदवतीं जनोऽयम् ॥ 47.99 ॥  
आतस्थुषः षडवधिस्थितवर्त्ममातृ-  
चक्रस्य चण्डिपृथुसूक्ष्मशरीरवृत्तिः।  
ख्याता त्वमेव जगति प्रतिपन्नविश्व-  
रूपा किलाक्षरमयी परमेशशक्तिः ॥ 47.100 ॥  
आस्थाय रुद्धबुवना वसुधादिकाश्च  
सर्वादिविग्रहतयानवमाः स्फुरन्तीः।  
तास्ताः क्रिया विदधतो जनताहिताय  
शक्तिः किलाप्रतिहता परमेशितुस्त्वम् ॥ 47.101 ॥  
त्वं कारणस्य जननीति भवानि शक्ति-  
रुक्तात्मवीर्यगतयाखिलबीजमात्रा।  
विश्व क्रमेण जननात्मिकया विचित्र-  
मेतत्सृजत्यविहतप्रसरं त्वया तत् ॥ 47.102॥  
ब्रह्मा प्रजापतिरवक्षदृगादिवर्त्म  
यद्वह्निवाततरणीः किल यज्ञसिद्ध्यै।  
तस्मिन्नुशन्ति भवतीं भुवनस्य हेतु-  
मेकामजां जननि लोहितशुक्लकृष्णाम् ॥ 47.103 ॥  
शक्तिस्त्वमप्रतिहता ननु मानसीति  
वागीश्वरी निगदिता सितबिन्दुचित्रा।  
त्वां नाभिमाहुरमृताममृतस्य सप्त-  
कौमारिकं किमपि चक्रमुपाश्रितां तु ॥ 47.104॥  
संदर्शिताखिलजगद्गतगोचरा तु  
तत्त्वप्रकशननिरर्गलदीपिका त्वम्।  
विद्या परापरविभेदवती भवानि  
भोगापवर्गसुखहेतुरविप्लुताणोः ॥ 47.105 ॥  
भिन्नप्रकारसमवायविविक्तवर्ण-  
संफुल्लशक्तिकुसुमस्तबकार्चितश्रीः।  
ब्रह्मोत्तमद्रुमलतामलनाभिराम-  
विस्तारिमूर्तिरपवर्गफलप्रदा त्वम् ॥ 47.106 ॥  
मायानिशान्धतमसस्तिमितांशुराशि-  
मद्राण्डमण्डलमलं परिदीप्यते यत्।  
तस्य प्रभासि भगवत्यतिवृत्तसूर्य-  
कोटीसहस्ररुचिरस्तमितान्धकारा ॥ 47.107 ॥  
नाकोपबोगसुखसाधनहेतुरम्ब  
पुंशस्त्वमेव विदिताष्टविधा भवन्ती।  
सूक्ष्मं प्रधानपुरुषान्तरमप्यलक्ष्य-  
मेका त्वमेव विशिनष्टि समाधिभाजः ॥ 47.108 ॥  
सद्वृत्तिसंस्तितिरविप्लुतवर्णबीज-  
गर्भा गृहीतहृदया कलधौतगौरी।  
ब्रह्मासनस्य वरवर्णिनि कर्णिका त्व-  
मभ्युन्नता सकलवाङ्भयपङ्कजस्य ॥ 47.109 ॥  
येषां जगत्प्रविचयाधिगमादुपैति  
सालोक्यमाशु मतिमत्यनघश्रुतीनाम्।  
त्वं छन्दसां किल जगत्यधिदेवता त्वं  
तेषामघौघशमहेतुरुपाजिहीथाः ॥ 47.110 ॥  
ख्याता महेश्वरनिरञ्जनतां दधाना-  
स्तारादिका जगति याः किल शक्तयोऽष्टौ।  
तन्मध्यवृत्तिरमला परिदीप्यचसे त्व-  
मेकापवर्गसुखदा शिवशक्तिराद्या ॥ 47.111 ॥  
तत्त्वं भवानि नरशक्तिशिवात्मकं य-  
देतत्त्रिधा स्थितमुशन्ति परावरज्ञाः।  
तत्राण्डमण्डलमलं समबोबुधस्त्व-  
माद्या मतिः समनुवर्तितकारणेच्छा ॥ 47.112 ॥  
निःश्रेणिरीशितुरनुग्रहसौष्ठवेन  
विश्लेषितत्रिविधबन्धनविप्लवानाम्।  
प्राप्त्यै सनातनपदस्यच षट्प्रकार-  
सोपानपद्धतिरसि प्रथिता त्वमूर्ध्वम् ॥ 47.113 ॥  
लोकेष्वनादिनिधनं परिवर्ततेऽर्थ-  
तत्त्वेन यत्प्रकृतिकारणशब्दतत्त्वम्।  
ब्रह्माक्षरं शिवमयं गुणगौरि तस्य  
निर्जग्मिषा(?)ननतलात्किल मातृका त्वम् ॥ 47.114 ॥  
योगाभियोगपटवोऽधिसमाधि..........  
मूर्छद्धनस्थितिरणत्कृतितारदीर्घम्।  
उद्गीथमोमिति यदक्षरमामनन्ति  
तस्य त्वमेव निरुपप्लुतिरीरयित्री ॥ 47.115 ॥  
ज्योतिर्मुखं वितरणादिषु पञ्चभेद-  
विस्पष्टकारकतयाम्ब विवर्तसे यत्।  
ब्रह्म स्वतन्त्रमिह केवलमप्यकर्तृ  
तस्य क्रिया फलवती त्वममोघशक्तिः ॥ 47.116 ॥  
यस्य क्षितिश्च चरणौ गगनं न नाभिः  
श्रोत्रे दिशस्तरणिरीक्षणमग्निरास्यम्।  
द्यौरुत्तमाङ्गमपि तस्य विभोः किल त्व-  
मुत्तंसितोडुकुसुमस्तबकोज्ज्वलस्रक् ॥ 47.117 ॥  
पञ्चाशदञ्चिततराक्षरचक्रवाल-  
संपूरितोदरगुहा ननु माकृका त्वम्।  
तान्येव वाङ्भयनिबन्धनतां गतानि  
शिम्बीव गौरि फलकानि पुरः प्रसूषे ॥ 47.118 ॥  
शक्तिः स्थितोपरिपथः किल षड्विधस्य  
भेदत्रयस्थितिमती परमेष्ठिनस्त्वम्।  
निर्विप्लवा विकलमन्त्रगणप्ररोह-  
हेतुर्नमस्कृतिरिति प्रणवादिरुक्ता ॥ 47.119 ॥  
अत्यग्निभग्नतिमिरप्रसरां भवानि  
विप्राः पठन्ति भवतीमिह सामिधेनीम्।  
धेनुस्त्वमप्रतिघकामदुघानगा च  
निःशेषनिर्जरमयी प्रथिता मधुश्च्युत् ॥ 47.120 ॥  
पीत्वाशु दिव्यममृतं सुखिनो भवन्ति  
योगाभियोगमनसो यदपोढदुःखाः।  
त्वं तन्मयी भगवति क्षयमीयिवांस-  
माप्याययस्यनिशमेव हिमांशुमेका ॥ 47.121 ॥  
शक्त्या त्वयानवमया किल शंकरस्य  
निष्कृष्य पुद्गलगणान्भवबनधसिन्धोः।  
दीक्षाविरुग्णनिबिरीसदुरन्तपाश-  
चक्रान्नयत्यनिशमूर्ध्वमनन्तनाथः ॥ 47.122 ॥  
भ्रूमध्यवर्ति भगवत्युपधानयोग-  
शक्तिः किल स्फुटिकवत्स्फुटचित्रवर्णम्।  
ध्यातं नृणां फलति तत्त्वमनेकधा य-  
त्तस्यामला शिवपदस्य शिखा त्वमेका ॥ 47.123 ॥  
एकाधिकस्पुरदशीतिपदा त्वमेव  
विद्यावितानजननी परमेशशक्तिः।  
बोगापवर्गसुखदा भुवनत्रयस्य  
त्वत्येव मन्त्रनिचया रचितप्रतिष्ठाः ॥ 47.124 ॥  
यत्सूत्रमस्य जगतो बहुधागमं च  
सांक्यैरनादिपरिकल्पितमम्ब तत्त्वम्।  
तस्योत्थिता परमकारणतः किलात्म-  
लाभैकहेतुरुदिता शिवशासने त्वम् ॥ 47.125 ॥  
आनन्दरूपममृतं निरुपाख्यमूर्मि-  
पङ्कातिगं स्तिमितवारिधिवारिकल्पम्।  
यन्नेति नेत्युपनिषत्स्वभिधीयते च  
विज्ञप्तिमात्रमनुपाधि निरीहमन्यैः ॥ 47.126 ॥  
तस्येशितुः सकलधर्मविनाकृतत्व-  
मव्याकृतेः श्रितवतोऽद्भुतवृत्तिरेका।  
व्यापारशक्तिरनघा वसुधादिषु त्व-  
मेकैव तिष्ठसि विभोर्जगतो नियन्त्री ॥ 47.127 ॥  
स्थूलात्मनातिशयसूक्ष्मतया च गौरि  
ब्रह्म स्थितं सकलमेकमपि द्विधा यत्।  
ज्योतिर्मयं जननि तस्य वपुर्विगाह्य  
बाह्यं त्वमन्तरमथ श्रियमेषि शक्तिः ॥ 47.128 ॥  
सूक्ष्मा कलामृतकलामृतसंभवा त्व-  
मेकेन्द्रियाभिपतितस्थितियोगदृश्या।  
शीतांशुभास्करहुताशसमुत्थिता च  
देदीप्यसेऽन्धतिमिरच्छिदुरामलार्चिः ॥ 47.129 ॥  
छन्दोधिदैवतमतिप्रथिता किल त्व-  
माध्यात्मिकी हलहलाम्ब सरस्वतीति।  
बाह्यापरा तु पृथुपीननितम्बबिम्ब-  
केशस्तनाधरयुगादिमनोरमश्रीः ॥ 47.130 ॥  
आसेदुषीश्रुतिमुखत्वमनेकभिन्न-  
संख्याक्षरप्रकृतिरप्रकृतिव्यवस्ता।  
त्वं ब्रह्मवर्चसमयी च विकासितेजः  
प्राप्ता किल द्विजमुखाम्बुजराजहंसी ॥ 47.131 ॥  
भास्वत्सहस्रकरकौस्तुभकालकृष्णा-  
वक्षःस्तलप्रणयदुर्ललिता विभासि।  
लक्ष्मीस्त्वमेव करपल्लवसंनिविष्ट-  
पद्मासनाण्कडनवविभ्रमपुण्डरीका ॥ 47.132 ॥  
रात्रिस्त्वमेव नवविभ्रममण्कडलाच्छ-  
रत्नायमानमुडुमण्डलमुन्मयूखम्।  
मातर्व्यधाः पृथुकपालकवाटसंधि-  
बन्धाभिरामभुवनाण्डसमुद्गकस्य ॥ 47.133 ॥  
विस्तारशालिशशिमण्डलकर्णिकाङ्क-  
तारापथाम्बुरुहमध्यकृतप्रतिष्ठाम्।  
त्वां चिन्तयन्नमृतवृष्टिमिवाकिरन्ती-  
मत्येति साधकजनः सहसैव मृत्युम् ॥ 47.134 ॥  
ये वा पिबन्ति सुरभेस्तव तालुदेश-  
मध्यस्थितेः स्तनमधीश्वरी लम्बमानम्।  
आप्यायितास्तदमृतेन विमुक्तिमार्ग-  
मायान्ति ते सकलभावविकारशून्याः ॥ 47.135 ॥  
संवर्तवारिदघटासु शतह्रदात्व-  
मासाद्य विस्पुरसि काञ्चनकाषगौरी।  
अर्चिस्त्वमेव वडवामुखपावकस्य  
भस्मीकरोषि सकलानपि सिन्धुनाथान् ॥ 47.136 ॥  
संकोचशक्तिशिथिलीकृतपत्त्रसंधि-  
रन्ध्रोत्थितप्रचुरकेसरसौरभाणाम्।  
नैशान्धकारभिदुरारुणधाम्नि बोध-  
बन्धुस्त्वमेव रुचिराम्बुरुहाकराणाम् ॥ 47.137 ॥  
त्वं चन्द्रिका कुमुदकाननचक्रवाल-  
निद्रानुबन्धशिथिलत्वनिमित्तमिन्दोः।  
लक्ष्मीस्त्वमेव नवकौस्तुभरश्मिशार-  
वक्षःस्थलप्रणयदुर्ललिता मुरारेः ॥ 47.138 ॥  
ब्राह्मीत्वमुच्छ्वसितपङ्कजविष्टरस्थ-  
मूर्तिर्विमानरचितास्पदराजहंसा।  
विस्पष्टसामघटनैर्वदनैस्चतुर्भि-  
राभासि नीतिरिव चारुगुणाभ्युपायैः ॥ 47.139 ॥  
ताम्बूलपङ्करसरागमिवोष्ठबिम्ब-  
मुद्रानिवेशघटिताविरतप्रवेशम्।  
शङ्खेन गौरि दधता हृदयेऽनुराग-  
माभासि संयुगमुखेषु च वैष्णवी त्वम् ॥ 47.140 ॥  
क्रोधाभिताम्रनयनत्रयजृम्भमाण-  
ज्वालाजडीकृतपिनाकशिखाकृशानुः।  
माहेश्वरी त्वमसि मौलिमृगाङ्करश्मि-  
संदेहितामंरसरिज्जलधौतजूटा ॥ 47.141 ॥  
शोभां बिभर्षि शिखिवाहनदेवता त्व-  
मम्भोजकोमलकराग्रगृहीतशक्तिः।  
लीलेव सिन्धुमथनस्य भुजंगभोग-  
काषाहितक्रशिममध्यमहीध्रमूर्तिः ॥ 47.142 ॥  
ज्वालाकलापविकटाञ्जलिपरीतदैत्य-  
सेनाशतक्षतजवह्निकरालधारम्।  
वज्रं त्वमेव दधती नयनैर्विभासि  
नीलोत्पलैरिव शरद्विकसद्भिरैन्द्री ॥ 47.143 ॥  
चामुण्कडया विरचिताञ्जलि बद्धहस्त-  
शाखानखांशुभरनिह्नुतमौलिचन्द्रः।  
मातस्त्वया नतशिराः क्रियतेऽस्तिभस्म  
भाजा श्मसानगृहदेवतयेव शंभुः ॥ 47.144 ॥  
विस्तारिपोत्रपिहितार्कविजृम्भमाण-  
दंष्ट्रांशुभिन्नतिमिराम्बरदिङ्भुखश्रीः।  
छायाछलेन भगवत्यवगाढसिनधु-  
मध्ये विराजसि वराहमुखी त्वमेव ॥ 47.145 ॥  
स्वर्गापवर्गफलसाधनहेतुभाव-  
मातस्थुषो मुखमधीश्वरि वेदराशेः।  
गायत्र्यसि द्विजननाननपुण्डरीक-  
खण्डाभिरामविनिकेतनराजहंसी ॥ 47.146 ॥  
सावित्र्यपि स्फुरितवक्त्रमृगाङ्कबिम्ब-  
च्छायानिमीलितविलोचनपङ्कजश्रीः।  
रत्नाक्षसूत्रवलयं परिवर्तयन्ती  
ताराकुलं जननि नरात्रिरिवावभासि ॥ 47.147 ॥  
आपीय सप्तभुवनोपहितोपहार-  
निर्दग्धधूपपटलोत्थितमम्ब भूयः।  
आच्छादितार्ककरमुद्गिरसीव धूम-  
मूर्ध्वेक्षमानलशिखाविलिकज्जलौघम् ॥ 47.148 ॥  
संचिन्त्य कासरसुरारिवधं पठोर-  
मुत्पश्यति त्रिदशदैत्यगणे कृतान्ते।  
आत्मीयसैरिभविनाशभियेव चण्डि  
संयच्छति स्म न यमस्त्वयि भक्तिनम्रान् ॥ 47.149 ॥  
पादानतास्तव भवानि नखात्मदर्श-  
बिम्बाधिरूढतनुदेहतया प्रपन्नाः।  
सद्यः प्रणामसुकृताहितवालखिल्य-  
रूपा इव श्रियमुदञ्जलयो भजन्ते ॥ 47.150 ॥  
फूत्कारमुक्तहुतभुग्भुजगेन्द्रहार-  
संसक्तश्रृङ्खलपयोधरकुम्भभागा।  
शोभां बिभर्षि गुरुनिश्चययोगसिद्धि-  
रुत्कृष्टमन्त्रगणरत्ननिधानभूस्त्वम् ॥ 47.151 ॥  
वीक्ष्याग्रतः शबरकृत्तपशूपहार-  
रक्तच्छटार्द्रपिशिताशनशौण्डतां ते।  
जातास्थिशेषवपुरुज्झितमांसदेह-  
यन्त्रा भयादिव विराजति रेवतीयम् ॥ 47.152 ॥  
शोभां बिभर्ति तव निर्मलदन्तपङ्क्ति-  
निर्यन्मयूखनिकुरुम्बतयाम्ब वक्त्रम्।  
लीलागृहीतकवलीकृतभांसकुन्द-  
गौरास्थिदण्डमिव लोलकरालजिह्वम् ॥ 47.153 ॥  
पादाग्रकोणहतदुन्दुभितारनाद-  
माकर्ण्य संयुगमुखे तव वज्रापाणेः।  
अन्यानकाहतिपराङ्भुखतां जगाम  
नूनं विपक्षरहिता पुनरम्ब सेना ॥ 47.154 ॥  
अन्योन्ययुद्धरभसाहतिरुग्णचूडा-  
विष्यन्दिशोणितरसैरिव लङ्घयन्ति।  
संसक्तविन्ध्यगिरिकंदरमन्दिराग्र-  
भागा न शासनविधिं तव ताम्रचूडाः ॥ 47.155 ॥  
प्रेङ्कत्कपालकुसुमस्रगपोढभोगि-  
हारं भयानकमधीश्वरि रूपमेतत्।  
चेतः पुरस्तव दयामृदु सप्तलोक-  
भोगापवर्गफलसाधनबद्धकक्षम् ॥ 47.156 ॥  
पादारविन्दयुगसंस्मरणाभिलाष-  
पूतात्मनां तव सुरेश्वरी मानवानाम्।  
उत्सृज्य लोहनिगडा निजरूपमाशु  
माणिक्यपादकटकश्रियमाश्रयन्ते ॥ 47.157 ॥  
वेलातटाचलनितम्बशिलाभिघात-  
संशीर्यमाणविकटोर्मिघटासंहस्रः।  
त्वां ध्यायतामनुदिनं प्लवभह्गसेतु-  
मभ्येति नीलमणिकुट्टिमतां पयोधिः ॥ 47.158 ॥  
त्वत्पादयुग्ममनिशं स्मरतां कराल-  
धूमावलीशबलितस्फुरदुद्धतार्चिः।  
विष्यन्दिसान्द्रमकरन्दहृतालिवृन्द-  
मन्दारकाननतलत्वमुपैति वह्निः ॥ 47.159 ॥  
विष्यन्दमानमददुर्दिनगण्डभित्ति-  
भागास्तवाम्ब विपिनेष्वपि विद्रवन्ति।  
स्तम्बेरमाश्चरणसंस्मरणेन सिंह-  
संघातरौद्ररवजातभया इवारात् ॥ 47.160 ॥  
दंष्ट्राकरालवदनाः स्पुरदग्निहेति-  
पिङ्गोर्ध्वकेशरुचयोऽरुणरौद्रनेत्राः।  
अत्यन्तहिंश्रमनसोऽपि तवानतानां  
नक्तंचरा जगति गौरि वहन्ति मैत्त्रीम् ॥ 47.161 ॥  
त्वत्संश्रयान्गिरिनदीकुहारान्तराल-  
वृत्तिः सुरञ्जितमुखो न हिनस्ति नूनम्।  
उद्दामदनजलकुञ्जरकुम्भकूट-  
कुट्टाककोटिकरजक्रकजोऽपि सिंहः ॥ 47.162 ॥  
फूत्कारमुक्तदहना विदिदङ्क्षवोऽपि  
रोषारुणेक्षणरुचस्त्वयि भक्तिभाजाम्।  
आशीविषाः स्फुरितकेसररूपघेर-  
जिह्वा वहन्ति विकचोत्पलदामलीलाम् ॥ 47.163 ॥  
उत्खातशातकरवाललताः कराल-  
कोदण्डदण्डविसरा विजिघांसवोऽपि।  
बन्धुत्वमेत्य विनतास्तव तारयन्ति  
कान्तारदुर्गपतितान्ध्रुवमम्ब चौराः ॥ 47.164 ॥  
इत्थं प्रमाविषयलङ्घि लघुत्वमुक्त-  
माहात्म्यमोहितविबोधितविष्टपायै।  
तुभ्यं नमः प्रतिबलावलितामरेनन्द्र-  
दृष्टिप्रसादनकृते ननु चण्डिकायै ॥ 47.165 ॥  
इत्थं स्तुतेस्तव वयं विरतः स्वशक्ति-  
शून्यत्वतो न भगवत्यभिलाषभङ्गात्।  
आस्वादयन्त्यमृतशीकरबिन्दुवर्ष-  
मभ्येति कस्य रसना विरसामवस्ताम् ॥ 47.166 ॥  
इति तव गुणवादतः किलास्माज्जननि यदर्जितमस्ति पुण्यजातम्।  
प्रतिसमयमियं त्वदङ्घ्रिपूजाभिरतिफला त्वयि तेन नोऽस्तु भक्तिः ॥ 47.167 ॥  
प्रशमय महामोहातङ्कं विधत्स्व सुनिर्मलां  
दृशमनुदिनं कूटीभूतं तिरस्कुरु किल्बिषम्।  
विघटय दृढान्पाशग्रन्तीन्भवव्यतिषङ्गिणो  
न तव विफला पादम्बोजस्मृतचिः प्रणतात्मनाम् ॥ 47.168 ॥  
इत्थं नाकिनिकायनिर्मितनुतिप्राञ्चत्प्रपञ्चश्रुति-  
प्रौढीबूतशुभप्रसादविशदश्रीमण्डनाचण्डिका।  
साहंकारहुताशहुंकृतकृतत्रासा त्रिलोकीसदां  
सादं सा दितिजेन्द्रदानवघटां निन्येतरामायुधैः ॥ 47.169 ॥  
तत्तत्कालं कालरात्रिप्रकोपक्रूरारम्भोत्तम्भनं वर्जयद्भिः।  
आसेदेऽन्यैर्दैन्यमप्राप्तदैत्यै(?) शौरेः सूरैरन्तिकं रत्नसानौ ॥ 47.170 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये चण्डीस्तोत्रं नाम सप्तचत्वारिंशः सर्गः।
