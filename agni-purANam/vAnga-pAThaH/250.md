---
title: २५०

---
अग्निरुवाच  
पूर्णायतं द्विजः कृत्वा ततो मांसैर्गदायूधान् ।  
सुनिर्धौतं धनुः कृत्वा यज्ञभूमौ विधापयेत् ॥ २५०.१ ॥  
  
ततो वाणं समागृह्य दंशितः सुसमाहितः ।  
बध्नीयाद्‌दृढां कक्षाञ्च दक्षिणाम् ॥ २५०.२ ॥  
  
विलक्षअयमपि तद्वाणं तत्र चैव सुसंस्थितं ।  
ततः समुद्धरेद्वाणं तूणाद्दक्षिणपाणिना ॥ २५०.३ ॥  
  
तेनैव सहितं मध्ये शरं सङ्‌गृह्य धारयेत् ।  
वामहस्तेन वै कक्षां धनुस्तस्मात्समुद्धरेत् ॥ २५०.४ ॥  
  
अविषण्णमतिर्भूत्वा गुणे पुङ्खं निवेशयेत् ।  
सम्पीड्य सिंहकर्णेन पुङ्खेनापि समे दृढं ॥ २५०.५ ॥  
  
वामकर्णोपविष्टञ्च फलं वामस्य धारयेत् ।  
वर्णान् मध्यमया तत्र वामाङ्गुल्या च धारयेत् ॥ २५०.६ ॥  
  
मनो लक्ष्यगतं कृत्वा मुष्टिना च विधानवित् ।  
दक्षिणे गात्रभागो तु कृत्वा वर्णं विमोक्षयेत् ॥ २५०.७ ॥  
  
ललाटपुटसंस्थानं दण्डं लक्ष्ये निवेशयेत् ।  
आकृष्य ताडयेत्तत्र चन्द्रकं षोडशङ्गुलम् ॥ २५०.८ ॥  
  
मुक्त्वा वाणं ततः पश्चादुल्काशिक्षस्तदा तया ।  
निगृह्णीयानुमध्यमया ततोऽङ्गुल्या पुनः पुनः ॥ २५०.९ ॥  
  
अक्षिलक्ष्यं क्षिपेत्तूणाच्चतुरस्रञ्च दक्षिणम् ।  
चतुरस्रगतं वेध्यमभ्यसेच्चादितः स्थितः ॥ २५०.१० ॥  
  
तस्मादनन्तरं तीक्ष्णं परवृत्तं गतञ्च यत् ।  
निम्नमुन्नतवेधञ्च अभ्यसेत् क्षिप्रकन्ततः ॥ २५०.११ ॥  
  
वेध्यस्थानेष्वथैतेषु सत्त्वस्य पुटकाद्धनुः ।  
हस्तावापशतैश्चित्रैस्तर्ज्जयेद्‌दुस्तरैरपि ॥ २५०.१२ ॥  
  
तस्मिन् वेध्यगते विप्र द्वे वेध्ये दृढसञ्ज्ञके ।  
द्वे वेध्ये दुष्करे वेध्ये द्वे तथा चित्रदुष्करे ॥ २५०.१३ ॥  
  
न तु निम्नञ्च तीक्ष्णञ्च दृढवेध्ये प्रकीर्त्तिते ।  
निम्नं दुष्करमुद्दिष्टं वेध्यमूद्‌र्ध्वगतञ्च यत् ॥ २५०.१४ ॥  
  
मस्तकायनमध्ये तु चित्रदुष्करसञ्‌ज्ञके ।  
एवं वेध्यगणङ्‌कृत्वा दक्षिणेनेतरेण च ॥ २५०.१५ ॥  
  
आरोहेत् प्रथमं वीरो जितलक्षस्ततो नरः ।  
एष एव विधिः प्रोक्तस्तत्र दृष्टः प्रयोक्तृभिः ॥ २५०.१६ ॥  
  
अधिकं भ्रमणं तस्य तस्माद् वेध्यात् प्रकीर्त्तितम् ।  
लक्ष्यं स योजयेत्तत्र पत्रिपत्रगतं दृढम् ॥ २५०.१७ ॥  
  
भ्रान्तं प्रचलिचञ्चैव स्थिरं यच्च भवेदति ।  
समन्तात्ताडयेद् भिन्द्याच्छेदयेद्व्यथयेदपि ॥ २५०.१८ ॥  
  
कर्म्मयोगविधानज्ञो ज्ञात्वैवं विधिमाचरेत् ।  
मनसा चक्षुषा दृष्ट्या योगरिक्षुर्यमं जयेत् ॥ २५०.१९ ॥  
  
इत्यादिमहापुराणे आग्नेये धनुर्वेदो नाम पञ्चाशदधिकद्विशततमोऽध्यायः ॥