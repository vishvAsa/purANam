---
title: ३०४

---
अग्निरुवाच  
मेषः सञ्ज्ञा विषं साज्यमस्ति दीर्घेदकं रसः ।  
एतत् पञ्चाक्षरं मन्त्रं शिवदञ्च शिवात्मकं ॥ ३०४.१ ॥  
  
तारकादि समभ्यर्च्च्य देवत्वादि समाप्नुयात् ।  
ज्ञानात्मकं परं ब्रह्म परं बुद्धिः शिवो हृदि ॥ ३०४.२ ॥  
  
तच्छक्तिभूतः सर्व्वेशो भिन्नो ब्रह्मादिमूर्त्तिभिः ।  
मन्त्रार्णाः पञ्च भूतानि तन्मन्त्रा विषयास्तथा ॥ ३०४.३ ॥  
  
प्राणादिवायवः पञ्च ज्ञानकर्म्मेन्द्रियाणि च ।  
सर्वं पञ्चाक्षरं ब्रह्म तद्वदष्टाक्षरान्तकः ॥ ३०४.४ ॥  
  
गव्येन प्रोक्षयेद्दीक्षास्थानं मन्त्रेण चोदितं ।  
तन्त्रसम्भूतसम्भावः शिवमिष्ट्वा विधानतः ॥ ३०४.५ ॥  
  
मूलमूर्त्त्यङ्गविद्याभिस्तण्डुलक्षेपणादिकम् ।  
कृत्वा चरुञ्च यत् क्षीरं पुनस्तद्विभजेत् त्रिधा ॥ ३०४.६ ॥  
  
निवेद्यैकं परं हुत्वा सशिष्योऽन्यद् भजेद्‌गुरुः ।  
आचम्य सकलीकृत्य दद्याच्छिष्याय देशिकः ॥ ३०४.७ ॥  
  
दन्तकाष्ठं हृदा जप्तङ्क्षीरवृक्षादिसम्भवम् ।  
संशोध्य दन्तान् सङ्क्षीप्त्वा प्रक्षाल्यैतत् क्षिपेद्भुवि ॥ ३०४.८ ॥  
  
पूर्व्वेण सौम्यवारीशगं शुभमतौ शुभम् ।  
पुनस्तं शिष्यमायान्तं शिखाबन्धादिरक्षितं ॥ ३०४.९ ॥  
  
कृत्वा वेद्यां सहानेन स्वपेद्दर्भास्तरे बुधः ।  
सुपुप्तं कवीक्ष्यः प्रभाते श्रावयेद्‌गुरुं ॥ ३०४.०० ॥  
  
शुभैः सिद्धिपदैर्भक्तिस्तैः पुनर्म्मण्डलार्च्चनम् ।  
मण्डलं भद्रकाद्युक्तं पूजयेत्सर्व्वसिद्धिदं ॥ ३०४.०१ ॥  
  
स्नात्वात्तम्य मृदा देहं मन्त्रैरालिप्य कल्पय्ते ।  
शिवतीर्थे नरः स्नायादघमर्षणपूर्वकम् ॥ ३०४.०२ ॥  
  
हस्ताभिषेकं कृत्वाथ प्रायात् पूजादिकं बुधः ।  
मूलेनाव्जासनं कुर्य्यात्तेन पूरककुम्भकान् ॥ ३०४.०३ ॥  
  
आत्मानंयोजयित्वोद्‌र्ध्वं शिखान्ते कद्वादशाङ्गुले ।  
संशोष्य दग्धवा स्वतनुं प्लावयेदमृतेन च ॥ ३०४.०४ ॥  
  
ध्यात्वा दिव्यं वपुस्तस्मिन्नात्मानञ्च पुनर्नयेत् ।  
कृत्वैवं चात्मशुद्धिः स्याद्विन्यस्यार्च्चनमारभेत् ॥ ३०४.०५  
  
क्रमात् कृष्णसितश्यामरक्तपीता नगादयः ।  
मन्त्रार्णा दण्डिनाङ्गनि तेषु सर्व्वास्तु मूर्त्तयः ॥ ३०४.०६ ॥  
  
अङ्गुष्ठादिकनिष्ठान्तं विन्यस्याङ्गानि सर्व्वतः ।  
न्यसेन्मन्त्राक्षरं पादगुह्यहृद्वक्त्रमूर्द्धसु ॥ ३०४.०७ ॥  
  
व्यापकं न्यस्य मूर्द्धादि मूलमङ्गानि विन्यसेत् ।  
रक्तपीतस्यामसितान् पीठपादान् स्वकालजान् ॥ ३०४.०८ ॥  
  
स्वाङ्गान्मन्त्रैर्न्यसेद्‌गात्राण्यधर्म्मादीनि दिक्षु च ।  
तत्र पद्मञ्च सूर्य्यादिमण्डले त्रितयं गुणान् ॥ ३०४.०९ ॥  
  
पूर्व्वादिपत्रे कामाद्या नवकं कर्णिकोपरि ।  
वामा ज्येष्ठा क्रमाद्रौद्री काली कलविङ्कारिणी ॥ ३०४.२० ॥  
  
बलविकारिणी चाथ बलप्रमथनी तथा ।  
सर्व्वभूतदमनी च नवमी च मनोन्मनी ॥ ३०४.२१ ॥  
  
श्वेता रक्ता सिता पीता श्यामा वह्निनिभाषिता ।  
कृष्णारुणाश्च ताः शक्तीर्ज्वालारूपाः स्मरेत् क्रमात् ॥ ३०४.२२ ॥  
  
अनन्तयोगपीठाय आवाह्याथ हृदब्जतः ।  
स्फटिकाभं चतुर्व्वाहुं फलशूलधरं शिवम् ॥ ३०४.२३ ॥  
  
साभयं वरदं पञ्चवदनञ्च त्रिलोचनम् ।  
पत्रेषु मूर्त्तयः पञ्च स्थाप्यास्ततपुरुषादयः ॥ ३०४.२४ ॥  
  
पूर्व्वे तत्‌पुरुषः श्वेतो अघोरोऽष्ठभुजोऽसितः ।  
चतुर्व्वाहुमुखः पीतः सद्योजातश्च पश्चिमे ॥ ३०४.२५ ॥  
  
वामदेवः स्त्रीविलासी चतुर्वक्त्रभुजोऽरुणः ।  
सौम्ये पञ्चास्य ईशाने ईशानः सर्व्वदः सितः ॥ ३०४.२६ ॥  
  
इष्टाङ्गानि यथान्यायमनन्तं सूक्ष्म्मर्च्चयेत् ।  
सिद्धेश्वरं त्वेकनेत्रं पूर्व्वादौ दिशि पूजयेत् ॥ ३०४.२७ ॥  
  
एकरुद्रं त्रिनेत्रञ्च श्रीकण्ठञ्च शिखण्डिनम् ।  
ऐशान्यादिविदिक्ष्वेते विद्येशाः कमलासनाः ॥ ३०४.२८ ॥  
  
श्वेतः पीतः सितो रक्तो धूम्रो रक्तोऽरुणः शितः ।  
शूलाशनिशरेष्वासवाहवश्चतुराननाः ॥ ३०४.२९ ॥  
  
उमा चण्डेशनन्दीशौ महाकालो गणेश्वरः ।  
वृषो भृङ्गरिटिस्कन्दानुत्तरादौ प्रपूजयेत् ॥ ३०४.३० ॥  
  
कुलिशं शक्तिदण्डौ च खड्गपाशध्वजौ गदां ।  
शूलं चक्रं यजेत् पद्मं पूर्व्वादौ देवमर्च्य च ॥ ३०४.३१ ॥  
  
ततोऽधीवासितं शिष्यं पाययेद्‌ गव्यपञ्चकम् ।  
आचान्तं प्रोक्ष्य नेत्रान्तैर्नेत्रे नेत्रेण बन्धयेत् ॥ ३०४.३२ ॥  
  
द्वारं प्रवेशयेच्छिष्यं मण्डपस्याथ दक्षिणे ।  
सासनादिकुशासीनं तत्र संशोधयेद्‌गरुः ॥ ३०४.३३ ॥  
  
आदितत्त्वानि संहृत्य परमार्थे लयः क्रमात् ।  
पुनरुत्‌पादयेच्छिष्यं सृष्टिमार्गेण देशिकः ॥ ३०४.३४ ॥  
  
न्यासं शिष्ये ततः कृत्वा ते प्रदक्षिणमानयेत् ।  
पश्चिमद्वारमानीय क्षेपयेत् कुसुमाञ्जलिम् ॥ ३०४.३५ ॥  
  
यस्मिन् पन्ति पुष्पाणि तन्नामाद्यं विनिर्द्दिशेत् ।  
पार्श्वे यागभुवः खाते कुण्डे सन्नाभिमेखले३ ॥ ३०४.३६ ॥  
  
शिवाग्निं जनयित्वेष्ट्वा पुनः शिष्येण चार्च्चयेत् ।  
ध्यानेनात्मनिभं शिष्यं संहृत्य प्रलयः क्रमात् ॥ ३०४.३७ ॥  
  
पुनरुत्‌पाद्य तत्‌पाणौ दद्याद्दर्भांश्च मन्त्रितान् ।  
पृथिव्यादीनि तत्त्वानि जुहुयाद्‌धृदयादिभिः ॥ ३०४.३८ ॥  
  
एकैकस्य शतं हुत्वा व्योममूलेन होमयेत् ।  
हुत्वा पूर्णाहुतिं कुर्य्यादस्त्रेणाष्टाहुतीर्हुनेत् ॥ ३०४.३९ ॥  
  
प्रायश्चित्तं विशुद्ध्यर्थं शेषं समापयेत् ।  
कुम्भं समन्त्रितं प्रार्च्यं शिशुं पीठेऽभिषेचयेत् ॥ ३०४.४० ॥  
  
शिष्ये तु समयं दत्वा स्वर्णाद्यैः स्वगुरुं यजेत् ।  
दीक्षा पञ्चाक्षरस्योक्ता विष्ण्वादेरेवमेव हि ॥ ३०४.४० ॥  
  
इत्यादिमहापुराणे आग्नेये पञ्चाक्षरादि पूजामन्त्रा नाम चतुरधिकत्रिशततमोऽध्यायः ॥