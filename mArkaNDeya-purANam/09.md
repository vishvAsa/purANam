+++
title = "०९"

+++

नवमोऽध्यायः  

पक्षिण ऊचुः  
राज्यच्युते हरिश्चन्द्रे गते च त्रिदशालयम्  ।  
निश्चक्राम महातेजा जलवासात्पुरोहितः  ॥ ९.१ ॥  
वशिष्ठो द्वादशाब्दान्ते गङ्गापर्युषितो मुनिः  ।  
शुश्राव च समस्तन्तु विश्वामित्रविचेष्चितम्  ॥ ९.२ ॥  
हरिश्चन्द्रस्य नाशञ्च राज्ञश्चोदारकर्मणः  ।  
चण्डालसम्प्रयोगञ्च भार्यातनयविक्रयम्  ॥ ९.३ ॥  
स श्रुत्वा सुमाहभागः प्रीतिमानवनीपतौ  ।  
चकार कोपं तेजस्वी विश्वामित्रमृषिं प्रति  ॥ ९.४ ॥  

वशिष्ठ उवाच  

मम पुत्रशतं तेन विश्वामित्रेण घातितम्  ।  
तत्रापि नाभवत्क्रोधस्तादृशो यादृशोऽद्य मे  ॥ ९.५ ॥  
श्रुत्वा नराधिपमिमं स्वराज्यादवरीपितम्  ।  
महात्मानं महाभागं देवब्राह्मणपूजकम्  ॥ ९.६ ॥  
यस्मात्स सत्यवाक्शान्तः शत्रावपि विमत्सरः  ।  
अनागाश्चैव धर्मात्मा अप्रमत्तो मदाश्रयः  ॥ ९.७ ॥  
सपत्नीभृत्यपुत्रस्तु प्रापितोऽन्त्यां दशां नृपः  ।  
स राज्याच्च्यावितोऽनेन बहुशश्च खिलीकृतः  ॥ ९.८ ॥  
तस्माद्दुरात्मा ब्रह्मद्विट्प्राज्ञानामवरोपितः  ।  
मच्छापोपहतो मूढः स बकत्वमवाप्स्यति  ॥ ९.९ ॥  

पक्षिण ऊचुः  

श्रुत्वा शापं महातेजा विश्वामित्रोऽपि कौशिकः  ।  
त्वमप्याडिर्भवस्तेवति प्रतिशापमयच्छत  ॥ ९.१० ॥  
अन्योऽन्यशापात्तौ प्राप्तौ तिर्यक्त्वं परमद्युती  ।  
वशिष्ठः स महातेजा विश्वामित्रश्च कौशिकः  ॥ ९.११ ॥  
अन्यजातिसमायोगं गतावप्यमितौजसौ  ।  
युयुधातेऽतिसंरब्धौ महाबलपराक्रमौ  ॥ ९.१२ ॥  
योजनानां सहस्रे द्वे प्रमाणेनाडिरुच्छ्रितः  ।  
यन्नवत्यधिकं ब्रह्मन् ! सहस्रत्रितयं बकः  ॥ ९.१३ ॥  
तौ तु पक्षप्रहाराभ्यामन्योन्यस्योरुविक्रमौ  ।  
प्रहरन्तौ भयं तीव्रं प्रजानाञ्चक्रतुस्तदा  ॥ ९.१४ ॥  
विधूय पक्षाणि बको रक्तोद्वृत्ताक्षिराहनत् ।  
आडिं सोऽप्युन्नतग्रीवो बकं पद्भ्यामताडयत् ॥ ९.१५ ॥  
तयोः पक्षानिलापास्ताः प्रपेतुर्गिरयो भुवि  ।  
गिरिप्रपाताभिहता चकम्पे च वसुन्धरा  ॥ ९.१६ ॥  
क्ष्मा कम्पमाना जलधीनुद्वृत्ताम्बूंश्चकार च  ।  
ननाम चैकपार्श्वेन पातालगमनोन्मुखी  ॥ ९.१७ ॥  
केचिदिगरिनिपातेन केचिदम्भोधिवारिणा  ।  
केचिन्महीसञ्चलनात्प्रययुः प्राणिनः क्षयम्  ॥ ९.१८ ॥  
इति सर्वं परित्रस्तं हाहाभूतमचेतनम्  ।  
जगदासीत्सुसम्भ्रान्तं पर्यस्तक्षितिमण्डलम्  ॥ ९.१९ ॥  
हा वत्स ! हा कान्त ! शिशो ! प्रयाह्येषोऽस्मि संस्थितः  ।  
हा प्रिये ! कान्त ! शैलोऽयं पतत्याशु पलायताम्  ॥ ९.२० ॥  
इत्याकुलीकृते लोके सन्त्रासविमुखे तदा  ।  
सुरैः परिवृतः सर्वैराजगाम पितामहः  ॥ ९.२१ ॥  
प्रत्युवाच च विश्वेशास्तावुभावतिकोपितौ  ।  
युद्धं वा विरमत्वेतल्लोकाः स्वास्थ्यं व्रजन्तु च  ॥ ९.२२ ॥  
शृण्वन्तावपि तौ वाक्यं ब्रह्मणोऽव्यक्तजन्मनः  ।  
कोपामर्षसमाविष्टो युयुधाते न तस्थतुः  ॥ ९.२३ ॥  
ततः पितामहो देवस्तं दृष्ट्वा लोकसङ्क्षयम्  ।  
तयोश्च हितमन्विच्छन् तिर्यग्भावमपानुदत् ॥ ९.२४ ॥  
ततस्तौ पूर्वदेहस्थौ प्राह देवः प्रजापतिः  ।  
व्युदस्ते तामसे भावे वशिष्ठ० औशिकर्षभौ  ॥ ९.२५ ॥  
जहि वत्स वशिष्ठ त्वं त्वञ्च कौशिक सत्तम  ।  
तामसं भावमाश्रित्य ईदृग्युद्धं चिकीर्षितम्  ॥ ९.२६ ॥  
राजसूयविपाकोऽयं हरिश्चन्द्रस्य भूपतेः  ।  
युवयोर्विग्रहश्चायं पृथिवीक्षयकारकः  ॥ ९.२७ ॥  
न चापि कौशिकश्रेष्ठस्तस्य राज्ञोऽपरध्यते  ।  
स्वर्गप्राप्तिकरो ब्रह्मन्नपकारपदे स्थितः  ॥ ९.२८ ॥  
तपो विघ्नस्य कर्तारौ कामक्रोधवशं गतौ  ।  
परित्यजत भद्रं वो ब्रह्म हि प्रचुरं बलम्  ॥ ९.२९ ॥  
एवमुक्तौ ततस्तेन लज्जितौ तावुभावपि  ।  
क्षमयामासतुः प्रीत्या परिष्वज्य परस्परम्  ॥ ९.३० ॥  
ततः सुरैर्वन्द्यमानो ब्रह्मा लोकं निजं ययौ  ।  
वशिष्ठोऽप्यात्मनः स्थानं कौशिकोऽपि स्वामाश्रयम्  ॥ ९.३१ ॥  
एतदाडिबकं युद्धं हरिश्चन्द्रकथां तथा  ।  
कथयिष्यन्ति ये मर्त्याः सम्यक्श्रोष्यन्ति चैव ये  ॥ ९.३२ ॥  
तेषां पापापनोदन्तु श्रुतं ह्येव करिष्यति  ।  
न चैव विघ्नकार्याणि भविष्यन्ति कदाचन  ॥ ९.३३ ॥  

इति श्रीमार्कण्डेयपुराणे आडिबकयुद्धवर्णनं नाम नवमोऽध्यायः  
