+++
title = "०१६ पायसप्रदानम्"
title_english = "016 yajna purusha presents divine dessert as fruit of ritual"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-016-Payasa_Pradhaanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/02-putrakAmaH/016_pAyasapradAnam.md">
<details><summary><h2>IITK ...{Loading}...</h2></summary>

Devatas urge Visnu to incarnate in human form to destroy Ravana--A
celestial being from Prajapatya emerges from the sacrificial fire--gives
a vessel containing payasam--his wives partake the payasam and become
pregnant.



### श्लोकः
#### मूलम्
ततो नारायणो देवो नियुक्तस्सुरसत्तमैः।  
जानन्नपि सुरानेवं श्लक्ष्णं वचनमब्रवीत्॥1.16.1॥

#### शब्दार्थः
ततः then, सुरसत्तमैः by best of devatas, नियुक्तः having been employed, नारायणःदेवः lord Narayana, जानन्नपि although cognizant of, सुरान् addressing devatas, एवम् in this manner, श्लक्ष्णम् softly, वचनम् words, अब्रवीत् spoke.

#### आङ्ग्लानुवादः
Although Omniscient lord Narayana knew the means to be employed, when he was requested by the best of devatas he spoke to them softlyः



### श्लोकः
#### मूलम्
उपायः को वधे तस्य रावणस्य दुरात्मनः।  
यमहं तं समास्थाय निहन्यामृषिकण्टकम्॥1.16.2॥

#### शब्दार्थः
दुरात्मनः of the evil minded, तस्य रावणस्य that Ravana's, वधे in the matter of destruction, उपायः strategies, कः what?, यम् by which ever strategies, आस्थाय after adopting, ऋषिकण्टकम् thorn by the side of sages(causing sufferings to sages), तम् him, अहम् I, निहन्याम् I shall kill.

#### आङ्ग्लानुवादः
"What strategies should be adopted in the matter of destruction of that evilminded Ravana who is a thorn to the sages?".



### श्लोकः
#### मूलम्
एवमुक्तास्सुरास्सर्वे प्रत्यूचुर्विष्णुमव्ययम्।  
मानुषीं तनुमास्थाय रावणं जहि संयुगे॥1.16.3॥

#### शब्दार्थः
एवम् उक्ताः in this manner addressed, सुराः the devatas, सर्वे all, अव्ययम् Imperishable, विष्णुम् Vishnu, प्रत्यूचुः replied back, मानुषीम् relaing to human being, तनुम् body, आस्थाय assuming, संयुगे in the battle, रावणम् जहि kill Ravana.

#### आङ्ग्लानुवादः
When the devatas were thus addressed by the imperishable Visnu, they replied him saying, "You may assume the form of a human being and slay Ravana in the battle".



### श्लोकः
#### मूलम्
स हि तेपे तपस्तीव्रं दीर्घकालमरिन्दम  ।  
येन तुष्टोऽभवद्ब्रह्मा लोककृल्लोकपूर्वजः॥1.16.4॥

#### शब्दार्थः
अरिन्दम ODestroyer of foes, सः Ravana, दीर्घकालम् for long time, तीव्रम् severe, तपः penance, तेपे performed, येन by which, लोककृत् creator of the world, लोकपूर्वजः born prior to the creation of the worlds, ब्रह्मा Brahma, तुष्टःअभवत् was very pleased.

#### आङ्ग्लानुवादः
"O destroyer of foes Lord Brahma was very pleased with Ravana's intense penance over a long time৷৷



### श्लोकः
#### मूलम्
सन्तुष्टः प्रददौ तस्मै राक्षसाय वरं प्रभुः। 04  
नानाविधेभ्यो भूतेभ्यो भयं नान्यत्र मानुषात्॥1.16.5॥  
अवज्ञाताः पुरा तेन वरदाने हि मानवाः। 105

#### शब्दार्थः
सन्तुष्टः very pleased, प्रभुः all powerful Brahma, तस्मै राक्षसाय for that rakshasa, मानुषात् अन्यत्र except from men, नानाविधेभ्यः from several others, भूतेभ्यः from living beings, भयम्  fear, न none, वरम् boon, प्रददौ granted, पुरा earlier, वरदाने at the time of granting boon, तेन by him, मानवाः men, अवज्ञाताः were disregarded.

#### आङ्ग्लानुवादः
Pleased, with the rakshasa Brahma granted a boon to the effect that except from men, there was, for him, no fear of death from any other living beings. Ravana ignored men while seeking the boon.



### श्लोकः
#### मूलम्
एवं पितामहात्तस्माद्वरं प्राप्य स दर्पितः॥1.16.6॥  
उत्सादयति लोकान्त्रीन् स्त्रियश्चाप्यपकर्षति ।  
तस्मात्तस्य वधो दृष्टो मानुषेभ्यः परन्तप॥1.16.7॥

#### शब्दार्थः
एवम् in this manner, तस्मात् पितामहात् from that Brahma, वरम् boon, प्राप्य having obtained,  सः Ravana, दर्पितः became arrogant, त्रीन् three, लोकान् worlds, उत्सादयति destroyed,  स्त्रियः women, अपकर्षति च carries away by violence, तस्मात् for that reason, परन्तप O Destroyer of foes, तस्य वधः killing him, मानुषेभ्यः from(by) men, दृष्टः has been seen.

#### आङ्ग्लानुवादः
Having obtained the boon from Brahma, Ravana, greed and arrogant went on bringing  destruction to the three worlds. He carried away women by violence. O destroyer of foes his death is possible by men only."



### श्लोकः
#### मूलम्
इत्येतद्वचनं श्रुत्वा सुराणां विष्णुरात्मवान्।  
पितरं रोचयामास तदा दशरथं नृपम्॥1.16.8॥

#### शब्दार्थः
इति in this manner, सुराणाम् devatas, एतत् वचनम् these words, श्रुत्वा having heard, आत्मवान् intellectual, विष्णुः Visnu, तदा then, दशरथं नृपम्  king Dasaratha, पितरम् as father, रोचयामास liked (chosen).

#### आङ्ग्लानुवादः
Having heard the words of devatas, selfpossessed Visnu chose king Dasaratha as his father.



### श्लोकः
#### मूलम्
स चाप्यपुत्रो नृपतिस्तस्मिन्काले महाद्युतिः।  
अयजत्पुत्रियामिष्टिं पुत्रेप्सुररिसूदनः॥1.16.9॥

#### शब्दार्थः
तस्मिन् काले at that time, महाद्युतिः effulgent, अरिसूदनः destroyer of enemies, सःनृपतिः that king, अपुत्रः without sons, पुत्रेप्सुः wishing to beget sons, पुत्रियाम् इष्टिम् a sacrifice to obtain sons, अयजत् performed.

#### आङ्ग्लानुवादः
At that time, the brilliant king (Dasaratha), destroyer of enemies, who had no sons was performing a sacrifice for sons.



### श्लोकः
#### मूलम्
स कृत्वा निश्चयं विष्णुरामन्त्र्य च पितामहम्।  
अन्तर्धानं गतो देवैः पूज्यमानो महर्षिभिः॥1.16.10॥

#### शब्दार्थः
सः विष्णुः Vishnu, निश्चयं कृत्वा having decided, पितामहम् Grandsire, Brahma, आमन्त्र्य bidding farewell, देवैः by devatas, महर्षिभिः by maharshis, पूज्यमानः worshipped by, अन्तर्धानं गतः disappeared.

#### आङ्ग्लानुवादः
After Visnu had decided (to incarnate) and he was worshipped by devatas and maharshis he disappeared bidding farewell to Brahma.



### श्लोकः
#### मूलम्
तो वै यजमानस्य पावकादतुलप्रभम्।  
प्रादुर्भूतं महद्भूतं महावीर्यं महाबलम्॥1.16.11॥  
कृष्णं रक्ताम्बरधरं रक्तास्यं दुन्दुभिस्वनम्।  
स्निग्धहर्यक्षतनुजश्मश्रुप्रवरमूर्धजम्॥1.16.12॥  
शुभलक्षणसम्पन्नं दिव्याभरणभूषितम्।  
शैलशृङ्गसमुत्सेथं दृप्तशार्दूलविक्रमम्॥1.16.13॥  
दिवाकरसमाकारं दीप्तानलशिखोपमम्।  
तप्तजाम्बूनदमयीं राजतान्तपरिच्छदाम्॥1.16.14॥  
दिव्यपायससम्पूर्णां पात्रीं पत्नीमिव प्रियाम्।  
प्रगृह्य विपुलां दोर्भ्यां स्वयं मायामयीमिव॥1.16.15॥

#### शब्दार्थः
ततः then, यजमानस्य  while Dasaratha was performing the sacrifice, पावकात् from the sacrificial fire, अतुलप्रभम् of unmatched splendour, महावीर्यम् of great prowess, महाबलम् great strength, कृष्णं रक्ताम्बरधरम् clad in black and crimpson garment, रक्तास्यम् redfaced, दुन्दुभिस्वनम् having a voice similar to the sounds of drum, स्निग्धहर्यक्षतनुजश्मश्रुप्रवरमूर्धजम्  with whiskers of soft and shining  tawny hair resembling mane of lion and excellent hair, शुभलक्षणसम्पन्नम् endowed with auspicious signs, दिव्याभरणभूषितम् adorned with splendid divine ornaments, शैलश्रुङ्गसमुत्सेथम् resembling the height of a peak of a mountain, दृप्तशार्दूलविक्रमम् having the strides of an arrogant tiger, दिवाकरसमाकारम्  similar to the Sun in radiance, दीप्तानलशिखोपमम् looking like the crest of blazing fire, महत् great, भूतम् being, तप्तजाम्बूनदमयीम् made of gold purified in fire, राजतान्तपरिच्छदाम् made of silver, दिव्यपायससम्पूर्णाम् filled with divine (excellent) Payasam(a preparation of rice in milk and sugar), मायामयीमिव as if made out of illusion, विपुलाम् large, पात्रीम् vessel, प्रियां पत्नीमिव like a beloved wife, स्वयम् on his own, दोर्भ्याम् with both the hands, प्रगृह्य holding, प्रादुर्भूतम् emerged.

#### आङ्ग्लानुवादः
During the sacrifice, there emerged from the sacrificial fire a mighty being with unmatched splendour, his prowess and strength. He wore a black and crimson garment. He had a red face. His voice was similar to the sounds of a drum. He had whiskers of soft and shining tawny hair resembling the mane of a lion He had fine hair on his head. He was endowed with auspicious signs and adorned with splendid divine ornaments. His height resembled a mountain peak. He walked with the strides of a ferocious tiger. Similar to the Sun in radiance, he looked like the crest of a blazing fire. This divine being held like his beloved wife both hands, a large vessel made of gold purified, in fire, covered with a silver lid and filled with payasam (a preparation of rice in milk and sugar). It looked as though it was created  by magic.



### श्लोकः
#### मूलम्
समवेक्ष्याब्रवीद्वाक्यमिदं दशरथं नृपम्।  
प्राजापत्यं नरं विद्धि मामिहाभ्यागतं नृप॥1.16.16॥

#### शब्दार्थः
दशरथं नृपम् king Dasaratha, समवेक्ष्य seeing him, इदम् वाक्यम् these words, अब्रवीत् had spoken, नृप Oking, इह अभ्यागतम् have come here, प्राजापत्यम् from Prajapati (Brahma), नरम् person, विद्धि you know.

#### आङ्ग्लानुवादः
Having seen king Dasaratha, he said, "O King you know I have been sent by Prjapati (Brahma), and I am here".



### श्लोकः
#### मूलम्
ततः परं तदा राजा प्रत्युवाच कृताञ्जलिः।  
भगवन् स्वागतं तेऽस्तु किमहं करवाणि ते॥1.16.17॥

#### शब्दार्थः
ततःपरम् thereafter, तदा then, राजा king, कृताञ्जलिः with folded palms, प्रत्युवाच replied, भगवन् O Revered lord, ते स्वागतम् अस्तु welcome to you, अहम् I, ते to you, किम् what, करवाणि can do.

#### आङ्ग्लानुवादः
With folded palms the king replied, "O revered lord. Welcome to you. What can I do  
for you?".



### श्लोकः
#### मूलम्
अथो पुनरिदं वाक्यं प्राजापत्यो नरोऽब्रवीत्।  
राजन्नर्चयता देवानद्य प्राप्तमिदं त्वया॥1.16.18॥

#### शब्दार्थः
अथो thereafter, प्राजापत्यः the being sent by Prajapati, नरः that person, पुनः again, इदं वाक्यम् these words, अब्रवीत् spoke, राजन् O king, देवान्  devatas, अर्चयता while  worshipping, त्वया by you, अद्य today, इदं this, प्राप्तम् obtained.

#### आङ्ग्लानुवादः
Thereafter the one who came from Prajapati answered, "O King you have obtained this payasam today in return for the worship offered to the devatas".



### श्लोकः
#### मूलम्
इदं तु नृपशार्दूल पायसं देवनिर्मितम्।  
प्रजाकरं गृहाण त्वं धन्यमारोग्यवर्धनम्॥1.16.19॥

#### शब्दार्थः
नृपशार्दूल O Best among kings, देवनिर्मितम् prepared by gods, प्रजाकरम् conferring progeny, धन्यम् bestowing affluence, आरोग्यवर्धनम् helps in improving health, इदम् पायसम् this Payasam, त्वम् you, गृहाण receive.

#### आङ्ग्लानुवादः
"O Lion among kings, receive this payasam prepared by gods, conferring progeny, bestowing affluence and improving health.



### श्लोकः
#### मूलम्
भार्याणामनुरूपाणामश्नीतेति प्रयच्छ वै।  
तासु त्वं प्राप्स्यसे पुत्रान्यदर्थं यजसे नृप॥1.16.20॥

#### शब्दार्थः
नृप O King, अश्नीत इति "consume it", अनुरूपाणाम् worthy, भार्याणाम् consorts, प्रयच्छ वै give it to them, यदर्थम् for whose sake, यजसे  you are performing  this sacrifice, पुत्रान् such sons, तासु inthem, त्वम् you, प्राप्स्यसे will obtain.

#### आङ्ग्लानुवादः
O King you are performing this sacrifice for the sake of sons. Give this to your  worthy consorts to consume it. They will bear you sons".



### श्लोकः
#### मूलम्
तथेति नृपतिः प्रीतश्शिरसा प्रतिगृह्यताम्।  
पात्रीं देवान्नसम्पूर्णां देवदत्तां हिरण्मयीम्॥1.16.21॥

#### शब्दार्थः
नृपतिः king, तथेति so be it, तां देवान्नसम्पूर्णाम् all that food prepared by deities, देवदत्ताम् bestowed by devatas, हिरण्मयीम् golden, पात्रीम् vessel, शिरसा by lowering his head respectfully, प्रतिगृह्य having received, प्रीतः pleased.

#### आङ्ग्लानुवादः
Dasaratha was pleased to receive respectfully the golden vessel filled with the payasam  prepared and bestowed by devatas.



### श्लोकः
#### मूलम्
अभिवाद्य च तद्भूतमद्भुतं प्रियदर्शनम्।  
मुदा परमया युक्तश्चकाराभिप्रदक्षिणम्॥1.16.22॥

#### शब्दार्थः
परमया by utmost, मुदा युक्तः endowed with joy, अद्भुतम् wonderful, प्रियदर्शनम् having pleasant countenance, तत् भूतम् that being, अभिवाद्य having saluated, प्रदक्षिणम् चकार  circumambulated.

#### आङ्ग्लानुवादः
Overwhelmed with great joy, he, walked around that wonderful being of pleasant  countenance again and again and saluated him respectfully.



### श्लोकः
#### मूलम्
ततो दशरथः प्राप्य पायसं देवनिर्मितम्।  
बभूव परमप्रीतः प्राप्य वित्तमिवाधनः॥1.16.23॥

#### शब्दार्थः
ततः afterthat, दशरथः Dasaratha, देवनिर्मितम् prepared by devatas, पायसम् Payasam, प्राप्य having obtained, वित्तम् wealth, प्राप्य having got, अधनःइव like a person having no wealth, परमप्रीतःबभूव was highly pleased.

#### आङ्ग्लानुवादः
Dasaratha who received the payasam prepared by devatas was highly pleased like a poor man who received wealth.



### श्लोकः
#### मूलम्
ततस्तदद्भुतप्रख्यं भूतं परमभास्वरम्।  
संवर्तयित्वा तत्कर्म तत्रैवान्तरधीयत॥1.16.24॥

#### शब्दार्थः
ततः then, अद्भुतप्रख्यम् having a wonderful form, परमभास्वरम् highly effulgent, तद्भूतम् that being, तत्कर्म that task, संवर्तयित्वा having performed, तत्रैव from there, अन्तरधीयत disappeared.

#### आङ्ग्लानुवादः
Then that effulgent figure of wonderful form having given the bowl of payasam vanished from there.



### श्लोकः
#### मूलम्
हर्षरश्मिभिरुद्योतं तस्यान्तःपुरमाबभौ।  
शारदस्याभिरामस्य चन्द्रस्येव नभोंऽशुभिः॥1.16.25॥

#### शब्दार्थः
हर्षरश्मिभिः with rays of happiness, उद्द्योतम् got brightened, तस्य his, अन्तःपुरम् inner apartment, अभिरामस्य delightful, शारदस्य autumnal, चन्द्रस्य moon's, अंशुभिः beams, नभःइव like sky, आबभौ shone.

#### आङ्ग्लानुवादः
The inner apartment, brightened with rays of happiness, shone like the autumnal sky in the glow of the moon.



### श्लोकः
#### मूलम्
सोऽन्तःपुरं प्रविश्यैव कौसल्यामिदमब्रवीत्।  
पायसं प्रतिगृह्णीष्व पुत्रीयं त्विदमात्मनः॥1.16.26॥

#### शब्दार्थः
सः he, अन्तःपुरम् inner apartment, प्रविश्यैव after entering, कौसल्याम् addressing queen Kausalya, इदम् these words, अब्रवीत् spoke, आत्मनः for you, पुत्रीयम् bestowing sons, इदम् this, पायसम् Payasam, प्रतिगृह्णीष्व receive it.

#### आङ्ग्लानुवादः
He entered the inner apartment and addressing queen Kausalya said, "Receive this payasam which has the power to give you sons".



### श्लोकः
#### मूलम्
कौसल्यायै नरपतिः पायसार्धं ददौ तदा।  
अर्धादर्धं ददौ चापि सुमित्रायै नराधिपः॥1.16.27॥  
कैकेय्यै चावशिष्टार्धं ददौ पुत्रार्थकारणात्।  
प्रददौ चावशिष्टार्धं पायसस्यामृतोपमम्॥1.16.28॥  
अनुचिन्त्य सुमित्रायै पुनरेव महीपतिः।  
एवं तासां ददौ राजा भार्याणां पायसं पृथक् ॥1.16.29॥

#### शब्दार्थः
तदा then, नरपतिः king Dasaratha, कौसल्यायै for Kausalya, पायसार्धम् half of Payasa, ददौ gave, नराधिपः king, अर्धात् from the half portion, अर्धम् half of it, सुमित्रायै अपि for Sumitra also, ददौ gave, अवशिष्टार्धम् the remaining half, पुत्रार्थकारणात् for the sake of son, कैकेय्यै for Kaikeyi, ददौ gave, महीपतिः king, अनुचिन्त्य having thought over, पायसस्य Payasam, अमृतोपमम् resembling ambrosia, अवसिष्टार्धम् the remaining half, पुनरेव again, सुमित्रायै for Sumitra, प्रददौ gave, एवम् in this manner, राजा king, तासां भार्याणाम् for his wives, पृथक् separately, पायसम् Payasam, ददौ gave.

#### आङ्ग्लानुवादः
Then Dasaratha gave half the portion of payasam to Kausalya, half of the remaining half to Sumitra, half of the remaining portion (oneeighth of original) to Kaikeyi for the sake of a son. On further thinking, he gave the remaining oneeighth portion to Sumitra. In this manner the king divided and distributed the payasam among his wives separately.



### श्लोकः
#### मूलम्
तास्त्वेतत्पायसं प्राप्य नरेन्द्रस्योत्तमास्स्त्रयः।  
सम्मानं मेनिरे सर्वांः प्रहर्षोदितचेतसः॥1.16.30॥

#### शब्दार्थः
नरेन्द्रस्य king's, उत्तमाः excellent, ताःस्त्रियः those women, सर्वाः all, एतत् this, पायसम् Payasam, प्राप्य having received, प्रहर्षोदितचेतसः minds filled with delight, सम्मानम्  honour  मेनिरे considered.

#### आङ्ग्लानुवादः
The virtuous wives of the king were exceedingly delighted and felt honoured after receiving the payasam .



### श्लोकः
#### मूलम्
ततस्तु ताः प्राश्य तदुत्तमास्त्रियो  
महीपतेरुत्तमपायसं पृथक्।  
हुताशनादित्यसमानतेजसो  
ऽचिरेण गर्भान्प्रतिपेदिरे तदा॥1.16.31॥

#### शब्दार्थः
ततः then, महीपतेः king's, ताःउत्तमास्त्रियः excellent consorts, तत् उत्तमपायसम् that choicest Payasam, पृथक् separately, प्राश्य having consumed, हुताशनादित्यसमानतेजसः resembling glowing fire and Sun in lustre, अचिरेण after short gap of time, तदा then, गर्भान् प्रतिपेदिरे became pregnant.

#### आङ्ग्लानुवादः
Then the excellent consorts of the king who glowed like fire and the Sun, having consumed the choicest payasam, became pregnant in a short time.



### श्लोकः
#### मूलम्
ततस्तु राजा प्रसमीक्ष्य ताः स्त्रियः  
प्ररूढगर्भाः प्रतिलब्धमानसः।  
बभूव हृष्टस्त्रिदिवे यथा हरिः  
सुरेन्द्रसिद्धर्षिगणाभिपूजितः॥1.16.32॥

#### शब्दार्थः
ततः then, राजा king, प्ररूढगर्भाः pregnant women, ताः स्त्रियः those wives, प्रसमीक्ष्य having seen, प्रतिलब्धमानसः having regained composure of mind, त्रिदिवे in the heavens, सुरेन्द्रसिद्धर्षिगणाभिपूजितः worshipped by Indra, hosts of siddhas and rishis, यथा हरिः like Visnu, हृष्टःबभूव became delighted.

#### आङ्ग्लानुवादः
The king now regained his composure of mind on seeing his pregnant wives. He looked delighted like Visnu worshipped by Indra, and hosts of siddhas and rishis.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे षोडशस्सर्गः॥  
Thus ends the sixteenth sarga of Balakanda of the holy Ramayana the first epic  
composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/02-putrakAmaH/016_pAyasapradAnam.md">
<details><summary><h2>भूषणम् ...{Loading}...</h2></summary>



ततो नारायणो विष्णुर्नियुक्तः सुरसत्तमैः ।  

जानन्नपि सुरानेवं श्लक्ष्णं वचनमबव्रीत्  ॥  १।१६।१  ॥   

एवं मनुष्यलोके दशरथपुत्रत्वेनावतीर्य रावणवधः कर्तव्य इत्युक्तम्, तत्र
किं मया उपेन्द्रादिवत् स्वस्वरूपेण स्थातव्यम्, उत प्रकारान्तरेणेति
भगवान् बहुमानार्थं पृच्छति तत इत्यादि । न रिष्यन्ति न नश्यन्तीति नराः,
नित्यवस्तूनि । "अन्येभ्यो ऽपि दृश्यते" इति डप्रत्ययः । सुप्सुपेति
नगनैकादिवत् समासः । नराणां समूहो नारम् । "तस्य समूहः" इत्यण् । नारमयनं
वासस्थानं यस्यासौ नारायणः । "पूर्वपदात्सञ्ज्ञायामगः" इति णत्वम् ।
सर्वान्तर्यामीत्यर्थः । यद्वा नाराणामयनं नारायणः । इध्मव्रश्चनः पलाशशातन
इत्यादिवल्ल्युडन्तस्यापि पुँल्लिङ्गत्वम्, एवं सर्वस्मात्परो ऽपि
सुरसत्तमैः नियुक्त इत्याश्रितपारतन्त्र्यमुच्यते । तादृशो विष्णुः
जानन्नपि उत्तरनिश्चयज्ञो ऽपि सम्मानार्थं श्लक्ष्णं मधुरं वचनमब्रवीत्  ॥ 
१।१६।१  ॥   

  

उपायः को वधे तस्य राक्षसाधिपतेस्सुराः ।  

यमहं तं समास्थाय निहन्यामृषिकण्टकम्  ॥  १।१६।२  ॥   

उपाय इति । आस्थाय स्वीकृत्य यमुपायमास्थाय तं निहन्यां स उपायः क
इत्यन्वयः  ॥  १।१६।२  ॥   

  

एवमुक्ताः सुराः सर्वे प्रत्यूचुर्विष्णुमव्ययम् ।  

मानुषीं तनुमास्थाय रावणं जहि संयुगे  ॥  १।१६।३  ॥   

एवमिति । मानुषीं न तु दैवीम्  ॥  १।१६।३  ॥   

  

स हि तेपे तपस्तीव्रं दीर्घकालमरिन्दम ।  

येन तुष्टो ऽभवद्ब्रह्मा लोककृल्लोकपूर्वजः  ॥  १।१६।४  ॥   

तत्र हेतुमाह स हीति । लोककृत्वे हेतुः लोकपूर्वज इति । लोकशब्दो ऽत्र
देवादिजनपरः  ॥  १।१६।४  ॥   

  

सन्तुष्टः प्रददौ तस्मै राक्षसाय वरं प्रभुः ।  

नानाविधेभ्यो भूतेभ्यो भयं नान्यत्र मानुषात्  ॥  १।१६।५  ॥   

सन्तुष्ट इति । मानुषादन्यत्र मानुषं विना । नानाविधेभ्यो भूतेभ्यो भयं
नेति वरं प्रददावित्यन्वयः  ॥  १।१६।५  ॥   

  

अवज्ञाताः पुरा तेन वरदाने हि मानवाः  ॥  १।१६।६  ॥   

अभयं कुतो न दत्तं मानुषेभ्य इत्यत्राह अवज्ञाता इति  ॥  १।१६।६  ॥   

  

एवं पितामहात्तस्माद्वरं प्राप्य स दर्पितः ।  

उत्सादयति लोकाँस्त्रीन् स्त्रियश्चाप्यवकर्षति  ॥  १।१६।७  ॥   

एवमिति । दर्पितः सञ्जातदर्पः  ॥  १।१६।७  ॥   

  

तस्मात्तस्य वधो दृष्टो मानुमेभ्यः परन्तप ।  

इत्येतद्वचनं श्रुत्वा सुराणां विष्णुरात्मवान् ।  

पितरं रोचयामास तदा दशरथं नृपम्  ॥  १।१६।८  ॥   

प्रकृतमुपसंहरति तस्मादिति । इतीति । पितरमिति मनुष्यरूपेणावतरितुमिति शेषः
 ॥  १।१६।८  ॥   

  

स चाप्यपुत्रो नृपतिस्तस्मिन् काले महाद्युतिः ।  

अयजत्पुत्रियामिष्टिं पुत्रेप्सुररिसूदनः  ॥  १।१६।९  ॥   

स चापीति । तस्मिन् काले भगवदवतितीर्षाकाले । पुत्रियामित्यत्र ह्रस्व
आर्षः  ॥  १।१६।९  ॥   

  

स कृत्वा निश्चयं विष्णुरामन्त्र्य च पितामहम् ।  

अन्तर्धानं गतो देवैः पूज्यमानो महर्षिभिः  ॥  १।१६।१०  ॥   

स इति । निश्चयं मनुष्यभूत एवावतरिष्यामीति निश्चयम् । आमन्त्र्य
साधयामीत्युक्त्वा  ॥  १।१६।१०  ॥   

  

ततो वै यजमानस्य पावकादतुलप्रभम् ।  

प्रादुर्भूतं महद्भूतं महावीर्यं महाबलम्  ॥  १।१६।११  ॥   

कृष्णरक्ताम्बरधरं रक्ताक्षं दुन्दुभिस्वनम् ।  

स्निग्धहर्यक्षतनुजश्मश्रुप्रवरमूर्द्धजम्  ॥  १।१६।१२  ॥   

शुभलक्षणसम्पन्नं दिव्याभरणभूषितम् ।  

शैलशृङ्गसमुत्सेधं दृप्तशार्दूलविक्रमम्  ॥  १।१६।१३  ॥   

दिवाकरसमाकारं दीप्तानलशिखोपमम् ।  

तप्तजाम्बूनदमयीं राजतान्तपरिच्छदाम्  ॥  १।१६।१४  ॥   

दिव्यपायससम्पूर्णां पात्रीं पत्नीमिव प्रियाम् ।  

प्रगृह्य विपुलां दोर्भ्यां स्वयं मायामयीमिव  ॥  १।१६।१५  ॥   

अथ पुत्रकामेष्टिफलं भगवतश्चतुर्धावतारं सूचयन् प्रजापतिप्रेरितपुरुषेण
पायसप्रदानं दर्शयति ततो वा इति, श्लोकपञ्चकमेकान्वयम् । ततः
विष्णोरन्तर्द्धानानन्तरम् । यजमानस्येति वर्तमाननिर्देशेन द्रव्यत्यागकाल
एव प्रादुर्भावः सूचितः । पावकात् आहवनीयात् । भूतं पुरुषविशेषः ।
स्निग्धाः चिक्कणा हर्यक्षस्येव तनुजाः लोमानि श्मश्रुप्रवरा मूर्द्धजाः
केशाश्च यस्य तत्तथा । समुत्सेधः उन्नतिः । दृप्तशार्दूलविक्रमं
तद्वद्भयङ्करम् । प्रभामण्डलवत्तया दिवाकरसमाकारम्, तैक्ष्ण्यातिशयेन
दीप्तानलशिखोपमम् । तप्तजाम्बूनदमयीं द्रुतकनकमयीम् । राजतः रजतविकारः
अन्ते उपरि परिच्छदः पिधानपात्रं यस्यास्ताम् । पात्र्यास्स्त्रीलिङ्गत्वेन
पत्नीसाम्यम् । मायामयीमिव असम्भावितत्वेनाश्चर्यावहामित्यर्थः । स्वयं
प्रगृह्य प्रादुर्भूतमित्यन्वयः । विपुलतरत्वेन हस्तमात्रेण
गृहीतुमशक्यत्वात् बाहुभ्यामित्युक्तम्  ॥  १।१६।११ १५  ॥   

  

समवेक्ष्याब्रवीद्वाक्यमिदं दशरथं नृपम् ।  

प्राजापत्यं नरं विद्धिमामिहाभ्यागतं नृप  ॥  १।१६।१६  ॥   

समवेक्ष्येति । दशरथं समवेक्ष्येदमबव्रीत् । कथम् ? इहागतं मां प्राजापत्यं
प्रजापतेरागतम् । "दित्यदित्यादित्यपत्युत्तरपदाण्ण्यः" इति
प्राग्दीव्यतीयो ण्यप्रत्ययः । नरं विद्धि  ॥  १।१६।१६  ॥   

  

ततः परं तदा राजा प्रत्युवाच कृताञ्जलिः ।  

भगवन् स्वागतं ते ऽस्तु किमहं करवाणि ते  ॥  १।१६।१७  ॥   

ततः परमिति । ततःपरम्, तदनन्तरमिति यावत् । ऽप्राजापत्यं च मां विद्धिऽ
इत्युक्त्यनन्तरमित्यर्थः । तदा तदैव  ॥  १।१६।१७  ॥   

  

अथो पुनरिदं वाक्यं प्राजापत्यो नरो ऽब्रवीत् ।  

राजन्नर्चयता देवानद्य प्राप्तमिदं त्वया  ॥  १।१६।१८  ॥   

अथो इति । अथो अथेति पर्यायौ । अर्चयता, अश्वमेधपुत्रकामेष्टिभ्यामिति शेषः
 ॥  १।१६।१८  ॥   

  

इदं तु नरशार्दूल पायसं देवनिर्मितम् ।  

प्रजाकरं गृहाण त्वं धन्यमारोग्यवर्द्धनम्  ॥  १।१६।१९  ॥   

इदंशब्दार्थमाह इदं त्विति । देवनिर्मितं देवेन विष्णुना निर्मितम् । धन्यं
धनकरम् । स्वर्गादित्वाद्यत्  ॥  १।१६।१९  ॥   

  

भार्याणामनुरूपाणामश्नीतेति प्रयच्छ वै ।  

तासु त्वं लप्स्यसे पुत्रान् यदर्थं यजसे नृप  ॥  १।१६।२०  ॥   

भार्याणामिति । अनुरूपाणाम् सवर्णानामित्यर्थः । चतुर्थ्यर्थे षष्ठी  ॥ 
१।१६।२०  ॥   

  

तथेति नृपतिः प्रीतः शिरसा प्रतिगृह्य ताम् ।  

पात्रीं देवान्नसम्पूर्णां देवदत्तां हिरण्मयीम्  ॥  १।१६।२१  ॥   

तथेति । देवान्नं देवनिर्मितान्नम् । देवदत्तां देवप्रेरिताम्  ॥  १।१६।२१
 ॥   

  

अभिवाद्य च तद्भूतमद्भुतं प्रियदर्शनम् ।  

मुदा परमया युक्तश्चकाराभिप्रदक्षिणम्  ॥  १।१६।२२  ॥   

अभिवाद्येति । अभितः प्रदक्षिणमभिप्रदक्षिणम्  ॥  १।१६।२२  ॥   

  

ततो दशरथः प्राप्य पायसं देवनिर्मितम् ।  

बभूव परमप्रीतः प्राप्य वित्तमिवाधनः  ॥  १।१६।२३  ॥   

तत इति । प्राप्य लब्ध्वा  ॥  १।१६।२३  ॥   

  

ततस्तदद्भुतप्रख्यं भूतं परमभास्वरम् ।  

संवर्तयित्वा तत्कर्म तत्रैवान्तरधीयत  ॥  १।१६।२४  ॥   

तत इति । अद्भुतप्रख्यं अद्भुताकारम् । संवर्तयित्वा समाप्य । तत्कर्म
पायसप्रदानरूपं कर्म ।  

तत्र अग्नौ  ॥  १।१६।२४  ॥   

  

हर्षरश्मिभिरुद्योतं तस्यान्तःपुरमाबभौ ।  

शारदस्याभिरामस्य चन्द्रस्येव नभों ऽशुमिः  ॥  १।१६।२५  ॥   

हर्षेति । हर्षरश्मिभिः हर्षकृतकान्तिभिः । उद्योतम् उद्भूतप्रकाशम् ।
अन्तःपुरम् अन्तःपुरस्त्रियः । शारदस्य शरदि भवस्य । अभिरामस्य
निष्कलङ्कस्य । अयं हर्षः पायसप्रदानकृतः  ॥  १।१६।२५  ॥   

  

सो ऽन्तः पुरं प्रविश्यैव कौसल्यामिदमब्रवीत् ।  

पायसं प्रतिगृह्णीष्व पुत्रीयं त्विदमात्मनः  ॥  १।१६।२६  ॥   

स इति । पुत्रीयं पुत्रोत्पत्तिनिमित्तम्  ॥  १।१६।२६  ॥   

  

कौसल्यायै नरपतिः पायसार्द्धं ददौ तदा ।  

अर्द्धादर्द्धं ददौ चापि सुमित्रायै नराधिपः ।  

कैकेय्यै चावशिष्टार्द्धं ददौ पुत्रार्थकारणात्  ॥  १।१६।२७  ॥   

अथ राज्ञः पत्नीभ्यो विभज्य पायसप्रदानमाह त्रिभिः कौसल्याया इत्यादि ।
पायसस्यार्द्धं पायसार्द्धम् । अर्द्धशब्दो ऽत्र समांशवचनः । "अर्द्धं समें
ऽशके" इत्यमरः । ददौ ज्येष्ठपत्नीत्वादिति भावः । अर्द्धात् पृथक्कृत्य
अर्द्धं सुमित्रायै द्वितीयमहिष्यै ददौ, चतुर्थांशमित्यर्थः । अवशिष्टस्य
पायसस्यार्द्धमवशिष्टार्द्धम्, अष्टमांशमित्यर्थः । कैकेय्यै तृतीयमहिष्यै
ददौ । पुत्रार्थकारणात् पुत्ररूपप्रयोजननिमित्तात् । इदं त्रिष्वपि
दानेष्वन्वेति  ॥  १।१६।२७  ॥   

  

प्रददौ चावशिष्टार्द्धं पायसस्यामृतोपमम् ।  

अनुचिन्त्य सुमित्रायै पुनरेव महीपतिः  ॥  १।१६।२८  ॥   

प्रददाविति । अनुचिन्त्य कैकेय्यपेक्षया सुमित्रायाः अधिकांशभाक्त्वं
भवेदिति विचार्येत्यर्थः । तस्यापि हि कैकेय्यै दाने कैकेयीसुमित्रयोः
समांशता स्यात् । तन्न युक्तम् । अन्यथा ज्येष्ठाकनिष्ठावैषम्यं न स्यात् ।
कैकेयी हि कनिष्ठा "न ते ऽम्बा मध्यमा तात गर्हितव्या कथञ्चन"
इत्यत्रेतरपत्न्यपेक्षया मध्यमात्वमुक्तम् । वल्लभायामपि कैकेय्यां
सम्भोगविषये पक्षपातः, न तु धर्म्यसंविभागे । अतो बहुमानाय
ज्यैष्ठ्यक्रमात् भागतारतम्यं कृतम्, अत एव "सम्मानं मेनिरे" इति वक्ष्यति
। ततो ऽनेन भागेन रामो विष्णोरर्द्धांशः, लक्ष्मणः पादांशः, भरतशत्रुघ्नौ
पादस्यार्द्धांशौ । नन्वेवं सति कथमुत्तरत्र भरतः
साक्षाद्विष्णोश्चतुर्भागः, लक्ष्मणशत्रुघ्नौ
विष्णोरर्द्धसमन्वितावित्युच्यते ? सत्यम्, ऽसाक्षाद्विष्णोश्चतुर्भागःऽ
इत्यत्र साक्षाद्विष्णोः विष्णोरर्द्धस्य रामांशस्य चतुर्थो भाग इत्यर्थः ।
यद्वा चतुर्थस्य भागश्चतुर्भागः, अष्टमांश इत्यर्थः ।
अर्द्धसमन्वितावित्यत्राप्यर्द्धशब्द एकदेशवाची । "भित्तं श कलखण्डे वा
पुंस्यर्द्धोर्द्धं समें ऽशके" इत्येकदेशे ऽपि
पुँल्लिङ्गार्द्धशब्दस्यानुशासनात् । अत्र प्राशनादिक्रमवशात् भरतस्य
लक्ष्मणशत्रुघ्नाभ्यां ज्येष्ठ्यम् । ननु लक्ष्मणस्य भरतात्
ज्यैष्ठ्यमंशाधिक्यात् प्रथमप्राशनाच्च । अत एव वक्ष्यति "ततो
लक्ष्मणमासाद्य वैदेहीं च परन्तपः । अभ्यवादयत प्रीतो भरतो नामचाब्रवीत्
 ॥ " इति। मैवम्, कैकेय्या एव प्रथमप्राशनं सुमित्राया
द्वितीयांशग्रहणविलम्बेन प्राशनविलम्बात्, उत्पत्तिक्रमे तथोक्तेः। ऽन
सङ्ख्ये भरतानुजःऽ इत्युक्तत्वात्। अभिवादनं तु सीतायामेवान्वेति।
लक्ष्मणमासाद्य आलिङ्ग्येत्यर्थः। रामानुजत्वव्यवहार  

आसक्त्याधिक्यात् । एवं सति क्वचित् भरतस्य लक्ष्मणानुजत्वोक्तिः
बहुव्रीहिसमासेन समाधेया । भरतानुज इति लक्ष्मणस्याभिधानात्
सर्वप्राशनानन्तरमेव सुमित्रया भुक्तमिति । पुराणान्तरविरोधः कल्पभेदेन
परिहार्यः । रामादिमूर्तयश्च पायसपरिणामाः, नतु शुक्रशोणितपरिणामाः ।
तत्प्राशनानन्तरं गर्भधारणवचनात् "न तस्य प्राकृता मूर्तिः" "न
भूतसङ्घसंस्थानो देहो ऽस्य परमात्मनः ।" इत्यादिस्मरणात् । पायसं च भगवतः
षाड्गुण्यविग्रह एव । तद्वृद्धिश्च नान्नपानादि कृता,
किन्त्विच्छाकृतेत्यादिकं सर्वमवसेयम्  ॥  १।१६।२८  ॥   

  

एवं तासां ददौ राजा भार्याणां पायसं पृथक्  ॥  १।१६।२९  ॥   

उपसंहरति एवमिति  ॥  १।१६।२९  ॥   

  

तास्त्वेतत्पायसं प्राप्य नरेन्द्रस्योत्तमाः स्त्रियः ।  

सम्मानं मेनिरे सर्वाः प्रहर्षोदितचेतसः  ॥  १।१६।३०  ॥   

ता इति । सम्मानं राजकृतपायसप्रदानक्रमरूपं बहुमानम् । मेनिरे अनुमेनिरे ।
प्रहर्षोदितचेतसः उदितप्रहर्षमनसः । तारतम्येन दानं पौर्वापर्यं च
ज्येष्ठानुक्रमकृतत्वेन सर्वासां सम्मतमेवासीदिति भावः  ॥  १।१६।३०  ॥   

  

ततस्तु ताः प्राश्य तदुत्तमस्त्रियो महीपतेरुत्तमपायसं पृथक् ।  

हुताशनादित्य समानतेजसो ऽचिरेण गर्भान् प्रतिपेदिरे तदा  ॥  १।१६।३१  ॥   

वक्तव्ये ऽपि यज्ञवृत्तान्तशेषे प्रसङ्गात् सौकर्याय
नगरप्रवेशानन्तरभाविकथाशेषं सङ्ग्रहेण दर्शयति तत इति । तत् पायसमित्यन्वयः
। हुताशनादित्यशब्दौ तत्तेजःपरौ  ॥  १।१६।३१  ॥   

  

ततस्तु राजा प्रतिवीक्ष्य ताः स्त्रियः प्ररूढगर्भाः प्रतिलब्धमानसः ।  

बभूव हृष्टस्त्रिदिवे यथा हरिस्सुरेन्द्रसिद्धर्षिगणाभिपूजितः  ॥  १।१६।३२
 ॥   

इत्यार्षे श्रीरामायणे वाल्मीकीये आदिकाव्ये बालकाण्डे षोडशः सर्गः  ॥  १६
 ॥   

तत इति । प्रतिलब्धमानसः स्वस्थचित्तः  ॥  १।१६।३२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षोडशः सर्गः  ॥  १६  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/02-putrakAmaH/016_pAyasapradAnam.md">
<details><summary><h2>शिरोमणी ...{Loading}...</h2></summary>



तत इति । ततः देवस्तवनानन्तरं सुरसत्तमैः सुरश्रेष्ठैः ।
साकेतस्थैरित्यर्थः । नियुक्तः प्रार्थितः नारायणो विष्णुः नारायणश्च आः
ब्रह्मा च उः शिवश्च नारायणावस्तेषां विष्णुर्व्यापको रघुनाथः जानन्
वधोपायं विज्ञातापि एवं वक्ष्यमाणप्रकारेण श्लक्ष्णं मनोहरं वचनमब्रवीत् ।
अत एव पर्यायीभूतोच्चरितविष्णुनारायणान्यतरस्य न वैयर्थ्यम् ।
पूर्वोत्तरग्रन्थश्चाविरुद्धः  ॥  १।१६।१  ॥   

  

तद्वचनमेवाह उपाय इति । हे सुराः तस्य राक्षसाधिपतेः रावणस्य वधे उपायः कः
। यमुपायं आस्थाय सम्पाद्य ऋषिकण्टकं तं रावणमहं हन्याम्  ॥  १।१६।२  ॥   

  

एवमिति । एवमनेन प्रकारेण उक्ताः रघुनाथेन पृष्टाः सर्वे सुराः अव्ययं
प्राकृतदेशकालवस्तुपरिच्छेदशून्यं विष्णुं ब्रह्मादित्रिदेवव्यापकं रामं
प्रत्यूचुः । तदुक्तिमेवाह मानुषीमिति । मानुषीं नित्यद्विभुजनराकृतिं
स्वविग्रहम् आस्थाय प्रकटायोध्यायां प्रकटय्य संयुगे सङ्ग्रामे रावणं जहि
 ॥  १।१६।३  ॥   

  

रावणस्यान्यावध्यत्वे हेतुमाह स इति सार्धश्लोकद्वयेन । हे अरिन्दम
आश्रितारिनिवर्तक स रावणः दीर्घकालं तीव्रं तपस्तेपे । हि प्रसिद्धमेतत्
येन तपसा लोककृत्साक्षात् स्वांशद्वारा च लोककर्ता अत एव लोकपूर्वजः लोके
सत्यलोके पूर्वजः स्वांशद्वारा पूर्वं प्रादुर्भूतो ब्रह्मा तुष्टो ऽभवत्
 ॥  १।१६।४  ॥   

  

सन्तुष्ट इति । सन्तुष्टः तत्तीव्रतपसा सन्तोषं प्राप्तः प्रभुः समर्थः
साकेतस्थो ब्रह्मा तस्मै सङ्केतादवतीर्णाय राक्षसाय रघुनाथेच्छया
प्राप्तरक्षस्स्वभावाय रावणाय वरं प्रददौ । वरमेवाह मानुषात्
नराकृतिपरमात्मनो ऽन्यत्र भूतेभ्यः तत्स्मृतिविषयेभ्यः नानाविधेभ्यः
प्राकृतमनुष्यादिभ्यः देवादिभ्यः ब्रह्मादिभ्यश्च भयं न । भवेदिति शेषः  ॥ 
१।१६।५  ॥   

  

ननु नराकृतिपरमात्मनो ऽपि भयाभावः कुतो न याचितः इत्यत आह अवेति । हे अव
अस्मद्रक्षक पुरा पौर्वकालिके वरदाने वरदापने वरयाचनसमय इत्यर्थः । ते
अवाङ्मनसगोचराः मानवाः मनुवंशत्वेन प्रसिद्धाः
नराकृतिनित्यद्विभुजपरमात्मानो भवन्तो नैव ज्ञाताः । हिशब्द एवार्थे ।
वरदानेन मानवा इति पाठे तेन रावणेन मानवा न ज्ञाता इत्यर्थः ।
अन्तर्भावितणिजर्थको ऽत्र दाधातुः  ॥  १।१६।६  ॥   

  

एवमिति । एवमनेन प्रकारेण तस्मात्पितामहाद्ब्रह्मणः वरं प्राप्यैव दर्पितः
प्राप्तगर्वः सः त्रीन् ल्लोकानुत्सादयति पीडयति स्त्रियश्चापकर्षति हरति ।
उपसंहरन्नाह तस्मादिति । हे परन्तप तस्मादुक्तहेतोः तस्य रावणस्य वधः
मानुषेभ्यः मनुवंशविशेषाद्भवतः दृष्टः ज्ञातः । बहुत्वमादरार्थम् । एतेन
प्रकटीभूय तद्वधं कुरु इति प्रार्थना सूचिता  ॥  १।१६।७  ॥   

  

इतीति । आत्मवान् आत्मानो नियम्याः सन्ति अस्येति । विष्णुः
ब्रह्मादित्रिदेवव्यापको रामः इति । अनेन प्रकारेण सुराणामेतद्वचनं
श्रुत्वा नृपं राजराजं पितरं नित्यपितरं दशरथं रोचयामास  ॥  १।१६।८  ॥   

  

स इति । अपुत्रः पुत्रप्राकट्यरहितः महाद्युतिः पूर्वतोप्यतिदीप्तिमान्
अरिसूदनः शत्रुनाशनः पुत्रेप्सुः पुत्रप्राकट्यकामः स प्रसिद्धो दशरथः
पुत्रियां पुत्रप्राकट्यहेतुर्भूतामिष्टिं तस्मिन्काले अयजदकरोत्  ॥  १।१६।९
 ॥   

  

स इति । विष्णुः ब्रह्मादित्रिदेवव्यापकः स रघुनाथः निश्चयं
स्वप्रादुर्भावदार्ढ्यं कृत्वा पितामहं साकेतस्थब्रह्माणमामन्त्र्य
सम्भाष्य च महर्षिभिः कृतसाक्षात्कारपरमात्मभिः ऋष्यशृङ्गादिभिः देवैः
साकेतस्थब्रह्मादिभिश्च पूज्यमानः  

सन्नन्तर्धानं अन्तः वृन्दावनमहावैकुण्ठमहाशम्भुलोकचित्रकूटमध्ये धीयते
रघुनाथेन नित्यं पाल्यते यत् तत् अप्रकटसाकेतपुरं गतः प्राप्तः । किञ्च
अन्तर्धानं सर्वाप्रत्यक्षतां गतः अप्रकटायोध्यायां स्थित इत्यर्थः । चकार
आवृत्त्यान्यत्राप्यन्वेति  ॥  १।१६।१०  ॥   

  

रघुनाथोपदिष्टब्रह्मणा रघुनाथप्रादुर्भावसूचकं तेजोमयपापसम्प्रेषितमिति
वर्णयन्नाह तत इत्यादिपञ्चभिः श्लोकैः । ततः रघुनाथोपदिष्टब्रह्मप्रेरणातः
यजमानस्य पावकात्प्रादुर्भूतमतुलप्रभम् अतुला तोलयितुमशक्या प्रभा यस्य अत
एव महत् सर्वपूज्यं अत एव भूतं चिन्तनीयं महावीर्यम् अघटितघटनापटीयो
देहबलविशिष्टं महाबलं तादृशेन्द्रियबलविशिष्टम् । वैशब्दो हेत्वर्थे  ॥ 
१।१६।११  ॥   

  

कृष्णं कृष्णवर्णं रक्ताम्बरधरम् अरुणवस्त्रयुक्तं रक्ताक्षम् अरुणनेत्रं
दुन्दुभिस्वनं दुन्दुभिसदृशगम्भीरनादविशिष्टं स्निग्धाः दर्शनमात्रेण
स्नेहोत्पादकाः हर्यक्षस्य सिंहस्येव तनुजाः लोमसमूहाश्च श्मनि मुखे श्रयते
इति श्मश्रु च प्रवराः दीर्घाः मूर्धजाः केशाश्च यस्य तत्  ॥  १।१६।१२  ॥   

  

शुभेति । शुभलक्षणसम्पन्नं सामुद्रिकोक्तसल्लक्षणसंयुक्तं दिव्याभरणभूषितं
प्राकृतविलक्षणभूषणभूषितं शैलस्य पर्वतस्य शृङ्गवत्समुत्सेधमुन्नतं दृप्तो
यः शार्दूलो व्याघ्रस्तद्विक्रम इव विक्रमः पादन्यासो यस्य तत्  ॥  १।१६।१३
 ॥   

  

दिवाकरेति । दिवाकरसमाकारं दिवाकरस्य सूर्यस्य समः तुल्य आकार आकृतिर्यस्य
तेजोविशेषेण । अ(आ?)लक्ष्यमाणावयवविभागक इत्यर्थः । स एव दीप्तानलशिखोपमं
तप्तजाम्बूनदमयीं तप्तं सद्यः प्रतप्तमिव यज्जाम्बूनदं सुवर्णं तन्मयीं
राजतो रजतविकारो ऽन्तः उपरिभागवर्ती परिच्छद आच्छादनं यस्यास्ताम्  ॥ 
१।१६।१४  ॥   

  

दिव्येति । दिव्यपायससम्पूर्णां प्राकृतविलक्षणपायसपूरितां प्रियां
प्रीतिविषयीभूतां पत्नीमिव पत्नीसदृशीं विपुलां बृहतीम् । हस्तमात्रेण
ग्रहीतुमशक्यामित्यर्थः । मायामयीं अद्भुतत्वेन मायारचितामिव
सत्यामित्यर्थः  ॥  १।१६।१५  ॥   

  

पात्रीं दोर्भ्यां स्वयं प्रगृह्य समवेक्ष्य नृपं दर्शयित्वा नृपं दशरथमिदं
वाक्यमब्रवीत् । तद्वाक्यमेवाह हे नृप प्राजापत्यं प्रजापतिप्रेषितमिह
भवत्समीपे अभ्यागतं प्राप्तं नरं पुरुषविशेषं मां विद्धि जानीहि  ॥  १।१६।१६
 ॥   

  

अत इति । तदा नरवचनश्रवणानन्तरकाले कृताञ्जलिर्बद्धयुगलकरो राजा अतः
तदुक्तिश्रवणाद्धेतोः परं तृप्तिकरं वचः प्रत्युवाच सम्यगूचे । तदेवाह ते
तवागतमागमनं सु अस्मत्प्रेरकमस्तु । आज्ञापयेत्यर्थः ।
प्रेरणार्थकषूधातोर्निष्पन्नं सु इति । हे भगवन् अघटितघटनापटीयस्ते तव अहं
किं करवाणि  ॥  १।१६।१७  ॥   

  

अथो इति । अथो महाराजवचनानन्तरं प्राजापत्यो नरः इदं वक्ष्यमाणं वाक्यं
पुनः अब्रवीत् । तदेवाह हे राजन् देवान् नित्यं क्रीडापरान् साकेतनिवासिनः
अर्चयता पूजनं कारयता त्वया इदं स्वाभिलषितसूचकं सद्यः प्राप्तम्  ॥ 
१।१६।१८  ॥   

  

इदमिति । देवनिर्मितं देवैः साकेतनिवासिसुरैः निर्मितं रचितं प्रजाकरं
पुत्रप्राकट्यनिमित्तं धन्यम् धनहेतुम् अरोगस्य भाव आरोग्यं तस्य वर्द्धनम्
इदं पायसं हे नरशार्दूल पुरुषश्रेष्ठ त्वं गृहाण । तुना एतदभिवादय  ॥ 
१।१६।१९  ॥   

  

पायसग्रहणानन्तरं यत्कर्तव्यं तदाह भार्याणामिति । अश्नीत यूयं भक्षयत
इत्युक्त्वा अनुरूपाणां दिव्यपायसभक्षणयोग्यानाम् ।
समानकुलोद्भवानामेवेत्यर्थः । भार्याणां प्रयच्छ । भार्याणामिति
सम्बन्धसामान्ये षष्ठी । तासु पायसभक्षिकासु पुत्रान् त्वं लप्स्यसे एव
यदर्थं यत्प्राकट्यार्थं यजसे । वैशब्द एवार्थे  ॥  १।१६।२०  ॥   

  

तथेति । प्रीतः सर्वप्रीतिविषयीभूतो नृपतिः देवान्नसम्पूर्णां
दिव्यपायसपूरितां देवदत्तां साकेतनिवासिप्राजापत्यनरदत्तां हिरण्मयीं तां
विपुलां पात्रीं तथेत्युक्त्वा प्रतिगृह्य शिरसा ऽभिवाद्य च अद्भुतं
प्राकृतविलक्षणं प्रियदर्शनं मनोहररूपं भूतं प्राप्तं तत् प्राजापत्यनररूपं
तेजश्च शिरसाभिवाद्य परमया मुदा युक्तः सन् अभिप्रदक्षिणं चकार ।
द्वयोरेकत्रान्वयः  ॥  १।१६।२१  ॥   

  

तत इति । देवनिर्मितं पायसं ततः प्राजापत्यनराद्दशरथः प्राप्य वित्तं
प्राप्या ऽधन इव परमप्रीतो बभूव  ॥  १।१६।२३  ॥   

  

तत इति । अद्भुतप्रख्यम् अद्भुताकारविशिष्टं ततः पावकात् भूतं प्राप्तं
परमभास्वरं तत् प्राजापत्यनररूपतेजः तत् पुत्रेष्टिरूपं कर्म संवर्तयित्वा
संसाध्य । फलं प्रापय्येत्यर्थः । तत्रैव पावके एवान्तरधीयत  ॥  १।१६।२४
 ॥   

  

हर्षरश्मिभिरिति । तस्य राज्ञः हर्षरश्मिभिः
हर्षवर्धिताङ्गकान्तिभिरुद्योतमतिप्रकाशितम् अन्तःपुरम् अभिरामस्य
परमानन्ददातुः पूर्णस्येत्यर्थः । शारदस्य शरत्सम्बन्धिनः चन्द्रस्य
अंशुभिः उद्द्योतं नभ इव आबभौ  ॥  १।१६।२५  ॥   

  

स इति । स राजा ऽन्तःपुरं प्रविश्य कौसल्यामिदं वक्ष्यमाणमब्रवीत् । तदेवाह
आत्मनः पुत्रीयं  

पुत्रप्राकट्यहेतुभूतमिदं पायसं प्रतिगृहीष्व । तुशब्देन नमस्कारादिकं
कुर्वित्यर्थः । एवो ऽनुक्तसमुच्चयार्थः । तेन अन्या राज्ञीः अपि
यथोचितमब्रवीदित्यर्थः  ॥  १।१६।२६  ॥   

  

कौसल्यायै इति । तदा पायसप्राप्तिकाले नरपतिः अमृतोपमं पायसार्धं
पायासस्यार्धमंशं महाभागमिति वक्ष्यमाणरामविशेषणात् ज्येष्ठपत्नीत्वाच्च
कञ्चिदधिकमंशं पुत्रार्थकारणात् कौसल्यायै ददौ । ततो ऽनुचिन्त्य
अप्रकटितसाकेते एकः सुमित्रापुत्रः कौसल्यापुत्रानुयायी, द्वितीयः
सुमित्रापुत्रः केकयीपुत्रानुयायीति विचार्यैव अर्थात् कौसल्याभागतो ऽर्धं
कञ्चिन्न्यूनमंशं नराधिपः सुमित्रायै ददौ ।  

कौसल्यया दापयामासेत्यर्थः । अन्तर्भावितणिजर्थः । कौसल्याभागादवशिष्टभागं
अर्धं कृत्वा सुमित्रायै ददावित्यर्थस्तु न युक्तः, अत्रावशिष्टपदाभावात्
उत्तरत्रावशिष्टपदस्य विद्यमानत्वाच्च युक्तितो रामानुयायित्वानुपपत्तेश्च
। ततोवशिष्टार्धम् अवशिष्टमर्धं कौसल्याभागतः कञ्चिन्न्यूनांशं कैकेय्यै
महीपतिः ददौ । दापयामासेत्यर्थः । पुनरेव पुनरपि एवो ऽप्यर्थे ।
अवशिष्टार्धम् अवशिष्टस्य दत्तकैकयीभागस्यार्धमंशं सुमित्रायै प्रददौ ।
कैकेय्या प्रदापयामासेत्यर्थः । अयं भावः पायसे ऽष्टौ अंशाः कृताः । तत्र
पञ्चांशान् कौसल्यायै दत्तवान् । कौसल्याभागतः सार्द्धमेकमंशं सुमित्रायै
दापयामास । कौसल्याभागत उर्वरितत्रीनंशान् कैकेय्यै दापयामास ।
कैकेयीभागात् सार्धमेकमंशं सुमित्रायै दापयामासेति
सार्धत्रीन्स्वांशानेकीकृत्य कौसल्या बुभुजे । तदेव रामप्रादुर्भावे
निमित्तीभूतम् । सार्धमेकं स्वांशमेकीकृत्य कैकयी बुभुजे । तदेव
भरतप्रादुर्भावे निमित्तीभूतम् । कौसल्यादत्तं सार्धमंशमेकीकृत्य सुमित्रा
पूर्वं बुभुजे । तदेव लक्ष्मणप्रादुर्भावे निमित्तीभूतम् । ततः कैकेयीदत्तं
सार्धमंशं बुभुजे । तदेव शत्रुघ्नप्रादुर्भावे निमित्तीभूतम् ।
भरतलक्ष्मणप्रादुर्भावनिमित्तीभूतपायसयोः समत्वे ऽपि
रामोद्देश्यकभागांशप्रभावाल्लक्ष्मणे ऽधिकप्रभावप्रतीतिः ।
अनुचिन्त्येत्युक्तेर्महाराजाधिराजदशरथस्य सर्वज्ञत्वं सूचितम् । तदेव
उपसंहरन्नाह एवमनेन प्रकारेण भार्याणां पायसं पृथक्पृथक् विभज्य राजा ददौ ।
कौसल्यायै इत्यारभ्य श्लोकत्रयमेकान्वयि । अपिशब्दः एवार्थे । चशब्दौ
अनन्तरार्थकौ  ॥  १।१६।२७२९  ॥   

  

ता इति । नरेन्द्रस्य राजाधिराजस्य ताः रामादिप्रादुर्भावकर्त्र्यः उत्तमाः
सर्वाः कौसल्यादयः स्त्रियः एवं रामादिप्रादुर्भावहेतुभूतं पायसं प्राप्यैव
प्रहर्षोदितचेतसः प्रहर्षितचित्ताः सत्यः सम्मानं राजकृतपरमसत्कृतिं मेनिरे
। चशब्द एवार्थे  ॥  १।१६।३०  ॥   

  

तत इति । तदा पायसप्राप्त्यनन्तरकाले एव ततः पायसमाहात्म्यश्रवणात्
हुताशनादित्यसमानतेजसः महीपतेरुत्तमाः स्त्रियः पृथक् यथोचितविभक्तं तत्
राजदत्तमुत्तमं पायसं प्राश्य अचिरेण अदीर्घकालेन गर्भान्गर्भगतत्वेन
प्रतीयमानान्स्वस्वनित्यपुत्रान् प्रतिपेदिरे प्रकटतः प्राप्तप्रायान्
मेनिरे । तुशब्द एवार्थे  ॥  १।१६।३१  ॥   

  

तत इति । ततो गर्भधारणानन्तरमेव सुरेन्द्र इन्द्रः सिद्धर्षीणां गणाश्च
तैरभिपूजितः प्रकटीभूतरघुनाथपितृत्वात् नित्यं सेवितः राजा
महाराजाधिराजदशरथः प्ररूढगर्भाः प्रादुर्भावप्राप्तरामदितेजस्काः अत एव
प्रतिलब्धमानसाः प्राप्तमनोरथाः ताः साकेतात्प्रादुर्भूताः स्त्रियः
वीक्ष्य त्रिदिवे हरिरिन्द्रो यथा इव हृष्टो ऽत्यन्तहर्षं प्राप्तो बभूव ।
तुशब्द एवार्थे  ॥  १।१६।३२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे षोडशः सर्गः
 ॥  १६  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/02-putrakAmaH/016_pAyasapradAnam.md">
<details><summary><h2>तिलकम् ...{Loading}...</h2></summary>



तत इति । नियुक्तः प्रार्थितः । यद्वाज्ञप्त इत्यर्थः । अत एव जानन्नपि
वधोपायमज्ञ इव तेषामविनीतत्वलज्जापरिहाराय तान्पप्रच्छेत्यर्थः । जानन्
वधोपायमिति शेषः  ॥  १।१६।१  ॥   

  

उपाय इति । यमुपायमास्थाय तमहं निहन्यां स तस्य वध उपायः क इत्यन्वयः  ॥ 
१।१६।२,३  ॥   

  

स हीति । लोकपूर्वजः सर्वलोकसमष्टित्वात् "हिरण्यगर्भः समवर्तताग्रे" इति
श्रुतेश्च । यद्वा ब्रह्मा चतुर्मुखः लोकपूर्वजत्वं च
हिरण्यगर्भतादात्म्याध्यासेन  ॥  १।१६।४  ॥   

  

सन्तुष्ट इति । मानुषभिन्नेभ्यः । प्राणिमात्रेभ्यो भयं न भवेदिति वरं
ददावित्यन्वयः  ॥  १।१६।५,६  ॥   

  

दृष्टो निश्चितः  ॥  १।१६।७,८  ॥   

  

स चापीति । दशरथो ऽपीत्यर्थः । तस्मिन्काले भगवदवतितीर्षाकाले ।
पुत्रियामिति ह्रस्वच्छान्दसः  ॥  १।१६।९  ॥   

  

स इति । निश्चयमवतारविषयम् । आमन्त्र्य । साधयामीत्युक्त्वेत्यर्थः ।
अन्तर्धानं गत इति । तस्मादेव समाजादिति शेषः  ॥  १।१६।१०  ॥   

  

तत इति । अन्तर्धानानन्तरमित्यर्थः । अन्तर्धाय भगवानेव
स्वतेजःसम्भृतपायसमादाय हुताग्नेः सकाशात्प्रादुर्भवति स्म । न ह्यन्यस्य
भगवत्तेजोधारणे शक्तिरस्ति । तदेवाह महद्भूतमिति । "एको विष्णुर्महद्भूतम्"
इत्युक्तेः । अतुलप्रभम् विद्युदादिवद्दृष्टिप्रतिघातकतेजोवत् । भूतम्
प्राणी  ॥  १।१६।११  ॥   

  

कृष्णम् कृष्णवर्णम् । स्निग्धाश्चिक्कणा हर्यक्षस्य सिंहस्येव तनुजा
लोमानि श्मश्रुप्रवरा मूर्धजाः केशाश्च यस्य तत् । मुखस्थरोमाणि
श्मश्रुप्रवरो मुखस्थं व्याप्तं रोम  ॥  १।१६।१२  ॥   

  

समुत्सेध उच्छ्रायः । दुप्तशार्दूलवद्विक्रमः पादविन्यासो यस्य तत्  ॥ 
१।१६।१३  ॥   

  

दिवाकरेति । तद्वत्प्रभामण्डुलव्याप्तम् । तैक्ष्ण्ये दृष्टान्तो
दीप्तानलेत्यादि । तप्तेति । राजतो रजतविकारः । अन्तपरिच्छदः पिधानपात्रं
यस्यास्ताम्  ॥  १।१६।१४  ॥   

  

पात्रीति । लिङ्गसामान्यादुत्प्रेक्षते पत्नीमिवेति । प्रगृह्येति । स्वयं
दोर्भ्यां प्रगृह्य प्रादुर्भूतमित्यन्वयः । मायामयीमिव । इवशब्द एवार्थे ।
भगवतो मायैवेत्यर्थः  ॥  १।१६।१५  ॥   

  

दशरथं समवेक्ष्येत्यन्वयः । प्राजापत्यम् प्रजापतिना प्रेषितम् । प्रजापतेः
प्रजापालकाद्विष्णोः सम्भूतम् । तद्रूपमित्यर्थः  ॥  १।१६।१६  ॥   

  

ततः परं प्राजापत्यं मां विद्धीति तदुक्त्यनन्तरम् । पूर्वं कृत्यात इव भीत
एव तद्वचनश्रवणोत्तरं निर्भय उवाचेत्यर्थः  ॥  १।१६।१७  ॥   

  

देवानर्चयता । हयमेधेनेति शेषः  ॥  १।१६।१८  ॥   

  

देवनिर्मितम् देवेन प्रजापतिना निर्मितम् । धन्यम् प्रशस्तम्  ॥  १।१६।१९
 ॥   

  

भार्याणाम् । सम्बन्धसामान्ये षष्ठी । भार्याभ्य इत्यर्थः । आनुरूप्यम्
महिषीत्वयशःशीलगुणादिना  ॥  १।१६।२०  ॥   

  

हिरण्मयीम् हिरण्यविकाराम्  ॥  १।१६।२१  ॥   

  

मुदेति । अभिप्रदक्षिणम् पुनःपुनः प्रदक्षिणम्  ॥  १।१६।२२  ॥   

  

वित्तम् धनम्  ॥  १।१६।२३  ॥   

  

अद्भुतप्रख्यमद्भुताकारम् । संवर्तयित्वा समाप्य । कर्म पायसदानरूपम् ।
तत्रैवाग्निकुण्ड एव  ॥  १।१६।२४  ॥   

  

हर्षरश्मिभिर्हर्षोद्भूतमुखकान्तिभिः । उद्योतं द्योतमानमन्तःपुरं तद्वर्ति
स्त्रीजातं शारदचन्द्रस्यांशुभिर्नभ इवेत्यन्वयः  ॥  १।१६।२५,२६  ॥   

  

कौसल्याया इति । अर्धशब्दो ऽत्र समप्रविभागवाची । अर्धादर्धम्
तुरीयांशमित्यर्थः  ॥  १।१६।२७  ॥   

  

अवशिष्टार्धमवशिष्टस्य चतुर्धांशस्यार्धम् । अष्टमांशमित्यर्थः ।
पुनरवशिष्टार्धमष्टमांशम्  ॥  १।१६।२८  ॥   

  

अनुचिन्त्येति । "कैकेय्यपेक्षया ज्येष्ठत्वं कौसल्यापेक्षया कनिष्ठत्वं च
सुमित्राया विचार्य पादोनांशार्धदानम् । तस्यै कनिष्ठत्वाच्च कैकेय्यै
अष्टमांशदानम् । वल्लभायां सम्भोगकर्मणि पक्षपातः, न
धर्म्य(र्म?)विभागकर्मणि । एवं च भरतशत्रुघ्नौ पादस्यार्धमर्धम्" इत्याहुः
। अपरे तु "रामभरतौ प्रत्येकं त्र्यंशौ । लक्ष्मणशत्रुघ्नौ चाष्टमांशौ ।
तथाहि कौसल्यायै दत्तार्धस्यार्धादर्धं चतुर्थांशरूपं सुमित्रायै दत्तवान्
। कौसल्यया दापितवानित्यर्थः । एवं कैकेय्यै कौसल्यादत्तार्धावशिष्टमर्धं
ददौ । ततः कौसल्यादत्तावशिष्टस्य कैकेय्यै दत्तस्य यदर्धं तदर्धं विचार्य
पुनरपि सुमित्रायै ददौ । तया दापयामासेत्यर्थः । अत्रार्धपदावृत्तिर्बोध्या
। तदुक्तं कालिदासेन "स तेजो वैष्णवं पत्न्योर्विभेजे चरुसञ्ज्ञितम् ।
द्यावापृथिव्योः प्रत्यग्रमहर्पतिरिवातपम्  ॥  अर्चिता तस्य कौसल्या प्रिया
केकयवंशजा । अतः सम्भावितां ताभ्यां सुमित्रामैच्छदीश्वरः  ॥  ते बहुज्ञस्य
चित्तज्ञे पत्न्यौ प्रत्युर्महीक्षितः । चरोरर्धार्धभागाभ्यां
तामयोजयतामुभे । सा हि प्रणयवत्यासीत्सपत्न्योरुभयोरपि  ॥ " इति।
अर्धार्धभागाभ्यामित्यस्य स्वस्वलब्धांशसम्बन्ध्यर्धार्धभागाभ्यामित्यर्थः।
पृथगिति। विभज्येति शेषः। कतकस्याप्येवं रीतिरेव संमता" इत्याहुः।
क्वचित्तु "इत्युक्त्वा प्रददौ तस्यै हविषोऽर्धं नराधिपः। स्वयमेव समं
कृत्वा भागं भगवतां वरः  ॥   

अर्धादर्धं ददौ चापि कैकेय्यै स नराधिपः । चतुर्भागं द्विधा कृत्वा
सुमित्रायै ददौ तदा  ॥ " इति दृश्यमानः पाठः। स त्वसाम्प्रदायिक एव
तत्तद्दत्तभागजन्यस्य तत्तत्पुत्रैकवाक्यतौचित्येन। अपरे तु "व्याख्यैवात्र
ज्यायसी। पाठान्तरे व्याख्यान्तरे च लक्ष्मणरामयोरेव
भरतशत्रुघ्नयोरेवैकवाक्यतायां बीजालाभः। उक्तं च पाद्मे "युगां
बभूवतुस्तत्र सुस्निग्धौ रामलक्ष्मणौ। तथा भरतशत्रुघ्नौ पायसांशवशात्स्वतः"
इति" इति दिक्  ॥   

१।१६।२९  ॥   

ताश्चेति । प्राप्य प्रहर्षेणोदितं विकसितं चेतो यासां ताः स्त्रियो
नरेन्द्रस्य सम्मानमपक्षपातेन यथोचितव्यवहारं मेनिर इत्यन्वयः  ॥  १।१६।३०
 ॥   

  

तत इति । महीपतेः स्त्रिय इत्यन्वयः । उत्तमपायसम् । उत्तमत्वं च तस्य
विष्णुतेजःसम्भूतत्वात् । "हुनाशनादित्यसमानतेजसः" इति गर्भाणां स्त्रीणां
च तन्त्रेण विशेषणम्  ॥  १।१६।३१  ॥   

  

प्रतिलब्धमानसः । प्रतिलब्धशब्दः प्रतिलब्धस्वास्थ्यपरः । तादृशं मानसं
यस्येत्यर्थः । यद्वा पूर्णमनोरथ इत्यर्थः । यथाशब्दश्चार्थे । त्रिदिवे
हरिरिन्द्रश्च । हृष्ट इत्यर्थः । सुरेन्द्रेत्यादि राजविशेषणम् ।
भगवदंशगर्भसम्भवेन तैः पूजितो मनसा स्तुतः  ॥  १।१६।३२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
षोडशः सर्गः  ॥  १६  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/02-putrakAmaH/016_pAyasapradAnam.md">
<details><summary><h2>द्राविडपाठः ...{Loading}...</h2></summary>


ततो नारायणो विष्णुर्नियुक्तः सुरसत्तमैः।  
जानन्नपि सुरानेवं श्लक्ष्णं वचनमबव्रीत् ॥ 1.16.1 ॥   
उपायः को वधे तस्य राक्षसाधिपतेस्सुराः।  
यमहं तं समास्थाय निहन्यामृषिकण्टकम् ॥ 1.16.2 ॥   
एवमुक्ताः सुराः सर्वे प्रत्यूचुर्विष्णुमव्ययम्।  
मानुषीं तनुमास्थाय रावणं जहि संयुगे ॥ 1.16.3 ॥   
स हि तेपे तपस्तीव्रं दीर्घकालमरिन्दम।  
येन तुष्टोऽभवद्ब्रह्मा लोककृल्लोकपूर्वजः ॥ 1.16.4 ॥   
सन्तुष्टः प्रददौ तस्मै राक्षसाय वरं प्रभुः।  
नानाविधेभ्यो भूतेभ्यो भयं नान्यत्र मानुषात् ॥ 1.16.5 ॥   
अवज्ञाताः पुरा तेन वरदाने हि मानवाः ॥ 1.16.6 ॥   
एवं पितामहात्तस्माद्वरं प्राप्य स दर्पितः।  
उत्सादयति लोकाँस्त्रीन् स्त्रियश्चाप्यवकर्षति ॥ 1.16.7 ॥   
इत्येतद्वचनं श्रुत्वा सुराणां विष्णुरात्मवान्।  
पितरं रोचयामास तदा दशरथं नृपम् ॥ 1.16.8 ॥   
स चाप्यपुत्रो नृपतिस्तस्मिन् काले महाद्युतिः।  
अयजत्पुत्रियामिष्टिं पुत्रेप्सुररिसूदनः ॥ 1.16.9 ॥   
स कृत्वा निश्चयं विष्णुरामन्त्र्य च पितामहम्।  
अन्तर्धानं गतो देवैः पूज्यमानो महर्षिभिः ॥ 1.16.10 ॥   
ततो वै यजमानस्य पावकादतुलप्रभम्।  
प्रादुर्भूतं महद्भूतं महावीर्यं महाबलम् ॥ 1.16.11 ॥   
कृष्णरक्ताम्बरधरं रक्ताक्षं दुन्दुभिस्वनम्।  
स्निग्धहर्यक्षतनुजश्मश्रुप्रवरमूर्द्धजम् ॥ 1.16.12 ॥   
शुभलक्षणसम्पन्नं दिव्याभरणभूषितम्।  
शैलशृङ्गसमुत्सेधं दृप्तशार्दूलविक्रमम् ॥ 1.16.13 ॥   
दिवाकरसमाकारं दीप्तानलशिखोपमम्।  
तप्तजाम्बूनदमयीं राजतान्तपरिच्छदाम् ॥ 1.16.14 ॥   
दिव्यपायससम्पूर्णां पात्रीं पत्नीमिव प्रियाम्।  
प्रगृह्य विपुलां दोर्भ्यां स्वयं मायामयीमिव ॥ 1.16.15 ॥   
समवेक्ष्याब्रवीद्वाक्यमिदं दशरथं नृपम्।  
प्राजापत्यं नरं विद्धि मामिहाभ्यागतं नृप ॥ 1.16.16 ॥   
ततः परं तदा राजा प्रत्युवाच कृताञ्जलिः।  
भगवन् स्वागतं तेऽस्तु किमहं करवाणि ते ॥ 1.16.17 ॥   
अथो पुनरिदं वाक्यं प्राजापत्यो नरोऽब्रवीत्।  
राजन्नर्चयता देवानद्य प्राप्तमिदं त्वया ॥ 1.16.18 ॥   
इदं तु नरशार्दूल पायसं देवनिर्मितम्।  
प्रजाकरं गृहाण त्वं धन्यमारोग्यवर्द्धनम् ॥ 1.16.19 ॥   
भार्याणामनुरूपाणामश्नीतेति प्रयच्छ वै।  
तासु त्वं लप्स्यसे पुत्रान् यदर्थं यजसे नृप ॥ 1.16.20 ॥   
तथेति नृपतिः प्रीतः शिरसा प्रतिगृह्य ताम्।  
पात्रीं देवान्नसम्पूर्णां देवदत्तां हिरण्मयीम् ॥ 1.16.21 ॥   
अभिवाद्य च तद्भूतमद्भुतं प्रियदर्शनम्।  
मुदा परमया युक्तश्चकाराभिप्रदक्षिणम् ॥ 1.16.22 ॥   
ततो दशरथः प्राप्य पायसं देवनिर्मितम्।  
बभूव परमप्रीतः प्राप्य वित्तमिवाधनः ॥ 1.16.23 ॥   
ततस्तदद्भुतप्रख्यं भूतं परमभास्वरम्।  
संवर्तयित्वा तत्कर्म तत्रैवान्तरधीयत ॥ 1.16.24 ॥   
हर्षरश्मिभिरुद्योतं तस्यान्तःपुरमाबभौ।  
शारदस्याभिरामस्य चन्द्रस्येव नभोंऽशुमिः ॥ 1.16.25 ॥   
सोऽन्तःपुरं प्रविश्यैव कौसल्यामिदमब्रवीत्।  
पायसं प्रतिगृह्णीष्व पुत्रीयं त्विदमात्मनः ॥ 1.16.26 ॥   
अर्द्धादर्द्धं ददौ चापि सुमित्रायै नराधिपः।  
कैकेय्यै चावशिष्टार्द्धं ददौ पुत्रार्थकारणात् ॥ 1.16.27 ॥   
प्रददौ चावशिष्टार्द्धं पायसस्यामृतोपमम्।  
अनुचिन्त्य सुमित्रायै पुनरेव महीपतिः ॥ 1.16.28 ॥   
एवं तासां ददौ राजा भार्याणां पायसं पृथक् ॥ 1.16.29 ॥   
तास्त्वेतत्पायसं प्राप्य नरेन्द्रस्योत्तमाः स्त्रियः।  
सम्मानं मेनिरे सर्वाः प्रहर्षोदितचेतसः ॥ 1.16.30 ॥   
ततस्तु ताः प्राश्य तदुत्तमस्त्रियो महीपतेरुत्तमपायसं पृथक्।  
हुताशनादित्यसमानतेजसोऽचिरेण गर्भान् प्रतिपेदिरे तदा ॥ 1.16.31 ॥   
ततस्तु राजा प्रतिवीक्ष्य ताः स्त्रियः प्ररूढगर्भाः प्रतिलब्धमानसः।  
बभूव हृष्टस्त्रिदिवे यथा हरिस्सुरेन्द्रसिद्धर्षिगणाभिपूजितः ॥ 1.16.32 ॥   

</details>
</div>
