+++
title = "७२"

+++

द्विसप्ततितमोऽध्यायः ७२  

मार्कण्डेय उवाच  

ततः स्वनगरं प्राप्य तं ददर्श द्विजं नृपः  ।  
समेतं भार्यया चैव शीलवत्या मुदान्वितम्  ॥ ७२.१ ॥  

ब्राह्मण उवाच  

राजवर्य ! कृतार्थोऽस्मि यतो धर्मो हि रक्षितः  ।  
धर्मज्ञनेह भवता भार्यामानयता मम  ॥ ७२.२ ॥  

राजोवाच  

कृतार्थस्त्वं द्विजश्रेष्ठ ! निजधर्मानुपालनात् ।  
वयं सङ्कटिनो विप्र ! येषां पत्नी न वेश्मनि  ॥ ७२.३ ॥  

ब्राह्मण उवाच  

नरेन्द्र ! सा हि विपिने भक्षिता श्वनापदैर्यदि  ।  
अलन्तया किमन्यस्या न पाणिर्गृह्यते त्वया  ।  
क्रोधस्य वशमागम्य धर्मो न रक्षितस्त्वया  ॥ ७२.४ ॥  

राजोवाच  

न भक्षिता मे दयिता श्वापदैः सा हि जीवति  ।  
अविदूषितचारित्रा कथमेतत्करोम्यहम्  ॥ ७२.५ ॥  

ब्राह्मण उवाच  

यदि जीवति ते भार्या न चैव व्यभिचारिणी  ।  
तदपत्नीकताजन्म किं पापं क्रियते त्वया  ॥ ७२.६ ॥  

राजोवाच  

आनीतापि हि सा विप्र ! प्रतिकूला सदैव मे  ।  
दुः खाय न सुखायालं तस्या मैत्री न वै मयि  ।  
तथा त्वं कुरु यत्नं मे यथा सा वशगामिनी  ॥ ७२.७ ॥  

ब्राह्मण उवाच  

तव सम्प्रीतये तस्या वरेष्टिरुपकारिणी  ।  
क्रियते मित्रकामैर्या मित्रविन्दां करोमि ताम्  ॥ ७२.८ ॥  
अप्रीतयोः प्रीतिकरो सा हि सञ्जननी परम्  ।  
भार्यापत्योर्मनुष्येन्द्र ! तान्तवेष्टिं करोम्यहम्  ॥ ७२.९ ॥  
यत्र तिष्ठति सा सुभ्रूस्तव भार्या महीपते  ।  
तस्मादानोयतां सा ते परां प्रीतिमुपैष्यति  ॥ ७२.१० ॥  

मार्कण्डेय उवाच  

इत्युक्तः स तु सम्भारानशेषानवनीपतिः  ।  
आनिनाय चकारेष्टिं स च तां द्विजसत्तमः  ॥ ७२.११ ॥  
सप्तकृत्वः स तु तदा चकारेष्टिं पुनः पुनः  ।  
तस्य राज्ञो द्विजश्रेष्ठो भार्यासम्पादनाय वै  ॥ ७२.१२ ॥  
यदारोपितमैत्रीन्ताममन्यत महामुनिः  ।  
स्वभर्तरि तदा विप्रस्तमुवाच नराधिपम्  ॥ ७२.१३ ॥  
आनीयतां नरश्रेष्ठ ! या तवेष्टात्मनोऽन्तिकम्  ।  
भुङ्क्ष्व भोगांस्तया सार्धं यज यज्ञांस्तथादृतः  ॥ ७२.१४ ॥  

मार्कण्डेय उवाच  

इत्युक्तस्तेन विप्रेण भूपालो विस्मितस्तदा  ।  
सस्मार तं महावीर्यं सत्यसन्धं निशाचरम्  ॥ ७२.१५ ॥  
स्मृतस्तेन तदा सद्यः समुपेत्य नराधिपम्  ।  
किं करोमीति सोऽप्याह प्रणिपत्य महामुने  ॥ ७२.१६ ॥  
ततस्तेन नरेन्द्रेण विस्तरेण निवेदिते  ।  
गत्वा पातालमादाय राजपत्नीमुपाययौ  ॥ ७२.१७ ॥  
आनीता चातिहार्देन सा ददर्श तदा पतिम्  ।  
उवाच च प्रसीदेति भूयोभूयो मुदान्विता  ॥ ७२.१८ ॥  
ततः स राजा रभसा परिष्वज्याह मानिनीम्  ।  
प्रिये ! प्रसन्न एवाहं भूयोऽप्येवं ब्रवीषि किम्  ॥ ७२.१९ ॥  

पत्न्युवाच  

यदि प्रिसादप्रवणं नरेन्द्र ! मयि ते मनः  ।  
तदेतदभियाचे त्वां तत्कुरुष्व ममार्हणम्  ॥ ७२.२० ॥  

राजोवाच  

निः शङ्कं ब्रूहि मत्तो यद्भवात्या किञ्चिदीप्सितम्  ।  
तदलभ्यं न ते भीरु ! तवायत्तोऽस्मि नान्यथा  ॥ ७२.२१ ॥  

पत्न्युवाच  

मदर्थं तेन नागेन सुता शप्ता सखी मम  ।  
मूका भविष्यसीत्याह सा च मूकत्वमागता  ॥ ७२.२२ ॥  
तस्याः प्रतिक्रियां प्रीत्या मम शक्नोति चेद्भवान्  ।  
वाग्विघातप्रशान्त्यर्थं ततः किं न कृतं मम  ॥ ७२.२३ ॥  

मार्कण्डेय उवाच  

ततः स राजा तं विप्रमाहास्मिन् कीदृशी क्रिया  ।  
तन्मूकतापनोदाय स च तं प्राह पार्थिवम्  ॥ ७२.२४ ॥  

ब्राह्मण उवाच  
भूप ! सारस्वतीमिष्टिं करोमि वचनात्तव  ।  
पत्नी तवेयमानृण्यं यातु तद्वाक्प्रवर्तनात् ॥ ७२.२५ ॥  

मार्कण्डेय उवाच  

इष्टिं सारस्वतीं चक्रे तदर्थं स द्विजोत्तमः  ।  
सारस्वतानि सूक्तानि जजाप च समाहितः  ॥ ७२.२६ ॥  
ततः प्रवृत्तवाक्यान्तां गर्गः प्राह रसातले  ।  
उपकारः सखीभर्त्रा कृतोऽयमतिदुष्करः  ॥ ७२.२७ ॥  
इत्थं ज्ञानं समासाद्य नन्दा शीघ्रगतिः पुरम्  ।  
ततो राज्ञीं परिष्वज्य स्वसखीमुरगात्मजा  ॥ ७२.२८ ॥  
तञ्च संस्तूय भूपालं कल्याणोक्त्या पुनः पुनः  ।  
उवाच मधुरं नागी कृतासनपरिग्रहा  ॥ ७२.२९ ॥  
उपकारः कृतो वीर ! भवता यो ममाधुना  ।  
तेनास्म्याकृष्टहृदया यद्ब्रवीमि शृणुष्व तत् ॥ ७२.३० ॥  
तव पुत्रो महावीर्यो भविष्यति नराधिप  ।  
तस्माप्रतिहतं चक्रमस्यां भुवि भविष्यति  ॥ ७२.३१ ॥  
सर्वार्थशास्त्रतत्त्वज्ञो धर्मानुष्ठानतत्परः  ।  
मन्वन्तरेश्वरो धीमान् ! भविष्यति स वै मनुः  ॥ ७२.३२ ॥  

मार्कण्डेय उवाच  

इति दत्वा वरं तस्मै नागराजसुता ततः  ।  
सखीं तां सम्परिष्वज्य पातालमगमन्मुने  ॥ ७२.३३ ॥  
तत्र तस्य तया सार्धं रमतः पृथिवीपतेः  ।  
जगाम कालः सुमहान् प्रजाः पालयतस्तथा  ॥ ७२.३४ ॥  
ततः स तस्यान्तनयो जज्ञे राज्ञो महात्मनः  ।  
पौर्णमास्यां यथा कान्तश्चन्द्रः सम्पूर्णमण्डलः  ॥ ७२.३५ ॥  
तस्मिन् जाते मुदं प्रापुः प्रजाः सर्वा महात्मनि  ।  
देवदुन्दुभयो नेदुः पुष्पवृष्टिः पपात च  ॥ ७२.३६ ॥  
तस्य दृष्ट्वा वपुः कान्तं भविष्यं शीलमेव च  ।  
औत्तमश्चेति मुनयो नाम चक्रुः समागताः  ॥ ७२.३७ ॥  
जातोऽयमुत्तमे वंशे तत्र काले तथोत्तमे  ।  
उत्तमावयवस्तेन औत्तमोऽयं भविष्यति  ॥ ७२.३८ ॥  

मार्कण्डेय उवाच  

उत्तमस्य सुतः सोऽथ नाम्ना ख्यातस्तथौत्तमः  ।  
मनुरासीत्तत्प्रभावो भागुरे श्रूयतां मम  ॥ ७२.३९ ॥  
उत्तमाख्यानमखिलं जन्म चैवोत्तमस्य च  ।  
नित्यं शृणोति विद्वेषं स कदाचिन्न गच्छति  ॥ ७२.४० ॥  
इष्टैर्दारैस्तथा पुत्रैर्बन्धुभिर्वा कदाचन  ।  
वियोगो नास्य भविता शृण्वतः पठतोऽपि वा  ॥ ७२.४१ ॥  
तस्य मन्वन्तरं ब्रह्मन् ! वदतो मे निशामय  ।  
श्रूयतां तत्र यश्चेन्द्रो ये च देवास्तथर्षयः  ॥ ७२.४२ ॥  

इति श्रीमार्कण्डेयपुराणे औत्तममन्वन्तरे द्विसप्ततितमोऽध्यायः  
