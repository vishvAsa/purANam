---
title: ०७७ दुर्योधनचिन्ताकथनम्

---
अध्यायः 077

जनमेजयेन विस्तरेण द्यूतवृत्तान्तकथनप्रार्थनम् ॥ 1 ॥ धृतराष्ट्रेण दुर्योधनम्प्रति द्यूतनिषेधनम् ॥ 2 ॥ दुर्योधनेन धृतराष्ट्रम्प्रति भीमादिकृतस्वापहसनादिकथनम् ॥ 3 ॥

जनमेजय उवाच ॥	001  
कथं समभवद्द्यूतं भ्रातॄणां तन्महात्ययम् ।	001a  
यत्र तद्व्यसनं प्राप्तं पाण्डवैर्मे पितामहैः ॥	001c  
के च तत्र समास्तारा राजानो ब्रह्मवित्तम ।	002a  
के चैनमन्वमोदन्त के चैनं प्रत्यषेधयन् ॥	002c  
विस्तरेणैतदिच्छामि कथ्यमानं त्वया द्विज ।	003a  
मूलं ह्येतद्विनाशस्य पृथिव्या द्विजसत्तम ॥	003c  
सौतिरुवाच ।	004  
एवमुक्तस्ततो राज्ञा व्यासशिष्यः प्रतापवान् ।	004a  
आचचक्षेऽथ यद्वृत्तं तत्सर्वं वेदतत्त्वविद् ॥	004c  
वैशम्पायन उवाच ॥	005  
शृणु मे विस्तरेणेमां कथां भारतसत्तम ।	005a  
भूय एव महाराज यदि ते श्रवणे मतिः ॥	005c  
विदुरस्य मतिं ज्ञात्वा धृतराष्ट्रोऽम्बिकासुतः ।	006a  
दुर्योधनमिदं वाक्यमुवाच विजने पुनः ॥	006c  
अलं द्यूतेन गान्धारे विदुरो न प्रशंसति ।	007a  
न ह्यसौ सुमहाबुद्धिरहितं नो वदिष्यति ॥	007c  
हितं हि परमं मन्ये विदुरो यत्प्रभाषते ।	008a  
क्रियतां पुत्र तत्सर्वमेतन्मन्ये हितं तव ॥	008c  
देवर्षिर्वासवागुरुर्देवराजाय धीमते ।	009a  
यत्प्राह शास्त्रं भगवान्बृहस्पतिरुदारधीः ।	009c  
तद्वेद विदुरः सर्वं सरहस्यं महाकविः ॥	009e  
स्थितस्तु वचने तस्य सदाऽहमपि पुत्रक ।	010a  
विदुरो वापि मेधावी कुरूणां प्रवरो मतः ॥	010c  
उद्धवो वा महाबुद्धिर्वृष्णीनामर्चितो नृप ।	011a  
तदलं पुत्र द्यूतेन द्यूते भेदो हि दृश्यते ॥	011c  
भेदे विनाशो राज्यस्य तत्पुत्र परिवर्जय ॥	012ac  
पित्रा मात्रा च पुत्रस्य यद्वै कार्यं परं स्मृतम् ।	013a  
प्राप्तस्त्वमसि तन्नाम पितृपैतामहं पदम् ॥	013c  
अधीतवान्कृती शास्त्रे लालितः सततं गृहे ।	014a  
भ्रातृज्येष्ठः स्थितो राज्ये विन्दसे किं न शोभनम् ॥	014c  
पृथग्जनैरलभ्यं यद्भोजनाच्छादनं परम् ।	015a  
तत्प्राप्तोसि महाबाहो कस्माच्छोचसि पुत्रक ॥	015c  
स्फीतं राष्ट्रं महाबाहो पितृपैतामहं महत् ।	016a  
नित्यमाज्ञापयन्भासि दिवि देवेश्वरो यथा ॥	016c  
\'यादृशं च तवैश्वर्यं तदन्येषां सुदुर्लभम् ।	017a  
ये चोपभोगास्ते राजन्मया ते परिकीर्तिताः\' ॥	017c  
तस्य ते विदितप्रज्ञ शोकमूलमिदं कथम् ।	018a  
समुत्थितं दुःखकरं तन्मे शंसितुमर्हसि ॥	018c  
दुर्योधन उवाच ॥	019  
अश्नाम्याच्छादयामीति प्रपश्यन्हीनपौरुषः ।	019a  
नामर्षं कुरुते यस्तु पुरुषः सोऽधमः स्मृतः ॥	019c  
न मां प्रीणाति राजेन्द्र लक्ष्मीः साधारणी विभो ।	020a  
ज्वलितामेव कौन्तेये श्रियं दृष्ट्वा च विव्यथे ॥	020c  
सर्वां च पृथिवीं चैव युधिष्ठिरवशानुगाम् ।	021a  
स्थिरोऽस्मि योऽहं जीवामि दुःखादेतद्ब्रवीमि ते ॥	021c  
आवर्जिता इवाभान्ति नीपाश्चित्रककौकुराः ।	022a  
कारस्कारा लोहजङ्घा युधिष्ठिरनिवेशने ॥	022c  
हिमवत्सागरानुपाः सर्वे रत्नाकरास्तथा ।	023a  
अन्त्याः सर्वे पर्युदस्ता युधिष्ठिरनिवेशने ॥	023c  
ज्येष्ठोऽयमिति मां मत्वा श्रेष्ठश्चेति विशाम्पते ।	024a  
युधिष्ठिरेण सत्कृत्य युक्तो रत्नपरिग्रहे ॥	024c  
उपस्थितानां रत्नानां श्रेष्ठानामर्घहारिणाम् ।	025a  
नादृश्यत परः पारो नापरस्तत्र भारत ॥	025c  
न मे हस्तः समभवद्वसु तत्प्रतिगृह्णतः ।	026a  
अतिष्ठन्त मयि श्रान्ते गृह्य दूराहृतं वसु ॥	026c  
कृतां बिन्दुसरोरत्नैर्मयेन स्फाटिकच्छदाम् ।	027a  
अपश्यं नलिनीं पूर्णामुदकस्येव भारत ॥	027c  
वस्त्रमुत्कर्षति मयि प्राहसत्स वृकोदरः ।	028a  
शत्रोर्ऋद्धिविशेषेण विमूढ रत्नवर्जितम् ॥	028c  
तत्र स्म यदि शक्तः स्यां पातयेऽहं वृकोदरम् ।	029a  
यदि कुर्यां समारम्भं भीमं हन्तुं नराधिप ॥	029c  
शिशुपाल इवास्माकं गतिः स्यान्नात्र संशयः ।	030a  
सपत्नेनावहासो मे स मां दहति भारत ॥	030c  
पुनश्च तादृशीमेव वापीं जलजशालिनीम् ।	031a  
मत्वा शिलासमां तोये पतितोऽस्मि नराधिप ॥	031c  
तत्र मां प्राहसत्कृष्णः पार्थेन सह सुस्वरम् ।	032a  
द्रौपदी च सह स्त्रीभिर्व्यथयन्ती मनो मम ॥	032c  
क्लिन्नवस्त्रस्य तु जले किङ्करा राजनोदिताः ।	033a  
ददुर्वासांसि मेऽन्यानि तच्च दुःखं परं मम ॥	033c  
प्रलम्भं च शृणुष्वान्यद्वदतो मे नराधिप ।	034a  
अद्वारेण विनिर्गच्छन्द्वारसंस्थानरूपिणा ।	034c  
अभिहत्य शिलां भूयो ललाटेनास्मि विक्षतः ॥	034e  
तत्र मां यमजौ दूरादालोक्याभिहतं तदा ।	035a  
बाहुभिः परिगृह्णीतां शोचन्तौ सहितावुभौ ॥	035c  
उवाच सहदेवस्तु तत्र मां विस्मयन्निव ।	036a  
इद द्वारं धार्तराष्ट्र मा गच्छेति पुनः पुनः ॥	036c  
भीमसेनेन तत्रोक्तो धृतराष्ट्रात्मजेति च ।	037a  
सम्बोध्य प्रहसित्वा च इतो द्वारं नराधिप ॥	037c  
नामधेयानि रत्नानां पुरस्तान्न श्रुतानि मे ।	038a  
यानि दृष्टानि मे तस्यां मनस्तपति तच्च मे ॥ ॥	038c  

इति श्रीमन्महाभारते सभापर्वणि द्यूतपर्वणि सप्तसप्ततितमोऽध्यायः ॥ 77 ॥

2-77-22 नीपादयो राजानः । आवर्जिता दासवद्वशगाः ॥ 2-77-23 पर्युदस्ता दूरक्षिप्ताः ॥ 2-77-26 न समभवत् समर्थो नाभवत् ॥