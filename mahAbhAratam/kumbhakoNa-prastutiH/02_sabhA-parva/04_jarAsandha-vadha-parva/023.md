---
title: ०२३ कृष्णजरासन्धयोर्द्वेषकारणकथनम्

---
अध्यायः 023

कृष्णजरासन्धयोर्द्वेषकारणकथनम् ॥ 1 ॥

जनमेजय उवाच 	001  
किमर्थं वैरिणावास्तामुभौ तौ कृष्णमागधौ ।	001a  
कथं च निर्जितः सङ्ख्ये जरासन्धेन माधवः ॥	001c  
कश्च कंसो मागधस्य यस्य हेतोः स वैरवान् ।	002a  
एतदाचक्ष्व मे सर्वं वैशम्पायन तत्वतः ॥	002c  
वैशम्पायन उवाच 	003  
यादवानामन्ववाये वसुदेवो महामतिः ।	003a  
उदपद्यत वार्ष्णेयो ह्युग्रसेनस्य मन्त्रभृत् ॥	003c  
उग्रसेनस्य कंसस्तु बभूव बलवान्सुतः ।	004a  
ज्येष्ठो बहूनां कौरव्य सर्वशस्त्रविशारदः ॥	004c  
जरासन्धस्य दुहिता तस्य भार्याऽतिविश्रुता ।	005a  
राज्यशुक्लेन दत्ता सा जरासन्धेन धीमता ॥	005c  
तदर्थमुग्रसेनस्य मधुरायां सुतस्तदा ।	006a  
अभिषिक्तस्तदाऽमात्यैः स वै तीव्रपराक्रमः ॥	006c  
ऐश्वर्यबलमत्तस्तु स तदा बलमोहितः ।	007a  
निगृह्य पितरं भुङ्क्ते तद्राज्यं मन्त्रिभिः सह ॥	007c  
वसुदेवस्य तत्कृत्यं न शृणोति स मन्दधीः ।	008a  
त तेन सह तद्राज्यं धर्मतः पर्यपालयत् ॥	008c  
प्रीतिमान्स तु दैत्येन्द्रो वसुदेवस्य देवकीम् ।	009a  
उवाह भार्या स तदा दुहिता देवकस्य या ॥	009c  
तस्यामुद्वाह्यमानायां रथेन जनमेजय ।	010a  
उपारुरोह वार्ष्णेयं कंसो भूमिपतिस्तदा ॥	010c  
ततोऽन्तरिक्षे वागासीद्देवदूतस्य कस्यचित् ।	011a  
वसुदेवश्च शुश्राव तां वाचं पार्थिवश्च सः ॥	011c  
यामेतां वहमानोऽद्य कंसोद्वहसि देवकीम् ।	012a  
अस्या यश्चाष्टमो गर्भः स ते मृत्युर्भविष्यति ॥	012c  
सोऽवतीर्य ततो राजा खड्गमुद्धृत्य निर्मलम् ।	013a  
इयेष तस्या मूर्धानं छेत्तुं परमदुर्मतिः ॥	013c  
सान्त्वयन्स तदा कंसं हसन्क्रोधवशानुगम् ।	014a  
राजन्ननुनयामास वसुदेवो महामतिः ॥	014c  
अहिंस्यां प्रमदामाहुः सर्वधर्मेषु पार्थिव ।	015a  
अकस्मादबलां नारीं हन्तासीमामनागसीम् ॥	015c  
यच्च तेऽत्र भयं राजञ्शक्यते बाधितुं त्वया ।	016a  
इयं शक्या पालयितुं समयं चैव रक्षितुम् ॥	016c  
अस्यास्त्वमष्टमं गर्भं जातमात्रं महीपते ।	017a  
विध्वंसय तदा प्राप्तमेवं परिहृतं भवेत् ॥	017c  
एवं स राजा कथितो वसुदेवेन भारत ।	018a  
तस्य तद्वचनं चके शूरसेनपतिस्तदा ॥	018c  
ततस्तस्यां सम्बभूवुः कुमाराः सूर्यवर्चसः ।	019a  
जाताञ्चातांस्तु तान्सर्वाञ्जघान मधुरेश्वरः ॥	019c  
अथ तस्यां समभवद्बलदेवस्तु सत्तमः ।	020a  
याम्यता मायया तं तु यमो राजा विशाम्पते ॥	020c  
देवक्या गर्भमतुलं रोहिण्या जठरेऽक्षिपत् ।	021a  
आकृष्य कर्षणात्सम्यक्सङ्कर्षण इति स्मृतः ॥	021c  
बलश्रेष्ठतया तस्य बलदेव इति स्मृतः ।	022a  
पुनस्तस्यां समभवदष्टमो मधुमूदनः ॥	022c  
तस्य गर्भस्य रक्षां तु स चक्रेऽभ्यधिकं नृपः ।	023a  
ततः काले रक्षणार्थं वसुदेवस्य तत्वतः ॥	023c  
उग्रः प्रयुक्तः कंसेन सचिवः क्रूरकर्मकृत् ॥	024ac  
जातमात्रं वासुदेवमथाकृष्य पिता ततः ।	025a  
उपजह्रे परिक्रीतां सुतां गोपस्य कस्यचित् ॥	025c  
अमृष्यमाणस्तं शब्दं देवदूतस्य पार्थिवः ।	026a  
वासुदेवं महात्मानमर्पयामास गोकुले ॥	026c  
वासुदेवोपि गोपेषु ववृधेऽब्जमिवाम्भसि ।	027a  
अज्ञायमानः कंसेन गूढोऽग्निरिव दारुषु ॥	027c  
विप्रचक्रे तदा सर्वान्बल्लवान्मधुरेश्वरः ।	028a  
वर्धमानो महाबाहुस्तेजोबलसमन्वितः ॥	028c  
ततस्ते क्लिश्यमानास्तु पुण्डरीकाक्षमच्युतम् ।	029a  
भयेन कामादपरे गणशः पर्यवारयन् ॥	029c  
स तु लब्ध्वा बलं राजन्नुग्रसेनस्य सम्मतः ।	030a  
वसुदेवात्मजः सर्वैर्भ्रातृभिः सहितं पुनः ॥	030c  
निर्जित्य युधि भोजेन्द्रं हत्वा कंसं महाबलः ।	031a  
अभ्यषिञ्चत्ततो राज्य उग्रसेनं विशाम्पते ॥	031c  
ततः श्रुत्वा जरासन्धो माधवेन हतं युधि ।	032a  
शूरसेनाधिपं चक्रे कंसपुत्रं तदा नृप ॥	032c  
ससैन्यं महदुत्थाप्य वासुदेवं तदा नृप ।	033a  
अभ्यषिञ्चत्सुतं तत्र सुताया जनमेजय ॥	033c  
उग्रसेनं च वृष्णींश्च महाबलसमन्वितः ।	034a  
स तत्र विप्रकुरुते जरासन्धः प्रतापवान् ॥	034c  
एतद्वैरं कौरवेय जरासन्धस्य माधवे ।	035a  
आशासितार्थे राजेन्द्र संरुरोध विनिर्जितान् ॥	035c  
पार्थिवैस्तैर्नृपतिभिर्यक्ष्यमाणः समृद्धिमान् ।	036a  
देवश्रेष्ठं महादेवं कृत्तिवासं त्रियम्बकम् ॥	036c  
एतत्सर्वं यथावृत्तं कथितं भरतर्षभ ।	037a  
यथा तु स हतो राजा भीमसेनेन तच्छृणु ॥ 	037c  

इति श्रीमन्महाभारते सभापर्वणि जरासन्धवधपर्वणि त्रयोविंशोऽध्यायः ॥ 23 ॥