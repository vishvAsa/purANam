---
title: ०२८ गरुड-भक्षः
unicode_script: devanagari

---


अध्यायः 028
*अमृताहरणार्थं गच्छतो गरुडस्य भक्ष्ययाचनम् ॥ 1 ॥ ब्राह्मणवर्जं समुद्रकुक्षिस्थनिषादभक्षणे विनताया अनुज्ञा ॥ 2 ॥
सौतिरुवाच ।
इत्युक्तो गरुडः सर्पैस्ततो मातरमब्रवीत् ।	001a  
गच्छाम्यमृतमाहर्तुं भक्ष्यमिच्छामि वेदितुम् ॥	001b  
विनतोवाच ।	002  
समुद्रकुक्षावेकान्ते निषादालयमुत्तमम् ।	002a  
भवनानि निषादानां तत्र सन्ति द्विजोत्तम ॥	002b  
पापिनां नष्टलोकानां निर्घृणानां दुरात्मनाम्\' ।	003a  
निषादानां सहस्राणि तान्भुक्त्वाऽमृतमानय ॥	003b  
न च ते ब्राह्मणं हन्तुं कार्या बुद्धिः कथंचन ।	004a  
अवध्यः सर्वभूतानां ब्राह्मणो ह्यनलोपमः ॥	004b  
अग्निरर्को विषं शस्त्रं विप्रो भवति कोपितः ।	005a  
गुरुर्हि सर्वभूतानां ब्राह्मणः परिकीर्तितः ॥	005b  
एवमादिस्वरूपैस्तु सतां वै ब्राह्मणो मतः ।	006a  
स ते तात न हन्तव्यः संक्रुद्धेनापि सर्वथा ॥	006b  
ब्राह्मणानामभिद्रोहो न कर्तव्यः कथंचन ।	007a  
न ह्येवमग्निर्नादित्यो भस्म कुर्यात्तथानघ ॥	007b  
यथा कुर्यादभिक्रुद्धो ब्राह्मणः संशितव्रतः ।	008a  
तदेतैर्विविधैर्लिङ्गैस्त्वं विद्यास्तं द्विजोत्तमम् ॥	008b  
भूतानामग्रभूर्विप्रो वर्णश्रेष्ठः पिता गुरुः ।	009a  
गरुड उवाच 	009  
किंरूपो ब्राह्मणो मातः किंशीलः किंपराक्रमः ॥	009b  
किंस्विदग्निनिभो भाति किंस्वित्सौम्यप्रदर्शनः ।	010a  
यथाहमभिजानीयां ब्राह्मणं लक्षणैः शुभैः ॥	010b  
तन्मे कारणतो मातः पृच्छतो वक्तुमर्हसि ।	010a  
विनतोवाच ।	011  
यस्ते कण्ठमनुप्राप्तो निगीर्णं बडिशं यथा ॥	011a  
दहेदङ्गारवत्पुत्रं तं विद्याद्ब्राह्मणर्षभम् ।	011b  
विप्रस्त्वया न हन्तव्यः संक्रुद्धेनापि सर्वदा ॥	012a  
प्रोवाच चैनं विनता पुत्रहार्दादिदं वचः ।	012b  
जठरे न च जीर्येद्यस्तं जानीहि द्विजोत्तमम् ॥	013a  
पुनः प्रोवाच विनता पुत्रहार्दादिदं वचः ।	013b  
जानन्त्यप्यतुलं वीर्यमाशीर्वादपरायणा ॥	014a  
प्रीता परमदुःखार्ता नागैर्विप्रकृता सती ।	014b  
विनतोवाच ।	015  
पक्षौ ते मारुतः पातु चन्द्रसूर्यौ च पृष्ठतः ॥	015a  
शिरश्च पातु वह्निस्ते वसवः सर्वतस्तनुम् ।	015b  
विष्णुः सर्वगतः सर्वमङ्गानि तव चैव ह ।\'	016a  
अहं च ते सदा पुत्र शान्तिस्वस्तिपरायणा ॥	016b  
इहासीना भविष्यामि स्वस्तिकारे रता सदा ।	017a  
अरिष्टं व्रज पन्थानं पुत्र कार्यार्थसिद्धये ॥	017b  
सौतिरुवाच ।	018  
ततः स मातुर्वचनं निशम्य वितत्य पक्षौ नभ उत्पपात ।	018a  
ततो निषादान्बलवानुपागतो बुभुक्षितः काल इवान्तकोऽपरः ॥	018b  
स तान्निषादानुपसंहरंस्तदा रजः समुद्धूय नभःस्पृशं महत् ।	019a  
समुद्रकुक्षौ च विशोषयन्पयः समीपजान्भूधरजान्विचालयन् ॥	019b  
ततः स चक्रे महदाननं तदानिषादमार्गं प्रतिरुध्य पक्षिराट् ।	020a  
ततो निषादास्त्वरिताः प्रवव्रजु-र्यतो मुखं तस्य भुजंगभोजिनः ॥	020b  
तदाननं विवृतमतिप्रमाणवत्समभ्ययुर्गगनमिवार्दिताः खगाः ।	021a  
सहस्रशः पवनरजोविमोहिता यथाऽनिलप्रचलितपादपे वने ॥	021b  
ततः खगो वदनममित्रतापनः समाहरत्परिचपलो महाबलः ।	022a  
निषूदयन्बहुविधमत्स्यजीविनो बभुक्षितो गगनचरेश्वरस्तदा ॥ ॥	022b  
इति श्रीमन्महाभारते आदिपर्वणि आस्तीकपर्वणि अष्टाविंशोऽध्यायः ॥ 28 ॥
*1-28-18 काले समये ॥ 1-28-19 भूधरजान् पर्वतजान्वृक्षान् ॥ 1-28-22 परिचपलः तेषां ग्रहणाय सर्वतो भ्रमन् ॥ अष्टाविंशोऽध्यायः ॥ 28 ॥