---
title: ०२१

---
नारद उवाच  
सामान्यपूजां विष्णवादेर्वक्ष्ये मन्त्रांश्च सर्वदान्।  
समस्तपरिवाराय अच्युताय नमो यजेत ॥ १ ॥  
  
धात्रे विधात्रे गङ्गायै यमुनायै निधी तथा।  
द्वारश्रियं वास्तुनवं शक्तिं कूर्म्मनन्तकम् ॥ २ ॥  
  
पृथिवीं धर्म्मकं ज्ञानं वैराग्यैश्वर्यमेव च।  
अधर्मादीन् कन्दनालपद्मकेशरकर्णिकाः ॥ ३ ॥  
  
ऋग्वेदाद्यं कृताद्यञ्च सत्त्वाद्यर्क्कादिमण्डलम्।  
विमलोत्कर्षिणी ज्ञाना क्रिया योगा च ता यजेत् ॥ ४ ॥  
  
प्रह्वीं सत्यां तथेशानानुग्रहसनमूर्त्तिकाम् ।  
दुर्गां गिरङ्गणं क्षेत्रं वासुदेवादिकं यजेत् ॥ ५ ॥  
  
हृदयञ्च शिरः शूलं वर्मनेत्रमथास्त्रकम्।  
शङ्खं चक्रं गदां पद्मं श्रीवत्सं कौस्तुभं यजेत् ॥ ६ ॥  
  
वनमालां श्रियं पुष्टिं गरुडं गुरुमर्चयेत्।  
इन्द्रमग्निं यमं रक्षो जलं वायुं धनेश्वरम् ॥ ७ ॥  
  
ईशानन्तमजं चास्त्रं वाहनं कुमुदादिकम्।  
विष्वकसेनं मण्डलादौ सिद्धिः पूजादिना भवेत् ॥ ८ ॥  
  
शिवपूजाथ सामान्या पूर्वं नन्दिनमर्च्चयेत्।  
महाकालं यजेद्गङ्गां यमुनाञ्च गणादिकम् ॥ ९ ॥  
  
गिरं श्रियं गुरुं वास्तुं शक्त्यादीन् धर्मकादिकम्।  
वामा ज्येष्ठा तथा रौद्री काली कलविकारिणी ॥ १० ॥  
  
बलविकरिणी चापि बलप्रमथिनी क्रमात्।  
सर्वभूतदमनी च मदनोन्मादिनी शिवासनम् ॥ ११ ॥  
  
हां हुं हां शिवमूर्त्तये साङ्गवक्त्रं शिवं यजेत्।  
हौं शिवाय हामित्यादि हामीशानादिवक्त्रकम् ॥ १२ ॥  
  
ह्रीं गौरीं गं गणः शक्रमुखाश्चण्डीहृदादिकाः।  
क्रमात्सूर्य्यार्च्यने मन्त्रा दण्डी पूज्यश्च पिङ्गलः ॥ १३ ॥  
  
उच्चैः श्रवाश्चारुणश्च प्रभूतं विमलं यजेत्।  
साराध्योपरमसुखं स्कन्दाद्यम्मध्यतो यजेत् ॥ १४ ॥  
  
दीप्ता सूक्ष्मा जया भद्रा विभूतिर्विमला तथा।  
अमोघा विद्युता चैव पूज्याथ सर्वतोमुखी ॥ १५ ॥  
  
अर्क्कासनं हि हं खं ख सोल्कायेति च मूर्तिकाम्।  
ह्रां ह्रीं स सूर्य्याय नम आं नमो ह्रदयाय च ॥ १६ ॥  
  
अर्क्काय शिकसे तद्वदग्नीशासुरवायुगान् ।  
भूर्भवः स्वरे ज्वालिनि शिखा हुं कवचं स्मृतम् ॥ १७ ॥  
  
मां नेत्रं वस्तथार्क्कास्त्रं राज्ञी शक्तिश्च निष्कुभा ।  
सोमोऽङ्गारकोथ बुधो जीवः शुक्रः शनिः क्रमात् ॥ १८ ॥  
  
राहुः केतुस्तेजश्चण्डः सङ्‌क्षेपादथ पूजनम्।  
आसनं मूर्त्तये मूलं हृदाद्यं परिचारकः ॥ १९ ॥  
  
विष्णवासनं विष्णुमूर्त्ते रों श्रीं श्रीं श्रीधरो हरिः।  
ह्रीं सर्वमूर्त्तिमन्त्रीयमिति त्रैलोक्यमोहनः ॥ २० ॥  
  
ह्रीं हृपीकेशः क्लीं विष्णुः स्वरैर्द्दीर्घैर्हृदादिकम्।  
समस्तैः पञ्चमी पूजा सङ्‌ग्रामादौ जयादिदा ॥ २१ ॥  
  
चक्रं गदां क्रमाच्छङ्खं मुषलं खड्गशार्ङ्गकम्।  
पाशाङ्कुशौ च श्रीवत्सं कौस्तुभं वनमालया ॥ २२ ॥  
  
श्रीं श्रीर्महालक्ष्मीतातार्क्ष्यो गुरुरिन्द्रादयोऽर्च्चनम्।  
सरस्वत्यासनं मूर्त्तिरौं ह्रीं देवी सरस्वती ॥ २३ ॥  
  
हृदाद्यालक्ष्मीर्म्मेधा च कलातुष्टिश्च पुष्टिका।  
गौरी प्रभामती दुर्गा गणो गुरुश्च क्षेत्रपः ॥ २४ ॥  
  
तथा गं गणपतये च ह्रीं गौर्यै च श्रीं श्रियै।  
ह्रीं त्वरितायै ह्रीं सौ त्रिपुरा चतुर्थ्यन्तनमोन्तकाः ॥ २५ ॥  
  
प्रणवाद्याञ्च नामाद्यमक्षरं बिन्दुसंयुतम्।  
ओं युतं वा सर्वमन्त्रपूजनाज्जपतः स्मृताः ॥ २६ ॥  
  
होमात्तिलघृताद्यैञ्च धर्म्मकामार्थमोक्षदाः।  
पूजामन्त्रान् पठेद्यस्तु भुक्तभोगो दिवं व्रजेत् ॥ २७ ॥  
  
इत्यादिमहापुराणे आग्नेये वासुदेवादिपूजाकथनं नामएकविंशतितमोऽध्यायः॥