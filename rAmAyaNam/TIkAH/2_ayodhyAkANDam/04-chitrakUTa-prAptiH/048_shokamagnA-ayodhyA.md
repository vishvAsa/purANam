+++
title = "०४८ शोकमग्ना-अयोध्या"
title_english = "048 Rama s departure for the forest"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-048-Shokamagnaa_Ayodhya.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/04-chitrakUTa-prAptiH/048_shokamagnA-ayodhyA.md">
<details><summary><h3>IITK ...{Loading}...</h3></summary>

Lamentations of women in Ayodhya.



#### श्लोकः
##### मूलम्
तेषामेवं विषण्णानां पीडितानामतीव च।  
बाष्पविप्लुतनेत्राणां सशोकानां मुमूर्षया॥2.48.1॥  
अनुगम्य निवृत्तानां रामं नगरवासिनाम्।  
उद्गतानीव सत्वानि बभूवुरमनस्विनाम्॥2.48.2॥

##### शब्दार्थः
एवं in this manner, विषण्णानाम् of dejected ones, अतीव deeply, पीडितानाम् distressed, बाष्पविप्लुतनेत्राणाम् of men with their eyes overflowing with tears, सशोकानाम् of those  smitten with grief, मुमूर्षया desirng death, रामम् Rama, अनुगम्य having followed, निवृत्तानाम् of those who returned, अमनस्विनाम् of disinterested men, तेषाम् their, नगरवासिनाम् citizens', सत्वानि vital airs, उद्गतानीव were as if leaving the body.

##### आङ्ग्लानुवादः
The people afflicted with sorrow followed Rama and returned to the city deeply distressed. Eyes overflowing with tears, they longed for death. Smitten with grief, they lost their highmindedness and looked as if their life had been drained out.



#### श्लोकः
##### मूलम्
तेषामेवं विषण्णानां पीडितानामतीव च।  
बाष्पविप्लुतनेत्राणां सशोकानां मुमूर्षया॥2.48.1॥  
अनुगम्य निवृत्तानां रामं नगरवासिनाम्।  
उद्गतानीव सत्वानि बभूवुरमनस्विनाम्॥2.48.2॥

##### शब्दार्थः
एवं in this manner, विषण्णानाम् of dejected ones, अतीव deeply, पीडितानाम् distressed, बाष्पविप्लुतनेत्राणाम् of men with their eyes overflowing with tears, सशोकानाम् of those  smitten with grief, मुमूर्षया desirng death, रामम् Rama, अनुगम्य having followed, निवृत्तानाम् of those who returned, अमनस्विनाम् of disinterested men, तेषाम् their, नगरवासिनाम् citizens', सत्वानि vital airs, उद्गतानीव were as if leaving the body.

##### आङ्ग्लानुवादः
The people afflicted with sorrow followed Rama and returned to the city deeply distressed. Eyes overflowing with tears, they longed for death. Smitten with grief, they lost their highmindedness and looked as if their life had been drained out.



#### श्लोकः
##### मूलम्
स्वं स्वं निलयमागम्य पुत्रदारैस्समावृता।  
अश्रूणि मुमुचुस्सर्वे बाष्पेण पिहिताननाः॥2.48.3॥

##### शब्दार्थः
सर्वे all of them, स्वं स्वम् their respective, निलयम् homes, आगम्य having reached, पुत्रदारैः  with their sons and wives, समावृताः surrounded, बाष्पेण with tears, पिहिताननाः with their faces covered, अश्रूणि tears, मुमुचुः shed.

##### आङ्ग्लानुवादः
The subjects reached their respective homes  and surrounded by their sons and wives  broke down their faces flooded with tears.



#### श्लोकः
##### मूलम्
न चाहृष्यन् नचामोदन् वणिजो न प्रसारयन्।  
न चाशोभन्त पण्यानि नापचन् गृहमेधिनः॥2.48.4॥

##### शब्दार्थः
न अहृष्यन् च not rejoiced, न अमोदन् च not delighted, वणिजः traders, न प्रसारयन् did not offer for sale, पण्यानि च marketplaces also, न अशोभन्त did not look graceful, गृहमेधिनः  householders, नापचन् did not cook.

##### आङ्ग्लानुवादः
The people had no joy in life nor did they find cheer in anything. The merchants did not offer their wares for sale. The marketplace looked graceless (lifeless). (The stocks were empty). The householders did not cook their food.



#### श्लोकः
##### मूलम्
नष्टं दृष्ट्वा नाभ्यनन्दन् विपुलं वा धनागमम्।  
पुत्रं प्रथमजं लब्ध्वा जननी नाभ्यनन्दत॥2.48.5॥

##### शब्दार्थः
नष्टम् loss, दृष्ट्वा having seen, नाभ्यनन्दन् stood indifferent, विपुलम् vast, धनागमं वा or acquired wealth, जननी mother, प्रथमजम् firstborn, पुत्रम् son, लब्ध्वा having obtained,  नाभ्यनन्दत not rejoiced.

##### आङ्ग्लानुवादः
Neither loss nor acquisition of wealth mattered (to the people). No mother rejoiced over getting her firstborn son.



#### श्लोकः
##### मूलम्
गृहे गृहे रुदन्त्यश्च भर्तारं गृहमागतम्।  
व्यगर्हयन्त दुःखार्ता वाग्भिस्तोत्रैरिव द्विपान्॥2.48.6॥

##### शब्दार्थः
दुःखार्ताः afflicted with sorrow, गृहे गृहे in every house, रुदन्त्यः while crying, तोत्रैः with goads, द्विपान् इव like elephants, वाग्भिः with words, गृहम् आगतम् arrival at home, भर्तारम् husband, व्यगर्हयन्त they reproached.

##### आङ्ग्लानुवादः
In every house, women wept and in anguish heaped abuses on their husbands on their arrival at home with words (sharp) like goads on elephantsः



#### श्लोकः
##### मूलम्
किं नु तेषां गृहैः कार्यं किं दारैः किं धनेन वा।  
पुत्रैर्वा किं सुखैर्वापि ये न पश्यन्ति राघवम्॥2.48.7॥

##### शब्दार्थः
ये whosoever, राघवम् Rama, न पश्यन्ति do not see, तेषाम् their, गृहैः homes, किम् what use, दारैः with wives, किं कार्यम् what use, धनेन वा with wealth, किम् what use, पुत्रैः वा or with sons, सुखैर्वापि comforts, किम् what use?.

##### आङ्ग्लानुवादः
For those who do not see Rama, of what use are the houses or spouses or sons or  
fortunes or delight?



#### श्लोकः
##### मूलम्
एकः सत्पुरुषो लोके लक्ष्मणस् सह सीतया।  
योऽनुगच्छति काकुत्स्थं रामं परिचरन् वने॥2.48.8॥

##### शब्दार्थः
लोके in this world, एकः only, लक्ष्मणः Lakshmana, सत्पुरुषः is a (fortunate) pious person, यः who, सीतया सह with sita, काकुत्स्थम् of Kakutstha race, रामम् Rama, वने in the forest, परिचरन् attending on them, अनुगच्छति follows.

##### आङ्ग्लानुवादः
Lakshmana is the only fortunate person in the world who has followed Rama of the Kakutstha race along with Sita to serve them.



#### श्लोकः
##### मूलम्
आपगाः कृतपुण्यास्ता पद्मिन्यश्च सरांसि च।  
येषु स्नास्यति काकुत्स्थो विगाह्य सलिलं शुचि॥2.48.9॥

##### शब्दार्थः
येषु in which, शुचि pure, सलिलम् waters, विगाह्य enters, काकुत्स्थः Rama, स्नास्यति bathes, ताः   those, आपगाः rivers, पद्मिन्यः tanks with lotuses, सरांसि च the lakes, कृतपुण्याः for the meritorious acts done (in the past).

##### आङ्ग्लानुवादः
The rivers and the lotuspools have done some meritorious acts in the past as a result of which Rama having plunged into their holy waters will make his ablution.



#### श्लोकः
##### मूलम्
शोभयिष्यन्ति काकुत्स्थमटव्यो रम्यकाननाः।  
आपगाश्च महानूपाः सानुमन्तश्च पर्वताः॥2.48.10॥

##### शब्दार्थः
रम्यकाननाः with beautiful groves, अटव्यः forests, महानूपाः expanse of waters, आपगाः च rivers, सानुमन्तः having slopes, पर्वताः mountains, काकुत्स्थम् scion of the Kakutstha dynasty (Rama), शोभयिष्यन्ति will enhance his lustre.

##### आङ्ग्लानुवादः
Forests with beautiful groves rivers with vast expanse of waters, mountains with their slopes will enhance the lustre of the scion of the Kakutsthas (Rama).



#### श्लोकः
##### मूलम्
काननं वापि शैलं वा यं रामोऽधिगमिष्यति।  
प्रियातिथिमिव प्राप्तं नैनं शक्ष्यन्त्यनर्चितुम्॥2.48.11॥

##### शब्दार्थः
रामः Rama, यम् शैलं वा any hill, काननं वापि or forest, अधिगमिष्यति approaches, they, प्राप्तं  having arrived, प्रियातिथिम् इव like a welcome guest, एनम् him, अनर्चितुम् without extending hospitality, न शक्ष्यन्ति cannot.

##### आङ्ग्लानुवादः
Whichever hill or forest Rama visits, people will receive him there like a welcome  guest and will not fail to render hospitality to him.



#### श्लोकः
##### मूलम्
विचित्रकुसुमापीडा बहुमञ्जरि धारिणः।  
राघवं दर्शयिष्यन्ति नगा भ्रमरशालिनः॥2.48.12॥

##### शब्दार्थः
विचित्रकुसुमापीडा bunches of colourful flowers, बहुमञ्जरिधारिणः wearing many clusters of blossoms, भ्रमरशालिनः with bees, नगाः trees, राघवम् Rama, दर्शयिष्यन्ति will present themselves.

##### आङ्ग्लानुवादः
Trees with bunches of cololurful flowers and clusters of blossoms hovering over with black bees will present themselves to the son of the Raghus (Rama).



#### श्लोकः
##### मूलम्
अकाले चापि मुख्यानि पुष्पाणि च फलानि च।  
दर्शयिष्यन्त्यनुक्रोशाद्गिरयो राममागतम्॥2.48.13॥

##### शब्दार्थः
गिरयः mountains, अनुक्रोशात् in sympathy, अकालेचापि even out of season, मुख्यानि excellent, पुष्पाणि flowers, फलानि च fruits also, आगतम् arrived, रामम् Rama, दर्शयिष्यन्ति will adorn  
themselves.

##### आङ्ग्लानुवादः
The hills will exhibit their excellent flowers and fruits off season out of compassion in order to welcome Rama.



#### श्लोकः
##### मूलम्
प्रस्रविष्यन्ति तोयानि विमलानि महीधराः।  
विदर्शयन्तो विविधान् भूयश्चित्रांश्च निर्झरान्॥2.48.14॥

##### शब्दार्थः
महीधराः mountains, विविधान् various, चित्रांश्च picturesque, निर्झरान् waterfalls, भूयः again and  again, विदर्शयन्तः showing, विमलानि pellucid, तोयानि water, प्रस्रविष्यन्ति will flow.

##### आङ्ग्लानुवादः
The mountains, displaying various wonderful streams here and there, will flow with pellucid waters (for Rama).



#### श्लोकः
##### मूलम्
पादपाः पर्वताग्रेषु रमयिष्यन्ति राघवम्।  
यत्र रामो भयं नात्र नास्ति तत्र पराभवः॥2.48.15॥

##### शब्दार्थः
पर्वताग्रेषु on mountain summits, पादपाः trees, राघवम् Rama, रमयिष्यन्ति will enchant, यत्र where, रामः Rama is, अत्र there, भयम् fear, न not, तत्र there, पराभवः disrespect, नास्ति not.

##### आङ्ग्लानुवादः
The trees on the mountain summits will enchant Rama. Where Rama goes, there will be no room for fear or dishonour.



#### श्लोकः
##### मूलम्
स हि शूरो महाबाहुः पुत्रो दशरथस्य च।  
पुरा भवति नोदूरादनुगच्छाम राघवम्॥2.48.16॥

##### शब्दार्थः
शूरः valiant, महाबाहुः strongarmed, दशरथस्य Dasaratha's, पुत्रः son, सः that Rama, नः for us, दूरात् from a distance, पुरा भवति before being away, राघवम् Rama, अनुगच्छाम will follow.

##### आङ्ग्लानुवादः
Before that valiant, strongarmed son of Dasaratha goes too far away (from us), we should follow him.



#### श्लोकः
##### मूलम्
पादच्छाया सुखा भर्तुस्तादृशस्य महात्मनः।  
स हि नाथो जनस्यास्य स गतिस् सपरायणम्॥2.48.17॥

##### शब्दार्थः
तादृशस्य such, महात्मनः magnanimous, भर्तुः master's, पादच्छाया shadow of his feet, सुखा is happy, अस्य of these, जनस्य people's, सः he alone, नाथः हि is the protector, सः he, गतिः  
goal, सः he, परायणम् supreme refuge.

##### आङ्ग्लानुवादः
The shadow of the feet of this magnanimous lord will give us happiness. He alone is the goal and protector of all these people. He is the supreme refuge.



#### श्लोकः
##### मूलम्
वयं परिचरिष्यामः सीतां यूयं तु राघवम्।  
इति पौरस्त्रियो भर्तृ़न् दुखार्तास्तत्तदब्रुवन्॥2.48.18॥

##### शब्दार्थः
वयम् we, सीताम् Sita, परिचरिष्यामः will serve, यूयं तु you also, राघवम् to Rama, इति like this, पौरस्त्रियः women of the city, दुःखार्ताः distressed in sorrow, भर्तृ़न् to their husbands तत्तत् that kind of words, अब्रुवन् spoke.

##### आङ्ग्लानुवादः
We will serve Sita. You will serve Rama. Such were the words of the distressed women of the city to their husbands. (They continued).



#### श्लोकः
##### मूलम्
युष्माकं राघवोऽरण्ये योगक्षेमं विधास्यति।  
सीता नारीजनस्यास्य योगक्षेमं करिष्यति॥2.48.19॥

##### शब्दार्थः
राघवः Rama, अरण्ये in the forest, युष्माकम् for you, योगक्षेमम् aquisition and protection of desired objects, विधास्यति will provide, सीता sita, अस्य (नारी) जनस्य of these (womenfolk), योगक्षेमम् security of possessions, करिष्यति will make.

##### आङ्ग्लानुवादः
In the forest, Rama will look after your wellbeing and Sita will ensure our, women folk's security.



#### श्लोकः
##### मूलम्
को न्वनेनाऽप्रतीतेन सोत्कण्ठितजनेन च।  
सम्प्रियेतामनोज्ञेन वासेन हृतचेतसा॥2.48.20॥

##### शब्दार्थः
अप्रतीतेन disagreeable, सोत्कण्ठितजनेन च people who are choked with grief, अमनोज्ञेन not delighted, हृतचेतसा senses seized with distress, अनेन वासेन with this kind of living, कः नु who, सम्प्रियेत who will be pleased?

##### आङ्ग्लानुवादः
The people here are choked with grief. Who will like to stay here where life is disagreeable, cheerless, full of despondency and distress?



#### श्लोकः
##### मूलम्
कैकेय्या यदि चे द्राज्यं स्यादधर्म्यमनाथवत्।  
न हि नो जीवितेनार्थः कुतः पुत्रैः कुतो धनैः॥2.48.21॥

##### शब्दार्थः
अधर्म्यम् unethically, अनाथवत् like orphans (unprotected), राज्यम् kingdom, कैकेय्याः to Kaikeyi, स्याद्यदि  if happens, नः for us, जीवितेन on this life, अर्थः purpose, न हि is not there, पुत्रैः by sons, कुतः what use?, धनैः with wealth, कुतः what use?

##### आङ्ग्लानुवादः
If Kaikeyi rules this kingdom unethically, we do not want to live here like orphans. What is the use of our progeny or property (in such a place)?



#### श्लोकः
##### मूलम्
यया पुत्रश्च भर्ता च त्यक्तावैश्वर्यकारणात्।  
कं सा परिहरेदन्यं कैकेयी कुलपांसनी॥2.48.22॥

##### शब्दार्थः
यया by whom, ऐश्वर्यकारणात् for the sake of wealth, पुत्रश्च son's, भर्ता च husband as well, त्यक्ता abandoned, कुलपांसनी a woman who is the disgrace to the race, सा कैकेयी that Kaikeyi, अन्यम् others, कम् whom, परिहरेत् will she spare?

##### आङ्ग्लानुवादः
Can Kaikeyi, who has brought disgrace to the race by abandoning her husband and son for the sake of wealth, spare others?



#### श्लोकः
##### मूलम्
कैकेय्या न वयं राज्ये भृतका निवसेमहि।  
जीवन्त्या जातु जीवन्त्यः पुत्रैरपि शपामहे॥2.48.23॥

##### शब्दार्थः
कैकेय्याः Kaikeyi, जीवन्त्याः while she is alive, वयम् we, जीवन्त्यः living, राज्ये in this kingdom, भृतकाः as servants, जातु never, न निवसेमहि will not live, पुत्रैरपि on our sons also, शपामहे we swear.

##### आङ्ग्लानुवादः
We swear on our sons that as long as Kaikeyi lives, or we live, we will never stay in her kingdom as servants.



#### श्लोकः
##### मूलम्
या पुत्रं पार्थिवेन्द्रस्य प्रवासयति निर्घृणा।  
कस्तां प्राप्य सुखं जीवेदधर्म्यां दुष्टचारिणीम्॥2.48.24॥

##### शब्दार्थः
या that Kaikeyi, निर्घृणा unkind, पार्थिवेन्द्रस्य king's, पुत्रम् son, प्रवासयति has banished, अधर्म्याम्  unrighteous, दुष्टचारिणीम् of wicked behaviour, ताम् her, प्राप्य having her (as a ruler), कः who, सुखम् with pleasure, जीवेत् will live?

##### आङ्ग्लानुवादः
Who can live with pleasure under the rule of Kaikeyi of  unrighteous character and wicked behaviour, one who without compassion banished Rama, son of Dasaratha, king of kings?



#### श्लोकः
##### मूलम्
उपद्रुतमिदं सर्वमनालम्बमनायकम्।  
कैकेय्या हि कृते सर्वं विनाशमुपयास्यति॥2.48.25॥

##### शब्दार्थः
इदम् this, सर्वम् entire kingdom, उपद्रुतम् is affected by a great calamity, अनालम्बम् without support, अनायकम् without any leader, कैकेय्याः कृते for Kaikeyi, विनाशम् destruction, उपयास्यति will receive.

##### आङ्ग्लानुवादः
The entire kingdom, for the sake of Kaikeyi, is under a great calamity. With no support or leader it will definitely go to ruin.



#### श्लोकः
##### मूलम्
न हि प्रव्रजिते रामे जीविष्यति महीपतिः।  
मृते दशरथे व्यक्तं विलापस्तदनन्तरम्॥2.48.26॥

##### शब्दार्थः
रामे Rama, प्रव्रजिते is banished, महीपतिः king, न जीविष्यति हि will not survive, दशरथे Dasaratha, मृते is dead, तदनन्तरम् after that,  विलापः lamentations, व्यक्तम् this is evident.

##### आङ्ग्लानुवादः
Now that Rama has been banished, the king will not live (long). After his death there will be evidently only lamentations.



#### श्लोकः
##### मूलम्
ते विषं पिबतालोड्य क्षीणपुण्यास् सुदुर्गताः।  
राघवं वानुगच्छध्वमश्रुतिं वापि गच्छत॥2.48.27॥

##### शब्दार्थः
क्षीणपुण्याः merits exhausted, सुदुर्गताः in deep troubles, ते you, विषम् poison, आलोड्य seeing this, पिबत drink, राघवं वा or Rama, अनुगच्छध्वम् follow, अश्रुतिं वा unseen (distant) place,  गच्छत go there.

##### आङ्ग्लानुवादः
Where you are in deep trouble with merits exhausted, it is better to take poison, or follow Rama or walk into the unknown.



#### श्लोकः
##### मूलम्
मिथ्याप्रव्राजितो रामस् ससीतस् सहलक्ष्मणः।  
भरते सन्निसृष्टास्स्मस् सौनिके पशवो यथा॥2.48.28॥

##### शब्दार्थः
ससीतः along with Sita, सहलक्ष्मणः with Lakshmana, रामः Rama, मिथ्या deceitfully, प्रव्राजितः has been exiled, यथा पशवः like beasts, सौनिके to a butcher, भरते Bharata, सन्निसृष्टाः स्मः have been delivered.

##### आङ्ग्लानुवादः
Rama along with Sita and Lakshmana has been deceitfully exiled and all of us delivered to Bharata like beasts to a butcher (for protection).



#### श्लोकः
##### मूलम्
पूर्णचन्द्रानन श्श्यामो गूढजत्रुररिन्दमः।  
आजानुबाहुः पद्माक्षो रामो लक्ष्मणपूर्वजः॥2.48.29॥  
पूर्वाभिभाषी मधुरस् सत्यवादी महाबलः।  
सौम्यस्सर्वस्य लोकस्य चन्द्रवत्प्रियदर्शनः॥2.48.30॥  
नूनं पुरुषशार्दूलो मत्तमातङ्गविक्रमः।  
शोभयिष्यत्यरण्यानि विचरन् स महारथः॥2.48.31॥

##### शब्दार्थः
पूर्णचन्द्राननः a man with his countenance resembling the full moon, श्यामः bluehued,  
गूढजत्रुः with clavicles, अरिन्दमः subduer of enemies, अजानुबाहुः one with kneelong arms, पद्माक्षः lotuseyed, लक्ष्मण पूर्वजः the elder brother of Lakshmana, पूर्वाभिभाषी the first to address others, मधुरः sweetnatured, सत्यवादी one who always speaks the truth, महाबलः mighty, सौम्यः pleasing, सर्वस्य लोकस्य of the entire world, चन्द्रवत् like the Moon, प्रियदर्शनः of charming appearance, पुरुषशार्दूलः tiger among men, मत्तमातङ्गविक्रमः powerful like an intoxicated elephant, महारथः great charioteer, स रामः that Rama, नूनम् certainly, अरण्यानि in the forest, विचरन् moving about, शोभयिष्यति will add grace.

##### आङ्ग्लानुवादः
Rama, elder brother to Lakshmana is a tiger among men, a subduer of enemies, powerful like an intoxicated elephant, and a great charioteer. Blue in complexion, he has a face like the full Moon. He has lotuslike eyes, kneelong arms and fleshy clavicles. Endowed with a sweet nature, he always speaks the truth and the first to speak to others. When he roams the forest, charming like the Moon and pleasing to the whole world, he will surely make it look graceful.



#### श्लोकः
##### मूलम्
तास्तथा विलपन्त्यस्तु नगरे नागरस्त्रियः।  
चुक्रुशु र्दुःखसन्तप्ता मृत्योरिव भयागमे॥2.48.32॥

##### शब्दार्थः
नगरे in the city, ताः those, नागरस्त्रियः women of the city, तथा in that way, विलपन्त्यः lamenting, मृत्योः at the approach of death, भयागमे इव as if frightened, चुक्रुशुः wept र्दुःखसन्तप्ता affected with grief

##### आङ्ग्लानुवादः
Such was the lamentation of the women of the city. Overcome with grief as if frightened at the approach of death, they wept bitterly.



#### श्लोकः
##### मूलम्
इत्येवं विलपन्तीनां स्त्रीणां वेश्मसु राघवम्।  
जगामास्तं दिनकरो रजनी चाभ्यवर्तत॥2.48.33॥

##### शब्दार्थः
वेश्मसु at home, स्त्रीणाम् women, इत्येवम् like this, राघवम् about Rama, विलपन्तीनाम्  while lamenting, दिनकरः sun, अस्तम् set, जगाम् reached, रजनी च night also, अभ्यवर्तत also arrived.

##### आङ्ग्लानुवादः
As the women of the city were thus lamenting over the scion of the Raghus (Rama) (sitting) at home, the sun set. Night fell.



#### श्लोकः
##### मूलम्
नष्टज्वलनसन्तापा प्रशान्ताध्यायसत्कथा।  
तिमिरेणाभिलिप्तेव सा तदा नगरी बभौ॥2.48.34॥

##### शब्दार्थः
तदा then, नष्टज्वलनसन्तापा with the (sacrificial) flames extinguished, प्रशान्ताध्यायसत्कथा with cessation of the study of holy scriptures and sacred recitations, सा नगरी that city, तिमिरेण in darkness, अभिलिप्तेव बभौ looked as if smeared.

##### आङ्ग्लानुवादः
With sacrificial fires extinguished and the reading of holy scriptures and sacred recitations stopped, Ayodhya looked as if besmeared with darkness.



#### श्लोकः
##### मूलम्
उपशान्तवणिक्पण्या नष्टहर्षा निराश्रया।  
अयोध्या नगरी चासीन्नष्टतारमिवाम्बरम्॥2.48.35॥

##### शब्दार्थः
उपशान्तवणिक्पण्या the markets of the traders remaining closed, नष्टहर्षा with delight destroyed, निराश्रया without support, अयोध्या नगरी city of Ayodhya, नष्टतारम् starless, अम्बरमिव sky, आसीत् appeared.

##### आङ्ग्लानुवादः
With markets closed, the city of Ayodhya cheerless and shelterless looked like the sky without stars.



#### श्लोकः
##### मूलम्
तथा स्त्रियो रामनिमित्तमातुरा  
यथा सुते भ्रातरि वा विवासिते।  
विलप्य दीना रुरुदुर्विचेतस  
स्सूतैर्हि तासामधिको हि सोऽभवत्॥2.48.36॥

##### शब्दार्थः
स्त्रियः women, सुते when a  son, भ्रातरिवा or brother, विवासिते exiled, यथा तथा in the same manner, राम निमित्तम् for the sake of Rama, आतुराः grieving, दीनाः dejected, विचेतसः with troubled minds, विलप्य having lamented, रुरुदुः wept, तासाम् for them, सः Rama, सुतैः more than sons, अधिकः more, अभवत् हि became indeed.

##### आङ्ग्लानुवादः
The women grieved over Rama as if a son or a brother had been exiled. Depressed and distressed, they wept and sobbed. For them, Rama was indeed more than their sons.



#### श्लोकः
##### मूलम्
प्रशान्तगीतोत्सवनृत्तवादना  
व्यपास्तहर्षा पिहितापणोदया।  
तदा ह्ययोध्या नगरी बभूव सा  
महार्णवस् सङ्क्षपितोदको यथा॥2.48.37॥

##### शब्दार्थः
प्रशान्तगीतोत्सवनृत्तवादना with cessation of singing, celebrations, dance and music,  व्यपास्तहर्षा pleasure expelled, पिहितापणोदया stalls without display merchandise, सा that, अयोध्या नगरी city of Ayodhya, तदा then, सङ्क्षपितोदकः waters diminished, महार्णवः ocean, यथा like that, बभूव became.

##### आङ्ग्लानुवादः
With the cessation of singing, celebrations, dance and music, there was no rejoicing in the city. The markets displaying merchandise were shut down. The city of Ayodhya looked like the ocean with its waters diminished.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे अष्टचत्वारिशस्सर्गः॥  
Thus ends the fortyeighth sarga of Ayodhyakanda of  the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/04-chitrakUTa-prAptiH/048_shokamagnA-ayodhyA.md">
<details><summary><h3>भूषणम् ...{Loading}...</h3></summary>



तेषामेवं विषण्णानां पीडितानामतीव च ।  

बाष्पविप्लुतनेत्राणां सशोकानां मुमूर्षया  ॥  २।४८।१  ॥   

तेषामित्यादि । मुमूर्षया मर्त्तुमिच्छयोपलक्षितानाम्  ॥  २।४८।१  ॥   

  

अनुगम्य निवृत्तनां रामं नगरवासिनाम् ।  

उद्गतानीव सत्त्वानि बभूबुरमनस्विनाम्  ॥  २।४८।२  ॥   

स्वंस्वं निलयमागम्य पुत्रदारैः समावृताः ।  

अश्रूणि मुमुचुः सर्वे बाष्पेण पिहिताननाः  ॥  २।४८।३  ॥   

सत्त्वानि प्राणाः । "द्रव्यासुव्यवसायेषु सत्त्वम्" इत्यमरः । उद्गतानीव
बभूवुः मुमूर्छुरित्यर्थः । अमनस्विनां धैर्यहीनानाम्  ॥  २।४८।२३  ॥   

  

न चाहृष्यन्न चामोदन् वणिजो न प्रसारयन् ।  

न चाशोभन्त पुण्यानि नापचन् गृहमेधिनः  ॥  २।४८।४  ॥   

नेति । न चाहृष्यन् सुहृद्दर्शनेनापि हर्षं न प्रापुः । न चामोदन्
अपूर्ववस्तुलाभेपि मोदं न प्रापुः । प्रसारयन् प्रासारयन्, पण्यानीति शेषः
। पुण्यानि पुण्यफलभूतपुत्रकलत्रादीनि । नापचन्निति गृहमेधिनः गृहस्थाः ।
तेषां पचिक्रियासम्बन्धस्त्वर्धशरीरभूतपत्नीद्वारा  ॥  २।४८।४  ॥   

  

नष्टं दृष्ट्वा नाभ्यनन्दन् विपुलं वा धनागमम् ।  

पुत्रं प्रथमजं लब्ध्वा जननी नाभ्यनन्दत  ॥  २।४८।५  ॥   

नष्टमिति । नष्टं चिरकालनष्टं रत्नादिकम् । धनागमं निध्यादिलाभम्  ॥  २।४८।५
 ॥   

  

गृहेगृहे रुदन्त्यश्च भर्तारं गृहमागतम् ।  

व्यगर्हयन्त दुःखार्त्ता वाग्भिस्तोत्रैरिव द्विपान्  ॥  २।४८।६  ॥   

गृहेगृहइति । रुदन्त्यः सर्वाः स्त्रियः । भर्त्तारं स्वस्वभर्त्तारम् ।
व्यगर्हयन्त किमर्थं भवद्भिरागतमित्येवं निन्दन्तिस्म । तोत्रेः अङ्कुशैः
 ॥  २।४८।६  ॥   

  

किं नु तेषां गृहैः कार्य्यं किं दारैः किं धनेन वा ।  

पुत्रैर्वा किं सुखैर्वापि ये न पश्यन्ति राघवम्  ॥  २।४८।७  ॥   

गर्हां विशदयति--किं न्वित्यादिश्लोकेन । इति व्यगर्हयन्तेत्यन्वयः  ॥ 
२।४८।७  ॥   

  

एकः सत्पुरुषो लोके लक्ष्मणः सह सीतया ।  

यो ऽनुगच्छति काकुत्स्थं रामं परिचरन् वने  ॥  २।४८।८  ॥   

आपगाः कृतपुण्यास्ताः पद्मिन्यश्च सरांसि च ।  

येषु स्नास्यति काकुत्स्थो विगाह्य सलिलं शुचि  ॥  २।४८।९  ॥   

एक इति । सीतया सह रामं सीतासहितं राममित्यर्थः  ॥  २।४८।८९  ॥   

  

शोभयिष्यन्ति काकुत्स्थमटव्यो रम्यकाननाः ।  

आपगाश्च महानूपाः सानुमन्तश्च पर्वताः  ॥  २।४८।१०  ॥   

शोभयिष्यन्तीति । रम्यकाननाः तत्रतत्र रम्यवृक्षराजियुक्ताः । महानूपाः
रम्यकच्छप्रदेशाः । "जलप्रायमनूपं स्यात्पुंसि कच्छः" इत्यमरः  ॥  २।४८।१०
 ॥   

  

काननं वापि शैलं वा यं रामो ऽभिगमिष्यति ।  

प्रियातिथिमिव प्राप्तं नैनं शक्ष्यन्त्यनर्चितुम्  ॥  २।४८।११  ॥   

काननमिति । नैनं शक्ष्यन्त्यनर्चितुम् अर्चितुं शक्ष्यन्त्येवेत्यर्थः  ॥ 
२।४८।११  ॥   

  

विचित्रकुसुमापीडा बहुमञ्जरिधारिणः ।  

राघवं दर्शयिष्यन्ति नगा भ्रमरशालिनः  ॥  २।४८।१२  ॥   

विचित्रेति । विचित्रकुसुमापीडाः विचित्रपुष्पशेखनराः । मञ्जरीत्यत्र
छान्दसो ह्रस्वः । दर्शयिष्यन्ति, आत्मानमिति शेषः । नगाः वृक्षाः  ॥ 
२।४८।१२  ॥   

  

अकाले चापि मुख्यानि पुष्पाणि च फलानि च ।  

दर्शयिष्यन्त्यनुक्रोशाद्गिरयो राममागतम्  ॥  २।४८।१३  ॥   

प्रस्रविष्यन्ति तोयानि विमलानि महीधराः ।  

विदर्शयन्तो विविधान् भूयश्चित्रांश्च निर्झरान् ।  

पादपाः पर्वताग्रेषु रमयिष्यन्ति राघवम्  ॥  २।४८।१४  ॥   

अकाल इति । दर्शयिष्यन्ति वृक्षलतादिद्वारेति भावः । अनुक्रोशात्
आदरादित्यर्थः  ॥  २।४८।१३१४  ॥   

  

यत्र रामो भयं नात्र नास्ति तत्र पराभवः ।  

स हि शूरो महाबाहुः पुत्रो दशरथस्य च  ॥  २।४८।१५  ॥   

यत्रेति । यत्र देशे रामो वर्त्तते अत्र भयं नास्ति । तत्र पराभवोपि नास्ति
 ॥  २।४८।१५  ॥   

  

पुराभवति नो दूरादनुगच्छाम राघवम्  ॥  २।४८।१६  ॥   

पुरेति । दूरात् पुराभवति भविष्यति । ततः पूर्वमेवानुगच्छाम इत्यर्थः ।
"यावत्पुरानिपातयोर्लट्" इति लट्  ॥  २।४८।१६  ॥   

  

पादच्छाया सुखा भर्तुस्तादृशस्य महात्मनः ।  

स हि नाथो जनस्यास्य स गतिः स परायणम्  ॥  २।४८।१७  ॥   

वयं परिचरिष्यामः सीतां यूयं तु राघवम् ।  

इति पौरस्त्रियो भर्तृ़न् दुःखार्तास्तत्तदब्रुवन्  ॥  २।४८।१८  ॥   

युष्माकं राघवो़ ऽरण्ये योगक्षेमं विधास्यति ।  

सीता नारीजनस्यास्य योगक्षेमं करिष्यति  ॥  २।४८।१९  ॥   

पादच्छायेति पादसेवा लक्ष्यते । सुखा सुखसाधनभूता । गम्यत इति गतिः
प्राप्यः । परायणं परमयनम् । सर्वप्रकारेणाधारभूत इत्यर्थः  ॥  २।४८।१७१९
 ॥   

  

को न्वनेनाप्रतीतेन सोत्कण्ठितजनेन च ।  

सम्प्रीयेतामनोज्ञेन वासेन हृतचेतसा  ॥  २।४८।२०  ॥   

को न्वनेनेति । अप्रतीतेन अप्रशस्तेन, सतामयोग्येनेति यावत् । उत्कण्ठया
शोकस्मरणेन सहितः सोत्कण्ठः, कृतः सोत्कठः सोत्कण्ठितः तादृशो जनो यस्य तेन
। अमनोज्ञेन उद्वेगकारिणा । हृतचेतसा चित्तनाशकेन अनेन वासेन, नगरणेत्यर्थः
। को नु जनः संप्रीयेत न कोपीत्यर्थः । तस्मादयं वासस्त्याज्य इति भावः  ॥ 
२।४८।२०  ॥   

  

कैकेय्या यदि चेद्राज्यं स्यादधर्म्यमनाथवत् ।  

न हि नो जीवितेनार्थः कुतः पुत्रैः कुतो धनैः  ॥  २।४८।२१  ॥   

कैकेय्या इति । अधर्म्यं धर्मादपेतमित्यर्थः । अनाथवत् नाथशून्यम् ।
भाविप्रतिसन्धानेनेदमुक्तम् । कुत इति पुत्रधनकृतपुरुषार्थस्य
जीवितमूलत्वादित्यर्थः  ॥  २।४८।२१  ॥   

  

यया पुत्रश्च भर्ता च त्यक्तावैश्वर्यकारणात् ।  

कं सा परिहरेदन्यं कैकेयी कुलपांसनी  ॥  २।४८।२२  ॥   

ययेति । पुत्रो रामः परिहरेत् विपद्भ्य इति शेषः । रक्षेदिति यावत्  ॥ 
२।४८।२२  ॥   

  

कैकेय्या न वयं राज्ये भृतका निवसेम हि ।  

जीवन्त्या जातु जीवन्त्यः पुत्रैरपि शपामहे  ॥  २।४८।२३  ॥   

या पुत्रं पार्थिवेन्द्रस्य प्रवासयति निर्घृणा ।  

कस्तां प्राप्य सुखं जीवेदधर्म्यां दुष्टचारिणीम्  ॥  २।४८।२४  ॥   

कैकेय्या इति । जीवन्त्याः कैकेय्याः राज्ये भृतकाः भृतिभुजः "भृतको
भृतिभुक्" इत्यमरः । कैकेयीजीवनपर्यन्तं न तस्या राज्ये निवसेमहीति
जीवन्तीशब्दस्य भावः  ॥  २।४८।२३२४  ॥   

  

उपद्रुतमिदं सर्वमनालम्बमनायकम् ।  

कैकेय्या हि कृते सर्वं विनाशमुपयास्यति  ॥  २।४८।२५  ॥   

उपद्रुतमिति । कैकेय्याः कृते कैकेयीनिमित्तम्  ॥  २।४८।२५  ॥   

  

न हि प्रव्रजिते रामे जीविष्यति महीपतिः ।  

मृते दशरथे व्यक्तं विलापस्तदनन्तरम्  ॥  २।४८।२६  ॥   

विनाशप्रकारमुपपादयन्ति--न हीति । विलापो विनाशः  ॥  २।४८।२६  ॥   

  

ते विषं पिबतालोड्य क्षीणपुण्याः सुदुर्गताः ।  

राघवं वानुगच्छध्वमश्रुतिं वापि गच्छत  ॥  २।४८।२७  ॥   

त इति । ते यूयम् । आलोड्य अमुमर्थमालोच्य । सुदुर्गताः सुदरिद्राः,
रामरूपधनहीना इत्यर्थः । अश्रुतिं यत्र गते नामापि न श्रूयते तं
देशमित्यर्थः  ॥  २।४८।२७  ॥   

  

मिथ्या प्रव्राजितो रामः सभार्य्यः सह लक्ष्मणः ।  

भरते सन्निसृष्टाः स्मः सौनिके पशवो यथा  ॥  २।४८।२८  ॥   

पितृवचननिर्देशेन कैकेयीप्रियचिकीर्षया च क्रियमाणे प्रव्रजने को दोष
इत्यत्राह--मिथ्याप्रव्राजित इति । मिथ्याप्रव्राजितः कपटेन प्रव्राजितः ।
सन्निसृष्टाः निक्षिप्ताः, राज्ञेति शेषः । सौनिके पशुमारके  ॥  २।४८।२८
 ॥   

  

पूर्णचन्द्राननः श्यामो गूढजत्रुररिन्दमः ।  

आजानुबाहुः पद्माक्षो रामो लक्ष्मणपूर्वजः  ॥  २।४८।२९  ॥   

पूर्वाभिभाषी मधुरः सत्यवादी महाबलः ।  

सौम्यश्च सर्वलोकस्य चन्द्रवत्प्रियदर्शनः  ॥  २।४८।३०  ॥   

नूनं पुरुषशार्दूलो मत्तमातङ्गविक्रमः ।  

शोभयिष्यत्यरण्यानि विचरन् स महारथः  ॥  २।४८।३१  ॥   

विश्लेषासहिष्णुतया रामस्त्वकार्यं कृतवानित्यभिधाय तद्गुणकीर्तनेनाप्यायनं
कुर्वन्ति--पूर्णेत्यादिना । गूढजत्रुः गूढे निमग्ने जत्रुणी असंसन्धी यस्य
स तथोक्तः । "स्कन्धो भुजशिरो ऽसों ऽस्त्री सन्धी तस्यैव जत्रुणी" इत्यमरः
। पूर्वाभिभाषी स्वसौहार्द्दभव्यत्वप्रदर्शनाय सर्वत्र पूर्वभाषणशीलः  ॥ 
२।४८।२९३१  ॥   

  

तास्तथा विलपन्त्यस्तु नगरे नागरस्त्रियः ।  

चुक्रुशुर्दुःखसन्तप्ता मृत्योरिव भयागमे  ॥  २।४८।३२  ॥   

ता इति । मृत्योर्भयागमे मरणसमये  ॥  २।४८।३२  ॥   

  

इत्येवं विलपन्तीनां स्त्रीणां वेश्मसु राघवम् ।  

जगामास्तं दिनकरो रजनी चाभ्यवर्त्तत  ॥  २।४८।३३  ॥   

इतीति । विलपन्तीनां विलपन्तीषु सतीष्वित्यर्थः । राघवमुद्दिश्येति शेषः  ॥ 
२।४८।३३  ॥   

  

नष्टज्वलनसम्पाता प्रशान्ताध्यायसत्कथा ।  

तिमिरेणाभिलिप्तेव सा तदा नगरी बभौ  ॥  २।४८।३४  ॥   

नष्टेति । नष्टज्वलनसम्पाता नष्टाग्निप्रणयना । प्रशान्ताध्यायसत्कथा
अध्यायो वेदः, सत्कथा पुराणादिः निवृत्तवेदाध्ययनपुराणपाठेत्यर्थः  ॥ 
२।४८।३४  ॥   

  

उपशान्तवणिक्पण्या नष्टहर्षा निराश्रया ।  

अयोध्या नगरी चासीन्नष्टतारमिवाम्बरम्  ॥  २।४८।३५  ॥   

उपशान्तेति । उपशान्तवणिक्पण्या उपशान्तानि वणिजां पण्यानि यस्यां सा
पण्यकल्पनाशून्येत्यर्थः  ॥  २।४८।३५  ॥   

  

तथा स्त्रियो रामनिमित्तमातुरा यथा सुते भ्रातरि वा विवासिते ।  

विलप्य दीना रुरुदुर्विचेतसः सुतैर्हि तासामधिको हि सो ऽभवत्  ॥  २।४८।३६
 ॥   

तथेति । सुतैः सुतेभ्यः । पञ्चम्यर्थे तृतीया । भ्रातृभ्यश्चेत्यपि
द्रष्टव्यम्  ॥  २।४८।३६  ॥   

  

प्रशान्तगीतोत्सवनृत्तवादना व्यपास्तहर्षा पिहितापणोदया ।  

तदा ह्ययोध्या नगरी बभूव सा महार्णवः संक्षपितोदको यथा  ॥  २।४८।३७  ॥   

प्रशान्तेति । पिहितापणोदया पिहितः आपणोदयः आपणस्थवस्तुसमृद्धिर्यस्याः सा
तथोक्ता । आपणोदयस्य पिहितत्वमापणाविधानात् । संक्षपितोदकः संशोषितोदक
इत्यर्थः  ॥  २।४८।३७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
अष्टचत्वारिंशः सर्गः  ॥  ४८  ॥   

इति श्रीगो० श्रीरा० पीता० अयोध्याकाण्डव्याख्याने ऽष्टचत्वारिंशः सर्गः  ॥ 
४८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/04-chitrakUTa-prAptiH/048_shokamagnA-ayodhyA.md">
<details><summary><h3>शिरोमणी ...{Loading}...</h3></summary>



गृहप्रवेशानन्तरकालिकं प्रजावृत्तं बोधयन्नाह-- तेषामित्यादिभिः ।
सशोकानामत एव विषण्णानां दुःखितानामत एवातीवपीडितानां
पीडाविशिष्टाङ्गविशिष्टानामत एव बाष्पपरिप्लुतनेत्राणामत एव मुमूर्षया
मरणेच्छया उपलक्षितानामत एव अमनस्विनामनवस्थितचित्तानां राममभिगम्य
निवृत्तानां नगरवासिनां सत्त्वानि प्राणाः उद्गतानीव बभूवुः ।
लोकद्वयमेकान्वयि  ॥  २।४८।१,२  ॥   

  

स्वं स्वमिति । निलयं गृहं बाष्पेण धूमाभासेन पिहिताननाः सर्वे अश्रूणि
मुमुचुः  ॥  २।४८।३  ॥   

  

नगरवृत्तं वर्णयन्नाह-- नचेत्यादिभिः । वणिजो न अहृष्यन् केनापि वस्तुना
सन्तोषं न प्राप्नुवन्नत एव अमोदन् आनन्दं प्राप्नुवंश्च न प्रसारयन्
प्रासारयंश्च न क्रय्यद्रव्याणीति शेषः । अत एव पण्यानि आपणद्रव्याणि
नाशोभन्त गृहमेधिनो गृहस्थाः न अपचन् पाको नैवाभवदित्यर्थः । प्रायो
ऽन्येषां पाकानधिकारान्न न्यूनता  ॥  २।४८।४  ॥   

  

नष्टमिति । नष्टं चोरादिना अपहृतं वस्तु लब्ध्वा विपुलं
बहुधनागममपूर्वधनप्राप्तिं च दृष्ट्वा अवलोक्य नाभ्यनन्दन् अयोध्यावासिन
इति शेषः । प्रथमजं पूर्वजातम्  ॥  २।४८।५  ॥   

  

गृहे गृहे इति । गृहमागतं भर्तारं गृहे गृहे रुदन्त्यः दुःखार्ताः स्त्रियः
वाग्भिः दुरुक्तैः व्यगर्हयन्त अपीडयन्तेत्यर्थः । तत्र दृष्टान्तः तौत्रैः
अङ्कुशैः द्विपानिव  ॥  २।४८।६  ॥   

  

तदुक्तमेव वर्णयन्नाह-- किमित्यादिभिः । किं कार्यं न किञ्चिदित्यर्थः ।
तेन रामं विना भवतां गृहे स्थितिर्व्यर्थेति सूचितम्  ॥  २।४८।७  ॥   

  

एक इति । यः सीतया सह रामं परिचरन्सन्ननुगच्छति सः एकः लक्ष्मण एव लोके
सत्पुरुषः तेन भवत्सु पन सत्पुरुषत्वमिति व्यञ्जितम्  ॥  २।४८।८  ॥   

  

आपगा इति । ताः एव आपगा नद्यः कृतपुण्याः तान्येव सरांसि च कृतपुण्यानि
येषु शुचि सलिलं विगाह्य अवगाह्य काकुत्स्थो रामो यास्यति  ॥  २।४८।९  ॥   

  

शोभयिष्यन्तीति । रम्यकाननाः चारुवृक्षसमूहविशिष्टाः अटव्यो वनानि महानूपाः
जलप्रायदेशविशिष्टाः आपगा नद्यश्च सानुमन्तः प्रशस्तशृङ्गविशिष्टाः
पर्वताश्च काकुत्स्थं शोभयिष्यन्ति तेन तेषामतिभाग्यवत्त्वं सूचितम्  ॥ 
२।४८।१०  ॥   

  

काननमिति । यं रामः अनुगमिष्यति पसः प्राप्तमेनं प्रियातिथिमनर्चितुं नैव
शक्ष्यति अर्चिष्यत्येवेत्यर्थः । इव एवार्थे  ॥  २।४८।११  ॥   

  

विचित्रेति । विचित्रकुसुमैः अनेकविधपुष्पैः आपीडः शिरोभूषणं येषां ते
बहुमञ्जरिधारिणः बहूः विपुलाः मञ्जरीः पुष्पस्तबकान् धरन्ति तच्छीलाः अत एव
भ्रमरशालिनः भ्रमराश्रयभूताः नगाः राघवं दर्शयिष्यन्ति स्वस्वरूपमिति शेषः
। तेन तेषामतिसाफल्यं सूचितम्  ॥  २।४८।१२  ॥   

  

अकाले इति । गिरयः गिरिस्थवृक्षाः अकाले पुष्पफलादिप्रसूतिकालाभावे ऽपि
अनुक्रोशात् अत्यादरात्पुष्पादीनि आगतं रामं दर्शयिष्यन्ति तेन तेषां
हर्षातिशयो भवितेति व्यञ्जितम्  ॥  २।४८।१३  ॥   

  

प्रस्रविष्यन्तीति । महीधराः पर्वताः
विविधान्भूयश्चित्रान्बहुविचित्रत्वविशिष्टान्निर्झरान्दर्शयन्तः सन्तः
विमलानि तोयानि प्रस्रविष्यन्ति  ॥  २।४८।१४  ॥   

  

पादपा इति । पर्वताग्रेषु विद्यमानाः पादपाः वृक्षाः राघवं रमयिष्यन्ति तेन
तत्रैवास्माभिरपि गन्तव्यमिति सूचितम् । ननु तत्स्थानस्य
व्याघ्रादिमत्त्वेन भीतिवहत्वात्कथं गन्तव्यमित्यत आहुः यत्र रामो विद्यत
इति शेषः । तत्र भयं कुतश्चिद्भीतिर्नास्ति अत एव पराभवः
किञ्चित्कर्तृकास्मत्पराभूतिर्नास्ति  ॥  २।४८।१५  ॥   

  

स इति । दशरथस्य पुत्रः स रामः पुरा इह प्राकट्यात्पूर्वमपि नो ऽस्माकं
स्वामी भवति अतो  

दूरादपि राघवमनुगच्छाम । एतेन नित्यपरिकराणामियमुक्तिरिति व्यक्तम्  ॥ 
२।४८।१६  ॥   

  

तत्र गमने प्रयोजनं वदन्त आहुः-- पादेति । महात्मनः तादृशस्य नित्यस्य
भर्तुः स्वामिनो रामस्य पादच्छाया चरणसमीपस्थितिरेव सुखं तत्र हेतुः अस्य
नित्यपरिकरस्य स राम एव नाथः वाञ्छितदाता स एव गतिः प्राप्यः अत एव स एव
परायणं परमाश्रयः  ॥  २।४८।१७  ॥   

  

वयमिति । तन्नित्यपरिकरत्वाद्धेतोः परिचरिष्यामः सेविष्यामहे पौरस्त्रियः
नित्यमयोध्यावासिन्यः तद्वचो ऽब्रुवन्  ॥  २।४८।१८  ॥   

  

ननु वने कथं निर्वाह इत्यत आहुः-- युष्माकमिति । योगक्षेमं
योगमलभ्योच्छिष्टपुष्पफलादिलाभं क्षेमं पूर्वलब्धसेवाधिकारपालनं विधास्यति
 ॥  २।४८।१९  ॥   

  

तत्र स्थितेरयोग्यतां वर्णयन्त आहुः-- क इति । अप्रतीतेन
रामागमनविषयकप्रतीत्यनिष्पादकेन सोत्कण्ठितजनेन उत्कण्ठितजनसहितेन अत
एवामनोज्ञेन रमणीयतारहितेन अत एव हृतचेतसा चेतश्चालकेन वासेन
रामसाहित्यरहितनिवासेन कः सम्प्रीयेत न को ऽपीत्यर्थः  ॥  २।४८।२०  ॥   

  

इदानीं प्रवासकारणीभूतमन्थरां निन्दयन्त्य आहुः-- कैकेय्या इति । इतः
रामपालनाच्च्युतमत एव अनाथवन्नाथरहितसदृशमिदं राज्यं यदि च कैकेय्याः
केकयीदास्या मन्थरायाः अधर्म्यं धर्मादनपेतविरुद्धमधर्मेण पालितमित्यर्थः ।
स्यात्तदा नो ऽस्माकं जीवितेन न अर्थः प्रयोजनं पुत्रैः कुतः धनैश्च कुतः
 ॥  २।४८।२१  ॥   

  

ययेति । यया हेतुभूतया मन्थरया ऐश्वर्यकारणादहमतीव राज्ञीप्रियेति
स्वप्रभूतिहेतोः पुत्रो रामः भर्ता दशरथश्च त्यक्तौ त्याजितौ सा कैकेयी
कुलस्य पांसनी मलभूता मन्थरा अन्यं कं परिहरेत्यजेन्न त्याजयेदित्यर्थः  ॥ 
२।४८।२२  ॥   

  

कैकेय्या इति । जीवन्त्याः पालयन्त्याः कैकेय्याः केकयीदास्याः राज्ये
भृतकाः तया पालिता अपि जीवन्त्यो वयं जातु कदाचिदपि न वसेमहि हि
निश्चितमेतत् अत एव पुत्रैः अपिना भर्त्रादिभिरपि शपामहे अत्रार्थे शपथं
कुर्मः शप उपालम्भे इत्यात्मनेपदम्  ॥  २।४८।२३  ॥   

  

ननु वासे को दोष इत्यत आहुः-- येति । निर्घृणा अतिक्रूरा या मन्थरा
पार्थिवेन्द्रस्य पुत्रं प्रवासयति तामधर्म्यां प्राप्य कः सुखं जीवेन्न को
ऽपीत्यर्थः  ॥  २।४८।२४  ॥   

  

उपद्रुतमिति । कैकेय्याः मन्थरायाः कृते अनायकं नायकरहितमत एव उपद्रुतं
नानोपद्रवसहितमत एव अनालम्भं पश्वालम्भोपलक्षितयागरहितं सर्वमिदं राज्यं
विनाशमुपयास्यति प्राप्स्यति  ॥  २।४८।२५  ॥   

  

ननु राज्ञो दशरथस्य सत्त्वादनायकं कथमुच्यते इत्यत आहुः-- नहीति । रामे
प्रव्रजिते सति महीपतिर्न जीविष्यति पालयिष्यति लोकान्तरं गमिष्यतीत्यर्थः
। अतः दशरथे मृते लोकान्तरं प्राप्ते सति अनन्तरं विघ्नरहितं व्यक्तं
शोभितं यद्राज्यं तत्तस्य विलोपो विनाशो भविष्यतीति शेषः  ॥  २।४८।२६  ॥   

  

त इति । ते अस्मदुक्तिं श्रुतवन्तः क्षीणपुण्या यूयमालोड्य अस्मदुक्तिं
विचार्य राघवं राममनुगच्छध्वं वा तस्याशक्यत्वे विषं पिबत वा तस्याशक्यत्वे
अश्रुतिं मन्थराराज्यश्रवणरहितदेशं गच्छत, अस्मदादिभिः सहेति शेषः  ॥ 
२।४८।२७  ॥   

  

मिथ्येति । रामः मिथ्या वृथा प्रव्राजितः । ननु राजनियोगे भवदुक्त्या
किमित्यत आहुः-- भरते केकय्यतिप्रियत्वेन भरतसदृशे मन्थरायां
तदाज्ञायामित्यर्थः । वयं सन्निबद्धाः स्मः तत्र दृष्टान्तः सौनिके
पशुहिंसके पशव इव । एतेन मन्थराज्ञायाः सत्त्वे ऽस्माकं कल्याणं न
भविष्यतीति वस्तु व्यक्तं भरतशब्दः आचारक्विबन्तप्रकृतिककर्तृक्विन्तः
सामान्ये नपुंसकम्  ॥  २।४८।२८  ॥   

  

रामगुणवर्णनपूर्वकारण्यभाग्यवत्तां बोधयन्त्य आहुः-- पूर्णेत्यादि
श्लोकत्रयेण । पूर्वाभिभाषी
अत्यैश्वर्यवत्ताहेतुकपरभीतिनिवर्तनफलकस्वनिष्ठसौहार्दप्रकटनहेतुकपौर्वकालिकभाषणशीलः
रामः अरण्यानि विचरन् सन् शोभयिष्यति । श्लोकत्रयमेकान्वयि  ॥  २।४८।२९३१
 ॥   

  

ता इति । तथा उक्तप्रकारेण विलपन्त्यः नगरस्त्रियः मृत्योर्भयागमे
मृत्युकालोद्भूतभयप्राप्ताविव चुक्रुशुः रुरुदुः  ॥  २।४८।३२  ॥   

  

उपसंहरन्नाह-- इतीति । वेश्मसु स्वस्वगृहेषु विलपन्तीनां स्त्रीणां दिनकरः
सूर्यो ऽस्तं जगाम अत एव रजनी रात्रिरभ्यवर्तत  ॥  २।४८।३३  ॥   

  

नष्टेति । नष्टो विध्वस्तः ज्वलनस्य आहवनीयाग्नेः सन्तापः ऊष्मा यस्यां सा,
प्रशान्ताः विनष्टाः अध्यायसत्कथा अध्ययनसमीचीनवार्ताः यस्यां सा अत एव
तिमिरेण अन्धकारेण अनुलिप्ता इव सा नगरी बभौ ददृशे इत्यर्थः  ॥  २।४८।३४
 ॥   

  

उपशान्तेति । निराश्रया रामरूपाश्रयरहिता अयोध्या
नष्टतारमम्बरमाकाशमिवासीत्  ॥  २।४८।३५  ॥   

  

तदेति । रामनिमित्तं रामवियोगहेतोः आतुराः स्त्रियः सुते भ्रातरि च
विवासिते इव विलप्य विवधिमुक्त्वा रुरुदुः हि यतः सुतैः सुतादिभ्यः अधिकः
प्रीतिविषयत्वेनोत्कर्षः तासां स रामो ऽभवत् । सुतैरित्यत्र पञ्चम्यर्थे
तृतीया  ॥  २।३८।३६  ॥   

  

प्रशान्तेति । पिहिता आपणोदया आपणवस्तूनि यस्यां सा नगरी अयोध्या
सङ्क्षपितोदकः विनष्टजलः अर्णवः समुद्र इव बभूव । "सङ्क्षुभितोदकः" इति
पाठे क्षैण्यात्सङ्क्षुभितोदक इत्यर्थ इति भट्टाः  ॥  २।४८।३७  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
ऽष्टचत्वारिंशः सर्गः  ॥  २।४८  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/04-chitrakUTa-prAptiH/048_shokamagnA-ayodhyA.md">
<details><summary><h3>तिलकम् ...{Loading}...</h3></summary>



तेषामित्यादि पद्यद्वयमेकं वाक्यम् । मुमूर्षयोपलक्षितानाममनस्विनां
दुर्मनसां खिन्नानामिति यावत् । सत्त्वान्यसव उद्गतानीवोत्क्रान्तानीय
मृतप्राया जाता इति भावः  ॥  २।४८।१,२  ॥   

  

बाष्पेण पिहिताननाः अश्रुव्याप्तमुखा इत्यर्थः  ॥  २।४८।३  ॥   

  

हर्षः शारीरो मुखविकासादिरूपः मोद आन्तरो हर्षः परस्मैपदमार्षम् ।
प्रसारयन् प्रासारयन्नित्यर्थः प्रसारितान्यपि नाशोभन्त  ॥  २।४८।४  ॥   

  

नष्टमिति । चिरनष्टधनस्य विपुलस्यागमं लाभं दृष्ट्वापि नाभ्यनन्दन् वाशब्द
एवार्थे नाभ्यनन्दन्नेवेत्यर्थः  ॥  २।४८।५  ॥   

  

व्यगर्हयन्त राघवमप्रतिनिवर्त्य किमर्थं यूयमागता इत्येवं
वाग्रूपैस्तोत्रैरङ्कुशैः  ॥  २।४८।६  ॥   

  

तेषां रामं विना आगतानां रामं राजानं विना सर्वस्यास्थिरत्वात् । किं च
भगवन्तं राममादरेणापश्यन्तो ये गृहपुत्रदारसुखादिष्वासक्त्या
प्रतिनिवृत्तास्तेषां  

पुनःपुनः संसारप्राप्तिरेव न तु कदापि मोक्ष इत्याशर्यः तस्य
मायिकरूपदर्शने ऽपि चित्तशुद्धिद्वारा मोक्षोपयोगिज्ञानाधिकारो भवति  ॥ 
२।४८।७  ॥   

  

सत्पुरुषो भाग्यवान्पुरुषः सीता च भाग्यवती यो वने रामं परिचरन्ननुगच्छति
 ॥  २।४८।८  ॥   

  

सीतालक्ष्मणावेवेति किं वाच्यम्, अचेतना आपगादयो ऽपि सभाग्याः न तु
यूयमित्याहुः आपगा इति । विगाह्य स्नात्वा  ॥  २।४८।९  ॥   

  

रम्यकाननाश्चारुवृक्षसङ्घाः अनूपो जलप्रायदेशः  ॥  २।४८।१०  ॥   

  

ते शैलादयो ऽनर्चितुं न शक्ष्यन्ति अर्चितुमेव शक्ष्यन्तीत्यर्थः  ॥ 
२।४८।११  ॥   

  

तदेव दर्शयति विचित्रेत्यादि । विचित्रैः कुसुमैरापीडः शिरोभूषणमेषाम्
वह्वीर्मञ्जरीः पुष्पस्तबकान्धर्तुं शीलमेषां छान्दसो ह्रस्वः । नगा
वृक्षाः दर्शयिष्यन्ति आत्मानमिति शेषः । एवं च पुष्पाञ्जलिरूपार्चायां ते
शक्ता इति भावः  ॥  २।४८।१२ ॥   

  

गिरयो दर्शयिष्यन्ति स्वगतवृक्षद्वारेति शेषः  ॥  २।४८।१३,१४  ॥   

  

पादपा रमयिष्यन्ति स्वमूलाकीर्यमाणपल्लवकुसुमरचितशय्यास्विति शेषः । यत्र
रामः वसतीति शेषः  ॥  २।४८।१५  ॥   

  

भयाभावादौ हेतुः स हि शूर इत्यादि । नो ऽस्माकमदूरात्पुरा भवति "यावत्पुरा"
भविष्यति लट् आसन्नो भविष्यतीत्यर्थः । अतो राघवमनुगच्छाम प्रार्थनायां
लोट्  ॥  २।४८।१६  ॥   

  

पादच्छाया छायापदेनानुग्रहहेतुभूता सेवा लक्ष्यते । भर्तू रामचन्द्रस्य
पादसेवैव नः परमसुखं सुखसाधनम् गतिः शरणम् परायणं शाश्वतप्रतिष्ठा  ॥ 
२।४८।१७  ॥   

  

वयं स्त्रियः, यूयं पुरुषाः  ॥  २।४८।१८  ॥   

  

अप्राप्तप्राप्तिर्योगः प्राप्तरक्षणं क्षेमम्  ॥  २।४८।१९  ॥   

  

अप्रतीतेनासुखेन सोत्कण्ठितजनेनोत्कण्ठितजनसहितेन अत एवामनोज्ञेन हृतचेतसा
चित्तनाशकेन वासेन को नु संप्रीयेतेत्यर्थः  ॥  २।४८।२०  ॥   

  

यदि चेदिति समुदायो यद्यर्थः अधर्म्यमधर्मयुक्तम्, अत
एवानाथवन्नाथवद्भिन्नम् जीवितेनार्थो जीविताभिन्नो ऽर्थो ऽपि न
पुत्रादिरूपस्तु सुतरां नेत्यर्थः  ॥  २।४८।२१  ॥   

  

पुत्रो रामः परिहरेत्त्यागात्परिहरेत् पुत्रभर्तृत्यागिन्या इतरत्यागः
कियानिति भावः  ॥  २।४८।२२  ॥   

  

जीवन्त्याः कैकेय्या राज्ये तया भृतकाः पोषिता हि अपि जीवन्त्यो न वसेमहि न
वसेम इममर्थं प्रति पुत्रैरपि शपामहे  ॥  २।४८।२३  ॥   

  

अधर्म्यामधर्मयुताम्  ॥  २।४८।२४  ॥   

  

आनालम्भमयज्ञम् । तत्र हेतुः-- अनायकमिति कृते तन्निमित्तम्  ॥  २।४८।२५
 ॥   

  

विलोपो नाशः  ॥  २।४८।२६  ॥   

  

ते यूयं पुरुषाः सस्त्रीका इति शेषः । आलोड्य पेषयित्वा अश्रुतिं वापि यत्र
देशे कैकेय्या नामश्रवणमपि न भवति तादृशं दूरदेशं वा गच्छतेत्यर्थः  ॥ 
२।४८।२७  ॥   

  

मिथ्याप्रव्राजितो मिथ्यावरकल्पनया प्रव्राजितो ऽभूत् ततः कैकेयीवशगे भरते
राजनि वसति सौनिके सूना पशुवधस्थानं तत्र भवे हिंसके तत्समीपे पशवो यथा
निश्चितमरणास्तथा संनिबद्धाः स्मः संनिविष्टा भवामः  ॥  २।४८।२८  ॥   

  

इदानीं तद्गुणवर्णनेनात्मानमाप्याययन्ति पूर्णेत्यादि  ॥  २।४८।२९  ॥   

  

पूर्वाभिभाषी सौहार्दप्रदर्शनाय परमयापगमाय च सर्वत्र पूर्वभाषणशीलः  ॥ 
२।४८।३०,३१  ॥   

  

मृत्योरिव भयागमे मृत्युहेतुकभयागम इवेत्यर्थः  ॥  २।४८।३२  ॥   

  

विलपन्तीनाम् दुःखं दृष्ट्वेति शेषः । रविरस्तं जगाम
तदीयदुःखदर्शनासहिष्णुतया रविरपि  

शीघ्रगतिरभूदित्याशयः  ॥  २।४८।३३  ॥   

  

नष्टो होमाद्यर्थो ऽपि ज्वलनसन्तापो ज्वलन सङ्गमो यस्माम् प्रशान्ता
अध्याया अध्यययनानि सत्कथाश्च यस्यां सा  ॥  २।४८।३४  ॥   

  

निराश्रया रामरूपाश्रयराहित्यात्  ॥  २।४८।३५  ॥   

  

सुतैः तृतीयार्षी सुतेभ्यो ऽपि तासां सो ऽधिको ऽभवत्  ॥  २।४८।३६  ॥   

  

वादनं वादित्रम् प्रशान्तानि गीतोत्सववादित्राणि यस्यां सा पिहित आपणानां
पण्यवस्तूनामुदयः प्रसारणं यस्यां सा संक्षपितोदकः क्षीणोदकः ।
"संक्षुभितोदकः" इति पाठे क्षैण्यात्संक्षुभितोदक इत्यर्थः  ॥  २।४८।३७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽष्टचत्वारिंशः सर्गः  ॥  २।४८  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/04-chitrakUTa-prAptiH/048_shokamagnA-ayodhyA.md">
<details><summary><h3>द्राविडपाठः ...{Loading}...</h3></summary>



  
तेषामेवं विषण्णानां पीडितानामतीव च।  
बाष्पविप्लुतनेत्राणां सशोकानां मुमूर्षया ॥ 2.48.1 ॥   
अनुगम्य निवृत्तनां रामं नगरवासिनाम्।  
उद्गतानीव सत्त्वानि बभूबुरमनस्विनाम् ॥ 2.48.2 ॥   
स्वंस्वं निलयमागम्य पुत्रदारैः समावृताः।  
अश्रूणि मुमुचुः सर्वे बाष्पेण पिहिताननाः ॥ 2.48.3 ॥   
न चाहृष्यन्न चामोदन् वणिजो न प्रसारयन्।  
न चाशोभन्त पुण्यानि नापचन् गृहमेधिनः ॥ 2.48.4 ॥   
नष्टं दृष्ट्वा नाभ्यनन्दन् विपुलं वा धनागमम्।  
पुत्रं प्रथमजं लब्ध्वा जननी नाभ्यनन्दत ॥ 2.48.5 ॥   
गृहेगृहे रुदन्त्यश्च भर्तारं गृहमागतम्।  
व्यगर्हयन्त दुःखार्त्ता वाग्भिस्तोत्रैरिव द्विपान् ॥ 2.48.6 ॥   
किं नु तेषां गृहैः कार्य्यं किं दारैः किं धनेन वा।  
पुत्रैर्वा किं सुखैर्वापि ये न पश्यन्ति राघवम् ॥ 2.48.7 ॥   
एकः सत्पुरुषो लोके लक्ष्मणः सह सीतया।  
योऽनुगच्छति काकुत्स्थं रामं परिचरन् वने ॥ 2.48.8 ॥   
आपगाः कृतपुण्यास्ताः पद्मिन्यश्च सरांसि च।  
येषु स्नास्यति काकुत्स्थो विगाह्य सलिलं शुचि ॥ 2.48.9 ॥   
शोभयिष्यन्ति काकुत्स्थमटव्यो रम्यकाननाः।  
आपगाश्च महानूपाः सानुमन्तश्च पर्वताः ॥ 2.48.10 ॥   
काननं वापि शैलं वा यं रामोऽभिगमिष्यति।  
प्रियातिथिमिव प्राप्तं नैनं शक्ष्यन्त्यनर्चितुम् ॥ 2.48.11 ॥   
विचित्रकुसुमापीडा बहुमञ्जरिधारिणः।  
राघवं दर्शयिष्यन्ति नगा भ्रमरशालिनः ॥ 2.48.12 ॥   
अकाले चापि मुख्यानि पुष्पाणि च फलानि च।  
दर्शयिष्यन्त्यनुक्रोशाद्गिरयो राममागतम् ॥ 2.48.13 ॥   
विदर्शयन्तो विविधान् भूयश्चित्रांश्च निर्झरान्।  
पादपाः पर्वताग्रेषु रमयिष्यन्ति राघवम् ॥ 2.48.14 ॥   
यत्र रामो भयं नात्र नास्ति तत्र पराभवः।  
स हि शूरो महाबाहुः पुत्रो दशरथस्य च ॥ 2.48.15 ॥   
पुराभवति नो दूरादनुगच्छाम राघवम् ॥ 2.48.16 ॥   
पादच्छाया सुखा भर्तुस्तादृशस्य महात्मनः।  
स हि नाथो जनस्यास्य स गतिः स परायणम् ॥ 2.48.17 ॥   
वयं परिचरिष्यामः सीतां यूयं तु राघवम्।  
इति पौरस्त्रियो भर्तॄन् दुःखार्तास्तत्तदब्रुवन् ॥ 2.48.18 ॥   
युष्माकं राघवोऽरण्ये योगक्षेमं विधास्यति।  
सीता नारीजनस्यास्य योगक्षेमं करिष्यति ॥ 2.48.19 ॥   
को न्वनेनाप्रतीतेन सोत्कण्ठितजनेन च।  
सम्प्रीयेतामनोज्ञेन वासेन हृतचेतसा ॥ 2.48.20 ॥   
कैकेय्या यदि चेद्राज्यं स्यादधर्म्यमनाथवत्।  
न हि नो जीवितेनार्थः कुतः पुत्रैः कुतो धनैः ॥ 2.48.21 ॥   
यया पुत्रश्च भर्ता च त्यक्तावैश्वर्यकारणात्।  
कं सा परिहरेदन्यं कैकेयी कुलपांसनी ॥ 2.48.22 ॥   
कैकेय्या न वयं राज्ये भृतका निवसेम हि।  
जीवन्त्या जातु जीवन्त्यः पुत्रैरपि शपामहे ॥ 2.48.23 ॥   
या पुत्रं पार्थिवेन्द्रस्य प्रवासयति निर्घृणा।  
कस्तां प्राप्य सुखं जीवेदधर्म्यां दुष्टचारिणीम् ॥ 2.48.24 ॥   
उपद्रुतमिदं सर्वमनालम्बमनायकम्।  
कैकेय्या हि कृते सर्वं विनाशमुपयास्यति ॥ 2.48.25 ॥   
न हि प्रव्रजिते रामे जीविष्यति महीपतिः।  
मृते दशरथे व्यक्तं विलापस्तदनन्तरम् ॥ 2.48.26 ॥   
ते विषं पिबतालोड्य क्षीणपुण्याः सुदुर्गताः।  
राघवं वानुगच्छध्वमश्रुतिं वापि गच्छत ॥ 2.48.27 ॥   
मिथ्या प्रव्राजितो रामः सभार्य्यः सह लक्ष्मणः।  
भरते सन्निसृष्टाः स्मः सौनिके पशवो यथा ॥ 2.48.28 ॥   
पूर्णचन्द्राननः श्यामो गूढजत्रुररिन्दमः।  
आजानुबाहुः पद्माक्षो रामो लक्ष्मणपूर्वजः ॥ 2.48.29 ॥   
पूर्वाभिभाषी मधुरः सत्यवादी महाबलः।  
सौम्यश्च सर्वलोकस्य चन्द्रवत्प्रियदर्शनः ॥ 2.48.30 ॥   
नूनं पुरुषशार्दूलो मत्तमातङ्गविक्रमः।  
शोभयिष्यत्यरण्यानि विचरन् स महारथः ॥ 2.48.31 ॥   
तास्तथा विलपन्त्यस्तु नगरे नागरस्त्रियः।  
चुक्रुशुर्दुःखसन्तप्ता मृत्योरिव भयागमे ॥ 2.48.32 ॥   
इत्येवं विलपन्तीनां स्त्रीणां वेश्मसु राघवम्।  
जगामास्तं दिनकरो रजनी चाभ्यवर्त्तत ॥ 2.48.33 ॥   
नष्टज्वलनसम्पाता प्रशान्ताध्यायसत्कथा।  
तिमिरेणाभिलिप्तेव सा तदा नगरी बभौ ॥ 2.48.34 ॥   
उपशान्तवणिक्पण्या नष्टहर्षा निराश्रया।  
अयोध्या नगरी चासीन्नष्टतारमिवाम्बरम् ॥ 2.48.35 ॥   
तथा स्त्रियो रामनिमित्तमातुरा यथा सुते भ्रातरि वा विवासिते।  
विलप्य दीना रुरुदुर्विचेतसः सुतैर्हि तासामधिको हि सोऽभवत् ॥ 2.48.36 ॥   
प्रशान्तगीतोत्सवनृत्तवादना व्यपास्तहर्षा पिहितापणोदया।  
तदा ह्ययोध्या नगरी बभूव सा महार्णवः सङ्क्षपितोदको यथा ॥ 2.48.37 ॥   

</details>
</div>
