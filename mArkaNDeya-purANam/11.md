+++
title = "११"

+++

एकादशोऽध्यायः  
पुत्र उवाच  

निषेकं मानवं स्त्रीणां बीजं प्राप्तं रजस्यथ  ।  
विमुक्तमात्रो नरकात्स्वर्गाद्वापि प्रपद्यते  ॥ ११.१ ॥  
तेनाभिभूतं तत्स्थैर्यं याति बीजद्वयं पितः  ।  
कललत्वं बुद्बुदत्वं ततः पेषित्वमेव च  ॥ ११.२ ॥  
पेष्यां यथाणुबीजं स्यादह्कुरस्तद्वदुच्यते  ।  
अङ्गानां च तथोत्पत्तिः पञ्चानामनुभागशः  ॥ ११.३ ॥  
उपाङ्गान्यङ्गुलीनेत्रनासास्यश्रवणानि च  ।  
प्ररोहं यान्ति चाङ्गेभ्यस्तद्वत्तेभ्यो नखादिकम्  ॥ ११.४ ॥  
त्वचि रोमाणि जायन्ते केशाश्चैव ततः परम्  ।  
समं समृद्धिमायाति तेनैवोद्भवकोषकम्  ॥ ११.५ ॥  
नारिकेलफलं यद्वत्सकोषं वृद्धिमृच्छति  ।  
तद्वत्प्रयात्यसौ वृद्धिं सकोषोऽधोमुखः स्थितः  ॥ ११.६ ॥  
तले तु जानुपार्श्वाभ्यां करौ न्यस्य स वर्धते  ।  
अङ्गुष्ठो चोपरि न्यस्तौ जान्वोरग्रे तथाङ्गुली  ॥ ११.७ ॥  
जानुपृष्ठे तथा नेत्रे जानुमध्ये च नासिका  ।  
स्फिचौ पार्ष्णिद्वयस्थे च बाहुजङ्घे बहिः स्थिते  ॥ ११.८ ॥  
एवं वृद्धिं क्रमाद्याति जन्तुः स्त्रीगर्भसंस्थितः  ।  
अन्यसत्त्वोदरे जन्तोर्यथा रूपं तथा स्थितिः  ॥ ११.९ ॥  
काठिन्यमग्निना याति भुक्तपीतेन जीवति  ।  
पुण्यापुण्याश्रयमयी स्थितिर्जन्तोस्तथोदरे  ॥ ११.१० ॥  
नाडी चाप्यायनी नाम नाभ्यां तस्य निबध्यते  ।  
स्त्रीणां तथान्त्रसुषिरे सा निबद्धोपजायते  ॥ ११.११ ॥  
क्रामन्ति भुक्तपीतानि स्त्रीणां गर्भोदरे यथा  ।  
तैराप्यायितदेहोऽसौ जन्तुर्वृद्धिमुपैति वै  ॥ ११.१२ ॥  
स्मृतीस्तस्य प्रयान्त्यस्य बह्व्यः संसारभूमयः  ।  
ततो निर्वेदमायाति पीड्यमान इतस्ततः  ॥ ११.१३ ॥  
पुनर्नैवं करिष्यामि मुक्तमात्र इहोदरात् ।  
तथा तथा यतिष्यामि गर्भं नाप्स्याम्यहं यथा  ॥ ११.१४ ॥  
इति चिन्तयते स्मृत्वा जन्मदुः खशतानि वै  ।  
यानि पूर्वानुभूतानि दैवभूतानि यानि वै  ॥ ११.१५ ॥  
ततः कालक्रमाज्जन्तुः परिवर्तत्यधोमुखः  ।  
नवमे दशमे वापि मासि सज्जयते यतः  ॥ ११.१६ ॥  
निष्क्रम्यमाणो वातेन प्राजापत्येन पीड्यते  ।  
निष्क्राम्यते च विलपन् हृदि दुः खनिपीडितः  ॥ ११.१७ ॥  
निष्क्रान्तश्चोदरान्मूर्च्छामसह्यां प्रतिपद्यते  ।  
प्राप्नोति चेतनां चासौ वायुस्पर्शसमन्वितः  ॥ ११.१८ ॥  
ततस्तं वैष्णवी माया समास्कन्दति मोहिनी  ।  
तया विमोहितात्मासौ ज्ञानभ्रंशमवाप्नुते  ॥ ११.१९ ॥  
भ्रष्टज्ञानो बालभावं ततो जन्तुः प्रपद्यते  ।  
ततः कौमारकावस्थां यौवनं वृद्धतामपि  ॥ ११.२० ॥  
पुनश्च मरणं तद्वज्जन्म चाप्नोति मानवः  ।  
ततः संसारचक्रेऽस्मिन् भ्राम्यते घटियन्त्रवत् ॥ ११.२१ ॥  
कदाचित्स्वर्गमाप्नोति कदाचिन्निरयं नरः  ।  
नरकं चैव स्वर्गं च कदाचिच्च मृतोऽश्नुते  ॥ ११.२२ ॥  
कदाचिदत्रैव पुनर्जातः स्वं कर्म सोऽश्नुते  ।  
कदाचिद्भुक्तकर्मा च मृतः स्वल्पेन गच्छति  ॥ ११.२३ ॥  
कदाचिदल्पैश्च ततो जायतेऽत्र शुभाशुभैः  ।  
स्वर्लोके नरके चैव भुक्तप्रायो द्विजोत्तम  ॥ ११.२४ ॥  
नरकेषु महद्दुः खमेतद्यत्स्वर्गवासिनः  ।  
दृश्यन्ते तात मोदन्ते पात्यमानाश्च नारकाः  ॥ ११.२५ ॥  
स्वर्गेऽपि दुः खमतुलं यदारोहणकालतः  ।  
प्रभृत्यहं पतिष्यामीत्येतन्मनसि वर्तते  ॥ ११.२६ ॥  
नारकांश्चैव सम्प्रेक्ष्य महद्दुः खमवाप्यते  ।  
एतां गतिमहं गन्तेत्यहर्निशमनिर्वृतः  ॥ ११.२७ ॥  
गर्भवासे महद्दुः खं जायमानस्य योनितः  ।  
जातस्य बलाभावे च वृद्धत्वे दुः खमेव च  ॥ ११.२८ ॥  
कामेर्ष्याक्रोधसम्बन्धं यौवने चातिदुः सहम्  ।  
दुः खप्राया वृद्धता च मरणे दुः खमुत्तमम्  ॥ ११.२९ ॥  
कृष्णमाणस्य याम्यैश्च नरकेषु च पात्यतः  ।  
पुनश्च गर्भो जन्माथ मरणं नरकस्तथा  ॥ ११.३० ॥  
एवं संसारचक्रेऽस्मिन् जन्तवो घटियन्त्रवत् ।  
भ्राम्यन्ते प्राकृतैर्बन्धैर्बद्ध्वा बाध्यन्ति चासकृत् ॥ ११.३१ ॥  
नास्ति तात ! सुखं किञ्चिदत्र दुः खशताकुले  ।  
तस्मान्मोक्षाय यतता कथं सेव्या मया त्रयी  ॥ ११.३२ ॥  

इति श्रीमार्कण्डेयपुराणेठपित्रापुत्रसंवादोऽ नाम एकादशोऽध्यायः  
