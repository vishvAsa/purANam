+++
title = "०४९ अहल्याशापविमोचनम्"
title_english = "049 Redemption of ahalya from her curse"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-049-_Ahalya_Shapa_Vimochanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/03/049_ahalyAshApavimochanam.md">
<details><summary><h2>IITK ...{Loading}...</h2></summary>

The Devatas restore the virility of Indra--Rama releases Ahalya from her
curse Gautama and Ahalya extend hospitality to Rama.



### श्लोकः
#### मूलम्
अफलस्तु ततश्शक्रो देवानग्निपुरोगमान्।  
अब्रवीत्त्रस्तवदनस्सर्षिस्सङ्घान् सचारणान्॥1.49.1॥

#### शब्दार्थः
ततः thereafter, अफलः having been deprived of his testacles, शक्रः Indra, त्रस्तवदनः with freightened face, सर्षिस्सङ्घान् with groups of rishis, सचारणान् with charanas, अग्निपुरोगमान् with Agni in the forefront, देवान् addressing devatas, अब्रवीत् spoke.

#### आङ्ग्लानुवादः
Deprived of testicles, Indra with a frightened face addressed hordes of rishis and charanas with agni in the forefront.



### श्लोकः
#### मूलम्
कुर्वता तपसो विघ्नं गौतमस्य महात्मनः।  
क्रोधमुत्पाद्य हि मया सुरकार्यमिदं कृतम्॥1.49.2॥

#### शब्दार्थः
महात्मनः magnanimous, गौतमस्य Gautama's, क्रोधम् wrath, उत्पाद्य evoking, तपसः austerities, विघ्नम् obstacles, कुर्वता while creating, मया by me, इदम् this, सुरकार्यम् the work of celestials, कृतम् has been done.

#### आङ्ग्लानुवादः
'I have accomplished the objective of the devatas by creating obstacles to Gautama's  austerities, evoking in consequence the wrath of the magnanimous sage'.



### श्लोकः
#### मूलम्
अफलोऽस्मि कृतस्तेन क्रोधात्सा च निराकृता।  
शापमोक्षेण महता तपोऽस्यापहृतं मया॥1.49.3॥

#### शब्दार्थः
तेन by his, क्रोधात् wrath, अफलः deprived of testacles, कृतः अस्मि I been made, सा च also she, निराकृता was rejected, महता great, शापमोक्षेण by conferring curse, अस्य his, तपः ascetic energy, मया by me, अपहृतम् has been stolen.

#### आङ्ग्लानुवादः
'By his (Gautama's) wrath I have been deprived of my testicles. She (Ahalya) has  been deserted by him. He has lost his ascetic energy through the pronouncement of this great curse'.



### श्लोकः
#### मूलम्
तस्मात्सुरवरास्सर्वे सर्षिस्सङ्घास्सचारणाः ।  
सुरसाह्यकरं सर्वे सफलं कर्तुमर्हथ॥1.49.4॥

#### शब्दार्थः
तस्मात् for that reason, सर्षिसङ्घाः with hosts of rishis, सचारणाः with charanas, सर्वे all, सुरवराः excellent devatas, सुरसाह्यकरम् for the benefit of devatas, सफलम् restoration of my testicles, कर्तुम् to do, अर्हथ it is your duty.

#### आङ्ग्लानुवादः
'For that reason, O rishis, charanas and great devatas it is your duty to restore my testicles for the benefit I have given you'.



### श्लोकः
#### मूलम्
शतक्रतोर्वचश्श्रुत्वा देवास्साग्निपुरोगमाः।  
पितृदेवानुपेत्याहुस् सह सर्वैर्मरुद्गणैः॥1.49.5॥

#### शब्दार्थः
साग्निपुरोगमाः with Agni in the forefront, देवाः devtas, शतक्रतोः Indra's (performer of one hundred sacrifices), वचः words, श्रुत्वा having heard, सर्वे all, मरुद्गणैः सह accompanied by hosts of maruts, पितृदेवान् pitrudevatas, उपेत्य having approached, आहुः said.

#### आङ्ग्लानुवादः
'Hearing Indra, all the devatas accompanied by maruts. Lead by the Firegod devatas approached and said'ः



### श्लोकः
#### मूलम्
अयं मेषस्सवृषणश्शक्रो ह्यवृषणः कृतः।  
मेषस्य वृषणौ गृह्य शक्रायाऽशु प्रयच्छथ॥1.49.6॥

#### शब्दार्थः
अयम् this, मेषः the ram, सवृषणः has testicles, शक्रः Indra, अवृषणः is without testicles, कृतः हि has been rendered, मेषस्य ram's, वृषणौ testicles, गृह्य taking, आशु immediately, शक्राय for Indra, प्रयच्छथ furnish.

#### आङ्ग्लानुवादः
'This ram (which has received the share of your sacrificial offerings) has testicles. As  
Indra has been deprived of his own take these testicles immediately and graft them on to Indra'.



### श्लोकः
#### मूलम्
अफलस्तु कृतो मेषः परां तुष्टिं प्रदास्यति।  
भवतां हर्षणार्थाय ये च दास्यन्ति मानवाः॥1.49.7॥

#### शब्दार्थः
अफलः without testicles, कृतः made, मेषः the ram, भवताम् for you, पराम् great, तुष्टिम् joy, प्रदास्यति will give, ये मानवाः those men, दास्यन्ति will give, हर्षणार्थाय for causing delight.

#### आङ्ग्लानुवादः




### श्लोकः
#### मूलम्
अग्नेस्तु वचनं श्रुत्वा पितृदेवास्समागताः।  
उत्पाट्य मेषवृषणौ सहस्राक्षे न्यवेशयन्॥1.49.8॥

#### शब्दार्थः
समागताः assembled, पितृदेवाः pitrudevatas, अग्नेः Agni's, वचनम् words, श्रुत्वा having heard, मेषवृषणौ testicles of ram, उत्पाट्य extracting, सहस्राक्षे for Indra, न्यवेशयन् grafted.

#### आङ्ग्लानुवादः
Hearing the words of the Firegod the pitrudevatas assembled, uprooted the testicles of the ram and grafted them on to Indra.



### श्लोकः
#### मूलम्
तदा प्रभृति काकुत्स्थ पितृदेवास्समागताः।  
अफलान् भुञ्जते मेषान् फलैस्तेषामयोजयन्॥1.49.9॥

#### शब्दार्थः
काकुत्स्थ O Kakutstha, समागताः assembled, पितृदेवाः pitrudevatas, तदा प्रभृति then onwards, अफलान् without genitals, मेषान् rams, भुञ्जते accepted as offerings, तेषाम् their, फलैः their testicles, अयोजयन् having fitted.

#### आङ्ग्लानुवादः
"O Son of the Kakutsthas from then on the pitrudevatas have been accepting rams  without testicles as offerings in a sacrifice, with ram's testicles fitted on to Indra.



### श्लोकः
#### मूलम्
इन्द्रस्तु मेषवृषणस्तदाप्रभृति राघव।  
गौतमस्य प्रभावेन तपसश्च महात्मनः॥1.49.10॥

#### शब्दार्थः
राघव O Rama, महात्मनः illustrious, गौतमस्य Gautama's, तपसः ascetism, प्रभावेन with the power of, इन्द्रः तु Indra, तदाप्रभृति thenceforth, मेषवृषणः च testicles of ram.

#### आङ्ग्लानुवादः
O Son of the Raghus illustrious Gautama's power of ascetism was such that thenceforth Indra possessed the testicles of a ram.



### श्लोकः
#### मूलम्
तदागच्छ महातेज आश्रमं पुण्यकर्मणः।  
तारयैनां महाभागामहल्यां देवरूपिणीम्॥1.49.11॥

#### शब्दार्थः
महातेजः O Highly lustrous Rama, तत् therefore, पुण्यकर्मणः of the pious one, आश्रमम् hermitage of Gautama, आगच्छ enter, महाभागाम् fortunate, देवरूपिणीम् woman of divine appearance, एनाम् this, अहल्यां Ahalya, तारय liberate.

#### आङ्ग्लानुवादः
"Most brilliant Rama therefore enter the hermitage of the pious (Gautama) and liberate  this fortunate Ahalya of divine appearance (from the curse)."



### श्लोकः
#### मूलम्
विश्वामित्रवचश्श्रुत्वा राघवस्सहलक्ष्मणः।  
विश्वामित्रं पुरस्कृत्य तमाश्रममथाविशत्॥1.49.12॥

#### शब्दार्थः
सहलक्ष्मणः along with Lakshmana, राघवः Rama, विश्वामित्रवचः the words of Visvamitra, श्रुत्वा having listened, अथ thereafter, विश्वामित्रम् Viswamitra, पुरस्कृत्य keeping him ahead, तम् that, आश्रमम् hermitage, आविशत् entered.

#### आङ्ग्लानुवादः
In response to the words of Viswamitra Rama and Lakshmana entered the  hermitage, Viswamitra in front.



### श्लोकः
#### मूलम्
ददर्श च महाभागां तपसा द्योतितप्रभाम्।  
लोकैरपि समागम्य दुर्निरीक्ष्यां सुरासुरैः॥1.49.13॥  
प्रयत्नान्निर्मितां धात्रा दिव्यां मायामयीमिव।  
स तुषारावृतां साभ्रां पूर्णचन्द्रप्रभामिव॥1.49.14॥  
मध्येंऽभसो दुराधर्षां दीप्तां सूर्यप्रभामिव।

#### शब्दार्थः
महाभागाम् highly fortunate, तपसा with the power of ascetism, द्योतितप्रभाम् shining brilliantly, लोकैरपि by men, सुरासुरैः by suras or asuras, समागम्य joined together, दुर्निरीक्ष्याम् incapable of being seen, धात्रा by lord Brahma, प्रयत्नात् with special efforts, निर्मिताम् created, दिव्याम् divine, मायामयीमिव looking like illusory image, तुषारावृताम् covered by mist, साभ्राम् with clouds, पूर्णचन्द्रप्रभामिव looking like brightness of full moon, अम्भसः in the sky, मध्ये in the midst, दुराधर्षाम् inviolable, दीप्ताम् shining, सूर्यप्रभामिव like brightness of sun, सः Rama, ददर्श beheld.

#### आङ्ग्लानुवादः
Rama beheld the highly fortunate Ahalya, shining brilliantly with the power of her asceticism. She could not be seen even by men, suras or asuras joined together. She looked  divine and illusory as if created with special efforts by Brahma. Though not clearly visible, she was shining bright like the light of the full Moon muffled by mists in the sky and like the inviolable light of the Sun reflected in the water.



### श्लोकः
#### मूलम्
सा हि गौतमवाक्येन दुर्निरीक्ष्या बभूव ह॥1.49.15॥  
त्रयाणामपि लोकानां यावद्रामस्य दर्शनम्।

#### शब्दार्थः
सा she, गौतमवाक्येन with the words of Gautama, रामस्य Rama's, दर्शनम्यावत् till the appearance of Rama, त्रयाणामपि लोकानाम् even for three worlds, दुर्निरीक्ष्या incapable of being seen by any, बभूव ह became.

#### आङ्ग्लानुवादः
By the words of Gautama, she became invisible to the three worlds till the appearance of Rama.



### श्लोकः
#### मूलम्
शापस्यान्तमुपागम्य तेषां दर्शनमागता॥1.49.16॥  
राघवौ तु ततस्तस्याः पादौ जगृहतुस्तदा।

#### शब्दार्थः
शापस्य curse's, अन्तम् end, उपागम्य having reached, तेषाम् their, दर्शनम् appearance, आगता obtained, ततः afterwards, राघवौ Rama and Lakshmana, तदा then, तस्याः her, पादौ feet, जगृहतुः touched.

#### आङ्ग्लानुवादः
With the expiry of the period of the curse, the Raghavas (Rama and Lakshmana) speared and she became perceptible when Rama touched her feet.



### श्लोकः
#### मूलम्
स्मरन्ती गौतमवचः प्रतिजग्राह सा च तौ॥1.49.17॥  
पाद्यमर्घ्यं तथाऽऽतिथ्यं चकार सुसमाहिता।  
प्रतिजग्राह काकुत्स्थो विधिदृष्टेन कर्मणा॥1.49.18॥

#### शब्दार्थः
सा च she also, गौतमवचः words of Gautama, स्मरन्ती recalling, तौ them, प्रतिजग्राह received with due honours, सुसमाहिता with concentration of mind and attention, पाद्यम् water for washing feet, अर्घ्यम् offerings of reverence, तथा and, आतिथ्यम् hospitality, विधिदृष्टेन according to tradition, कर्मणा by acts, चकार performed, काकुत्स्थः Kakusthsa, प्रतिजग्राह received.

#### आङ्ग्लानुवादः
Recalling the words of Gautama, she received them with water to wash their feet and offerings made with due devotion Rama accepted her hospitality extended in accordance tradition.



### श्लोकः
#### मूलम्
पुष्पवृष्टिर्महत्यासीद्देवदुन्दुभिनिस्वनैः।  
गन्धर्वाप्सरसां चैव महानासीत्समागमः॥1.49.19॥

#### शब्दार्थः
देवदुन्दुभिनिस्वनैः amidst sounds of divine kettle drums, महती great, पुष्पवृष्टि आसीत् flowers rained, गंधर्वाप्सरसाम् चैव of gandharvas and apsarasas also, महान् great, समागमः union  आसीत् took place.

#### आङ्ग्लानुवादः
Amidst sounds of celestial kettledrums, devatas showered flowers, gandharvas sang and apsarasa danced. There was a great assemblage (of divinities).



### श्लोकः
#### मूलम्
साधु साध्विति देवास्तामहल्यां समपूजयन्।  
तपोबलविशुद्धाङ्गी गौतमस्य वशानुगाम्॥1.49.20॥

#### शब्दार्थः
गौतमस्य Gautama's, वशानुगाम् in the possession of, तपोबलविशुद्धाङ्गीम् her body purified by the power of penance, ताम् that, अहल्याम् Ahalya, देवाः devatas, साधु साधु इति 'Excellent', 'Excellent', समपूजयन् exclaimed.

#### आङ्ग्लानुवादः
On seeing Ahalya, her body purified by the power of penance at Gautama's command, the devatas worshipfully exclaimed, 'Excellent, Excellent'



### श्लोकः
#### मूलम्
गौतमोऽपि महातेजा अहल्यासहितस्सुखी।  
रामं सम्पूज्य विधिवत्तपस्तेपे महातपाः॥1.49.21॥

#### शब्दार्थः
महातपाः possessed of great ascetism, महातेजाः highly glorious, गौतमोऽपि Gautama also, अहल्यासहितः accompanied by Ahalya, सुखी full of joy, रामम् Rama, विधिवत् according to tradition, सम्पूज्य having worshipped, तपः austerities, तेपे performed.

#### आङ्ग्लानुवादः
Brilliant Gautam, the great ascetic, along with Ahalya, worshipped Rama  according to tradition, with delight and continued with his austerities.



### श्लोकः
#### मूलम्
रामोऽपि परमां पूजां गौतमस्य महामुनेः।  
सकाशाद्विधिवत्प्राप्य जगाम मिथिलां ततः॥1.49.22॥

#### शब्दार्थः
रामोऽपि Rama also, गौतमस्य महामुनेः of the great ascetic Gautama, सकाशात् from him, परमाम् great, पूजाम् hospitality, विधिवत् according to tradition, प्राप्य having received, मिथिलाम् towards Mithila, जगाम had gone.

#### आङ्ग्लानुवादः
Having received due hospitality from the great ascetic Gautama Rama also set out towards Mithila.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे एकोनपञ्चाशस्सर्गः॥  
Thus ends the fortyninth sarga of Balakanda of the holy Ramayana the first epic  
composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/03/049_ahalyAshApavimochanam.md">
<details><summary><h2>भूषणम् ...{Loading}...</h2></summary>



अफलस्तु ततः शक्रो देवानग्निपुरोधसः ।  

अब्रवीत् त्रस्तवदनः सर्षिसङ्घान् सचारणान्  ॥  १।४९।१  ॥   

अनयोर्द्वयोः शापयोरेकः पूर्वमेव मुक्तः । अपरस्त्वया मोचनीय इत्याशयेनाह
एकोनपञ्चाशे--अफल इत्यादि । अग्निपुरोधसः अग्निपुरोगमान् । त्रस्तवदनः
त्रस्तशब्देन तत्कार्यं दैन्यमुच्यते  ॥  १।४९।१  ॥   

  

कुर्वता तपसो विघ्नं गौतमस्य महात्मनः ।  

क्रोधमुत्पाद्य हि मया सुरकार्यमिदं कृतम्  ॥  १।४९।२  ॥   

कुर्वतेति । महात्मनः गौतमस्य तपसः अस्मत्पदच्यवनकारणस्य विघ्नं
क्रोधमुत्पाद्य तस्य क्रोधजननमुखेन कुर्वता मया इदं गौतमतपोभङ्गरूपम् ।
सुरकार्यं कृतं सर्वदेवपदच्यवनार्हं तपो गौतमेन कृतम्, तस्य
तपोनाशकमहाक्रोधोत्पादनाय तद्भार्यया तु मया व्यभिचारः कृत इत्यर्थः  ॥ 
१।४९।२  ॥   

  

अफलो ऽस्मि कृतस्तेन क्रोधात् सा च निराकृता ।  

शापमोक्षेण महता तपो ऽस्यापहृतं मया  ॥  १।४९।३  ॥   

अफल इति । तेन गौतमेन । सा अहल्या निराकृता शापमोक्षपूर्वकं त्यक्ता ।
शापमोक्षेण मयि अहल्यायां च शापदानेन  ॥  १।४९।३  ॥   

  

तस्मात्सुरवराः सर्वे सर्षिसङ्घाः सचारणाः ।  

सुरसाह्यकरं सर्वे सफलं कर्तुमर्हथ  ॥  १।४९।४  ॥   

तस्मादिति । हे सर्वे सुरवरा इति । सम्बोधनम् । द्वितीयसर्वशब्दस्य सर्वे
यूयमिति सम्बन्धः । साह्यं साहाय्यम् । सफलम्, मामिति शेषः  ॥  १।४९।४  ॥   

  

शतक्रतोर्वचः श्रुत्वा देवाः साग्निपुरोगमाः ।  

पितृदेवानुपेत्याहुः सर्वे सह मरुद्गणैः  ॥  १।४९।५  ॥   

शतक्रतोरिति । पितृदेवान् अग्निकव्यवाहनादीन्  ॥  १।४९।५  ॥   

  

अयं मेषः सवृषणः शक्रो ह्यवृषणः कृतः ।  

मेषस्य वृषणौ गृह्य शक्रायाशु प्रयच्छथ  ॥  १।४९।६  ॥   

अयमिति । अयमिदानीं यज्ञे युष्मभ्यं नियुज्यमानो मेषः । गृह्य गृहीत्वा  ॥ 
१।४९।६  ॥   

  

अफलस्तु कृतो मेषः परां तुष्टिं प्रदास्यति  ॥  १।४९।७  ॥   

तद्दाने ऽस्मत्तुष्टिवैकल्यं स्यादित्यत्राहअफल इत्यर्द्धम् ।
प्रदास्यतीत्यनुगृह्णन्ति  ॥  १।४९।७  ॥   

  

भवतां हर्षणार्थे च ये च दास्यन्ति मानवाः  ॥  १।४९।८  ॥   

दातृ़णामपि फलन्यूनता न भवत्वित्यनुगृह्णन्ति--भवतामिति । दास्यन्ति
अवृषणमिति शेषः  ॥  १।४९।८  ॥   

  

अग्नेस्तु वचनं श्रुत्वा पितृदेवाः समागताः ।  

उत्पाट्य मेषवृषणौ सहस्राक्षे न्यवेशयन्  ॥  १।४९।९  ॥   

अग्नेरिति । अग्निपुरःसराणामित्यर्थः । मेषस्य तदा यूपे नियुक्तस्य मेषस्य
वृषणौ  ॥  १।४९।९  ॥   

  

तदाप्रभृति काकुत्स्थ पितृदेवाः समागताः ।  

अफलान् भुञ्जते मेषान् फलैस्तेषामयोजयन्  ॥  १।४९।१०  ॥   

तदेति । तदाप्रभृति वृषणदानात्प्रभृति । दत्तसजातीयत्वाद्वृषणौ विना मेषान्
भुञ्जते तेषां सवृषणानाम् । फलैः सवृषणमेषदानफलैरित्यर्थः । अयोजयन्
दातृ़निति शेषः  ॥  १।४९।१०  ॥   

  

इन्द्रस्तु मेषवृषणस्तदाप्रभृति राघव ।  

गौतमस्य प्रभावेन तपसश्च महात्मनः  ॥  १।४९।११  ॥   

इन्द्रस्त्विति । गौतमस्य तपसः प्रभावेन वृषण्ाहान्या मेषवृषणो
ऽभूदित्यर्थः  ॥  १।४९।११  ॥   

  

तदागच्छ महातेज आश्रमं पुण्यकर्मणः ।  

तारयैनां महाभागामहल्यां देवरूपिणीम्  ॥  १।४९।१२  ॥   

तदिति । तत् त्वदागमनावधित्वादहल्याशापस्येत्यर्थः  ॥  १।४९।१२  ॥   

  

विश्वामित्रवचः श्रुत्वा राघवः सहलक्ष्मणः ।  

विश्वामित्रं पुरस्कृत्य तमाश्रममथाविशत्  ॥  १।४९।१३  ॥   

विश्वामित्रेति  ॥  १।४९।१३  ॥   

  

ददर्श च महाभागां तपसा द्योतितप्रभाम् ।  

लोकैरपि समागम्य दुर्निरीक्ष्यां सुरासुरैः  ॥  १।४९।१४  ॥   

प्रयत्नान्निर्मितां धात्रा दिव्यां मायामयीमिव ।  

सतुषारावृतां साभ्रां पूर्णचन्द्रप्रभामिव ।  

मध्ये ऽम्भसो दुराधर्षां दीप्तां सूर्यप्रभामिव  ॥  १।४९।१५  ॥   

रामसन्निधानमात्रेणाहल्या मुक्तशापा स्वरूपं प्राप्तेत्याह--ददर्श चेति,
सार्द्धश्लोकद्वयम् । तपसा  

वाय्वाहारत्वादितपसा । द्योतितप्रभां अतिशयितप्रभाम् । अत एव लोकैर्मानुषैः
सुरासुरैरपि समागम्य समीपमागत्य दुर्निरीक्ष्यां दिव्यां अतिमानुषरूपां
मायामयीमिव मायानिर्मितामिव स्थिताम् । वृक्षलताकुसुमान्तर्वर्तित्वेन
सतुषारावरणां चन्द्रप्रभामिव स्थिताम् । आवृतशब्द आवरणार्थकः । भावे निष्ठा
। स इति भिन्नं पदं वा । मध्य इति अक्रौर्यदुर्निरीक्ष्यत्वाभ्यां
प्रतिबिम्बसूर्यप्रभातुल्याम्  ॥  १।४९।१४,१५  ॥   

  

सा हि गौतमवाक्येन दुर्निरीक्ष्या बभूव ह ।  

त्रयाणामपि लोकानां यावद्रामस्य दर्शनम् ।  

शापस्यान्तमुपागम्य तेषां दर्शनमागता  ॥  १।४९।१६  ॥   

अदृश्या सा कथमिदानीं दृश्यासीदित्यत्राह सार्धेन--सा हीत्यादि  ॥  १।४९।१६
 ॥   

  

राघवौ त्वतिथी तस्याः पादौ जगृहतुस्तदा ।  

स्मरन्ती गौतमवचः प्रतिजग्राह सा च तौ  ॥  १।४९।१७  ॥   

राघवौ त्विति । तस्याः वृद्धमुनिपत्न्याः । गौतमवचः ऽतस्यातिथ्येन
दुर्वृत्तेऽ इत्यादिकम् । प्रतिजग्राह पूजनीयत्वेनेति शेषः  ॥  १।४९।१७  ॥   

  

पाद्यमर्घ्यं तथा ऽऽतिथ्यं चकार सुसमाहिता ।  

प्रतिजग्राह काकुत्स्थो विधिदृष्टेन कर्मणा  ॥  १।४९।१८  ॥   

पाद्यमिति । विधिदृष्टेन शास्त्रदृष्टेन । कर्मणा प्रकारेण
पाद्यादिकञ्चकारेत्यन्वयः  ॥  १।४९।१८  ॥   

  

पुष्पवृष्टिर्महत्यासीद्देवदुन्दुभिः निःस्वनैः ।  

गन्धर्वाप्सरसां चापि महानासीत्समागमः  ॥  १।४९।१९  ॥   

पुष्पेति । रामस्येति शेषः । सम्यगागमः समागमः, नृत्यगीतादिकमिति यावत्  ॥ 
१।४९।१९  ॥   

  

साधु साध्विति देवास्तामहल्यां समपूजयन् ।  

तपोबलविशुद्धाङ्गीं गौतमस्य वशानुगाम्  ॥  १।४९।२०  ॥   

साध्विति । गौतमस्य वशानुगामित्यनेन गौतमस्तदा रामागमनं विदित्वा समागत
इत्यवगम्यते  ॥  १।४९।२०  ॥   

  

गौतमो हि महातेजा अहल्यासहितः सुखी ।  

रामं सम्पूज्य विधिवत् तपस्तेपे महातपाः  ॥  १।४९।२१  ॥   

गौतम इति । तेपे तत्रैवाश्रम इति शेषः  ॥  १।४९।२१  ॥   

  

रामो ऽपि परमां पूजां गौतमस्य महामुनेः ।  

सकाशाद्विधिवत् प्राप्य जगाम मिथिलां ततः  ॥  १।४९।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकोनपञ्चाशः सर्गः
 ॥  ४९  ॥   

रामो ऽपीति । ततः तस्माद्देशात्  ॥  १।४९।२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकोनपञ्चाशः सर्गः  ॥  ४९  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/03/049_ahalyAshApavimochanam.md">
<details><summary><h2>शिरोमणी ...{Loading}...</h2></summary>



प्राप्तशापौत्तरकालिकमिन्द्रवृत्तमाह अफल इत्यादिभिः । ततः
प्राप्तगौतमशापानन्तरमेव अफलः शापेन वृषणरहितः त्रस्तवदनः शक्रः
अग्निपुरोधसः अग्निः पुरोधाअग्रे गन्ता येषां तान् सर्षिसङ्घान्
ऋषिसङ्घसहितान् सचारणान् चारणसहितान् देवान् अब्रवीत् । तुशब्द एवार्थे  ॥ 
१।४९।१  ॥   

  

तद्वचनमेवाह कुर्वतेति । महात्मनः गौतमस्य तपसो विघ्नं कुर्वता मया गौतमस्य
क्रोधमुत्पाद्य इदं तपोध्वंसनरूपं सुरकार्यं कृतम् । एतेन यदि तपोध्वंसो न
स्यात्तर्हि तपोबलेन देवलोकं गौतमो गृह्णीयादिति निश्चयो ध्वनितः  ॥  १।४९।२
 ॥   

  

क्रोधोत्पत्त्या किं कृतमित्यत आह अफल इति । तेन मुनिना क्रोधान्महता
शापमोक्षेणाहमफलः वृषणरहितः कृतो ऽस्मि सा अहल्या च चिराकृता अतः अस्य
मुनेस्तपो मया ऽपहृतं क्रोधोत्पादनद्वारा तत्तपो ध्वंसितमित्यर्थः ।
क्रोधादयस्तपोनाशकत्वेन स्मृत्यादौ प्रसिद्धाः  ॥  १।४९।३  ॥   

  

तस्मादिति । हे सुरवराः तस्मात् भवत्साहाय्यकारित्वाद्धेतोः सर्षिसङ्घाः
ऋषिसङ्घसहिताः सचारणाः चारणसहिताः सर्वे यूयं सुरसाह्यकरं
सुरसाहाय्यकर्तारं मां सफलं वृषणसहितं कर्तुमर्हथ । क्वचित् ऽसुरकार्यकरं
यूयम्ऽ इति पाठः  ॥  १।४९।४  ॥   

  

शतक्रतोरिति । साग्निपुरोगमाः अग्निपुरोगमसहिताः मरुद्गणैः सह सर्वे देवाः
शतक्रतोः इन्द्रस्य वचः श्रुत्वा पितृदेवान्कव्यवाहनादीन् उपेत्य प्राप्य
आहुः  ॥  १।४९।५  ॥   

  

तद्वचनमेवाह अयमिति । शक्रः इन्द्रः अवृषणः कृतः शापेनेति शेषः । अयं
युष्मदीयः मेषस्तु सवृषणो ऽस्ति अतः अस्य मेषस्य वृषणौ गृह्य गृहीत्वा
शक्राय आशु शीघ्रं प्रयच्छत । एतेनैतद्वृषणाभ्यामेवायं वृषणवान्भविष्यतीति
ध्वनितम्  ॥  १।४९।६  ॥   

  

ननु वृषणदाने अस्मत्तुष्टिवैकल्पं स्यादित्यत आहुः अफल इति । अफल एव कृतः
सम्पादितो मेषः परां तुष्टिं प्रदास्यति एव भवद्भ्य इति शेषः । अतः ये
मानवाः भवतां हर्षणार्थमफलमेषं दास्यन्ति तेषामेव अक्षयं विनाशरहितं
पुष्कलं फलं यूयं दास्यथ । तुशब्दः चशब्दौ एवार्थाः हिर्हेतौ  ॥  १।४९।७
 ॥   

  

अग्नेरिति । अग्नेर्वचनं श्रुत्वैव समागता कृतसम्मतयः पितृदेवाः मेषस्य तदा
यूपे नियुक्तस्य  

मेषस्य वृषणौ  ॥  १।४९।८  ॥   

  

तदेति । हे काकुत्स्थ तदाप्रभृति मेषवृषणदानकालादारभ्य समागताः पितृदेवाः
अफलान्वृषणरहितान् मेषान् भुञ्जते तेषां वृषणरहितमेषदातृ़णां फलैः
सवृषणमेषदानोचितपुण्यैः अयोजयन् योजयन्ते लङुपात्तभूतत्वस्याविवक्षा  ॥ 
१।४९।९  ॥   

  

इन्द्र इति । हे राघव तदाप्रभृति महात्मनः तापसस्य गौतमस्य प्रभावेण
इन्द्रस्तु मेषवृषण आसीदिति शेषः । ऽतपसा चऽ इति भाट्टपाठः  ॥  १।४९।१०  ॥   

  

शापवृत्तान्तं संवर्ण्य प्रकृतमाह तदिति । यस्माद्भवतो गमनमेव अहल्यायाः
कल्याणहेतुस्तत्तस्मात् हे महातेजः पुण्यकर्मणः गौतमस्य आश्रममागच्छ
महाभागां देवरूपिणीमेनामहल्यां तारय  ॥  १।४९।११  ॥   

  

विश्वामित्रेति । सहलक्ष्मणः लक्ष्मणसहितः राघवः विश्वामित्रवचः श्रुत्वैव
विश्वामित्रं पुरस्कृत्य आश्रमं प्रविवेश । हशब्द एवार्थे  ॥  १।४९।१२  ॥   

  

ददर्शेति । महाभागां रामागमनेनानुमितात्यन्तभागविशिष्टां तपसैव
द्योतितप्रभां लोकैः इहलोकस्थजनैः सुरासुरैरपि दुर्निरीक्षां शापवशेन
द्रुष्टुमशक्याम् । चशब्द एवार्थे  ॥  १।४९।१३  ॥   

  

धात्रा ब्रह्मणा प्रयत्नात् अतिप्रयत्नतः निर्मितां
दिव्यामेतल्लोकविलक्षणामत एव मायामयीमिव मायामयीसदृशीं धूमेनाभिपरीताङ्गीं
धूमावृतशरीरां दीप्तां प्रज्वलितामग्निशिखामिव अग्निशिखासदृशीं
सतुषारावृतां तुषारावरणसहितां साभ्रामभ्रसहितां पूर्णचन्द्रप्रभामिव
पूर्णचन्द्रप्रभासदृशीमम्भसो जलस्य मध्ये दीप्तां दुराधर्षां सूर्यप्रभामिव
सूर्यप्रभासदृशीमहल्यां ददर्श । श्लोकत्रयमेकान्वयि । आवृत्तशब्दो
भावनिष्ठान्तः  ॥  १।४९।१४,१५  ॥   

  

सेति । या अहल्या गौतमवाक्येन गौतमशापेनैव त्रयाणां लोकानां रामस्य
दर्शनात् यावत् पूर्वं दुर्निरीक्ष्या बभूव सा अहल्या
शापस्यान्तमवसानमुपागम्यैव तेषां त्रयाणां लोकानां दर्शनं दृष्टिपथमागता
प्राप्ता ह प्रसिद्धमेतत् । अपिशब्दावेवर्थौ । सार्धश्लोक एकान्वयी  ॥ 
१।४९।१६  ॥   

  

राघवाविति । अतिथी अतिथित्वरूपेण प्राप्तौ राघवौ रामलक्ष्मणौ तस्याः
गौतमपत्न्याः पादौ जगृहतुः । तदा तु रामकर्तृकपादग्रहणसमये एव
गौतमवचस्तस्यातिथ्येन दुर्मेधे इत्यादिगौतमोक्तं स्मरन्ती सती अहल्या तौ
रामलक्ष्मणौ प्रतिजग्राह अतिथ्युचितपूजनीयत्वेन स्वीचकार । तुहिशब्दौ
एवार्थे  ॥  १।४९।१७  ॥   

  

अहल्याकर्तृकपूजनप्रकारं वर्णयन्नाह पाद्यमिति । सुसमाहिता अत्येकाग्रचिता
अहल्या पाद्यमर्घ्यं तथा अन्यदपि आतिथ्यमतिथिहितं विधिदृष्टेन वेदबोधितेन
कर्मणा चकार । काकुत्स्थः लक्ष्मणसहितरामः प्रतिजग्राह समर्पितं पाद्याकिदं
स्वीचकार  ॥  १।४९।१८  ॥   

  

पुष्पेति । देवदुन्दुभिनिस्वनैः देववादितादुन्दुभिशब्दै साकमेव महती
पुष्पवृष्टिरासीत् गन्धर्वाप्सरसां महान् गीतनृत्यादिनोत्कर्षतां प्राप्तः
समागमश्च आसीत् । अपिशब्द एवार्थे  ॥  १।४९।१९  ॥   

  

साध्विति । तपोबलविशुद्धाङ्गीमत एव गौतमस्य वशानुगां गौतमस्य वशः अनुगः
अनुगमनं यस्यास्तां गौतमानुगमनशीलामित्यर्थः । तां रामं पूजयन्तीमहल्यां
देवाः साधु साधु इति समपूजयन् प्रांशसन् । गौतमस्य वशानुगामित्यनेन गौतमे
ऽपि तदानीं तत्र समागत इति ध्वनितमेतेन गौतमस्पय रामविषयप्रीत्यविशयः
सूचितः  ॥  १।४९।२०  ॥   

  

गौतम इति । महातेजाः सुखी महायशाः गौतमः अहल्यासहितः सन्नेव रामं
विधिवत्सम्पूज्य तपस्तेपे । हिशब्द एवार्थे  ॥  १।४९।२१  ॥   

  

राम इति । महात्मनः गौतमस्य सकाशात् समीपात् विधिवत् परमां पूजां प्राप्य
रामो ऽपि ततः मिथिलोपवनान्मिथिलां जगाम  ॥  १।४९।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे एकोनपञ्चाशः
सर्गः  ॥  १।४९  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/03/049_ahalyAshApavimochanam.md">
<details><summary><h2>तिलकम् ...{Loading}...</h2></summary>



धर्मधुरन्धरस्यापि शक्रस्याधर्मे प्रवृत्तौ बीजं दर्शयितुमाह अफल इति ।
अवृषण इत्यर्थः । त्रस्तेति । त्रासेन स्वकारणं दैन्यं व्यज्यते  ॥  १।४९।१
 ॥   

  

सुरकार्यमिति । अन्यथा ह्युग्रतपसा सकलदेवस्थानापहारस्तेन कृतः स्यादिति
भावः  ॥  १।४९।२  ॥   

  

साहल्या दुष्टचारित्रेति निराकृतोक्तशापपूर्वं त्यक्ता । एवमपि
सुरकार्यनिष्पत्तिः कथं तत्राह शापेति ।
स्वस्मिन्गौतमकर्तृकशापमोक्षणेनास्य तपो मया हृतम् । महतः शापेन विना न
तपोव्यय इति भावः । तपोव्ययसम्पादकक्रोधोत्पादनमेव कार्यं मया कृतमिति
तात्पर्यम्  ॥  १।४९।३  ॥   

  

सफलं माम् सवृषणम् । सर्वे इत्यस्य वारद्वयपाठे हे सर्वे सुरवराः सर्वे
यूयमित्यन्वयो ज्ञेयः । परत्र "यूयम्" इत्येव पाठः प्रायेण  ॥  १।४९।४  ॥   

  

पितृदेवाः कव्यवाहनादयस्तानुपेत्य हव्यवाहनाग्निमुखेनाहुः । "अग्नेस्तु
वचनं श्रुत्वा" इति वक्ष्यमाणत्वात्  ॥  १।४९।५  ॥   

  

अयं मेषो यो भवतां हविष्ट्वेन कल्पितः । गृह्य गृहीत्वा  ॥  १।४९।६  ॥   

  

अफलस्त्विति । नन्विदमयुक्तम् । नहि मेषा अवृषणा दृश्यन्त इति चेन्न ।
भवदुद्देशेन कृतो हविष्ट्वेन कल्पितो यो ऽफलः षण्ढो मेषः । यद्वा वृषण
यद्वा वृषणाभिन्नो यो मेषो मेषावयवो भवद्धविष्ट्वेन कल्पितः स भवतां परां
तुष्टिं दास्यतीत्यन्वयात् । ये वाफलं मेषं भवतां हर्षणार्थं तोषाय
भवद्भ्यो दास्यन्ति तेषामक्षयं फलं यूयं दास्यथेत्यन्वयः  ॥  १।४९।७  ॥   

  

समागता मिलिताः  ॥  १।४९।८  ॥   

  

अफलान्षण्ढांस्तदंशरहितान्वा । यतस्तेषां फलैः फलाभ्यां
वृषणाभ्यामिन्द्रमयोजयन्  ॥  १।४९।९  ॥   

  

तदाप्रभृति ततो हेतोरिन्द्रो मेषवृषण इत्यन्वयः । तपसा प्रभावेण
तपःकृतप्रभावेण च स्वापचारेण च  ॥  १।४९।१०  ॥   

  

महातेज इति रामसम्बोधनम् । पुण्यकर्मणो गौतमस्य । ननु ताटकयेव
घोररूपयाहल्ययावष्टब्धमाश्रमं कथं गच्छेयमत आह देवरूपिणीमिति ।
शापस्यैतदवधिकत्वात् । अद्य त्वत्पादस्पर्शनान्मुक्तशापतया
देवरूपिणीमित्यर्थः । एनां तारय भर्तृप्रत्यापत्तिफलकमातिथ्यं गृहीत्वा
भर्तृप्रापणेनैनामनुगृहाण  ॥  १।४९।११,१२  ॥   

  

ददर्शेति । आश्रमप्रवेशकाले ऽनायासतः स्वचरणस्पर्शाद्व्यभिचारकृतपापनाशेन
शापनिवृत्त्या शापवशात्सुरासुरैः समागम्य मिलित्वापि
सर्वलोकैर्दुर्निरीक्ष्यां विश्वामित्रो यथावद्देवरूपिणीमिति तथा
ददर्शेत्यर्थः । तदुक्तम् तपसा द्योतितप्रभामिति । एवं दर्शनं तत्समये
रामलक्ष्मणविश्वामित्राणामेव । सर्वदृश्यत्वं तु भगवदातिथ्यकार्यमिति
बोध्यम्  ॥  १।४९।१३  ॥   

  

प्रयत्नादित्यादिना दिव्यरूपत्वमुक्तम् । रामादेरपि दर्शनं
नात्यन्तस्पष्टतया किंत्वेवंरूपेण । भर्तृसन्तोषकरस्य भर्तृसान्निध्यस्य
शापान्तकरणस्याभावादित्याह धूमेनेति । धूमेनाभिपरीतानि व्याप्तान्यङ्गानि
यस्याः सा  ॥  १।४९।१४  ॥   

  

उपमात्रयं भस्मावृतत्वेन । अम्भसो लक्षणया तद्युक्तमेघस्य मध्यस्थां
रविप्रभावमिव ददर्श । दुराधर्षाम् स्प्रष्टुमशक्याम्  ॥  १।४९।१५  ॥   

  

तथादर्शने हेतुमाह सा हीति । त्रयाणामपि लोकानां
दुर्निरीक्ष्यत्वशापवशाद्रामादीनामप्येवं दर्शनविषया जाता । अन्येषां
त्वदृश्यैव । रामादीनां तु दुःखदृश्येत्यर्थः । शापस्यान्तं
तदन्तस्यावधिकालं प्राप्य । तेषां रामादीनां दर्शनं पूर्वोक्तप्रकारेण
दर्शनविषयत्वं प्राप्तेत्यर्थः । तथा च पाद्मे "गच्छतस्तस्य रामस्य
पादस्पर्शान्महाशिला । काचिद्योषाभवत्सो ऽपि विस्मितो मुनिरब्रवीत्  ॥ "
शिला तत्प्रतिमाकारा। सोऽपि रामः। विस्मितः स एवासीत्। तथाभूतं तं दृष्ट्वा
मुनिरवददित्यर्थः। "शापदग्धा पुरा भर्त्रा राम शक्रापराधतः। अहल्याख्या
शिला जज्ञे शतलिङ्गः कृतः स्वराट्  ॥   

त्वदङ्घ्रिस्पर्शनात्तस्यै शापान्तं प्राह गौतमः । तस्मादियं ते
पादाब्जस्पर्शाच्छुद्धाभवत्प्रभो  ॥ " इति। यदुद्धारार्थं त्वं मयेहानीतः
सैषैवेति शेषः। एवं मदुक्तरीत्या सर्वेषामविरोधे सम्भवति
कल्पान्तरपरत्वेनाविरोधवर्णनं कतकाद्युक्तं चिन्त्यम्। यदपि "तेन धूमेन"
इत्यादिसार्धश्लोके तामेव दुर्निरीक्ष्यामिति शेषं पूरयित्वा
दुर्निरीक्ष्यत्वे हेतुमाह सा हीति। तेषां दर्शनमित्यत्र तेषां त्रयाणां
लोकानामिति व्याख्यातं तदपि क्लिष्टम्  ॥   

१।४९।१६  ॥   

तदा स्वपदस्पर्शमात्रेण शिलारूपतापरित्यागे गौतमवचः स्मरन्ती ।
मदाश्रमप्राप्तराघवपूजया पुनर्मत्सम्बन्ध इत्येवं तद्वचः स्मरन्तीत्यर्थः ।
स्वशिलारूपतापरित्यागमात्रेण तु तस्मिन्रामत्वनिश्चयो ऽस्याः । तौ रामपादौ
प्रतिजग्राह स्पृष्ट्वा प्रणनाम । यत्तु तौ रामलक्ष्मणौ प्रतिजग्राह
पूज्यत्वबुद्धिमकरोदिति, तन्न । अग्रे काकुत्स्थ इत्येकवचनप्रयोगात्  ॥ 
१।४९।१७  ॥   

  

सुसमाहिता ऽप्रमत्ता । काकुत्स्थो रामः । तस्यैव मुख्यतया पूजनात्  ॥ 
१।४९।१८  ॥   

  

देवदुन्दुभिनिःस्वनैः सह पुष्पवृष्टिरासीत् । रामस्याहल्यायाश्चेत्यर्थः  ॥ 
१।४९।१९  ॥   

  

रामपूजया निष्पापत्वादहल्यायाः पूजा । तपोबलविशुद्धाङ्गीं
तद्बललब्धरामस्पर्शेन शुद्धाङ्गीमत एव गौतमस्य वशां तद्गतचित्ताम् । अत एव
पूर्वं परत्र काले शरीरेणापि तदनुगाम्  ॥  १।४९।२०  ॥   

  

अहल्यासहितः सुखीत्यनेन योगबलाद्रामागमनं ज्ञात्वा तद्बलादेव झटिति
तदाश्रमप्राप्तिर्गौतमस्येति बोध्यम्  ॥  १।४९।२१,२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
एकोनपञ्चाशः सर्गः  ॥  ४९  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/03/049_ahalyAshApavimochanam.md">
<details><summary><h2>द्राविडपाठः ...{Loading}...</h2></summary>


अफलस्तु ततः शक्रो देवानग्निपुरोधसः।  
अब्रवीत् त्रस्तवदनः सर्षिसङ्घान् सचारणान् ॥ 1.49.1 ॥   
कुर्वता तपसो विघ्नं गौतमस्य महात्मनः।  
क्रोधमुत्पाद्य हि मया सुरकार्यमिदं कृतम् ॥ 1.49.2 ॥   
अफलोऽस्मि कृतस्तेन क्रोधात् सा च निराकृता।  
शापमोक्षेण महता तपोऽस्यापहृतं मया ॥ 1.49.3 ॥   
तस्मात्सुरवराः सर्वे सर्षिसङ्घाः सचारणाः।  
सुरसाह्यकरं सर्वे सफलं कर्तुमर्हथ ॥ 1.49.4 ॥   
शतक्रतोर्वचः श्रुत्वा देवाः साग्निपुरोगमाः।  
पितृदेवानुपेत्याहुः सर्वे सह मरुद्गणैः ॥ 1.49.5 ॥   
अयं मेषः सवृषणः शक्रो ह्यवृषणः कृतः।  
मेषस्य वृषणौ गृह्य शक्रायाशु प्रयच्छथ ॥ 1.49.6 ॥   
अफलस्तु कृतो मेषः परां तुष्टिं प्रदास्यति ॥ 1.49.7 ॥   
भवतां हर्षणार्थे च ये च दास्यन्ति मानवाः ॥ 1.49.8 ॥   
अग्नेस्तु वचनं श्रुत्वा पितृदेवाः समागताः।  
उत्पाट्य मेषवृषणौ सहस्राक्षे न्यवेशयन् ॥ 1.49.9 ॥   
तदाप्रभृति काकुत्स्थ पितृदेवाः समागताः।  
अफलान् भुञ्जते मेषान् फलैस्तेषामयोजयन् ॥ 1.49.10 ॥   
इन्द्रस्तु मेषवृषणस्तदाप्रभृति राघव।  
गौतमस्य प्रभावेन तपसश्च महात्मनः ॥ 1.49.11 ॥   
तदागच्छ महातेज आश्रमं पुण्यकर्मणः।  
तारयैनां महाभागामहल्यां देवरूपिणीम् ॥ 1.49.12 ॥   
विश्वामित्रवचः श्रुत्वा राघवः सहलक्ष्मणः।  
विश्वामित्रं पुरस्कृत्य तमाश्रममथाविशत् ॥ 1.49.13 ॥   
ददर्श च महाभागां तपसा द्योतितप्रभाम्।  
लोकैरपि समागम्य दुर्निरीक्ष्यां सुरासुरैः ॥ 1.49.14 ॥   
सतुषारावृतां साभ्रां पूर्णचन्द्रप्रभामिव।  
मध्येऽम्भसो दुराधर्षां दीप्तां सूर्यप्रभामिव ॥ 1.49.15 ॥   
त्रयाणामपि लोकानां यावद्रामस्य दर्शनम्।  
शापस्यान्तमुपागम्य तेषां दर्शनमागता ॥ 1.49.16 ॥   
राघवौ त्वतिथी तस्याः पादौ जगृहतुस्तदा।  
स्मरन्ती गौतमवचः प्रतिजग्राह सा च तौ ॥ 1.49.17 ॥   
पाद्यमर्घ्यं तथा ऽऽतिथ्यं चकार सुसमाहिता।  
प्रतिजग्राह काकुत्स्थो विधिदृष्टेन कर्मणा ॥ 1.49.18 ॥   
पुष्पवृष्टिर्महत्यासीद्देवदुन्दुभिः निःस्वनैः।  
गन्धर्वाप्सरसां चापि महानासीत्समागमः ॥ 1.49.19 ॥   
साधु साध्विति देवास्तामहल्यां समपूजयन्।  
तपोबलविशुद्धाङ्गीं गौतमस्य वशानुगाम् ॥ 1.49.20 ॥   
गौतमो हि महातेजा अहल्यासहितः सुखी।  
रामं सम्पूज्य विधिवत् तपस्तेपे महातपाः ॥ 1.49.21 ॥   
रामोऽपि परमां पूजां गौतमस्य महामुनेः।  
सकाशाद्विधिवत् प्राप्य जगाम मिथिलां ततः ॥ 1.49.22 ॥   

</details>
</div>
