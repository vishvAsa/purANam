+++
title = "०५५ विश्वामित्रास्त्रमोक्षणम्"
title_english = "055 vishvamitra ruins vashiSTHa s hermitage"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-055-Vishra_Mithrena_Stramokshnam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/055_vishvAmitrAstramoxaNam.md">
<details><summary><h2>IITK ...{Loading}...</h2></summary>

Viswamitra's sons and soldiers get destroyed in the clash--Viswamitra
performs austerities and acquires divine weapons by pleasing Lord Siva.



### श्लोकः
#### मूलम्
ततस्तानाकुलान् दृष्ट्वा विश्वामित्रास्त्रमोहितान्।  
वसिष्ठश्चोदयामास कामधुक् सृज योगतः॥1.55.1॥

#### शब्दार्थः
ततः thereafter, वसिष्ठः Vasishta, विश्वामित्रास्त्रमोहितान् stupefied by weapons of Visvamitra, आकुलान् agitated, तान् them, दृष्ट्वा having seen, कामधुक् O Kamadhenu, योगतः through yogic power, सृज create, चोदयामास thus he directed.

#### आङ्ग्लानुवादः
Thereafter, Vasishta having seen the forces tortured and overpowered by the weapons of Viswamitra said, "O Kamadhenu create additional forces through your yogic power."



### श्लोकः
#### मूलम्
तस्याहुम्भारवाज्जाताः काम्भोजा रविसन्निभाः।  
ऊधसस्त्वथ सञ्जाताः पप्लवाश्शस्त्रपाणयः॥1.55.2॥  
योनिदेशाच्च यवनाश्शकृद्देशाच्छका स्तथा।  
रोमकूपेषु च म्लेच्छा हारीतास्सकिरातकाः॥1.55.3॥

#### शब्दार्थः
तस्याः her, हुम्भारवात् from the sound of 'Humba", रविसन्निभाः equal to Sun (in brightness), काम्भोजाः Kambhojas, जाताः were born, अथ and, ऊधसः from udder, शस्त्रपाणयः with  weapons in their hands, पप्लवाः Paplavas, सञ्जाताः were born, योनिदेशात् च from womb, यवनाः Yavanas, तथा and, शकृद्देशात् from anus, शकाः Sakas, रोमकूपेषु from roots of hair , म्लेच्छाः mlecchas, सकिराताः alomg with kiratas, हारीताः Haritas, were born.

#### आङ्ग्लानुवादः
"From her lowing Kambhojas bright like the Sun, from the udder Paplavas, weapons in  hand, from the vagina Yavanas, from the anus Sakas, from the roots of the hair Mlecchas along with Kiratas and Haritas were born.



### श्लोकः
#### मूलम्
तैस्तैर्निषूदितं सर्वं विश्वामित्रस्य तत्क्षणात्।  
सपदातिगजं साश्वं सरथं रघुनन्दन॥1.55.4॥

#### शब्दार्थः
रघुनन्दन O Descendent of Raghu's, तैस्तैः those and those, तत्क्षणात् instantly, विश्वामित्रस्य Visvamitra's, सपदातिगजम् with infantry and elephants, साश्वम् with horses, सरथम् with chariots, सर्वम् entire(army), निषूदितम् has been destroyed.

#### आङ्ग्लानुवादः
O descendant of the Raghus, Viswamitra's army consisting of infantry, elephants, horses, chariots has been entirely destroyed by them instantly.



### श्लोकः
#### मूलम्
दृष्ट्वा निषूदितं सैन्यं वसिष्ठेन महात्मना।  
विश्वामित्रसुतानां च शतं नानाविधायुधम्॥1.55.5॥  
अभ्यधावत्सुसङ्कृद्धं वसिष्ठं जपतां वरम्।  
हुङ्कारेणैव तान् सर्वान् ददाह भगवान् ऋषिः॥1.55.6॥

#### शब्दार्थः
महात्मना by the magnanimous, वसिष्ठेन by Vasishta, निषूदितम् destroyed, सैन्यम् army, दृष्ट्वा having seen, विश्वामित्रसुतानाम् sons of Visvamitra, शतम् one hundred, नानाविधायुधम् armed with various kinds of weapons, सुसङ्कृद्धम् extremely furious, जपतां वरम् best among ascetics practising Japa, वसिष्ठम् towards Vasishta, अभ्यधावत् rushed towards him, भगवान् adorable, ऋषिः sage Vasishta, तान् सर्वान् all of them, हुंकारेणैव with 'Humkara" alone, ददाह burnt.

#### आङ्ग्लानुवादः
Having seen the army destroyed by the powerful Vasishta, one hundred sons of Viswamitra became extremely furious and armed with various kinds of weapons rushed towards Vasishta, the best among ascetics. Adorable sage Vasishta, reduced them to ashes with just a 'humkara' (the loud 'hum' sound produced with the mouth)



### श्लोकः
#### मूलम्
ते साश्वरथपादाता वसिष्ठेन महात्मना।  
भस्मीकृता मुहूर्तेन विश्वामित्रसुता स्तदा॥1.55.7॥

#### शब्दार्थः
तदा then, साश्वरथपादाताः together with horses, chariots and footsoldiers, ते विश्वामित्रसुताः those sons of Visvamitra, महात्मना by the magnanimous, वसिष्ठेन by Vasishta, मुहूर्तेन in a moment, भस्मीकृताः were reduced to ashes.

#### आङ्ग्लानुवादः
Then one hundred sons of Viswamitra together with their horses, chariots and foot soldiers were reduced to ashes in a moment by the powerful Vasishta.



### श्लोकः
#### मूलम्
दृष्ट्वा विनाशितान् पुत्रान् बलं च सुमहायशाः।  
सव्रीडश्चिन्तयाऽविष्टो विश्वामित्रोऽभवत्तदा॥1.55.8॥

#### शब्दार्थः
तदा then, सुमहायशाः possessing high fame, विश्वामित्रः Visvamitra, विनाशितान् destroyed, पुत्रान् sons, बलं च army, दृष्ट्वा having seen, सव्रीडः was filled with shame, चिन्तया in thought, आविष्टः अभवत् pondered over.

#### आङ्ग्लानुवादः
Seeing his sons and army destroyed the illustrious Viswamitra was filled with shame and anxiety.



### श्लोकः
#### मूलम्
समुद्र इव निर्वेगो भग्नदंष्ट्र इवोरगः।  
उपरक्त इवादित्यस्सद्यो निष्प्रभतां गतः॥1.55.9॥

#### शब्दार्थः
निर्वेगः without speed (waves), समुद्रः इव like ocean, भग्नदंष्ट्रः bereft of fangs, उरगः इव like snake, उपरक्तः eclipsed by Rahu, आदित्यः इव like Sun, सद्यः suddenly, निष्प्रभताम् devoid of his effulgence, गतः obtained.

#### आङ्ग्लानुवादः
Like the ocean without waves or the snake bereft of fangs or the Sun eclipsed by Rahu, suddenly (Viswamitra) looked cheerless and dull.



### श्लोकः
#### मूलम्
हतपुत्रबलो दीनो लूनपक्ष इव द्विजः।  
हतदर्पो हतोत्साहो निर्वेदं समपद्यत॥1.55.10॥

#### शब्दार्थः
हतपुत्रबलः with sons and army having been killed, लूनपक्षः with wings cut off, द्विजः इव  like the bird, दीनः wretched, हतदर्पः with vanished pride, हतोत्साहः with shattered confidence, निर्वेदम् despondency, समपद्यत obtained.

#### आङ्ग्लानुवादः
Having lost his sons and the army, like a bird with wings clipped, wretched, with pride vanished and confidence shattered Viswamitra fell into despondency.



### श्लोकः
#### मूलम्
स पुत्रमेकं राज्याय पालयेति नियुज्य च।  
पृथिवीं क्षत्रधर्मेण वनमेवान्वपद्यत॥1.55.11॥

#### शब्दार्थः
सः he, पृथिवीम् the earth, क्षत्रधर्मेण in accordance with the tradition of Kshatriya, पालय  rule, इति thus, एकम् one, पुत्रम् son, राज्याय for the kingdom, नियुज्य having appointed, वनमेव forest, अन्वपद्यत reached.

#### आङ्ग्लानुवादः
Viswamitra, having entrusted one of his remaining sons to rule the kingdom in accordance with the kshatriya tradition reached the forest.



### श्लोकः
#### मूलम्
स गत्वा हिमवत्पार्श्वं किन्नरोरगसेवितम्।  
महादेवप्रसादार्थं तपस्तेपे महातपाः॥1.55.12॥

#### शब्दार्थः
महातपाः mighty ascetic, सः he, किन्नरोरगसेवितम् inhabited by kinnaras and urgas, हिमवत्पार्श्वं on the slopes of Himavat mountain, गत्वा having gone, महादेवप्रसादार्थम् with a view to propitiate lord Mahadeva, तपः austerities, तेपे performed.

#### आङ्ग्लानुवादः
Mighty ascetic Viswamitra, reached the slopes of the Himavat mountain inhabited by kinnaras and uragas (serpents) and performed  austerities in order to propitiate lord Mahadeva.



### श्लोकः
#### मूलम्
केनचित्त्वथ कालेन देवेशो वृषभध्वजः।  
दर्शयामास वरदो विश्वामित्रं महाबलम्॥1.55.13॥

#### शब्दार्थः
अथ thereafter, केनचित्कालेन after some time, देवेशः lord of devatas, वृषभध्वजः with bull as his symbol (banner), वरदः bestower of boons, महाबलम् possessing great strength, विश्वामित्रम् Visvamitra, दर्शयामास showed himself.

#### आङ्ग्लानुवादः
After some time, lord of the gods, bestower of boons, Maheswara with the symbol of the bull on the banner  appeared before mighty Viswamitra.



### श्लोकः
#### मूलम्
किमर्थं तप्यसे राजन् ब्रूहि यत्ते विवक्षितम्।  
वरदोऽस्मि वरो यस्ते काङ्क्षितस्सोऽभिधीयताम्॥1.55.14॥

#### शब्दार्थः
राजन् O King, किमर्थं what for, तप्यसे are you performing penance? ते to you, यत् which, विवक्षितम् intended to be conveyed, (तत् that one), ब्रूहि tell, वरदः अस्मि I am bestower of boons, यः वरः which boon, ते by you, काङ्क्षितः desired, सः that, अभिधीयताम् let it be spoken.

#### आङ्ग्लानुवादः
O King what are you performing the penance for? Tell me what you want? I am bestower of boons. Speak out you desire (said Lord Siva).



### श्लोकः
#### मूलम्
एवमुक्तस्तु देवेन विश्वामित्रो महातपाः।  
प्रणिपत्य महादेवमिदं वचनमब्रवीत्॥1.55.15॥

#### शब्दार्थः
देवेन by that god, एवम् thus, उक्तः spoken, महातपाः performer of mighty austerities, विश्वामित्रः Visvamitra, महादेवम् to Mahadeva, प्रणिपत्य having prostrated,  इदम् this, वचनम् word, अब्रवीत् spoke.

#### आङ्ग्लानुवादः
Having heard this from the god, Viswamitra who performed the great austerities prostrated before Mahadeva and said these words.



### श्लोकः
#### मूलम्
यदि तुष्टो महादेव धनुर्वेदो ममानघ।  
साङ्गोपाङ्गोपनिषदस्सरहस्यः प्रदीयताम्॥1.55.16॥

#### शब्दार्थः
अनघ O Irreproachable one, महादेव Mahadeva, तुष्टः यदि if pleased, साङ्गोपाङ्गोपनिषदः with angas (branches), upangas (subdivisions), upanishads, सरहस्यः with secrets, धनुर्वेदः Dhanurveda, the science of archery, मम to me, प्रदीयताम् let it be given.

#### आङ्ग्लानुवादः
O Irreproachable one O Mahadeva if you are pleased with me, make me an expert in Dhanurveda, the science of archery with all it secrets, angas (branches), upangas (subdivisions) and Upanishads.



### श्लोकः
#### मूलम्
यानि देवेषु चास्त्राणि दानवेषु महर्षिषु।  
गन्धर्वयक्षरक्षस्सु प्रतिभान्तु ममानघ॥1.55.17॥

#### शब्दार्थः
अनघ O Irreproachable one, देवेषु in devatas, दानवेषु in danavas, महर्षिषु in maharshis, गन्धर्वयक्षरक्षस्सु In gandharvas, yakshas, rakashas, यानि अस्त्राणि whatever weapons are known, मम प्रतिभान्तु let them be present in my mind (let them flash in my mind).

#### आङ्ग्लानुवादः
O Irreproachable one whatever weapons are known to devatas, danavas, maharshis, gandharvas, yakshas, rakshasas, be revealed to me.



### श्लोकः
#### मूलम्
तव प्रसादाद्भवतु देवदेवममेप्सितम्।  
एवमस्त्विति देवेशो वाक्यमुक्त्वा गतस्तदा॥1.55.18॥

#### शब्दार्थः
देवदेव O Lord of gods, तव by your, प्रसादात् favour, मम my, ईप्सितम् desire, भवतु be fulfilled, एवम् अस्तु "Be it so", इति thus, देवेशः lord of devatas, Mahadeva, (वाक्यं )उक्त्वा having spoken, तदा then, गतः returned (to bis abode).

#### आङ्ग्लानुवादः
O Lord of the gods by your favour let my desire be fulfilled. Lord Mahadeva having saidः 'Be it so' vanished.



### श्लोकः
#### मूलम्
प्राप्य चास्त्राणि राजर्षिर्विश्वामित्रो महाबलः।  
दर्पेण महता युक्तो दर्पपूर्णोऽभवत्तदा॥1.55.19॥

#### शब्दार्थः
महाबलः endowed with supreme power, राजर्षिः rajarshi, महता by great, दर्पेण pride, युक्तः endowed with, विश्वामित्रः Visvamitra, तदा then, अस्त्राणि weapons, प्राप्य having obtained, दर्पपूर्णः अभवत् filled with insolence.

#### आङ्ग्लानुवादः
Rajarshi Viswamitra endowed with supreme power became very haughty. Having obtained the weapons, his insolence was greatly accentuated.



### श्लोकः
#### मूलम्
विवर्धमानो वीर्येण समुद्र इव पर्वणि।  
हतमेव तदा मेने वसिष्ठमृषिसत्तमम्॥1.55.20॥

#### शब्दार्थः
पर्वणि on the day of the full Moon and new Moon, समुद्र इव like sea, वीर्येण with energy, विवर्धमानः growing, ऋषिसत्तमम् foremost of ascetics, वसिष्ठम् Vasishta, तदा then, हतमेव slain only, मेने thought over.

#### आङ्ग्लानुवादः
Like the sea during the full moon, with his increased power (blessed with the invincible strength of the weapons) Viswamitra thought the foremost of ascetics Vasishta was (already) slain. (It shows the height of the king's ignorance and arrogance).



### श्लोकः
#### मूलम्
ततो गत्वाऽऽश्रमपदं मुमोचास्त्राणि पार्थिवः।  
यैस्तत्तपोवनं सर्वं निर्दग्धं चास्त्रतेजसा॥1.55.21॥

#### शब्दार्थः
ततः there after, पार्थिवः king, आश्रमपदम् towards hermitage (of Vasishta), गत्वा having gone, अस्त्राणि weapons, मुमोच released, यैः by their energy, तत् सर्वम् all that, तपोवनम् forest of ascetics (for carrying austerities ), अस्त्रतेजसा by the power of those weapons, निर्दग्धम् was burnt.

#### आङ्ग्लानुवादः
Thereafter king Viswamitra having proceeded towards the hermitage (of Vasishta) and released the weapons by the energy of which the entire forest of the ascetics was burnt down.



### श्लोकः
#### मूलम्
उदीर्यमाणमस्त्रं तद्विश्वामित्रस्य धीमतः।  
दृष्ट्वा विप्रद्रुतास्सर्वे मुनयश्शतशो दिशः॥1.55.22॥

#### शब्दार्थः
धीमतः by the sagacious, विश्वामित्रस्य Visvamitra's, तत् that, उदीर्यमाणम् being roused, अस्त्रम् weapons, दृष्ट्वा having seen, शतशः in hundreds, मुनयः saints, सर्वे all, दिशः in all directions, विप्रद्रुताः fled.

#### आङ्ग्लानुवादः
On seeing the weapons discharged by the intelligent Viswamitra saints in hundreds fled in all directions.



### श्लोकः
#### मूलम्
वसिष्ठस्य च ये शिष्यास्तथैव मृगपक्षिणः।  
विद्रवन्ति भयाद्भीता नानादिग्भ्यस्सहस्रशः॥1.55.23॥

#### शब्दार्थः
वसिष्ठस्य Vasishta's, ये those, शिष्याः disciples, तथैव as well as, मृगपक्षिणः animals and birds, भयात् for the reason of fear, भीताः terrified, सहस्रशः in thousands, नानादिग्भ्यः in all directions, विद्रवन्ति fled.

#### आङ्ग्लानुवादः
The disciples of Vasishta as well as animals and birds got terrified by the fear and fled in their thousands in all directions.



### श्लोकः
#### मूलम्
वसिष्ठस्याश्रमपदं शून्यमासीन्महात्मनः।  
मुहूर्तमिव निश्शब्दमासीदिरिणसन्निभम्॥1.55.24॥

#### शब्दार्थः
महात्मनः of the magnanimous, वसिष्ठस्य Vasishta's, आश्रमपदम् hermitage, शून्यम् आसीत् has become deserted, मुहूर्तमिव in an instant as though, इरिणसन्निभम् like barren field, निश्शब्दम्  आसीत् became silent.

#### आङ्ग्लानुवादः
The greatsoul Vasishta's hermitage became deserted and silent in an instant like a barren field.



### श्लोकः
#### मूलम्
वदतो वै वसिष्ठस्य मा भैरिति मुहुर्मुहुः।  
नाशयाम्यद्य गाधेयं नीहारमिव भास्करः॥1.55.25॥

#### शब्दार्थः
भास्करः Sun, नीहारमिव like mist, गाधेयम् son of Gadhi, अद्य now, नाशयामि I will destroy, माभैः fear not, इति thus, वसिष्ठस्य Vasishta, मुहुर्मुहुः repeatedly, वदतः while saying (they fled), not withstanding his assurance.

#### आङ्ग्लानुवादः
Even while Vasistha was repeatedly  assuring  the saints saying "Do not fear, I will now  
destroy Viswamitra, son of Gadhi just as the Sun dispels the morning mist (they fled)".



### श्लोकः
#### मूलम्
एवमुक्त्वा महातेजा वसिष्ठो जपतां वरः।  
विश्वामित्रं तदा वाक्यं सरोषमिदमब्रवीत्॥1.55.26॥

#### शब्दार्थः
महातेजाः highly lustrous, जपतां वरः foremost among those who utter prayers, वसिष्ठः Vasishta, एवम् thus, उक्त्वा having said, तदा then, विश्वामित्रम् Visvamitra, सरोषम् with anger, इदम् this, वाक्यम् word, अब्रवीत् spoke.

#### आङ्ग्लानुवादः
The infuriated Vasishta who was highly brilliant, foremost among those who meditate said to Viswamitraः



### श्लोकः
#### मूलम्
आश्रमं चिरसम्वृद्धं यद्विनाशितवानसि।  
दुराचारोऽसि तन्मूढ तस्मात्त्वं न भविष्यसि॥1.55.27॥

#### शब्दार्थः
मूढ O Fool, चिरसम्वृद्धम् developed over long time, आश्रमम् hermitage, यत् for what reason, विनाशितवान् असि you have destroyed, तत् for that reason, दुराचारः असि you are illbehaved, तस्मात् for that reason, त्वम् you, न भविष्यसि will not live.

#### आङ्ग्लानुवादः
"O Fool this hermitage has been developed over a long time. Why did you destroy it?  On account of your wickedness you will not live long."



### श्लोकः
#### मूलम्
इत्युक्त्वा परमक्रुद्धो दण्डमुद्यम्य सत्वरः।  
विधूममिव कालाग्निं यमदण्डमिवापरम्॥1.55.28॥

#### शब्दार्थः
इति thus, उक्त्वा having spoken, सत्वरः speedily, परमक्रुद्धः exceedingly furious, विधूमम्  smokeless, कालाग्निमिव like fire at the destruction of the worlds, अपरम् another, यमदण्डमिव like the staff of death, दण्डम् staff, उद्यम्य lifting up.

#### आङ्ग्लानुवादः
Exceedingly furious Vasishta quickly lifted up his staff which looked like the staff of Yama (the od of death), like smokeless fire at the time of destruction of the worlds.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे पञ्चपञ्चाशस्सर्गः॥  
Thus ends the fiftyfifth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/055_vishvAmitrAstramoxaNam.md">
<details><summary><h2>भूषणम् ...{Loading}...</h2></summary>



ततस्तानाकुलान् दृष्ट्वा विश्वामित्रास्त्रमोहितान् ।  

वसिष्ठश्चोदयामास कामधुक्सृज योगतः  ॥  १।५५।१  ॥   

अथ पुनर्दिव्यास्त्रलाभपूर्वं विश्वामित्रेण वसिष्ठाश्रमसंरोधः
पञ्चपञ्चाशे--ततस्तानित्यादि । हे कामधुक् योगतः योगमहिम्ना, तिरश्चो ऽपि
ब्रह्मप्रसादाद्योगशक्तिरस्तीति ज्ञेयम्  ॥  १।५५।१  ॥   

  

तस्या हुम्भारवाज्जाताः काम्भोजा रविसन्निभाः ।  

ऊधसस्त्वथ सञ्जाताः पप्लवाः शस्त्रपाणयः  ॥  १।५५।२  ॥   

तस्या इत्यादि चत्वारः । ऊधसः स्तनात्  ॥  १।५५।२  ॥   

  

योनिदेशाच्च यवनाःशकृद्देशाच्छकास्तथा ।  

रोमकूपेषु च म्लेच्छा हारीतास्सकिरातकाः  ॥  १।५५।३  ॥   

तैस्तैर्निषूदितं सर्वं विश्वामित्रस्य तत्क्षणात् ।  

सपदातिगजं साश्वं सरथं रघुनन्दन  ॥  १।५५।४  ॥   

हारीताः किरातजातिविशेषाः  ॥  १।५५।३,४  ॥   

  

दृष्ट्वा निषूदितं सैन्यं वसिष्ठेन महात्मना ।  

विश्वामित्रसुतानां तु शतं नानाविधायुधम् ।  

अभ्यधावत्सुसंक्रुद्धं वसिष्ठं जपतां वरम्  ॥  १।५५।५  ॥   

हुङ्कारेणैव तान् सर्वान् ददाह भगवानृषिः  ॥  १।५५।६  ॥   

दृष्ट्वेत्यादिषट् । वसिष्ठमभ्यधावत् तस्य सर्वविनाशमूलत्वात् इति भावः ।
जपतां वरम् इति हुङ्कारेण निरासे हेतुः  ॥  १।५५।५,६  ॥   

  

ते साश्वरथपादाता वसिष्ठेन महात्मना ।  

भस्मीकृता मुहूर्तेन विश्वामित्रसुतास्तदा  ॥  १।५५।७  ॥   

दृष्ट्वा विनाशितान् पुत्रान् बलं च सुमहायशाः ।  

सव्रीडश्चिन्तयाविष्टो विश्वामित्रो ऽभ्ावत्तदा  ॥  १।५५।८  ॥   

मुहूर्तेनेति मासेनानुवाको ऽधीत इतिवदुपसर्गे तृतीया  ॥  १।५५।७,८  ॥   

  

समुद्र इव निर्वेगो भग्नदंष्ट्र इवोरगः ।  

उपरक्त इवादित्यः सद्यो निष्प्रभतां गतः  ॥  १।५५।९  ॥   

निर्वेगः युद्धप्रवृत्तिरहितः । उरग इव निःशक्तिरिति शेषः । उपरक्तः
राहुग्रस्तः  ॥  १।५५।९  ॥   

  

हतपुत्रबलो दीनो लूनपक्ष इव द्विजः ।  

हतदर्प्पो हतोत्साहो निर्वेदं समपद्यत  ॥  १।५५।१०  ॥   

निर्वेदं दुःखम्  ॥  १।५५।१०  ॥   

  

स पुत्रमेकं राज्याय पालयेति नियुज्य च ।  

पृथिवीं क्षत्रधर्म्मेण वनमेवान्वपद्यत  ॥  १।५५।११  ॥   

स गत्वा हिमवत्पार्श्वं किन्नरोरगसेवितम् ।  

महादेवप्रसादार्थं तपस्तेपे महातपाः  ॥  १।५५।१२  ॥   

स इत्यादिचत्वारः । एकमवशिष्टमिति शेषः । राज्याय राज्यं कर्तुम् । पृथिवीं
क्षत्रधर्म्येण पालयेत्यन्वयः  ॥  १।५५।११,१२  ॥   

  

केनचित्त्वथ कालेन देवेशो वृषभध्वजः ।  

दर्शयामास वरदो विश्वामित्रं महाबलम्  ॥  १।५५।१३  ॥   

किमर्थं तप्यसे राजन् ब्रूहि यत्ते विवक्षितम् ।  

वरदो ऽस्मि वरो यस्ते काङ्क्षितः सो ऽभिधीयताम्  ॥  १।५५।१४  ॥   

दर्शयामास आत्मानमिति शेषः  ॥  १।५५।१३,१४  ॥   

  

एवमुक्तस्तु देवेन विश्वामित्रो महातपाः ।  

प्रणिपत्य महादेवमिदं वचनमब्रवीत्  ॥  १।५५।१५  ॥   

एवमित्यादिचत्वारः  ॥  १।५५।१५  ॥   

  

यदि तुष्टो महादेव धनुर्वेदो ममानघ ।  

साङ्गोपाङ्गोपनिषदः सरहस्यः प्रदीयताम्  ॥  १।५५।१६  ॥   

यानि देवेषु चास्त्राणि दानवेषु महर्षिषु ।  

गन्धर्वयक्षरक्षस्सु प्रतिभान्तु ममानघ ।  

तव प्रसादाद्भवतु देवदेव ममेप्सितम्  ॥  १।५५।१७  ॥   

एवमस्त्विति देवेशो वाक्यमुक्त्वा गतस्तदा  ॥  १।५५।१८  ॥   

साङ्गोपाङ्गोपनिषद इत्यकारान्तत्वमार्षम् । अङ्गं सन्निपत्योपकारम् ।
उपाङ्गं आरादुपकारकम् । उपनिषत् रहस्यमन्त्रः । सरहस्यः उपदेशगम्यार्थसहितः
। प्रतिभान्तु तानीति शेषः । ममेप्सितं अन्यदपीति शेषः  ॥  १।५५।१६१८  ॥   

  

प्राप्य चास्त्राणि राजर्षिर्विश्वामित्रो महाबलः ।  

दर्पेण महतायुक्तो दर्पपूर्णो ऽभवत्तदा  ॥  १।५५।१९  ॥   

विवर्द्धमानो वीर्येण समुद्र इव पर्वणि ।  

हतमेव तदा मेने वसिष्ठमृषिसत्तमम्  ॥  १।५५।२०  ॥   

प्राप्येत्यादिसप्त । दर्पपूर्ण इति क्षत्रियत्वादिदर्पयुक्तः ।
विशेषास्त्रलाभादिदानीं दर्पपूर्णो ऽभूदित्यर्थः  ॥  १।५५।१९,२०  ॥   

  

ततो गत्वाश्रमपदं मुमोचास्त्राणि पार्थिवः ।  

यैस्तत्तपोवनं सर्वं निर्दग्धं चास्त्रतेजसा  ॥  १।५५।२१  ॥   

यैरस्त्रैः । अस्त्रतेजसा स्वतेजसा  ॥  १।५५।२१  ॥   

  

उदीर्यमाणमस्त्रं तद्विश्वामित्रस्यधीमतः ।  

दृष्ट्वा विप्रद्रुता भीता मुनयः शतशो दिशः  ॥  १।५५।२२  ॥   

उदीर्यमाणं प्रयुज्यमानम्  ॥  १।५५।२२  ॥   

  

वसिष्ठस्य च ये शिष्यास्तथैव मृगपक्षिणः ।  

विद्रवन्ति भयाद्भीता नानादिग्भ्यः सहस्रशः  ॥  १।५५।२३  ॥   

वसिष्ठस्याश्रमपदं शून्यमासीन्महात्मनः ।  

मुहूर्तमिव निःशब्दमासीदिरिणसन्निभम्  ॥  १।५५।२४  ॥   

भयात् भयदादस्त्रात् । नानादिग्भ्यः इति व्यत्ययेन द्वितीयार्थे चतुर्थी ।
नानादिग्भ्यः स्वस्वस्थानेभ्य इति वा । आश्रमपदं वनम् । शून्यं
निस्तरुगुल्मम् । इरिणम् ऊषरम्  ॥  १।५५।२३,२४  ॥   

  

वदतो वै वसिष्ठस्य माभैरिति मुहुर्मुहुः ।  

नाशयाम्यद्य गाधेयं नीहारमिव भास्करः  ॥  १।५५।२५  ॥   

वसिष्ठे रक्षके विद्यमाने कुतो विद्रवन्तीत्यत्राह--वदत इति । भावलक्षणे
षष्ठी अनादरे वा । गाधेयं नाशयामि मा भैरिति वदतो वसिष्ठस्य वचनमनादृत्य
विद्रवन्तीति पूर्वेणान्वयः  ॥  १।५५।२५  ॥   

  

एवमुक्त्वा महातेजा वसिष्ठो जपतां वरः ।  

विश्वामित्रं तदा वाक्यं सरोषमिदमब्रवीत्  ॥  १।५५।२६  ॥   

एवमित्यादित्रयः । उक्त्वा स्वानिति शेषः  ॥  १।५५।२६  ॥   

  

आश्रमं चिरसंवृद्धं यद्विनाशितवानसि ।  

दुराचारो ऽसि तन्मूढ तस्मात्त्वं न भविष्यसि  ॥  १।५५।२७  ॥   

इत्युक्त्वा परमक्रुद्धो दण्डमुद्यम्यसत्वरः ।  

विधूममिव कालाग्निं यमदण्डमिवापरम्  ॥  १।५५।२८  ॥   

इत्यार्षे श्रीरामायणे वाल्मीकीये आदिकाव्ये बालकाण्डे पञ्चपञ्चाशः सर्गः
 ॥  ५५  ॥   

न भविष्यसि न शिष्यसीति यावत् । उद्यम्य तस्थाविति शेषः  ॥  १।५५।२७,२८  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने पञ्चपञ्चाशः सर्गः  ॥  ५५  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/055_vishvAmitrAstramoxaNam.md">
<details><summary><h2>शिरोमणी ...{Loading}...</h2></summary>



तत इति । ततः आकुलीभवनानन्तरं विश्वामित्रास्त्रमोहितान् अत एव आकुलान्
व्याकुलचित्तान् तान् यवनादीन् दृष्ट्वा वशिष्ठश्चोदयामास धेनुमिति शेषः ।
तन्नोदनमेवाह हे कामधुक् योगतः योगप्रभावात् त्वं सृज अन्यानपीति शेषः  ॥ 
१।५५।१  ॥   

  

तस्या इति । तस्याः धेनोः हुम्भारवाद्धुङ्कारशब्दात् रविसन्निभाः
सूर्यसदृशाः काम्बोजाः जाताः तस्याः ऊधसः स्तनदेशात्तु शस्त्रपाणयः एव
पह्लवाः पुनः सम्भूताः । तुज्ञब्दः पुनरर्थे  ॥  १।५५।२  ॥   

  

योनीति । तस्याः योनिदेशात् यवनाः पुनर्जाताः तथा तेन प्रकारेण शकृद्देशात्
गोमयनिःसरणस्थानात् शकाः यवनजातिविशेषाः जाताः । म्लेच्छाः यवनजातिविशेषाः
हारिकाः किरातजातिविशेषाश्च किरातकाश्च तस्याः रोमकूपेषु जाताः ।
श्लोकद्वयमेकान्वयि तुश्चार्थे  ॥  १।५५।३  ॥   

  

तैरिति । तैः धेनूत्पादितकाम्बोजादिभिः सपदातिगजं पदातिगजसहितं
साश्वमश्वसहितं सरथं रथसहितं विश्वामित्रस्य तत्सर्वं सेन्यं हे रघुनन्दन
क्षणान्निषूदितं विनाशितम्  ॥  १।५५।४  ॥   

  

दृष्ट्वेति । महात्मना वशिष्ठेन सैन्यं विश्वामित्रसेनां निषूदितं दृष्ट्वा
नानाविधायुधं अनेकप्रकारायुधविशिष्टं सुसङ्कुद्धं मतिक्रोधविशिष्टं
विश्वामित्रसुतानां शतं शतसङ्ख्याकविश्वामित्र पुत्रा इत्यर्थः । जपतां
मध्ये वरं श्रेष्ठं वशिष्ठमभ्य धावत् । सार्धश्लोक एकान्वयी  ॥  १।५५।५  ॥   

  

महान् ऋषिः वशिष्ठः सर्वान् तान् विश्वामित्रसुतान् हुङ्कारेणैव निर्ददाह
 ॥  १।५५।६  ॥   

  

दाहमेव विशदयन्नाह ते इति । तदा धावनसमये साश्वरथपादाताः अश्वरथपदातिसहिताः
ते विश्वामित्रसुताः महात्मना वशिष्ठेन मुहूर्तेन भस्मीकृताः भस्मतां
प्रापिताः  ॥  १।५५।७  ॥   

  

दृष्ट्वेति । सुमहायशाः पूजनीयातियशोविशिष्टः । विश्वामित्रस्तदा
पुत्रादिहननकाले सर्वान् पुत्रानृ बलं सैन्यं च विनाशितान् दृष्ट्वा
सव्रीडं यथा स्यात्तथा चिन्तया आविष्टः युक्तः अभवत्  ॥  १।५५।८  ॥   

  

चिन्तास्वरूपं वर्णयन्नाह समुद्र इति । निर्वेगः समुद्र इव भग्नदंष्ट्रः
उरगः सर्प इव उपरक्तः राहुणा ग्रस्तः आदित्य३ सूर्य इव सद्यः शीघ्रं
निष्प्रभतां प्रभाराहित्यं गतः प्राप्तो विश्वामित्र आसीदिति शेषः  ॥ 
१।५५।९  ॥   

  

हतेति । हतपुत्रबलः हताः पुत्रा बलानि च यस्य अत एव लूनः शातितः पक्षो यस्य
स द्विजः पक्षी इव दीनः अत एव हतदर्पः विगतगर्वः अत एव हतोत्साहः
विश्वामित्रः निर्वेदं अत्यन्तखेदं समपद्यत प्राप्नोत्  ॥  १।५५।१०  ॥   

  

स इति । स विश्वामित्रः राज्याय राज्यं पालयितुं क्षत्रधर्मेणैव त्वं
पृथिवीं पालयेति एकं पुत्रं नियुज्य वनमेव अभ्यपद्यत चशब्द एवार्थे  ॥ 
१।५५।११  ॥   

  

स इति । महातपाः स विश्वामित्रः किन्नरोरगसेवितं हिमवत्पार्श्वं गत्वा
महादेवप्रसादार्थं तपस्तेपे  ॥  १।५५।१२  ॥   

  

केनेति । अथ विश्वामित्रतपःप्रारम्भानन्तरमेव केनचित्कालेन वरदः
निखिलाभीष्टदानसमर्थः देवेशः सकलदेवनियन्ता वृषभध्वजो महादेवः महाबलं
विश्वामित्रं दर्शयामास स्वात्मानमिति शेषः । तुशब्द एवार्थे  ॥  १।५५।१३
 ॥   

  

शिवोक्तिमाह किमिति । हे राजन् किमर्थं त्वं तप्यसे यत्ते विवक्षितं
वक्तुमिष्टं तद्ब्रूहि ननु त्वं कोसि इत्यत आह वरदः अभीष्टदातास्मि अहमिति
शेषः । अतः यः वरस्ते काङ्क्षितः इच्छावीषयीभूतः सः अभिधीयतां प्रोच्यताम्
 ॥  १।५५।१४  ॥   

  

एवमिति । महातपाः विश्वामित्रः देवेन महादेवेन एवमनेन प्रकारेण उक्त
आसीदिति शेषः ।  

अनन्तरं माहदेवं प्रणिपत्य विश्वामित्रः इदं वचनमब्रवीत्  ॥  १।५५।१५  ॥   

  

तद्वचनमेवाह यदीति । हे महादेव हे अनघ यदि त्वं तुष्टः तर्हि
साङ्गोपाङ्गोपनिषदः अङ्गोपाङ्गोपनिषदसहितः सरहस्यः रहस्यसहितः धनुर्वेदः मम
प्रदीयतां "द्वन्द्वाच्चयुदषहान्तात्समाहारे" इति टच् । उपनिषदशब्दो
ऽदन्तोवा रहस्यशब्दः आचार्योपदेशैकगम्यविद्याविशेषप्रतिपादकः
एतेनोपनिषदशब्दे अदन्तत्वमार्षमिति भूषणोक्तिश्चिन्त्या  ॥  १।५५।१६  ॥   

  

यानीति । हे अनघ देवादिषु यानि अस्त्राणि चकारेण शस्त्राणि तानि मम
प्रतिभान्तु  ॥  १।५५।१७  ॥   

  

तवेति । हे देवदेव तव प्रसादात् मम ईप्सितं भवतु वाञ्छितं
प्राप्नुयामित्यर्थः । विश्वामित्रप्रार्थनोत्तरकालिकवृत्तमाह तदा
विश्वामित्रप्रार्थनोत्तरकाले देवेशो महादेवः एवमस्तु इति वाक्यमुक्त्वा
गतः स्वधामेति शेषः  ॥  १।५५।१८  ॥   

  

प्राप्येति । महता दर्पेण अयुक्तः
पुत्रादिविध्वंसहेतुकमहादर्पकर्तृकयोगाभाववान् महाबलो
राजर्षिर्विश्वामित्रस्तदा वरप्राप्तिसमये अस्त्राणि चकारेण शस्त्राणि
प्राप्य दर्पपूर्णः अभवत्  ॥  १।५५।१९  ॥   

  

विवर्धमान इति । तदा दर्पपूर्णतासमये वीर्येण पर्वणि समुद्र इव विवर्धमानो
विश्वामित्रः ऋषिसत्तमं वशिष्ठं हतमिव मेने । एवशब्द इवार्थे  ॥  १।५५।२०
 ॥   

  

तत इति । अस्त्रतेजसा युक्तः पार्थिवो विश्वामित्रः अश्रमपदं
श्रमनिवर्तकवशिष्ठस्थानं ततः स्वतपस्स्थानात् गत्वा यैः सर्वं तपोवनं
निर्दग्धं स्यात् तानि अस्त्राणि चकारेण शस्त्राणि मुमोच  ॥  १।५५।२१  ॥   

  

उदीर्यमाणमिति । धीमतः विश्वामित्रस्य उदीर्यमाणं तदस्त्रं दृष्ट्वा भीताः
शतशो मुनयः दिशः पूर्वप्रभृतीः विप्रद्रुताः पलायिताः आसन्निति शेषः  ॥ 
१।५५।२२  ॥   

  

वशिष्ठस्येति । ये वशिष्ठस्य सहस्रशः शिष्यास्ते ऽपि तथा अन्यमुनय इव
मृगपक्षिणश्च भयात् भयहेतुभूतास्त्रादेः भीताः सन्तः नानादिग्भ्यः
प्राच्यादिभ्यः विद्रवन्ति अधावन् वर्तमानसामीप्य इति भूते लट् ।
एवोप्यर्थे नानादिग्भ्य इत्यत्र गत्यर्थानां
द्वितीयाचतुर्थ्यावित्यनुशासनविहिता चतुर्थी । एतेन नानादिग्भ्य इति
व्यत्ययेन द्वितीयार्थे चतुर्थीपञ्चमी वेति भट्टादिव्याख्यानं चिन्त्यम्  ॥ 
१।५५।२३  ॥   

  

वसिष्ठस्येति । अत एव महात्मनः वशिष्ठस्य अश्रमपदं शून्यमासीत् अत एव
मुहूर्तं निःशब्दं शब्दरहितमत एव ईरिणसन्निभमुषरभूमिसदृशं तत्स्थानमासीत् ।
इवशब्दी हेत्वर्थे  ॥  १।५५।२४  ॥   

  

ननु वशिष्ठस्य तत्र सत्त्वे कथं तच्छिष्याः प्रदुद्रुवुरित्यत आह वदत इति ।
नीहारं भास्कर इव सूर्य इव अद्य गाधेयमहं नाशयामि अतः मा भैरिति
मुहुर्मुहुर्वदतो वशिष्ठस्य वदन्तमपि वसिष्ठमनादृत्पय प्रदुद्रुवुरिति शेषः
। "षष्ठीचानादरे" इत्यनुशासनविहितात्र षष्ठी । वैशब्दो ऽप्यर्थे  ॥  १।५५।२५
 ॥   

  

एवमिति । तदा विश्वामित्रास्त्रप्रयोगकाले महातेजाः जपतां वरो वशिष्ठः
एवमुक्त्वा पलायनपरानिति शेषः । सरोषं रोषसहितमिदं वाक्यं
विश्वामित्रमब्रवीत्  ॥  १।५५।२६  ॥   

  

तद्वचनमेवाह आश्रममिति । हे मूढ यद्यस्मात् चिरसंवृद्धमाश्रमं त्वं
विनाशितवानसि यद्यस्मात् दुराचारः परवस्त्वपहरणरूपनिषिद्धाचरणमनाश्चासि
तस्मात्त्वं न भविष्यसि नङ्क्ष्यसीत्यर्थः । हिशब्दश्चार्थे । किञ्च यन्मूढ
यतः क्रोधादिनिवृत्तेः मूः बन्धनं प्रतिबन्धकत्वमिति यावत् वहति प्राप्नोति
तत्सम्बोधनम् निवृत्तिप्रतिबन्धकेत्यर्थः । दुराचारस्त्वम् यद्यस्माद्धेतोः
चिरसंवृद्धमाश्रमं  

विनाशितवानसि तस्मात्त्वं नैव भविष्यसि । हिशब्द एवार्थे  ॥  १।५५।२७  ॥   

  

इतीति । इति अनेन प्रकारेण उक्त्वा परमक्रुद्धः अत एव सत्वरः अत एव विधूमः
धूमरहितः कालाग्निरिव वसिष्ठः अपरं यमदण्डमिव दण्डमुद्यम्य आस्ते इति शेषः
 ॥  १।५५।२८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे पञ्चपञ्चाशः
सर्गः  ॥  ५५  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/055_vishvAmitrAstramoxaNam.md">
<details><summary><h2>तिलकम् ...{Loading}...</h2></summary>



आकुलान्पलायमानान् । कामधुगिति सम्बोधनम् । योगतो योगमहिम्ना  ॥  १।५५।१,२
 ॥   

  

रोमकूपेषु रोमकूपेभ्यः । म्लेच्छहारीतकिराता जातिविशेषाः  ॥  १।५५।३  ॥   

  

विश्वामित्रस्य तत्सैन्यम्  ॥  १।५५।४  ॥   

  

विश्वामित्रसुतानां शतमृषिरेव धेनोर्बलम्, अतो ऽमेव नाशनीय इत्याशयेन
वसिष्ठमभ्यधावत्  ॥  १।५५।५  ॥   

  

हुङ्कारेण तपोबलसम्भृतेन । क्षत्रियत्वे ऽपि पृथिवीपतित्वाभावात्तद्वधे
ऽल्पप्रायश्चित्तम् । आततायित्वाच्चेति भावः  ॥  १।५५।६  ॥   

  

मुहूर्तेन भस्मीकृता इत्यपवर्गे तृतीया । मासेनानुवाको ऽधीत इतिवत्  ॥ 
१।५५।७  ॥   

  

सर्वान्पुत्रान् । सव्रीडमिति क्रियाविशेषणम्  ॥  १।५५।८  ॥   

  

निर्वेगत्वे समुद्रोपमा । निष्प्रभत्वे इतरे उपमे । उपरक्तो राहुग्रस्तः  ॥ 
१।५५।९  ॥   

  

हतसर्वबलोत्साहः सर्वाणि बलानि शारीरबौद्धास्त्रादीनि तज्जन्योत्साहहीनः ।
निर्वेदम् सर्वत्र निष्फलत्वबुद्धिजं चित्तखेदम्  ॥  १।५५।१०  ॥   

  

एकम् । अवशिष्टमिति शेषः । राज्याय राज्यं रक्षितुम् । पृथिवीं
क्षत्रधर्मेण पालयेति नियुज्येत्यन्वयः  ॥  १।५५।११,१२  ॥   

  

दर्शयामास । आत्मानमिति शेषः  ॥  १।५५।१३१५  ॥   

  

साक्षादुपकारकाण्यङ्गानि, आरादुपकारकाण्युपाङ्गानि, मन्त्रा उपनिषदः ।
समाहारद्वन्द्वे "द्वन्द्वाच्चुद्" इति टच् । तेन सहितो धनुर्वेद इत्यर्थः
। रहस्यमाचार्यमुखैकगम्यं विद्याजातम्  ॥  १।५५।१६,१७  ॥   

  

प्रसादात् । न तूपदेशापेक्षेति भावः  ॥  १।५५।१८  ॥   

  

क्षत्रियत्वात्सहज एव दर्पस्तस्य पूर्तिरस्त्रलाभात्  ॥  १।५५।१९,२०  ॥   

  

यैरस्त्रैरस्त्रतेजसा स्वीयतेजसा तपोवनं निर्दग्धं भवेत्तान्यस्त्राणि
मुमुचे इत्यन्वयः  ॥  १।५५।२१  ॥   

  

विश्वामित्रस्य । शेषे षष्ठी । तेनोदीर्यमाणम् विसृज्यमानम्  ॥  १।५५।२२
 ॥   

  

भयाद्भयहेतोरस्त्रजालात् । नानादिग्भ्यः व्यत्ययेन द्वितीयार्थे चतुर्थी
पञ्चमी वा  ॥  १।५५।२३  ॥   

  

शून्यम् सर्वप्राणिपलायनात् । अत एव निःशब्दमिव । ईरिणमूषरम् ।
निर्वृक्षनिर्मानुषकान्तारसदृशमिति यावत्  ॥  १।५५।२४  ॥   

  

वदतो वै । वदतो ऽपीत्यर्थः । तादृशस्यापि वसिष्ठस्य वचनमनादृत्य
दुद्रुवुरित्यर्थः  ॥  १।५५।२५  ॥   

  

एवमुक्त्वा पलायमानप्राणिजातं प्रतीति शेषः । इदम् वक्ष्यमाणम्  ॥  १।५५।२६
 ॥   

  

यद्यस्मान्म आश्रमं विनाशितवानसि, यद्यस्माच्च, हि प्रसिद्धम् । दुराचारो
मूढस्त्वम्, तस्मान्न भविष्यसि । नङ्क्ष्यसीत्यर्थः  ॥  १।५५।२७  ॥   

  

विधूमः कालाग्निरिव क्रोधाद्वसिष्ठो ऽपरं यमदण्डमिव दण्डमुद्यम्य तस्थाविति
शेषः  ॥  १।५५।२८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
पञ्चपञ्चाशः सर्गः  ॥  ५५  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/055_vishvAmitrAstramoxaNam.md">
<details><summary><h2>द्राविडपाठः ...{Loading}...</h2></summary>


ततस्तानाकुलान् दृष्ट्वा विश्वामित्रास्त्रमोहितान्।  
वसिष्ठश्चोदयामास कामधुक्सृज योगतः ॥ 1.55.1 ॥   
तस्या हुम्भारवाज्जाताः काम्भोजा रविसन्निभाः।  
ऊधसस्त्वथ सञ्जाताः पप्लवाः शस्त्रपाणयः ॥ 1.55.2 ॥   
योनिदेशाच्च यवनाःशकृद्देशाच्छकास्तथा।  
रोमकूपेषु च म्लेच्छा हारीतास्सकिरातकाः ॥ 1.55.3 ॥   
तैस्तैर्निषूदितं सर्वं विश्वामित्रस्य तत्क्षणात्।  
सपदातिगजं साश्वं सरथं रघुनन्दन ॥ 1.55.4 ॥   
विश्वामित्रसुतानां तु शतं नानाविधायुधम्।  
अभ्यधावत्सुसङ्क्रुद्धं वसिष्ठं जपतां वरम् ॥ 1.55.5 ॥   
हुङ्कारेणैव तान् सर्वान् ददाह भगवानृषिः ॥ 1.55.6 ॥   
ते साश्वरथपादाता वसिष्ठेन महात्मना।  
भस्मीकृता मुहूर्तेन विश्वामित्रसुतास्तदा ॥ 1.55.7 ॥   
दृष्ट्वा विनाशितान् पुत्रान् बलं च सुमहायशाः।  
सव्रीडश्चिन्तयाविष्टो विश्वामित्रोऽभवत्तदा ॥ 1.55.8 ॥   
समुद्र इव निर्वेगो भग्नदंष्ट्र इवोरगः।  
उपरक्त इवादित्यः सद्यो निष्प्रभतां गतः ॥ 1.55.9 ॥   
हतपुत्रबलो दीनो लूनपक्ष इव द्विजः।  
हतदर्प्पो हतोत्साहो निर्वेदं समपद्यत ॥ 1.55.10 ॥   
स पुत्रमेकं राज्याय पालयेति नियुज्य च।  
पृथिवीं क्षत्रधर्म्मेण वनमेवान्वपद्यत ॥ 1.55.11 ॥   
स गत्वा हिमवत्पार्श्वं किन्नरोरगसेवितम्।  
महादेवप्रसादार्थं तपस्तेपे महातपाः ॥ 1.55.12 ॥   
केनचित्त्वथ कालेन देवेशो वृषभध्वजः।  
दर्शयामास वरदो विश्वामित्रं महाबलम् ॥ 1.55.13 ॥   
किमर्थं तप्यसे राजन् ब्रूहि यत्ते विवक्षितम्।  
वरदोऽस्मि वरो यस्ते काङ्क्षितः सोऽभिधीयताम् ॥ 1.55.14 ॥   
एवमुक्तस्तु देवेन विश्वामित्रो महातपाः।  
प्रणिपत्य महादेवमिदं वचनमब्रवीत् ॥ 1.55.15 ॥   
यदि तुष्टो महादेव धनुर्वेदो ममानघ।  
साङ्गोपाङ्गोपनिषदः सरहस्यः प्रदीयताम् ॥ 1.55.16 ॥   
गन्धर्वयक्षरक्षस्सु प्रतिभान्तु ममानघ।  
तव प्रसादाद्भवतु देवदेव ममेप्सितम् ॥ 1.55.17 ॥   
एवमस्त्विति देवेशो वाक्यमुक्त्वा गतस्तदा ॥ 1.55.18 ॥   
प्राप्य चास्त्राणि राजर्षिर्विश्वामित्रो महाबलः।  
दर्पेण महतायुक्तो दर्पपूर्णोऽभवत्तदा ॥ 1.55.19 ॥   
विवर्द्धमानो वीर्येण समुद्र इव पर्वणि।  
हतमेव तदा मेने वसिष्ठमृषिसत्तमम् ॥ 1.55.20 ॥   
ततो गत्वाश्रमपदं मुमोचास्त्राणि पार्थिवः।  
यैस्तत्तपोवनं सर्वं निर्दग्धं चास्त्रतेजसा ॥ 1.55.21 ॥   
उदीर्यमाणमस्त्रं तद्विश्वामित्रस्यधीमतः।  
दृष्ट्वा विप्रद्रुता भीता मुनयः शतशो दिशः ॥ 1.55.22 ॥   
वसिष्ठस्य च ये शिष्यास्तथैव मृगपक्षिणः।  
विद्रवन्ति भयाद्भीता नानादिग्भ्यः सहस्रशः ॥ 1.55.23 ॥   
वसिष्ठस्याश्रमपदं शून्यमासीन्महात्मनः।  
मुहूर्तमिव निःशब्दमासीदिरिणसन्निभम् ॥ 1.55.24 ॥   
वदतो वै वसिष्ठस्य माभैरिति मुहुर्मुहुः।  
नाशयाम्यद्य गाधेयं नीहारमिव भास्करः ॥ 1.55.25 ॥   
एवमुक्त्वा महातेजा वसिष्ठो जपतां वरः।  
विश्वामित्रं तदा वाक्यं सरोषमिदमब्रवीत् ॥ 1.55.26 ॥   
आश्रमं चिरसंवृद्धं यद्विनाशितवानसि।  
दुराचारोऽसि तन्मूढ तस्मात्त्वं न भविष्यसि ॥ 1.55.27 ॥   
इत्युक्त्वा परमक्रुद्धो दण्डमुद्यम्यसत्वरः।  
विधूममिव कालाग्निं यमदण्डमिवापरम् ॥ 1.55.28 ॥   

</details>
</div>
