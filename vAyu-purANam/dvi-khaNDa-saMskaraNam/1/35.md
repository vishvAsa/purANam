---
title: ०३५

---
॥ सूत उवाच ॥  
यत्तद्वै कर्णिकामूलमिति वै सम्प्रकीर्तितम्।  
तद्योजनसहस्राणां सप्ततीनामधः स्मृतम् ॥ ३५.१ ॥  
  
चत्वरिंशत्तथाष्टौ च सहस्राण्यत्र मण्डलम्।  
शैलराजावृतं रम्यं मेरुमूलमिति श्रुतिः ॥ ३५.२ ॥  
  
तेषां गिरिसहस्राणामनेकेषु महोच्छ्रिताः।  
दिक्षु सर्वासु पर्य्यन्तैर्मर्य्यादाः पर्वताः स्मृताः ॥ ३५.३ ॥  
  
निकुञ्जकन्दरनदीगुहानिर्झरशोभिताः।  
बहुप्रासादकटकै स्तटैश्च कुसुमोज्ज्वलैः ॥ ३५.४ ॥  
  
नितम्बपुष्पमालौघैः सानुभिर्धातुमण्डितैः ।  
शिखरैर्हेमकपिलैर्नैकप्रस्रवणावृतैः।  
शोभिता गिरयः सर्व्वे पुष्टै रत्न समर्पितैः ॥ ३५.५ ॥  
  
विहङ्गशतसञ्जुष्टैः कुञ्जैरनुपमैरपि।  
सिहशार्दूलशरभैर्नैकैश्चामरवारणैः।  
नानावर्णाकृतिधरैः सेविता विविधैर्नगैः ॥ ३५.६ ॥  
  
सप्ताश्च हरिकृष्णाङ्गमेकैकं दशपर्वतम्।  
बाह्यमाभ्यन्तरा ये तु त्रिवाहास्तु समाः स्मृताः ॥ ३५.७ ॥  
  
जठरो देवकूटश्च पूर्वस्यां दिशि पर्वतौ।  
तौ दक्षिणोत्तरायामावानीलनिषधायतौ ॥ ३५.८ ॥  
  
कैलासो हिमवांश्चैव दक्षिणोत्तरपर्वतौ।  
पूर्वपश्चायतावेतावर्णवान्तव्यवस्थितौ ॥ ३५.९ ॥  
  
योऽसौ मेरुर्द्विजश्रेष्ठाः प्रांशुः कनकपर्वतः।  
विष्कम्भं तस्य वक्ष्यामि तन्मे निगदतः श्रृणु ॥ ३५.१० ॥  
  
महापादास्तु चत्वारो मेरोरथ चतुर्द्दिशम्।  
यैर्धृतत्वान्न चलति सप्तद्वीपवती मही ॥ ३५.११ ॥  
  
दशयोजनसाहस्र आयामस्तेषु पठ्यते।  
देवगन्धर्वयक्षाणां नानारत्नोपशोभिताः।  
नैकनिर्झरवप्राढ्या रम्यकन्दरनिर्मिताः ॥ ३५.१२ ॥  
  
नितम्बपुष्पकादम्बैः शोभिताश्चित्रसानवः।  
मनःशिलादरीभिश्च हरितालतलैस्तथा ॥ ३५.१३ ॥  
  
सुवर्णमणिचित्राभिर्गुहाभिश्च समन्ततः।  
शुद्धहिङ्गुलकप्रख्यैः काञ्चनैर्धातुमण्डितैः ॥ ३५.१४ ॥  
  
वरकाञ्चनचित्रैश्च प्रवालैः समलङ्कृताः।  
रुचिराः शतपर्वाणः सिद्धावासा मुदान्विताः।  
महाविमानैः श्रीमद्भिः समन्तात्परिदीपिताः ॥ ३५.१५ ॥  
  
पूर्वेण मन्दरो नाम दक्षिणे गन्धमादनः।  
विपुलः पश्चिमे पार्श्वे सुपार्श्वश्चोत्तरे स्मृतः ॥ ३५.१६ ॥  
  
तेषां सहस्रश्रृङ्गेषु वज्रवैढूर्यवेदिकाः।  
शाखासहस्रकलिताः सुमूलाः सुप्रतिष्ठिताः ॥ ३५.१७ ॥  
  
स्रिग्धैर्नीलैर्घनैः पर्णैः सञ्झन्नविविधाश्रयाः ।  
अनेकप्रजनोत्सेधा महापुष्पफलोपगाः ॥ ३५.१८ ॥  
  
यक्षगन्धर्वसेव्याश्च सेविताः सिद्धचारणैः।  
महावृक्षाः समुत्पन्नाश्चत्वारो द्वीपकेतवः ॥ ३५.१९ ॥  
  
मन्दरस्य गिरेःश्रृङ्गे महावृक्षः स केतुराट्।  
आलम्बशाखाशिखरः कन्दरश्च पादपः ॥ ३५.२० ॥  
  
महाकुम्भप्रमाणैस्तु पुष्पैर्विकचकेसरैः।  
महागन्धैर्मनोज्ञैश्च शोभितः सर्वकालजैः ॥ ३५.२१ ॥  
  
सहस्रमधिकं सोऽथ गन्धेनापूरयद्दिशः।  
योजनानां समन्ताद्वै मन्दमारुतवीजितः ॥ ३५.२२ ॥  
  
वरकेतुरेव प्रथितो भद्राश्वो नाम यो द्विजाः।  
यत्र साक्षात् हृषीकेशः सिद्धसङ्घैर्महीयते ॥ ३५.२३ ॥  
  
तस्य रुद्रकदम्बस्य तदा श्वेतहरो हरिः ।  
प्राप्तवानपरश्रेष्ठः स तत्र सहितः पुरा ॥ ३५.२४ ॥  
  
तेन चालोकितं सर्वं द्वीपं द्विपदनायकाः।  
यस्य नाम्ना समाख्यातो भद्राश्वो नाम नामतः ॥ ३५.२५ ॥  
  
दक्षिणस्यापि शैलस्य शिखरे देवसेविता।  
जम्बूः सदा पुष्पफला सदा माल्योपशोभिता ॥ ३५.२६ ॥  
  
महामूलैर्महास्कन्धैः स्निग्धवर्णैर्विभूषिता।  
नवैः सदा पुष्पफलैः शाखाभिश्चोपशोभिता ॥ ३५.२७ ॥  
  
तस्या ह्यतिप्रमाणानि स्वादूनि च मृदूनि च।  
फलान्यमृतकल्पानि पतन्ति गिरिमूर्द्धनि ॥ ३५.२८ ॥  
  
तस्माद्गिरिवरप्रस्थात् पुनः प्रस्यन्दवाहिनी।  
नदी जम्बूनदी नाम प्रवृत्ता मधुवाहिनी ॥ ३५.२९ ॥  
  
तत्र जाम्बूनदन्नाम सुवर्णं ज्वलनप्रभम्।  
देवालङ्कारमतुलं जायते पापनाशनम् ॥ ३५.३० ॥  
  
देवदानवगन्धर्वा यक्षराक्षसपन्नगाः।  
यत् पिबन्त्यमृतप्रख्यं मधु जाम्भूरसस्रवम् ॥ ३५.३१ ॥  
  
स केतुर्दक्षिणे द्वीपे जम्भूर्लोकेषु विश्रुता।  
यस्या नाम्ना स विख्यातो जम्भूद्वीपः सनातनः ॥ ३५.३२ ॥  
  
विपुलस्यापि शैलस्य पश्चिमस्य महात्मनः।  
जातः श्रृङ्गेऽतिसुमहानश्वत्थ श्चैव पादपः ॥ ३५.३३ ॥  
  
विलम्बिवरमालाद्यः सुवर्णमणिवेदिकः।  
महोच्चस्कन्धविटपो नैकसत्त्वगुणालयः ॥ ३५.३४ ॥  
  
कुम्भप्रमाणैः सुखदैः फलैः सर्वर्त्तुकैः शुभैः।  
स केतुः केतुमालानां देवगन्धर्वसेवितः ॥ ३५.३५ ॥  
  
केतुमालेति च यथा तस्या नाम प्रकीर्तितम्।  
तन्निबोधत विप्रेन्द्रा निरुक्तं नाम कर्मतः ॥ ३५.३६ ॥  
  
क्षीरोदमथने वृत्ते दैत्यपक्षे पराजिते।  
महासमरसम्मर्दवृक्षक्षोभविमर्दिता ॥ ३५.३७ ॥  
  
सहस्राक्षेण विहिता माला तस्य सुतानिता।  
तस्य स्कन्धे समासक्त्या ह्यश्वत्थस्य वनस्पतेः ॥ ३५.३८ ॥  
  
सा तथैव महागन्धा ह्यम्लाना सर्वकामिकी।  
इज्यते सुमहाभागा विविधैः सिद्धचारणैः ॥ ३५.३९ ॥  
  
तस्य केतोः सदा माला देवदत्ता विराजते।  
पवनेनेरिता दिव्यं वाति गन्धं मनोरमम् ॥ ३५.४० ॥  
  
ताभ्यां नामाङ्कितो द्वीपः पश्चिमे बहुविस्तरः।  
केतुमाल इति ख्यातो दिवि चेह च सर्वशः ॥ ३५.४१ ॥  
  
स्वपार्श्वस्योत्तरे चापि श्रृङ्गे जातो महाद्रुमः ।  
न्यग्रोधो विपुलस्कन्धोऽनेकयोजनमण्डलः ॥ ३५.४२ ॥  
  
माल्यदामकलापैश्च विविधैर्गन्धशालिभिः।  
शाकाविलम्बी शुशुभे सिद्धचारणसेवितः ॥ ३५.४३ ॥  
  
प्रवालकुम्भसदृशैर्मधुपूर्णैः फलैः सदा।  
स ह्युत्तर कुरूणान्तु केतुवृक्षः प्रकाशते ॥ ३५.४४ ॥  
  
सनत्कुमारावरजा मानसा ब्रह्मणः सुताः।  
सप्त तत्र महाभागाः कुरवो नाम विश्रुताः ॥ ३५.४५ ॥  
  
तत्र तैरागतज्ञानैः सत्त्वस्थैः पुण्यकीर्तिभिः।  
अक्षयं क्षेममपरं लोकं प्राप्तं सनातनम् ॥ ३५.४६ ॥  
  
तेषां नामाङ्कितो द्वीपः सप्तानां वै महात्मनाम् ।  
दिवि चेह च विख्याता उत्तराः कुरवः सदा ॥ ३५.४७ ॥  
  
इति श्रीमहापुराणे वायुप्रोक्ते जम्बूद्वीपवर्णनं नाम पञ्चत्रिंशोऽध्यायः ॥ ३५ ॥