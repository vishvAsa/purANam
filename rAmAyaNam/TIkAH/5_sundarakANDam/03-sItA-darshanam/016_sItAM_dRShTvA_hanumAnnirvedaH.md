+++
title = "०१६ सीतां दृष्ट्वा हनुमान्निर्वेदः"
title_english = "016 Hanuma s grief at the plight of Seetha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-016-Hanuma_s_grief_at_the_plight_of_Seetha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/03-sItA-darshanam/016_sItAM_dRShTvA_hanumAnnirvedaH.md">
<details><summary><h3>IITK ...{Loading}...</h3></summary>

Hanuman's grief over Sita's state.



#### श्लोकः
##### मूलम्
प्रशस्य तु प्रशस्तव्यां सीतां तां हरिपुङ्गवः।  
गुणाभिरामं रामं च पुनश्चिन्तापरोऽभवत्॥5.16.1॥

##### शब्दार्थः
हरिपुङ्गवः monkey leader (Hanuman), प्रशस्तव्याम् laudable lady, ताम् her, सीताम् Sita, प्रशस्य admired, गुणाभिरामम् embellished with virtues, रामं च and Rama, पुनः again, चिन्तापरः to lament, अभवत् began.

##### आङ्ग्लानुवादः
Hanuman, the bull among monkeys, admired the laudable Sita and the virtuous Rama and once again began to lament.



#### श्लोकः
##### मूलम्
स मुहूर्तमिव ध्यात्वा बाष्पपर्याकुलेक्षणः।  
सीतामाश्रित्य तेजस्वी हनूमान्विललाप ह॥5.16.2॥

##### शब्दार्थः
तेजस्वी sagacious, सः he, हनुमान् Hanuman, मुहूर्तमिव for a short while, ध्यात्वा after thinking, बाष्पपर्याकुलेक्षणः eyes dimmed with tears, सीताम् Sita, आश्रित्य at the plight of, विललाप ह lamented.

##### आङ्ग्लानुवादः
Sagacious Hanuman, eyes dimmed with tears, thought for a short while on the plight of Sita and lamented



#### श्लोकः
##### मूलम्
मान्या गुरुविनीतस्य लक्ष्मणस्य गुरुप्रिया।  
यदि सीताऽऽपि दुःखार्ता कालो हि दुरतिक्रमः॥5.16.3॥

##### शब्दार्थः
गुरुविनीतस्य welltrained, लक्ष्मणस्य Lakshmana's, मान्या worshipped, गुरुप्रिया loved by elders, सीतापि Sita too, दुःखार्ता यदि if she is also worried like this, कालः time, दुरतिक्रमः हि  difficult to transgress.

##### आङ्ग्लानुवादः
"If Sita, who is worshipped by righteous Lakshmana and loved by Rama is tortured like this, it shows it is difficult to trangress the force of time.



#### श्लोकः
##### मूलम्
रामस्य व्यवसायज्ञा लक्ष्मणस्य च धीमतः।  
नात्यर्थं क्षुभ्यते देवी गङ्गेव जलदागमे॥5.16.4॥

##### शब्दार्थः
रामस्य Rama's, धीमतः prowess, लक्ष्मणस्य च and Lakshmana's, व्यवसायज्ञा might, देवी queen, जलदागमे by seeing the clouds, गङ्गेव like Ganga, अत्यर्थम् exceedingly, न क्षुभ्यते is not agitated.

##### आङ्ग्लानुवादः
"Just as river Ganga is not agitated by the rainbearing clouds, this Sita is not perturbed as she is aware of the prowess of Rama and might of Lakshmana.



#### श्लोकः
##### मूलम्
तुल्यशीलवयोवृत्तां तुल्याभिजनलक्षणाम्।  
राघवोऽऽर्हति वैदेहीं तं चेयमसितेक्षणा॥5.16.5॥

##### शब्दार्थः
तुल्यशीलवयोवृत्ताम् perfect match in character, age and behaviour, तुल्याभिजनलक्षणाम् perfect match in in birth and auspicious marks, वैदेहीम् with Vaidehi, राघवः Raghva, अर्हति a right person, इयम् this lady, असितेक्षणा blackeyed one, तम् him, अर्हति deserves.

##### आङ्ग्लानुवादः
"Sri Rama matches Vaidehi perfectly in character, age, behaviour, birth and auspicious signs. She is aware that he is the right person for her. Rama deserves Vaidehi and this blackeyed lady deserves him."



#### श्लोकः
##### मूलम्
तां दृष्ट्वा नवहेमाभां लोककान्तामिव श्रियम्।  
जगाम मनसा रामं वचनं चेदमब्रवीत्॥5.16.6॥

##### शब्दार्थः
नवहेमाभाम् a lady shining like the fresh gold, श्रियमिव glory, लोककान्ताम् dear to the whole world, ताम् her, दृष्ट्वा on seeing, मनसा mentally, रामम् Rama, जगाम he reached, इदम् thise, वचनं च words, अब्रवीत् said.

##### आङ्ग्लानुवादः
On seeing her glowing like fresh gold resembling goddess Lakshmi who is dear to the  
entire world, and thinking of Rama, Hanuman saidः



#### श्लोकः
##### मूलम्
अस्या हेतोर्विशालाक्ष्या हतो वाली महाबलः।  
रावणप्रतिमो वीर्ये कबन्धश्च निपातितः॥5.16.7॥

##### शब्दार्थः
विशालाक्ष्याः largeeyed one, अस्याः हेतोः for her sake, महाबलः powerful, वाली Vali, हतः was killed, वीर्ये in heroism, रावणप्रतिमः comparable to Ravana, कबन्धश्च even Kabandha, निपातितः is killed.

##### आङ्ग्लानुवादः
"It was for the sake of this largeeyed Sita that the powerful Vali and the heroic Kabandha who was equal to Ravana in heroism were killed.



#### श्लोकः
##### मूलम्
विराधश्च हतः सङ्ख्ये राक्षसो भीमविक्रमः।  
वने रामेण विक्रम्य महेन्द्रेणेव शम्बरः॥5.16.8॥

##### शब्दार्थः
वने in the forest, सङ्ख्ये in a war, रामेण by Rama, विक्रम्य by advancing with valour, महेन्द्रेण by Indra, शम्बरः Sambara , इव like, भीमविक्रमः a hero of  fearsome valour, विराधः Viradha, हतः slayed.

##### आङ्ग्लानुवादः
"Rama  killed Viradha of fearsome valour in the forest like Sambara by Indra.



#### श्लोकः
##### मूलम्
चतुर्दश सहस्राणि रक्षसां भीमकर्मणाम्।  
निहतानि जनस्थाने शरैरग्निशिखोपमैः॥5.16.9॥

##### शब्दार्थः
जनस्थाने at Janasthana, अग्निशिखोपमैः equal to flames of fire, शरैः with arrows, भीमकर्मणाम् warriors of fierce valour, रक्षसाम् of demons, चतुर्दश fourteen, सहस्राणि thousand, निहतानि were killed.

##### आङ्ग्लानुवादः




#### श्लोकः
##### मूलम्
खरश्च निहतसङ्ख्ये त्रिशिराश्च निपातितः।  
दूषणश्च महातेजा रामेण विदितात्मना॥5.16.10॥

##### शब्दार्थः
विदितात्मना by one who knows the self, रामेण by Rama, सङ्ख्ये in a battle, खरश्च Khara, निहतः destroyed, त्रिशिराश्च and Trisira, निपातितः was killed, महातेजाः highly powerful, दूषणश्च Dooshana also.

##### आङ्ग्लानुवादः
"Ogres like Khara and Trisira and the powerful Dooshana were kileed in battle by Rama endowed with selfknowledge.



#### श्लोकः
##### मूलम्
ऐश्वर्यं वानराणां च दुर्लभं वालिपालितम्।  
अस्या निमित्ते सुग्रीवः प्राप्तवान् लोकसत्कृतम्॥5.16.11॥

##### शब्दार्थः
अस्याः निमित्ते on account of her, सुग्रीवः Sugriva, वालिपालितम् ruled by Vali, दुर्लभम् difficult to obtain, लोकसत्कृतम् retained supremacy in the world, वानराणाम् of vanaras, ऐश्वर्यम् prosperity, प्राप्तवान् obtained.

##### आङ्ग्लानुवादः
On her account Sugriva obtained the coveted kingdom ruled by Vali which was a difficult proposition, and retained supremacy in the world.



#### श्लोकः
##### मूलम्
सागरश्च मया क्रान्तश्श्रीमान्नदनदीपतिः।  
अस्या हेतोर्विशालाक्ष्याः पुरी चेयमवेक्षिता॥5.16.12॥

##### शब्दार्थः
विशालाक्ष्याः largeeyed lady, अस्याः हेतोः on her account, मया by me, नदनदीपतिः lord of rivers and rivulets, सागरश्च ocean also, क्रान्तः crossed, इयम् this, पुरी च and city, अवेक्षिता surveyed.

##### आङ्ग्लानुवादः
"On account of the largeeyed Sita I ventured to cross  the lord of rivers, the sea, and came to this city.



#### श्लोकः
##### मूलम्
यदि रामः समुद्रान्तां मेदिनीं परिवर्तयेत्।  
अस्याः कृते जगच्चापि युक्तमित्येव मे मतिः॥5.16.13॥

##### शब्दार्थः
रामः Rama, अस्याः कृते on account of her, समुद्रान्ताम् stretching to the ocean, मेदिनीम् land, जगच्चापि or even the whole world, परिवर्तयेद्यदि if he turns upside down, युक्तमित्येव that is justified only, मे to me, मतिः strikes my mind.

##### आङ्ग्लानुवादः
"Even if Rama turns this land stretching to the ocean upside down or even the entire world on account of her, it is justifiable, according to me.



#### श्लोकः
##### मूलम्
राज्यं वा त्रिषु लोकेषु सीता वा जनकात्मजा।  
त्रैलोक्यराज्यं सकलं सीताया नाप्नुयात्कलाम्॥5.16.14॥

##### शब्दार्थः
त्रिषु in the three, लोकेषु in worlds, राज्यं वा or kingdom, जनकात्मजा Janaka's daughter, सीता वा for Sita, सकलम् everything, त्रैलोक्यराज्यम् all the three worlds, सीतायाः or Sita's, कलाम् one sixteenth part, नाप्नुयात् not equal.

##### आङ्ग्लानुवादः
"The sovereignty over the three worlds will weigh less than one sixteenth part of Janaka's daughter, Sita.



#### श्लोकः
##### मूलम्
इयं सा धर्मशीलस्य मैथिलस्य महात्मनः।  
सुता जनकराजस्य सीता भर्तृदृढव्रता॥5.16.15॥  
उत्थिता मेदिनीं भित्त्वा क्षेत्रे हलमुखक्षते।  
पद्मरेणुनिभैः कीर्णा शुभैः केदारपाम्सुभिः॥5.16.16॥

##### शब्दार्थः
इयम् this lady, क्षेत्रे in the field, हलमुखक्षते tilled by plough, पद्मरेणुनिभैः resembling the pollen dust of lotus, शुभैः by the auspicious, केदारपाम्सुभिः with dust particles of paddy, कीर्णा covered, मेदिनीम् land, भित्त्वा breaking, उत्थिता risen up, धर्मशीलस्य  of the righteous, महात्मनः  great self, मैथिलस्य of Mithila, जनकराजस्य king Janaka's, सुता daughter, भर्तृदृढव्रता a lady of unswerving devotion to her husband, सा that, सीता Sita.

##### आङ्ग्लानुवादः
She had risen from the land when tilled by the plough and was covered with auspicious paddy dust resembling the pollen grains of lotuses, this daughter of  
Janaka, the great righteous ruler of Mithila, This lady with unswerving devotion to her husband.



#### श्लोकः
##### मूलम्
विक्रान्तस्यार्यशीलस्य संयुगेष्न्विवर्तिनः।  
स्नुषा दशरथस्यैषा ज्येष्ठा राज्ञो यशस्विनी॥5.16.17॥

##### शब्दार्थः
विक्रान्तस्य of the valiant, आर्यशीलस्य of a man of noble conduct, संयुगेषु in battles, अनिवर्तिनः of a person who never returned, राज्ञः king's, दशरथस्य Dasaratha's, यशश्विनी celebrated lady, ज्येष्ठा eldest, स्नुषा daughterin law, एषा she is.

##### आङ्ग्लानुवादः
"This celebrated lady is the eldest daughterinlaw of the noble, valiant king Dasaratha who never returned from the battleground without being victorious.



#### श्लोकः
##### मूलम्
धर्मज्ञस्य कृतज्ञस्य रामस्य विदितात्मनः।  
इयं सा दयिता भार्या राक्षसीवशमागता॥5.16.18॥

##### शब्दार्थः
धर्मज्ञस्य who is righteous, कृतज्ञस्य of the grateful, विदितात्मनः of one armed with selfknowledge, रामस्य Rama's, दयिता dear, भार्या wife, इयम् she is, राक्षसीवशम् under the control of the demonesses, आगता has fallen.

##### आङ्ग्लानुवादः
"She is the loving wife of the righteous, grateful, wise and selfrealised Rama. She has fallen into the hands of these shedemons.



#### श्लोकः
##### मूलम्
सर्वान् भोगान्परित्यज्य भर्तृस्नेहबलात्कृता।  
अचिन्तयित्वा दुःखानि प्रविष्टा निर्जनं वनम्॥5.16.19॥  
संतुष्टा फलमूलेन भर्तृशुश्रूषणे रता।  
या परां भजते प्रीतिं वनेऽऽपि भवने यथा॥5.16.20॥  
सेयं कनकवर्णाङ्गी नित्यं सुस्मितभाषिणी।  
सहते यातनामेतामनर्थानामभागिनी॥5.16.21॥

##### शब्दार्थः
या she who, सर्वान् all kinds, भोगान् luxuries, परित्यज्य given up, भर्तृस्नेहबलात्कृता inspired by immense love towards her husband, दुःखानि sorrows, अचिन्तयित्वा not caring for, निर्जनम् desolate, वनम् woods, प्रविष्टा  entered, फलमूलेन by fruits and roots, संतुष्टा contented, भर्तृशुश्रूषणे by serving her husband, रता engaged, वनेऽऽपि even in the woods, भवने यथा as if she lived in the palace, पराम् supreme, प्रीतिम् happiness, भजते she experiences, कनकवर्णाङ्गी a lady of golden complexion, अनर्थानाम् of calamities, अभागिनी a lady who had not experienced earlier, सा इयम् this lady, एताम् such, यातनाम् torture, सहते tolerating.

##### आङ्ग्लानुवादः
"On account of her immense love towards her husband she has given up all kinds of luxuries, not caring for suffering. She was satisfied with fruits and roots in the desolate forest. Engaged in serving her husband, she experienced utmost joy as in her own palace. A lady of golden complexion who had not experienced suffering earlier is subjected to sorrow and is tolerating calamities in this way



#### श्लोकः
##### मूलम्
इमां तु शीलसम्पन्नां द्रष्टुमर्हति राघवः।  
रावणेन प्रमथितां प्रपामिव पिपासितः॥5.16.22॥

##### शब्दार्थः
राघवः Raghava, शीलसम्पन्नाम् a highly virtuous lady, रावणेन by Ravana, प्रमथिताम् tormented, इमाम् her, पिपासितः a thirsty man, प्रपामिव like the source of water, द्रष्टुम् to see, अर्हति he deserves.

##### आङ्ग्लानुवादः
"Rama deserves to see her.Just as a thirsty man longs for the source of water, Rama pines for this highly virtuous lady who is tormented by Ravana.



#### श्लोकः
##### मूलम्
अस्या नूनं पुनर्लाभाद्राघवः प्रीतिमेष्यति।  
राजा राज्यपरिभ्रष्टः पुनः प्राप्येव मेदिनीम्॥5.16.23॥

##### शब्दार्थः
राघवः Raghava, पुनः again, अस्याः her, लाभात् by finding her, राज्यपरिभ्रष्टः exiled from the kingdom, राजा king, मेदिनीम् land, पुनः again, प्राप्येव as if gained back, नूनम् surely, प्रीतिम् happiness, एष्यति he will get.

##### आङ्ग्लानुवादः
"Just as a king who had lost his kingdom feels happy on regaining it, surely Raghava will feel exhilarated when he gets her back.



#### श्लोकः
##### मूलम्
कामभोगैः परित्यक्ता हीना बन्धुजनेन च।  
धारयत्यात्मनो देहं तत्समागमकाङ्क्षिणी॥5.16.24॥

##### शब्दार्थः
कामभोगैः with sensual pleasures, परित्यक्ता deprived, बन्धुजनेन च and also with relatives, हीना she is separated, तत्समागमकाङ्क्षिणी one who is eagerly waiting to meet them, देहम् body, धारयति she is holding.

##### आङ्ग्लानुवादः
Deprived of all sensual pleasures, and separated from her relatives, she is surviving with the hope of meeting them.



#### श्लोकः
##### मूलम्
नैषा पश्यति राक्षस्यो नेमान्पुष्पफलद्रुमान्।  
एकस्थहृदया नूनं राममेवानुपश्यति॥5.16.25॥

##### शब्दार्थः
एषा this lady, राक्षस्यः at the shedemons, न पश्यति she is not looking, इमान् these, पुष्पफलद्रुमान् trees full of flowers and fruits, न not seeing, एकस्थहृदया with singleminded attention, राममेव only Rama, अनुपश्यति thinking, नूनम् surely.

##### आङ्ग्लानुवादः
She is looking at neither the shedemons nor these trees full of flowers and fruits. She is surely thinking of Rama with a singleminded  attention.



#### श्लोकः
##### मूलम्
भर्ता नाम परं नार्या भूषणं भूषणादपि।  
एषा तु रहिता तेन भूषणार्हा न शोभते॥5.16.26॥

##### शब्दार्थः
भर्ता नाम husband, indeed, नार्याः for a lady, भूषणादपि more than ornaments, परम् supreme, भूषणम् ornament, भूषणार्हा who though deserve ornaments, एषा तु she on her part, तेन with him, रहिता separated, न शोभते does not look nice

##### आङ्ग्लानुवादः
"Indeed, the husband is the greatest ornament for a married woman. Hence though deserving adornment she does not like it, bereft of her husband who is her only  
ornament.



#### श्लोकः
##### मूलम्
दुष्करं कुरुते रामो हीनो यदनया प्रभुः।  
धारयत्यात्मनो देहं न दुःखेनावसीदति॥5.16.27॥

##### शब्दार्थः
रामः Rama, अनया with her, हीनः separated, आत्मनः his own, देहम् body, धारयति इति यत्  sustains like, दुःखेन with sorrow, नावसीदति इति यत् that he is not despondent, प्रभुः lord, दुष्करम् difficult task, कुरुते performs.

##### आङ्ग्लानुवादः
"Lord Rama indeed performs a difficult task in surviving without her. That he is not feeling despondent is a wonder.



#### श्लोकः
##### मूलम्
इमामसितकेशान्तां शतपत्रनिभेक्षणाम्।  
सुखार्हां दुःखितां दृष्ट्वा ममापि व्यथितं मनः॥5.16.28॥

##### शब्दार्थः
असितकेशान्ताम् one who has dark hair, शतपत्रनिभेक्षणाम् endowed with eyes resembling a hundredpetalled lotus, सुखार्हाम् she deserves to be happy, इमाम् her, दुःखिताम् sorrowful lady, दृष्ट्वा on seeing, मम my, मनः अपि mind also, व्यथितम् is worried.

##### आङ्ग्लानुवादः
Sita who is endowed with beautiful dark hair and eyes like a hundredpetalled lotus, who deserves to be happy is in sorrow. I grieve to see her in this state.



#### श्लोकः
##### मूलम्
क्षतिक्षमा पुष्करसन्निभाक्षी या रक्षिता राघवलक्ष्मणाभ्याम्।  
सा राक्षसीभिर्विकृतेक्षणाभिः संरक्ष्यते सम्प्रति वृक्षमूले॥5.16.29॥

##### शब्दार्थः
क्षितिक्षमा tolerant like the earth, पुष्करसन्निभाक्षी lotuseyed lady, या she who, राघवलक्ष्मणाभ्याम् both by Raghava and Lakshmana, रक्षिता was protected, सा that lady, विकृतेक्षणाभिः by women who have hideous appearance, राक्षसीभिः by ogresses, सम्प्रति presently, वृक्षमूले under a tree, संरक्ष्यते she is guarded.

##### आङ्ग्लानुवादः
She who has beautiful eyes like lotus petals, was protected by the arms of both Rama and Lakshmna, who is tolerant like the earth and is guarded by the female demons of  
hideous appearance under a tree.



#### श्लोकः
##### मूलम्
हिमहतनलिनीव नष्टशोभा व्यसनपरम्परया निपीड्यमाना।  
सहचररहितेव चक्रवाकी जनकसुता कृपणां दशां प्रपन्ना॥5.16.30॥

##### शब्दार्थः
हिमहतनलिनीव like the lotus afflicted by snow, नष्टशोभा devoid of charm, व्यसनपरम्परया by continuous experience of sorrow, निपीड्यमाना afflicted, जनकसुता daughter of Janaka, सहचर रहिता away from her companion, चक्रवाकीव like the female Chakravaka, कृपणाम् pitiable, दशाम् state, प्रपन्ना has landed.

##### आङ्ग्लानुवादः
"Deprived of her charm, she resembles a lotuscreeper blasted by frost. This daughter of Janaka has reached a pitiable condition afflicted by series of calamities. She resembles a famale Chakravaka separated from her mate.



#### श्लोकः
##### मूलम्
अस्या हि पुष्पावनताग्रशाखाः शोकं दृढं वै जनयन्त्यशोकाः।  
हिमव्यपायेन च शीतरश्मि रभ्युत्थितो नैकसहस्ररश्मिः॥5.16.31॥

##### शब्दार्थः
पुष्पावनताग्रशाखाः with topmost branches bent down by the heaviness of blossoms, अशोकाः Ashoka trees, अस्याः her, दृढम् firmly, शोकम् sorrow, जनयन्ति are creating, हिमव्यपायेन by the onset of spring, अभ्युत्थितः risen, नैकसहस्ररश्मिः thousandrayed (Sun), शीतरश्मिः च the Moon.

##### आङ्ग्लानुवादः
"The top branches of Ashoka trees bent down with blossoms and the Moon rising with thousands of cool rays at the end of winter (when spring sets in) beholding which she should be delighted intensfy her sorrow."



#### श्लोकः
##### मूलम्
इत्येवमर्थं कपिरन्ववेक्ष्य सीतेयमित्येव निविष्टबुद्धिः।  
संश्रित्य तस्मिन्निषसाद वृक्षे बली हरीणामृषभस्तरस्वी॥5.16.32॥

##### शब्दार्थः
बली strong, हरीणाम् of monkeys, ऋषभः bull, तरस्वी swiftfooted, कपिः monkey, इत्येवम् in this way, अर्थम् his object, अन्ववेक्ष्य after considering, इयम् this, सीता is Sita, इत्येव thus only, निविष्टबुद्धिः reflecting in his mind, तस्मिन् on that, वृक्षे tree, संश्रित्य taken refuge,  
निषसाद sat.

##### आङ्ग्लानुवादः
Hanuman, the swiftfooted bull among monkeys, on his part waiting on the Simsupa  tree thus reflecting concluded in his mind that she was Sita.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे षोडशस्सर्गः।  
Thus ends the sixteenth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/03-sItA-darshanam/016_sItAM_dRShTvA_hanumAnnirvedaH.md">
<details><summary><h3>भूषणम् ...{Loading}...</h3></summary>



प्रशस्य तु प्रशस्तव्यां सीतां तां हरिपुङ्गवः ।  

गुणाभिरामं रामं च पुनश्चिन्तापरो ऽभवत्  ॥  ५।१६।१ ॥   

प्रशस्य त्वित्यादि । प्रशस्तव्यां प्रशंसितव्याम् । रामं सीतां च
प्रशस्येति । अस्या देव्या इत्यादिनोभयोरपि प्रशंसितत्वात्  ॥  ५।१६।१ ॥   

  

स मुहूर्तमिव ध्यात्वा बाष्पपर्याकुलेक्षणः ।  

सीतामाश्रित्य तेजस्वी हनुमान् विललाप ह  ॥  ५।१६।२ ॥   

स इति । सीतामाश्रित्य सीतां विषयीकृत्य  ॥  ५।१६।२ ॥   

  

मान्या गुरुविनीतस्य लक्ष्मणस्य गुरुप्रिया ।  

यदि सीतापि दुःखार्ता कालो हि दुरतिक्रमः  ॥  ५।१६।३ ॥   

मान्येति । गुरुविनीतस्य गुरुभिः शिक्षितस्य । गुरुप्रिया रामप्रिया । कालो
हि दुरतिक्रमः कालो दुरतिक्रम एवेत्ययमर्थः सिद्धो भवतीत्यर्थः । हिशब्धो
ऽवधारणे अव्ययानामनेकार्थत्वात् । जगद्रक्षकरामलक्ष्मणगुप्तायास्सीताया अपि
यदीदृशं दुःखं प्राप्तं तदा कालो दुरतिक्रम एवेति भावः  ॥  ५।१६।३ ॥   

  

रामस्य व्यवसायज्ञा लक्ष्मणस्य च धीमतः ।  

नात्यर्थं क्षुभ्यते देवी गङ्गेव जलदागमे  ॥  ५।१६।४ ॥ ।  

रामस्येति । व्यवसायज्ञा स्वयत्नं विहाय तद्व्यवसायमेव प्रेक्षमाणा
एतद्व्रतं मम । अप्यहं जीवितं जह्याम्ऽ इत्येवं रामव्यवसायं जानन्तीत्यर्थः
। लक्ष्मणस्य च धीमतः रामे मायामृगानुसारिण्यपि मारीचो ऽयमिति तदानीमपि
निश्चितवतो लक्ष्मणस्य । यद्वा सर्वेश्वरादप्याश्रितसंरक्षणे समुद्युक्तस्य
। नात्यर्थं क्षुभ्यते अत्यर्थमिति क्षोभाभावविशेषणम्, क्षोभविशेषणत्त्वे
यत्किंचित्क्षोभः प्राप्तः स्यात् । सत्तानाशकाले प्राप्तेपि
क्षोभलेशरहितेत्यर्थः । देवी रामेण शिरसा वोढव्याल्लभ्यवती । गङ्गेव
जलदागमे, क्षोभहेतौ सत्यपि यथा गङ्गा न क्षुभ्यते तथेत्यर्थः  ॥  ५।१६।४ ॥   

  

तुल्यशीलवयोवृत्तां तुल्याभिजनलक्षणाम् ।  

राघवो ऽर्हति वैदेहीं तं चेयमसितेक्षणा  ॥  ५।१६।५ ॥   

तां दृष्ट्वा नवहेमाभां लोककान्तामिव श्रियम् ।  

जगाम मनसा रामं वचनं चेदमब्रवीत्  ॥  ५।१६।६ ॥   

तुल्येति । तुल्यशीलवयोवृत्ताम्, शीलं स्वभावः, "अस्या देव्या
मनस्तस्मिंस्तस्य चास्यां प्रितष्ठितम्" इति प्रक्रियया तुल्यस्वभावाम् ।
तुल्यवयस्काम् षोडशवार्षिकस्य द्वादशवार्षिकी तुल्या अन्यथा वैरस्यापत्तेः
शास्त्रविरोधाच्च । अत एव विष्णुः-- "वर्षैरेकगुणां भार्यामुद्वहेत्
त्रिगुणो वरः । द्व्यष्टवर्षो ऽष्टवर्षां वा वयोमात्रावरा च या  ॥ " इति।
तुल्यवृत्ताम् "दोषो यद्यपि तस्य स्यात् सतामेतदगर्हितम्" इति रामवृत्तम्,
"पापानां वा शुभानां वा वधार्हाणां प्लवङ्गम। कार्यं करुणमार्येण न
कश्चिन्नापराध्यति ॥  " इत्युक्तवत्यास्सीताया वृत्तेन तुल्यम् । तुल्यशब्दो
ऽनुरूपपरः । रामानुरूपशीलवयश्चारित्रामित्यर्थः । तुल्याभिजनलक्षणाम्
अभिजनः कुलम्, लक्षणं सामुद्रिकं, सार्वभौमलक्षणवतो भार्याया
यैस्सामुद्रिकलक्षणैर्भाव्यं तैर्युक्तामित्यर्थः । एवंविधत्वाद्राघवो
वैदेहीमर्हति, वैदेही राघवमर्हति । लोके सौन्दर्यादिमतः
सौन्दर्यादिसर्वसहिता न लभ्यते । सौन्दर्यादिमत्या न सौन्दर्यादिसर्ववान् ।
अनयोस्तु सर्वं सम्पन्नमिति विस्मयते ।
असितेक्षणेत्यधिकविशेषणदानाद्रामापेक्षया सीताया
नयनसौन्दर्यमधिकमित्युच्यते । अत एव रामो वक्ष्यति "न जीवेयं क्षणमपि विना
तामसितेक्षणाम् ।" इति  ॥  ५।१६।५६ ॥   

  

अस्या हेतोर्विशालाक्ष्या हतो वाली महाबलः ।  

रावणप्रतिमो वीर्ये कबन्धश्च निपातितः  ॥  ५।१६।७ ॥   

विराधश्च हतः सङ्ख्ये राक्षसो भीमविक्रमः ।  

वने रामेण विक्रम्य महेन्द्रेणेव शम्बरः  ॥  ५।१६।८ ॥   

चतुर्दश सहस्रीणि रक्षसां भीमकर्मणाम् ।  

निहतानि जनस्थाने शरैरग्निशिखोपमैः  ॥  ५।१६।९ ॥   

खरश्च निहतः सङ्ख्ये त्रिशिराश्च निपातितः ।  

दूषणश्च महातेजा रामेण विदितात्मना  ॥  ५।१६।१० ॥   

अस्या हेतोरिति । "सर्वनाम्नस्तृतीया च " इति षष्ठी । अन्या हेतुनेत्यर्थः
 ॥  ५।१६।७१० ॥   

  

ऐश्वर्यं वानराणां च दुर्लभं वालिपालितम् ।  

अस्या निमित्ते सुग्रीवः प्राप्तवान् लोकसत्कृतम्  ॥  ५।१६।११ ॥   

सागरश्च मया क्रान्तः श्रीमान्नदनदीपतिः ।  

अस्या होतोर्विशालाक्ष्याः पुरी चेयं निरीक्षिता  ॥  ५।१६।१२ ॥   

ऐश्वर्यमिति । अस्या निमित्ते "निमित्तकारणहेतुषु सर्वासां प्रायदर्शनम्"
इति षष्ठी सप्तम्यर्थे । अस्यां निमित्ते सत्यामित्यर्थः  ॥  ५।१६।१११२ ॥   

  

यदि रामः समुद्रान्तां मेदिनीं परिवर्तयेत्त् ।  

अस्याः कृते जगच्चापि युक्तमित्येव मे मतिः  ॥  ५।१६।१३ ॥   

परिवर्तयेत् अधरोत्तरां कुर्यात् । अस्याः कृते एतदर्थम् । जगच्चापि, न
केवलं मेदिनीं सर्वलोकानपि परिवर्तयेदित्यर्थः  ॥  ५।१६।१३ ॥   

  

राज्यं वा त्रिषु लोकेषु सीता वा जनकात्मजा ।  

त्रैलोक्यराज्यं सकलं सीताया नाप्नुयात् कलाम्  ॥  ५।१६।१४ ॥   

राज्यं वेति । राज्यमुत्कृष्टं वा सीता उत्कृष्टा वा, इति विचार्यमाणा इति
शेषः । कलां लेशम्  ॥  ५।१६।१४ ॥   

  

इयं सा धर्मशीलस्य मैथिलस्य महात्मनः ।  

सुता जनकराजस्य सीता भर्तृदृढव्रता  ॥  ५।१६।१५ ॥   

उत्थिता मेदिनीं भित्त्वा क्षेत्रे हलमुखक्षते ।  

पद्मरेणुनिभैः कीर्णा शुभैः केदारपांसुभिः  ॥  ४।१६।१६ ॥   

भर्तृदृढव्रता भर्तिरि दृढव्रता । केदारपांसुभिः यज्ञक्षेत्रपांसुभिः  ॥ 
४।१६।१५।१६ ॥   

  

विक्रान्तस्यार्यशीलस्य संयुगेष्वनिवर्तिनः ।  

स्नुषा दशरथस्यैषा ज्येष्ठा राज्ञो यशस्विनी  ॥  ५।१६।१७ ॥   

धर्मज्ञस्य कृतज्ञस्य रामस्य विदितात्मनः ।  

इयं सा दयिता भार्या राक्षसीवशमागता  ॥  ५।१६।१८ ॥   

आर्यशीलस्य श्रेष्ठस्वभावस्य  ॥  ५।१६।१७१८ ॥   

  

सर्वान् भोगान् परित्यज्य भर्तृस्नेहबलात्कृता ।  

अचिन्तयित्वा दुःखानि प्रविष्टा निर्जनं वनम्  ॥  ५।१६।१९ ॥   

सन्तुष्टा फलमूलेन भर्तृशुश्रूषणे रता ।  

या परां भजते प्रीतिं वने ऽपि भवने यथा  ॥  ५।१६।२० ॥   

सर्वान् भोगान्, भुज्यन्ते इति भोगाः शुकसारिकाकन्तुकप्रभृतिभोगसाधनानि
मातृप्रभृतींश्च । परित्यज्य परि विशेषेण पुनस्तत्राशालेशं विनेव त्यक्त्वा
। अयं च परित्यागो न स्ववशेनेत्याह भर्तृस्नेहबलात्कृता ।
अभिमतविषयस्नेहातिरेकस्तदितरमखिलमपि त्याजयति हि । त्यक्तेषु स्मरणाभावे
ऽपि गन्तव्यदेशीयदुःखं वा किं स्मरति? नेत्याह अचिन्तयित्वा दुःखानि ।
रामातिरिक्तवस्त्वनुभवे हि दुःखानुभवसम्भावनेति भावः । प्रविष्टा निर्जनं
वनम्, भोगस्यैकान्तस्थलमिति ह्यस्या हृदि लग्नमिति भावः  ॥  ५।१६।१९२० ॥   

  

सेयं कनकवर्णाङ्गी नित्यं सुस्मितभाषिणी ।  

सहते यातनामेतामनर्थानामभागिनी  ॥  ५।१६।२१ ॥   

यातनां तीव्रवेदनाम् । अनर्थानामभागिनी आपदामनर्हेत्यर्थः  ॥  ५।१६।२१ ॥   

  

इमां तु शीलसम्पन्नां द्रष्टुमर्हति राघवः ।  

रावणेन प्रमथितां प्रपामिव पिपासितः  ॥  ५।१६।२२ ॥   

अस्या नूनं पुनर्लाभाद्राघवः प्रीतिमेष्यति ।  

राजा राज्यपरिभ्रष्टः पुनः प्राप्येव नेदिनीम्  ॥  ५।१६।२३ ॥   

प्रपां पानीयशालिकाम् । "प्रपा पानीयशालिका " इत्यमरः  ॥  ५।१६।२२२३ ॥   

  

कामभोगैः परित्यक्ता हीना बन्धुजनेन च ।  

धारयत्यात्मनो देहं तत्समागमकांक्षिणी  ॥  ५।१६।२४ ॥   

काम्यन्त इति कामाः ते च ते भोगाश्च स्रक्चन्दनादयः तैः  ॥  ५।१६।२४ ॥   

  

नैषा पश्यति राक्षस्यो नेमान् पुष्पफलद्रुमान् ।  

एकस्थहृदया नूनं राममेवानुपश्यति  ॥  ५।१६।२५ ॥   

भर्ता नाम परं नार्या भूषणं भूषणादपि ।  

एषा तु रहिता तेन भूषणार्हा न शोभते  ॥  ५।१६।२६ ॥   

दुष्करं कुरुते रामो हीनो यदनया प्रभुः ।  

धारयत्यात्मनो देहं न दुःखेनावसीदति  ॥  ५।१६।२७ ॥   

नैषा पश्यति राक्षस्यः राक्षसीर्न पश्यति । नेमान् पुष्पफलद्रुमान्,
रामविरहक्लेशातिशयेन राक्षसीदर्शनवत् सुपुष्पफलवतां द्रुमाणमपि दर्शनमस्याः
असह्यमित्यर्थः । एकस्थहृदया एकाग्रचित्ता । राममेवानुपश्यति
ध्यायतीत्यर्थः । रामागमनसंभावनावती दिशो ऽबलोकयतीति वा ऽर्थः । यद्वा
निरन्तरेण रामानुभवेन परिसरवर्ती को ऽपि पदार्थो न दृष्टिपथं गच्छतीत्यर्थः
 ॥  ५।१६।२५२७ ॥   

  

इमामसितकेशान्तां शतपत्रनिभेक्षणाम् ।  

सुखार्हां दुःखितां दृष्ट्वा ममापि व्यथितं मनः  ॥  ५।१६।२८ ॥   

क्षितिक्षमापुष्करसन्निभाक्षी या रक्षिता राघवलक्ष्मणाभ्याम् ।  

सा राक्षसीभिर्विकृतेक्षणाभिः संरक्ष्यते संप्रति वृक्षमूले  ॥  ५।१६।२९ ॥   

इमामिति । असित केशान्तः यस्यास्ताम् । केशानामग्रे नैल्यं स्त्रीणां
दुर्लभम् । अतस्तदेवाह असितकेशान्तां गुडालकावृतस्यापि व्यामोहकरीम् ।
शतपत्रनिभेक्षणं यद्यपीयमसितेक्षणा तथापि संस्थानविशेषे उपमेयम् ।
कमलपत्राक्षस्यापि व्यामोहदायिनीम् । सुखार्हां रामोत्सङ्गे स्थातुमर्हाम्
। दुःखितां राक्षसीमध्ये स्थितां दृष्ट्वा ममापि व्यथितं मनः, शाखामृगस्य
ममापि मनो व्यथितम्, किमुत परमदयालो रामस्येति भावः । शोकहर्षयोरपदस्य
ममापि मनो व्यथितम् किंपुनः कामिन इति वा  ॥  ५।१६।२८२९ ॥   

  

हिमहतनलिनीव नष्टशोभा व्यसनपरम्परया ऽतिपीड्यामाना ।  

सहचररहितेव चक्रवाकी जनकसुता कृपणां दशां प्रपन्ना  ॥  ५।१६।३० ॥   

हिमहतेति । हिमहतेति विशेषणेन नलिन्याः पूर्वं बहुकालशोभितत्वं सिद्धम्,
तद्वन्नष्टशोभा द्वादशवर्षं निष्प्रतिबन्धं भोगान् भुञ्जनाया आगन्तुको हि
विश्लेषः तेन हि नष्टशोभेत्युक्तम् । व्यसनपरम्परया विरह इव संश्लेषोपि
मध्ये नागत्य निवृत्तः व्यसनमेव नैरन्तर्येण वृत्तम् । अतिपीड्यमाना
अतिक्रम्य पीड्यमाना, आश्रयाननुरूपं व्यसनमनुभवन्तीत्यर्थः । सहचररहितेव
चक्रवाकी लाभकालमवगम्य दुःखं सोढुमसमर्था । चक्रवाकीसाम्येनायमर्थो लभ्यते
सा हि रात्रिविरामकालं प्रबुध्य दुःखं सोढुमदक्षेति प्रसिद्धम् । जनकसुता
एवं व्यसनं भविष्यतीति ज्ञात्वा न संवर्धिता, केवलं सुखसंवर्धितेत्यर्थः ।
कृपणां दशां प्रपन्ना । पूर्वोक्तनलिन्यादिकं नोपमानं भवितुमर्हति ।
किञ्चिदुक्तिमात्रम् । वाङ्मनसा ऽपरिच्छेद्यां दुर्दशां प्राप्तेत्यर्थः  ॥ 
५।१६।३० ॥   

  

अस्या हि पुष्पवनताग्रशाखाः शोकं दृढं वै जनयन्त्यशोकाः ।  

हिमव्यपायेन च मन्दरश्मिरभ्युत्थितो नैकसहस्ररश्मिः  ॥  ५।१६।३१ ॥   

इत्येवमर्थं कपिरन्ववेक्ष्य सीतेयमित्येव निविष्टबुद्धिः ।  

संश्रित्य तस्मिन्निषसाद वृक्षे बली हरीणामृषभस्तरवस्वी  ॥  ५।१६।३२ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे षोडशः
सर्गः  ॥  ५।१६ ॥   

हिमव्यपायेनवसन्तेन । नैकसहस्ररश्मिरभ्युत्थितः । मन्दरश्मिः सूर्योपेक्षया
मन्दकरः, चन्द्र इति यावत् । शोकं जनयतीति वचनविपरिणामेन सम्बन्धः  ॥ 
५।१६।३१३२ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने षोडश सर्गः  ॥  ५।१६ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/03-sItA-darshanam/016_sItAM_dRShTvA_hanumAnnirvedaH.md">
<details><summary><h3>शिरोमणी ...{Loading}...</h3></summary>



हनुमत्कर्तृकरामप्रशंसामुपक्रमते प्रशस्येति । हरिपुङ्गवो हनूमान् सीतां
प्रशस्य गुणैरभिरामं रामं संस्मृत्य चिन्तापरो ऽभवत्  ॥  ५।१६।१  ॥   

  

स इति । स हनूमान् मुहूर्तं ध्यात्वा सीतां सीतादुःखमाश्रित्यावलोक्य
विललाप विविधमुवाच  ॥  ५।१६।२  ॥   

  

तदाकारमाह-- मान्येति । गुरुभिर्विनीतस्य शिक्षितस्य लक्ष्मणस्य गुरुप्रिया
गुरोः रामस्य प्रिया सीता यदि दुःखार्ता तर्हि कालः परमात्मसंकेतः
दुरतिक्रमः अतिक्रमितुमशक्यः  ॥  ५।१६।३  ॥   

  

रामस्येति । देवी सीता यतो रामस्य लक्ष्मणस्य च व्यवसायज्ञा
अनिवार्यपराक्रमविज्ञात्री अतो ऽत्यर्थमत्यन्तं न क्षुभ्यते । तत्र
दृष्टान्तः जलदागमे वर्षर्तौ गङ्गा प्रयागस्थजाह्नवीव  ॥  ५।१६।४  ॥   

  

तुल्येति । तुल्यानि रामशीलादिसदृशानि शीलं वयश्च वृत्तमाचरणं च यस्याः
तुल्ये अभिजनः कुलं लक्षणं सामुद्रिकोक्तसुलक्ष्म यस्याः तां वैदेहीं राघव
एवार्हति अत एव इयं वैदेही एव तं राघवमर्हति  ॥  ५।१६।५  ॥   

  

तामिति । लोकः कान्तः शोभावान् यया यत्कान्त्यैव सर्वः प्रकाशते इत्यर्थः,
तां श्रियमिव नवहेमाभां तां सीतां दृष्ट्वा मनसा रामं जगाम इदमब्रवीच्च  ॥ 
५।१६।६  ॥   

  

तद्वचनाकारमाह-- अस्या इत्यादिभिः । अस्याः हेतोर्वाली हतः वीर्ये
रावणप्रतिमो रावणसदृशः कबन्धश्च निपातितः  ॥  ५।१६।७  ॥   

  

विराध इति । महेन्द्रेण शम्बर इव विराधश्च हतः अस्या हेतोरित्यनुकृष्यते
एवमुत्तरेष्वपि  ॥  ५।१६।८  ॥   

  

चतुरिति । रक्षसां चतुर्दश सहस्राणि निहतानि  ॥  ५।१६।९  ॥   

  

खर इति । खरादिर्निहतः  ॥  ५।१६।१०  ॥   

  

ऐश्वर्यमिति । वालिपालितम् अत एव दुर्लभम् अन्यैरलभ्यं वानराणामैश्वर्यं
वानरनिरूपितेश्वरत्वम् अस्या निमित्ते सुग्रीवः प्राप्तवान्  ॥  ५।१६।११
 ॥   

  

सागर इति । निरीक्षिता ऽवलोकिता  ॥  ५।१६।१२  ॥   

  

यदीति । अस्याः कृते प्राप्तये समुद्रान्तां मेदिनीं जगत् त्रिलोकीं वा
परिवर्तयेत् भ्रामयेत् तर्हि युक्तमेव इति मे मतिर्निश्चयः  ॥  ५।१६।१३  ॥   

  

तत्र हेतुमाह-- राज्यमिति । त्रिषु लोकेषु राज्यमधिकमिति शेषः, सीता वा
ऽधिकेति विचार्यमाणे सतीति शेषः, सकलं त्रैलोक्यराज्यं सीतायाः कलां
शोडशांशमपि नाप्नुयात्  ॥  ५।१६।१४  ॥   

  

इयमिति । भर्तृदृढव्रतेयं सीता हलमुखेन क्षते आकृष्टे क्षेत्रे मेदिनीं
भित्त्वा पद्मरेणुनिभैः केदारपांसुभिः कीर्णां व्याप्ता सती उत्थिता ।
श्लोकद्वयमेकान्वयि  ॥  ५।१६।१५,१६  ॥   

  

विक्रान्तस्येति । विक्रान्तस्य अतिपराक्रमविशिष्टस्य आर्यशीलस्य
क्षत्रियपरमधर्मप्रवृत्तिस्वभावस्य अत एव संयुगेषु संग्रामेषु अनिवर्तिनो
दशरथस्य एषा ज्येष्ठा स्नुषा धर्मज्ञस्य रामस्य दयिता अतिप्रिया भार्या इयं
सीता राक्षसीवशम् आगता प्राप्ता । श्लोकद्वयमेकान्वयि  ॥  ५।१६।१७,१८  ॥   

  

सर्वानिति । भर्तृस्नेहबलात् सर्वान् भोगान् परित्यज्य कष्टानि
अचिन्तयित्वा च कृता सहगमनविषयकप्रयत्नवती सीता वनं प्रविष्टा  ॥  ५।१६।१९
 ॥   

  

संतुष्टेति । भर्तृशुश्रूषणापरा पतिशुश्रूषणे निरता या सीता भवने इव वने
ऽपि परां प्रीतिं भजते । अनर्थानां दुःखानाम् अभागिनी
प्राप्त्योग्येत्यर्थः सेयं सीता एतां यातनां सहते । शुश्रूषणेति युजन्तम्
। श्लोकद्वयमेकान्वयि  ॥  ५।१६।२०,२१  ॥   

  

इमामिति । रावणेन प्रमथितां हिंसितप्रायाम् इमां सीतां पिपासितः प्रपामिव
राघवो द्रष्टुमिच्छति  ॥  ५।१६।२२  ॥   

  

अस्या इति । मेदिनीं पृथ्वीं पुनः प्राप्य राज्यपरिभ्रष्टः राजा इव अस्याः
सीतायाः लाभात् राघवः प्रीतिमेष्यति प्राप्स्यति  ॥  ५।१६।२३  ॥   

  

कामेति । कामभोगैः परित्यक्ता सीता तत्समागमकाङ्क्षिणी
रामसमागमविषयकोत्कटेच्छावती सती आत्मनो देहं धारयति  ॥  ५।१६।२४  ॥   

  

नेति । एकस्थहृदया एषा सीता राममेवानुपश्यति अतः राक्षस्यो राक्षसीः
पुष्पफलद्रुमांश्च न पश्यति  ॥  ५।१६।२५  ॥   

  

भर्तेति । भर्ता भूषणादप्यधिकं भार्याशोभनं स्त्रीशोभाहेतुः अतः शोभनार्हा
ऽपि एषा सीता तेन रामेण रहिता सती न शोभते  ॥  ५।१६।२६  ॥   

  

दुष्करमिति । अनया हीनो रामः यदात्मनो देहं धारयति दुःखेन अवसीदति च न तत्
दुष्करं कुरुते  ॥  ५।१६।२७  ॥   

  

इमामिति । असिताः कृष्णाः केशाः यस्याः तां, तां प्रसिद्धां इमां दुःखितां
ज्ञात्वा ममापि मनो व्यथितम्  ॥  ५।१६।२८  ॥   

  

क्षितीति । क्षितेरिव क्षमा यस्याः सा या सीता राघवलक्ष्मणाभ्यां रक्षिता
सा सीता विकृतेक्षणाभिः राक्षसीभिः वृक्षमूले संरक्ष्यते  ॥  ५।१६।२९  ॥   

  

हिमेति । व्यसनस्य दुःखस्य परम्परया निपीड्यमाना अत एव हिमेन हता नलिनी
कमलिनी इव जनकसुता सहचरेण चक्रकेण रहिता चक्रवाकीव कृपणां शोचनीयां दशां
प्राप्ता  ॥  ५।१६।३०  ॥   

  

अस्या इति । पुष्पैरवनताः अग्रशाखाः येषां ते अस्याः वनिकायाः अशोकाः
हिमव्यपायेन अतिहिमस्याभावात् अभ्युत्थितः प्रकाशितः अनेकसहस्ररश्मिः
चन्द्रश्च अस्याः सीतायाः दृढं शोकं जनयन्ति  ॥  ५।१६।३१  ॥   

  

इतीति । इति अनेन प्रकारेण इयं सीतैव इति जातबुद्धिः कपिः अर्थं
प्रयोजनसिद्धिम् अन्ववेक्ष्य तस्मिन् शिंशुपाभिधे वृक्षे संश्रित्य निषसाद
 ॥  ५।१६।३२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे षोडशः
सर्गः  ॥  ५।१६  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/03-sItA-darshanam/016_sItAM_dRShTvA_hanumAnnirvedaH.md">
<details><summary><h3>तिलकम् ...{Loading}...</h3></summary>



ततस्तद्दिनापगमोत्तरम् कुमुदखण्डं कुमुदसमूहस्तदाभः श्वैत्येन निर्मलं नभो
जगाम । नभसो निर्मलत्वं स्वच्छनीलवर्णत्वम् । अत एवाह-- हंसा नीलमुदकमिवेति
। नभसो नीलत्वं प्रतीत्या कविसंप्रदायेन च बोध्यम् । नभो जगाम
किञ्चिन्नभउपरिभागं जगामेत्यर्थः  ॥  ५।१६।१  ॥   

  

साचिव्यमिव सीतादर्शनादौ प्रभया स्वकान्त्या साचिव्यमिव साहाय्यकमिव दिवा
क्वचिदेकान्तप्रदेशे स्थितत्वान्निद्राव्याकुलत्वाच्च न सम्यग्राक्षसीनां
सीतायाश्च दर्शनम् रात्रौ चन्द्रोदये सति तु पुनः समीपदेश आगत्य स्थितस्य
सम्यक्सर्वदर्शनम्  ॥  ५।१६।२  ॥   

  

शोकभारैर्न्यस्तामधोनीतामिव निमज्जमानामिव  ॥  ५।१६।३  ॥   

  

दिदृक्षमाणः प्रकटतया तां द्रष्टुमिच्छुः  ॥  ५।१६।४  ॥   

  

कर्णप्रावरणामिति विशालकर्णीम् । मस्तकोच्छ्वासनासिकामूर्ध्वमुखनासाम्  ॥ 
५।१६।५  ॥   

  

अतिकायोत्तमाङ्गीमतिप्रवृद्धोपरिभागदेहवतीम् तनुदीर्घशिरोधराम्
अस्थूलदीर्घग्रीवामित्यर्थः । शारीरकैशैः कम्बलधारिणीमिव  ॥  ५।१६।६  ॥   

  

चिबुके संबद्ध ओष्ठो यस्यास्ताम्  ॥  ५।१६।७  ॥   

  

विकटां वक्रशरीराम् । करालां भयङ्करकृष्णवर्णाम्  ॥  ५।१६।८  ॥   

  

विकृतत्वादिगुणाश्च या राक्षस्यस्तत्र स्थितास्ता ददर्शेति
वक्ष्यमाणेनान्वयः । कूटो ऽयस्कारकूटाभ आयुधविशेषः  ॥  ५।१६।९  ॥   

  

निखातशिरसः कबन्धवदुरःप्रदेशगतशिरसः  ॥  ५।१६।१०  ॥   

  

हरिकर्णीः सिंहकर्णीः  ॥  ५।१६।११  ॥   

  

गजसंनिभनासाः शुण्डादण्डोपेतनासाः  ॥  ५।१६।१२  ॥   

  

पादचूलिकाः पादे संलग्ना चूडा शिरःकेशा यासां ताः पादे वा चूडाकाराः केशा
यासां ताः अतिमात्रमतिप्रमाणम्  ॥  ५।१६।१३१५  ॥   

  

सुरामांससदाप्रियाः सुरामांसे सदा प्रिये यासां ताः  ॥  ५।१६।१६,१७  ॥   

  

स्कन्धवन्तं प्रशस्तशाखोपशाखावन्तं वृक्षं शिंशपावृक्षं परिवार्य
तन्मुलादीषद्दूर आसीनाः स्थिताः । तस्याधस्तात्तन्मूलसमीपे  ॥  ५।१६।१८,१९
 ॥   

  

दिवश्च्युतां भूमौ पतिता तारामिव । चारित्रव्यपदेशः पातिव्रत्यजकीर्तिः ।
भर्तृदर्शनं दुर्गतं दुर्लभं यस्यास्ताम्  ॥  ५।१६।२०  ॥   

  

उत्तमभूषणजशोभाहीनामपि भर्तृवात्सल्येन तत्प्रियत्वेन शोभावतीम् ।
विनाकृतां रहिताम्  ॥  ५।१६।२१  ॥   

  

पयोदान्ते वर्षान्ते । अनेन दुःखस्यात्यल्पावशिष्टत्वं सूच्यते  ॥  ५।१६।२२
 ॥   

  

असंस्पर्शाद्भर्तृस्पर्शाभावात्, अत एवायुक्तां वीणावादकवादनक्रियारहितां
वल्लकीं वीणामिव स्थिताम् । अयुक्तां रक्षसां वशे रक्षोधीनत्वे ऽयोग्याम्
 ॥  ५।१६।२३ ॥   

  

शोकसागरमाप्लुतां तत्र मग्नाम् । ताभी राक्षसीभिः सग्रहां
क्रूरग्रहाविष्टाम्  ॥  ५।१६।२४  ॥   

  

अकुसुमलतासादृश्यमाभरणत्यागात् वपुषा स्वरूपीयसहजसौन्दर्येण ।
कारकदीपकमत्रालङ्कारः, समुच्चयश्च  ॥  ५।१६।२५,२६  ॥   

  

भर्तृतेजसा भर्तृपराक्रमानुसन्धानेनादीनहृदयम्  ॥  ५।१६।२७,२८  ॥   

  

दुःखस्य दुःखसागरस्य । अत्राधेयेनाधारनिगरणम्  ॥  ५।१६।२९  ॥   

  

क्षामां कृशाम् । विनाभरणशोभिनीमाभरणानुग्रहमनपेक्ष्यैव सौन्दर्येण
शोभमानाम्  ॥  ५।१६।३०  ॥   

  

राघवं नमश्चके इति । भगवतो राघवस्यानुग्रहादेवेयं मया दृष्टेति पुनः पुनः
स्मृत्वा नमस्कारः  ॥  ५।१६।३१  ॥   

  

संवृतो ऽभवद्राक्षसीनां दर्शनपरिहाराय सूक्ष्मरूपमवलम्ब्य
वृक्षमूलसमीपशाखासु निलीनो ऽभवत्  ॥  ५।१६।३२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे सप्तदशः सर्गः  ॥  ५।१६  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/03-sItA-darshanam/016_sItAM_dRShTvA_hanumAnnirvedaH.md">
<details><summary><h3>द्राविडपाठः ...{Loading}...</h3></summary>



  
प्रशस्य तु प्रशस्तव्यां सीतां तां हरिपुङ्गवः।  
गुणाभिरामं रामं च पुनश्चिन्तापरोऽभवत् ॥ 5.16.1 ॥   
स मुहूर्तमिव ध्यात्वा बाष्पपर्याकुलेक्षणः।  
सीतामाश्रित्य तेजस्वी हनुमान् विललाप ह ॥ 5.16.2 ॥   
मान्या गुरुविनीतस्य लक्ष्मणस्य गुरुप्रिया।  
यदि सीतापि दुःखार्ता कालो हि दुरतिक्रमः ॥ 5.16.3 ॥   
रामस्य व्यवसायज्ञा लक्ष्मणस्य च धीमतः।  
नात्यर्थं क्षुभ्यते देवी गङ्गेव जलदागमे ॥ 5.16.4 ॥   
तुल्यशीलवयोवृत्तां तुल्याभिजनलक्षणाम्।  
राघवोऽर्हति वैदेहीं तं चेयमसितेक्षणा ॥ 5.16.5 ॥   
तां दृष्ट्वा नवहेमाभां लोककान्तामिव श्रियम्।  
जगाम मनसा रामं वचनं चेदमब्रवीत् ॥ 5.16.6 ॥   
अस्या हेतोर्विशालाक्ष्या हतो वाली महाबलः।  
रावणप्रतिमो वीर्ये कबन्धश्च निपातितः ॥ 5.16.7 ॥   
विराधश्च हतः सङ्ख्ये राक्षसो भीमविक्रमः।  
वने रामेण विक्रम्य महेन्द्रेणेव शम्बरः ॥ 5.16.8 ॥   
चतुर्दश सहस्रीणि रक्षसां भीमकर्मणाम्।  
निहतानि जनस्थाने शरैरग्निशिखोपमैः ॥ 5.16.9 ॥   
खरश्च निहतः सङ्ख्ये त्रिशिराश्च निपातितः।  
दूषणश्च महातेजा रामेण विदितात्मना ॥ 5.16.10 ॥   
ऐश्वर्यं वानराणां च दुर्लभं वालिपालितम्।  
अस्या निमित्ते सुग्रीवः प्राप्तवान् लोकसत्कृतम् ॥ 5.16.11 ॥   
सागरश्च मया क्रान्तः श्रीमान्नदनदीपतिः।  
अस्या होतोर्विशालाक्ष्याः पुरी चेयं निरीक्षिता ॥ 5.16.12 ॥   
यदि रामः समुद्रान्तां मेदिनीं परिवर्तयेत्त्।  
अस्याः कृते जगच्चापि युक्तमित्येव मे मतिः ॥ 5.16.13 ॥   
राज्यं वा त्रिषु लोकेषु सीता वा जनकात्मजा।  
त्रैलोक्यराज्यं सकलं सीताया नाप्नुयात् कलाम् ॥ 5.16.14 ॥   
इयं सा धर्मशीलस्य मैथिलस्य महात्मनः।  
सुता जनकराजस्य सीता भर्तृदृढव्रता ॥ 5.16.15 ॥   
उत्थिता मेदिनीं भित्त्वा क्षेत्रे हलमुखक्षते।  
पद्मरेणुनिभैः कीर्णा शुभैः केदारपांसुभिः ॥ 5.16.16 ॥   
विक्रान्तस्यार्यशीलस्य संयुगेष्वनिवर्तिनः।  
स्नुषा दशरथस्यैषा ज्येष्ठा राज्ञो यशस्विनी ॥ 5.16.17 ॥   
धर्मज्ञस्य कृतज्ञस्य रामस्य विदितात्मनः।  
इयं सा दयिता भार्या राक्षसीवशमागता ॥ 5.16.18 ॥   
सर्वान् भोगान् परित्यज्य भर्तृस्नेहबलात्कृता।  
अचिन्तयित्वा दुःखानि प्रविष्टा निर्जनं वनम् ॥ 5.16.19 ॥   
सन्तुष्टा फलमूलेन भर्तृशुश्रूषणे रता।  
या परां भजते प्रीतिं वनेऽपि भवने यथा ॥ 5.16.20 ॥   
सेयं कनकवर्णाङ्गी नित्यं सुस्मितभाषिणी।  
सहते यातनामेतामनर्थानामभागिनी ॥ 5.16.21 ॥   
इमां तु शीलसम्पन्नां द्रष्टुमर्हति राघवः।  
रावणेन प्रमथितां प्रपामिव पिपासितः ॥ 5.16.22 ॥   
अस्या नूनं पुनर्लाभाद्राघवः प्रीतिमेष्यति।  
राजा राज्यपरिभ्रष्टः पुनः प्राप्येव नेदिनीम् ॥ 5.16.23 ॥   
कामभोगैः परित्यक्ता हीना बन्धुजनेन च।  
धारयत्यात्मनो देहं तत्समागमकाङ्क्षिणी ॥ 5.16.24 ॥   
नैषा पश्यति राक्षस्यो नेमान् पुष्पफलद्रुमान्।  
एकस्थहृदया नूनं राममेवानुपश्यति ॥ 5.16.25 ॥   
भर्ता नाम परं नार्या भूषणं भूषणादपि।  
एषा तु रहिता तेन भूषणार्हा न शोभते ॥ 5.16.26 ॥   
दुष्करं कुरुते रामो हीनो यदनया प्रभुः।  
धारयत्यात्मनो देहं न दुःखेनावसीदति ॥ 5.16.27 ॥   
इमामसितकेशान्तां शतपत्रनिभेक्षणाम्।  
सुखार्हां दुःखितां दृष्ट्वा ममापि व्यथितं मनः ॥ 5.16.28 ॥   
क्षितिक्षमापुष्करसन्निभाक्षी या रक्षिता राघवलक्ष्मणाभ्याम्।  
सा राक्षसीभिर्विकृतेक्षणाभिः संरक्ष्यते सम्प्रति वृक्षमूले ॥ 5.16.29 ॥   
हिमहतनलिनीव नष्टशोभा व्यसनपरम्परयाऽतिपीड्यामाना।  
सहचररहितेव चक्रवाकी जनकसुता कृपणां दशां प्रपन्ना ॥ 5.16.30 ॥   
अस्या हि पुष्पवनताग्रशाखाः शोकं दृढं वै जनयन्त्यशोकाः।  
हिमव्यपायेन च मन्दरश्मिरभ्युत्थितो नैकसहस्ररश्मिः ॥ 5.16.31 ॥   
इत्येवमर्थं कपिरन्ववेक्ष्य सीतेयमित्येव निविष्टबुद्धिः।  
संश्रित्य तस्मिन्निषसाद वृक्षे बली हरीणामृषभस्तरवस्वी ॥ 5.16.32 ॥   

</details>
</div>
