---
title: ०४६

---
भगवानुवाच  
शालग्रामादिमूर्त्तिश्च वक्षयेहं भुक्तिमुक्तिदाः।  
वासुदेवोऽसितो द्वारे शिलालग्नद्विचक्रकः ॥ १ ॥  
  
ज्ञेयः सङ्कर्षणो लग्नद्विचक्रो रक्त उत्तमः।  
सूक्ष्मचक्रो बहुच्छिद्रः प्रद्युम्नो नीलदीर्घकः ॥ २ ॥  
  
पीतोनिरुद्धः पद्माङ्को वर्त्तुलो द्वित्रिरेखवान्।  
कृष्णो नारायणो नाभ्युन्नतः शुषिरदीर्घवान् ॥ ३ ॥  
  
परमेष्ठी साब्जचक्रः पृष्ठच्छिद्रश्च विन्दुमान्।  
स्थूलचक्रोऽसितो विष्णुर्मध्ये रेखा गदाकृतिः ॥ ४ ॥  
  
नृसिंहः कपिलः स्थूलचक्रः स्यात् पञ्चविन्दुकः।  
वराहः शक्तिलिङ्गः स्यात् तच्चक्रौ विषमौ मृतौ ॥ ५ ॥  
  
इन्द्रनीलनिभः स्थूलस्त्रिरेखालाञ्छितः शुभः।  
कूर्मस्तथोन्नतः पृष्ठे वर्त्तलावर्त्तकोऽसितः ॥ ६ ॥  
  
हयग्रीवोङ्कुशाकाररेखो नीलः सविन्दुकः।  
वैकुण्ठः एकचक्रोऽब्जी मणिभः पुच्छरेखकः ॥ ७ ॥  
  
मत्स्यो दीर्घस्त्रिविन्दुः स्यात् काचवर्णस्तु पूरितः।  
श्यामस्त्रिविक्रमो दक्षरेखस्तु वर्त्तुलः ॥ ८ ॥  
  
वामनो वर्त्तुलश्चातिह्रस्वो नीलः सविन्दुकः।  
श्यामस्त्रिविक्रमो दक्षरेखो वामेन विन्दुकः ॥ ९ ॥  
  
अनन्तो नागभोगाङ्गो नैकाभो नैकमूर्त्तिमान्।  
स्थूलो दामोदरो मध्यचक्रो द्वाः सूक्ष्मविन्दुकः ॥ १० ॥  
  
सुदर्शनस्त्वेकचक्रो लक्ष्मीनारायणो द्वयात्।  
चित्रक्रश्चाच्युतो देवस्त्रिचक्रो वा त्रिविक्रमः ॥ ११ ॥  
  
जनार्द्दनश्चतुस्चक्रो वासुदेवस्च पञ्चभिः।  
षट्रचक्रस्चौव प्रद्युम्नः सङ्कर्षणश्च सप्तभिः ॥ १२ ॥  
  
पुरुषोत्तमोष्टचक्रो नवव्यूहो नवाङ्कितः।  
दशावतारो दशभिर्द्दशैकेनानिरुद्धकः ॥ १३ ॥  
  
द्वाधशात्मा द्वादशभिरत ऊद्‌र्ध्वमनन्तकः ॥ १४ ॥  
  
इत्यादिमहापुराणे आग्नेये शालग्रामादिमूर्त्तिलक्षणं नाम षट्‌चत्वारिंशोऽध्यायः॥