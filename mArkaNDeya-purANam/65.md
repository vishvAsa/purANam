+++
title = "६५"

+++

पञ्चषष्टितमोऽध्यायः ६५  

मार्कण्डेय उवाच  

ततः स ताभिः सहितः पत्नीभिरमरद्युतिः  ।  
रराम तस्मिन् शैलेन्द्रे रम्यकानननिर्झरे  ॥ ६५.१ ॥  
सर्वोपभोगरत्नानि मधूनि मधुराणि च  ।  
निधयः समुपाजह्रुः पद्मिन्या वशवर्तिनः  ॥ ६५.२ ॥  
स्त्रजो वस्त्राण्यलङ्कारान् गन्धाढ्यमनुलेपनम्  ।  
आसनान्यतिशुभ्राणि काञ्चनानि यथेच्छया  ॥ ६५.३ ॥  
सौवर्णानि महाभाग ! करकान् भाजनानि च  ।  
तथा शय्याश्च विविधा दिव्यैरास्तरणैर्युताः  ॥ ६५.४ ॥  
एवं स ताभिः सहितो दिव्यगन्धाधिवासिते  ।  
रराम स्वरुचिर्भाभिर्भासिते वरपर्वते  ॥ ६५.५ ॥  
ताश्चापि सह तेनेति लेभिरे मुदमुत्तमाम्  ।  
रममाणा यथा स्वर्गे तथा तत्र शिलोच्चये  ॥ ६५.६ ॥  
कलहंसी जगादैकां चक्रवाकीं जले सतीम्  ।  
तस्य तासाञ्च ललिते सम्बन्धे च स्पृहावती  ॥ ६५.७ ॥  
धन्योऽयमतिपुण्योऽयं योऽय यौवनगोचरः  ।  
दयिताभिः सहैताभिर्भुङ्क्ते भोगानभीप्सितान्  ॥ ६५.८ ॥  
सन्ति यौवनिनः श्लाघ्यास्तत्पत्न्यो नातिशोभनाः  ।  
जगत्यामल्पकाः पत्न्यः पतयश्चातिशोभनाः  ॥ ६५.९ ॥  
अभीष्टा कस्यचित्कान्ता कान्तः कस्याश्चिदीप्सितः  ।  
परस्परानुरागाढ्यं दाम्पत्यमतिदुर्लभम्  ॥ ६५.१० ॥  
धन्योऽयं दयिताभीष्टो ह्येताश्चास्यातिवल्लभाः  ।  
परस्परानुरागो हि धन्यानामेव जायते  ॥ ६५.११ ॥  
एतन्निशम्यवचनं कलहंसीसमीरितम्  ।  
उवाच चक्रवाकी तां नातिविस्मितमानसा  ॥ ६५.१२ ॥  
नायं धन्यो यतो लज्जा नान्यस्त्रीसन्निकर्षतः  ।  
अन्यां स्त्रियमयं भुङ्क्ते न सर्वास्वस्य मानसम्  ॥ ६५.१३ ॥  
चित्तानुराग एकस्मिन्नधिष्ठाने यतः सखि  ।  
ततो हि प्रीतिमानेष भार्यासु भविता कथम्  ॥ ६५.१४ ॥  
एता न दयिताः पत्युर्नैतासां दयितः पतिः  ।  
विनोदमात्रमेवैता यथा परिजनोऽपरः  ॥ ६५.१५ ॥  
एतासाञ्च यदिष्टोऽयं तत्किं प्राणान्न मुञ्चति  ।  
आलिङ्गत्यपरां कान्तां ध्यातो वै कान्तयान्यया  ॥ ६५.१६ ॥  
विद्याप्रदानमूल्येन विक्रीतो ह्येष भृत्यवत् ।  
प्रवर्तते न हि प्रेम समं बह्वीषु तिष्ठति  ॥ ६५.१७ ॥  
कलहंसि ! पतिर्धन्यो मम धन्याहमेव च  ।  
यस्यैकस्याञ्चिरं चित्तं यस्याश्चैकत्र संस्थितम्  ॥ ६५.१८ ॥  
सर्वसत्त्वरुतज्ञोऽसौ स्वरोचिरपराजितः  ।  
निशम्य लज्जितो दध्यौ सत्यमेव हि नानृतम्  ॥ ६५.१९ ॥  
ततो वर्षशते याते रममाणो महागिरौ  ।  
रममाणः समं ताभिर्ददर्श पुरतो मृगम्  ॥ ६५.२० ॥  
सुस्निग्धपीनावयवं मृगयूथविहारिणम्  ।  
वासिताभिः सुरूपाभिर्मृगीभिः परिवारितम्  ॥ ६५.२१ ॥  
आकृष्टघ्राणपुटका जिघ्रन्तीस्तास्ततो मृगीः  ।  
उवाच स मृगो रामा लज्जात्यागेन गम्यताम्  ॥ ६५.२२ ॥  
नाहं स्वरोचिस्तच्छीलो न चैवाहं सुलोचनाः  ।  
निर्लज्जा बहवः सन्ति तादृशास्तत्र गच्छतः  ॥ ६५.२३ ॥  
एका त्वनेकानुगता यथा हासास्पदं जने  ।  
अनेकाभिस्तथैवैको बोगदृष्ट्या निरीक्षितः  ॥ ६५.२४ ॥  
तस्य धर्मक्रियाहानिरहन्यहनि जायते  ।  
सक्तोऽन्यभार्यया चान्यकामासक्तः सदैव सः  ॥ ६५.२५ ॥  
यस्तादृशोऽन्यस्तच्छीलः परलोकपराङ्मुखः  ।  
तं कामयत भद्रं वो नाहं तुल्यः स्वरोचिषा  ॥ ६५.२६ ॥  

इति श्रीमार्कण्डेयपुराणे स्वारोचिषे मन्वन्तरे पञ्चषष्टितमोऽध्यायः  
