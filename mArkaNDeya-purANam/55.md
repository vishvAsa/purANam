+++
title = "५५"

+++

पञ्चपञ्चाशोऽध्यायः ५५  

मार्कण्डेय उवाच  

शैलेषु मन्दाराद्येषु चतुर्ष्वपि द्विजोत्तम  ।  
वाननि यानि चत्वारि सरांसि च निबोध मे  ॥ ५५.१ ॥  
पूर्वं चैत्ररथं नाम दक्षिणे नन्दनं वनम्  ।  
वैभ्राजं पश्चिमे शैले सावित्रं चोत्तराचले  ॥ ५५.२ ॥  
अरुणोदं सरः पूर्वं मानसं दक्षिणे तथा  ।  
शीतोदं पश्चिमे मेरोर्महाभद्रं तथोत्तरे  ॥ ५५.३ ॥  
शीतार्तश्चक्रमुञ्जश्च कुलीरोऽथ सुकङ्कवान्  ।  
मणिशैलोऽथ वृषवान्महानीलो भवाचलः  ॥ ५५.४ ॥  
सूबिन्दुर्मन्दरो वेणुस्तामसो निषधस्तथा  ।  
देवशैलश्च पूर्वेण मन्दरस्य महाचलः  ॥ ५५.५ ॥  
त्रिकटशिखराद्रिश्च कलिङ्गोऽथ पतङ्गकः  ।  
रुचकः सानुमांश्चाद्रिस्ताम्रकोऽथ विशाखवान्  ॥ ५५.६ ॥  
श्वेतोदरः समूलश्च वसुधारश्च रत्नवान्  ।  
एकशृङ्गो महाशैलो राजशालः पिपाठकः  ॥ ५५.७ ॥  
पञ्चशैलोऽथ कैलासो हिमवांश्चाचलोत्तमः  ।  
इत्येते दक्षिणे पार्श्वे मेरोः प्रोक्ता महाचलाः  ॥ ५५.८ ॥  
सुरक्षः शिशिराक्षश्च वैदुर्यः कपिलस्तथा  ।  
पिञ्जरोऽथ महाभद्रः सुरसः पिङ्गलो मधुः  ॥ ५५.९ ॥  
अञ्जनः कुक्कुटः कृष्णः पाण्डरश्चालोत्तमः  ।  
सहस्रशिखरश्चाद्रिः पारियात्रः सशृङ्गवान्  ॥ ५५.१० ॥  
पश्चिमेन तथा मेरोर्विस्कम्भात्पश्चिमाद्वहिः  ।  
एतेऽचलाः समाख्याताः शृणुष्वन्यांस्तथोत्तरान्  ॥ ५५.११ ॥  
शङ्खकूटोऽथ वृषभो हंसनाभस्तथाचलः  ।  
कपिलेन्द्रस्तथा शैलः सानुमान्नील एव च  ॥ ५५.१२ ॥  
स्वर्णशृङ्गी शातशृङ्गी पुष्पको मेघपर्वतः  ।  
विरजाक्षो वराहाद्रिर्मयूरो जारुधिस्तथा  ॥ ५५.१३ ॥  
इत्येते कथिता ब्रह्मन् ! मेरोरुत्तरतो नगाः  ।  
एतेषां पर्वतानान्तु द्रौण्योऽतीव मनोहराः  ॥ ५५.१४ ॥  
वनैरमलपानीयैः सरोभिरुपशोभिताः  ।  
तासु पुण्यकृतां जन्म मनुष्याणां द्विजोत्तम  ॥ ५५.१५ ॥  
एते भौमा द्विजश्रेष्ठ ! स्वर्गाः स्वर्गगुणाधिकाः  ।  
न तासु पुण्यपापानामपूर्वाणामुपार्जनम्  ॥ ५५.१६ ॥  
पुण्योपभोगा एवोक्ता देवानामपि तास्वपि  ।  
शीतान्ताद्येषु चैतषु शैलेषु द्विजसत्तम  ॥ ५५.१७ ॥  
विद्याधराणां यक्षाणां किन्नरोरगरक्षसाम्  ।  
देवानाञ्च महावासा गन्धर्वाणां च शोभनाः  ॥ ५५.१८ ॥  
महापुण्या मनोज्ञैश्च सदैवोपवनैर्युताः  ।  
सरांसि च मनोज्ञानि सर्वर्तुसुखदोऽनिलः  ॥ ५५.१९ ॥  
न चैतेषु मनुष्याणां वैमनस्यानि कुत्रचित् ।  
तदेवं पार्थिवं पद्मं चतुष्पत्रं मयोदितम्  ॥ ५५.२० ॥  
भद्राश्चभारताद्यानि पत्राण्यस्य चतुर्दिशम्  ।  
भारतं नाम यद्वर्षं दक्षिणेन मयोदितम्  ॥ ५५.२१ ॥  
तत्कर्मभूमिर्नान्यत्र सम्प्राप्तिः पुण्यपापयोः  ।  
एतत्प्रधानं विज्ञेयं यत्र सर्वं प्रतिष्ठितम्  ॥ ५५.२२ ॥  
तस्मात्स्वर्गापवर्गौ च मानुष्यनारकावपि  ।  
तिर्यक्त्वमथवाप्यन्यत्नरः प्राप्नोति वै द्विज  ॥ ५५.२३ ॥  

इति श्रीमार्कण्डेयपुराणे भुवनकोशे पञ्चपञ्चाशोऽध्यायः  
