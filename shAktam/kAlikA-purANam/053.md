---
title: ०५३

---
॥श्रीभगवानुवाच॥  
ततो लमिति मन्त्रेण अर्घपात्रस्य मण्डलम्।  
चतुष्कोणं विधायाशु द्वारपद्मविवर्जितम्॥ ५३.१ ॥  
  
ओं ह्रीं श्रीमितिमन्त्रेण अर्घपात्रं तु मण्डले।  
विन्यसेत् प्रथमं तत्र पूजयित्वा समिध्यति ॥ ५३.२ ॥  
  
ओं ह्री ह्रौमितिमन्त्रेण गन्धपुष्पे तथा जलम्।  
अर्घपात्रे क्षिपेत् तत्र मण्डलं विन्यसेत् ततः॥ ५३.३ ॥  
  
पूर्ववन्मण्डलं कृत्वा अर्घपात्रे ततो जलैः।  
त्रिभागैः पूरयेत् पात्रं पुष्पं तत्र विनिःक्षिपेत् ५३.४ ॥  
  
ततो ह्रीमिति मन्त्रेण आसनं पूजयेत् स्वकम्।  
ततः क्षौमितिमन्त्रेण आत्मानं पूजयेद् बुधः॥ ५३.५ ॥  
  
गन्धैः पुष्पैः शिरोदेशे ततः पूजां समाचरेत् ।  
ओं ह्रीं स इति मन्त्रेण पुष्पं हस्ततलस्थितम्॥ ५३.६ ॥  
  
सम्मृज्य सव्यहस्तेन घ्रात्वा वामकरेण तु।  
ऐशान्यां निक्षिपेदेतत् पूर्वमन्त्रेण कोविदः॥ ५३.७ ॥  
  
रक्तं पुष्पं गृहीत्वा तु कराभ्यां पाणिकच्छपम्।  
बद्‌ध्वा कुर्यात् ततः पश्चाद् दहनप्लवनादिकम्॥ ५३.८ ॥  
  
वामहस्तस्य तर्जन्यां दक्षिणस्य कनिष्ठिकाम् ।  
तता दक्षिणतर्जन्यां वामाङ्गष्ठं नियोजयेत्॥ ५३.९ ॥  
  
उन्नतं दक्षिणाङ्गुष्ठं वामस्य मध्यमादिकाः।  
अङ्गुलीर्योजयेत् पृष्ठे दक्षिणस्य करस्य च॥ ५३.१० ॥  
  
वामस्य पितृतीर्थेन मध्यमानामिके तथा।  
अधोमुखे तु ते कुर्याद् दक्षिणस्य करस्य च॥ ५३.११ ॥  
  
कूर्मपृष्ठसमं पृष्ठं कुर्याद् दक्षिणहस्ततः ।  
एवं बद्धः सर्वसिद्धिं ददाति पाणिकच्छपः॥ ५३.१२ ॥  
  
कुर्यात् तद्‌धृदयासन्नं निमील्य नयनद्वयम्।  
समं कायशिरोग्रीवं कृत्वा स्थिरमना बुधः॥ ५३.१३ ॥  
  
ध्यानं समारभेद् देव्या दाहप्लवनपूर्वकम्।  
अग्निं वायौ विनिक्षिप्य वायुं तोये जलं हृदि॥ ५३.१४ ॥  
  
हृदयं निश्चले दत्त्वा आकाशे निक्षिपेत्स्वनम् स्वकम् ।  
ॐ हूं फडिति मन्त्रेण भित्त्वा रन्ध्रं तु मस्तके॥ ५३.१५ ॥  
  
शब्देन सहितं जीवमाकाशे स्थापयेत् ततः।  
वाय्वग्नियमशक्राणां बीजेन वरुणस्य च॥ ५३.१६ ॥  
  
परास्थानपराश्चैतैः सार्धचन्द्रैः सविन्दुकैः।  
शोषं दाहं तथोच्छादं पीयूषासेवनं परम्॥ ५३.१७ ॥  
  
यथाक्रमेण कर्तव्यं चिन्तामात्रं विशुद्धये।  
ततस्तु देवीबीजेन अणुं जाम्बूनदाकृतिम्॥ ५३.१८ ॥  
  
तत्रासाद्य द्विधा कुर्यात् उम् ह्रीं श्रीमिति मन्त्रकाः।  
तदूर्ध्वभागेषु हृद्लोकं स्वर्गं च खं तथा॥ ५३.१९ ॥  
  
निष्पाद्य शेषभागेन भुवं पातालवारिणि धारिणीम् ।  
चिन्तयेत्तत्र सर्वाणि सप्तद्वीपां च मेदिनीम्॥ ५३.२० ॥  
  
तत्तेषु सागरांस्तांस्तु स्वर्णद्वीपं विचिन्तयेत्।  
तन्मध्ये रत्नपयङ्क रत्नमण्डपसंस्थितम्॥ ५३.२१ ॥  
  
आकाशगङ्गातोयोधैः सदैव सेवितं शुभम्।  
तत्पर्यङ्के रक्तपद्मं प्रसन्नं सर्वदाशिवम्॥ ५३.२२ ॥  
  
चिन्तयेत् स्वर्णमानाङ्कं सप्तपातालनालकम्।  
आब्रह्मभुवनस्पर्शि सुवर्णाचलकर्णिकम्॥ ५३.२३ ॥  
  
तत्रस्थितां महामायां ध्यायेदेकाग्रमानसः।  
शोणपद्मप्रतीकाशां मुक्तमूर्धजलम्बिनीं॥ ५३.२४ ॥  
  
चलत्काञ्चनामारुह्य कुण्डलोज्ज्वलशालिनीम्।  
सुवर्णरत्नसम्पन्न द्वयधारिणीम्॥ ५३.२५ ॥  
  
शुक्लकृष्णारुणैर्नेत्रै स्त्रिभिश्चारुविभूषिताम्।  
सन्ध्याचन्द्रसमप्रख्य-कपोलां लोललोचनाम्॥ ५३.२६ ॥  
  
विपक्व दाडिमीबीजदन्तान् सुभ्रू योगोज्ज्वलाम्।  
बन्धूकदन्तवसनां शिरीषप्रभनासिकाम्॥ ५३.२७ ॥  
  
कम्बुग्रीवां विशालाक्षीं सूर्यकोटिसमप्रभाम्।  
चतुर्भुजां विवसनां पीनोन्नतपयोधराम्॥ ५३.२८ ॥  
  
दक्षिणोर्ध्वेन निस्त्रिंशत्परेण सिद्धसूत्रकम्।  
बिभ्रतीं वामहस्ताभ्यामभीति वरदायिनीम्॥ ५३.२९ ॥  
  
निम्ननाभि क्रमायातां क्षीणमध्यां मनोहराम्।  
आनमन्नागपाशोरूं गुप्तगुल्फां सुपार्ष्णिकाम्॥ ५३.३० ॥  
  
बद्धपर्यङ्कसङ्कल्पां निवीरासनराजिताम्।  
गात्रेण रत्नसंस्तम्भं सम्यगालम्ब्य संस्थिताम्॥ ५३.३१ ॥  
  
किमिच्छसीति वचनं व्याहरन्तीं मुहुर्मुहुः।  
पञ्चाननं पुरःसंस्थं निरीक्षन्तीं सुवाहनम् ॥ ५३.३२ ॥  
  
मुक्तावली स्वर्णरत्नहा रकङ्कणादिभिः।  
सर्वैरलङ्कारगणैरुज्ज्वलां सस्मिताननाम्॥ ५३.३३ ॥  
  
सूर्यकोटिप्रतीकाशां सर्वलक्षणसंयुताम्।  
नवयौवनसम्पन्नां तथा सर्वाङ्गसुन्दरीम्॥ ५३.३४ ॥  
  
ईदृशीमम्बिकां ध्यात्वा नमः फडिति मस्तके।  
स्वकीये प्रथमं साऽहमेव विचिन्त्य च॥ ५३.३५ ॥  
  
अङ्गन्यासकरन्यासौ ततः कुर्यात् क्रमेण च ।  
एभिर्मन्त्रैः स्वरैः सह सृमीसूमैः क्रमान्वितैः॥ ५३.३६ ॥  
  
ओम् क्षौम् चैते सप्रणवां रक्तवर्णां मनोहराम्।  
अङ्गुष्ठादिकनिष्ठान्तमन्त्रसम्बेष्टनं फट्॥ ५३.३७ ॥  
  
प्रान्तेन कुर्याद् विन्यासं पूर्वं करतलद्वये ।  
हृच्छिरः शिखाकवचनेत्रेषु क्रमतो न्यसेत्॥ ५३.३८ ॥  
  
ततस्तु मूलमन्त्रस्य वक्त्रे पृष्ठे तथोदरे।  
बाह्वोर्गुह्ये पादयोश्च जङ्घयोर्जघने क्रमात्॥ ५३.३९ ॥  
  
विन्यसेदक्षराण्यष्टौ ओङ्कारं च तथा स्मरन्।  
एभिः प्रकारैरति शुद्धदेहः पूजां सदैवार्हति नान्यथा हि।  
शरीरशुद्धिं मनसो निवेशं भूतप्रसारं कुरुते नृणां तत्॥ ५३.४० ॥  
  
इति श्रीकालिकापुराणे महामायाकल्पे त्रिपञ्चाशोऽध्यायः॥