+++
title = "०३२ हनुमता सुग्रीवबोधनम्"
title_english = "032 Hanuma s advise to Sugreeva"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-032-Hanumatha_Sugreeva_Bodhanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/03-sugrIva-bodhanam/032_hanumatA_sugrIvabodhanam.md">
<details><summary><h3>IITK ...{Loading}...</h3></summary>

Sugriva's anxiety to know the reason for Lakshmana's anger -- Hanuman
persuades Sugriva to act.



#### श्लोकः
##### मूलम्
अङ्गदस्य वचश्श्रुत्वा सुग्रीवस्सचिवैस्सह।  
लक्ष्मणं कुपितं श्रुत्वा मुमोचासनमात्मवान्4.32.1॥

##### शब्दार्थः
आत्मवान् prudent, सुग्रीवः Sugriva, सचिवैः सह with his counsellors, अङ्गदस्य Angada's, वचः words, श्रुत्वा heard, लक्ष्मणम् of Lakshmana's, कुपितम् an angry man, श्रुत्वा heard, आसनम् seat, मुमोच started

##### आङ्ग्लानुवादः
On hearing about Lakshmana's anger from Angada, prudent Sugriva consulted his counsellors.



#### श्लोकः
##### मूलम्
सचिवानब्रवीद्वाक्यं निश्चित्य गुरुलाघवम्।  
मन्त्रज्ञान्मन्त्रकुशलो मन्त्रेषु परिनिष्ठितान्4.32.2॥

##### शब्दार्थः
मन्त्रकुशलः well versed in counsel, मन्त्रेषु in counselling, परिनिष्ठितान्  highly skilled in secret assessment, सः he, गुरुलाघवम् considering the merits and demerits, निश्चित्य deciding, मन्त्रज्ञान् intelligent ministers, तान् them, वाक्यम् words, अब्रवीत् spoke.

##### आङ्ग्लानुवादः
Sugriva, being skilled in secret assessment of matters, considering the merits and demerits, spoke to his council of ministers capable of intelligent counsellingः



#### श्लोकः
##### मूलम्
न मे दुर्व्याहृतं किञ्चिन्नापि मे दुरनुष्ठितम्।  
लक्ष्मणो राघवभ्राता क्रुद्धः किमिति चिन्तये4.32.3॥

##### शब्दार्थः
मे of me, किञ्चित् a little, न दुर्व्याहृतम् not uttered any harsh or arrogant word, मे of me, अपि दुरनुष्ठितम् indeed no wrong deed is done, राघव भ्राता Rama's brother, लक्ष्मणः Lakshmana, किम् why, क्रुद्धः angry, इति this, चिन्तये I am thinking.

##### आङ्ग्लानुवादः
'Indeed I have not uttered any harsh word or done anything wrong. I, therefore, wonder why Rama's brother, Lakshmana is angry with me?



#### श्लोकः
##### मूलम्
असुहृद्भिर्ममामित्रैर्नित्यमन्तरदर्शिभिः।  
मम दोषानसम्भूतान् श्रावितो राघवानुजः4.32.4॥

##### शब्दार्थः
राघवानुजः Rama's younger brother, असुहृद्भिः heartless people, नित्यम् always, अन्तरदर्शिभिः picking holes at me, अमित्रैः by enmies, मम my, असम्भूतान् imaginary, दोषान् faults, श्रावितः have told.

##### आङ्ग्लानुवादः
'Some enemies, who are always searching for imaginary faults of mine might have poisoned Lakshmana's ears.



#### श्लोकः
##### मूलम्
अत्र तावद्यथाबुद्धि सर्वैरेव यथाविधि।  
भावस्य निश्चयस्तावद्विज्ञेयो निपुणं शनैः4.32.5॥

##### शब्दार्थः
अत्र now, सर्वैरेव by all of you, तावत् in the mean while, यथा बुद्धि  using your intellect , यथाविधि duly, भावस्य your own, निश्चयः decision, तावत् that much, निपुणम् expertise, शनैः slowly, विज्ञेयः inform.

##### आङ्ग्लानुवादः
'In the meanwhile, (right now) all of you should think quietly and try to know the reason (for Lakshmana's anger), using your intellect and expertise logically and decide( the course of action).



#### श्लोकः
##### मूलम्
न खल्वस्ति मम त्रासो लक्ष्मणान्नापि राघवात्।  
मित्रं त्वस्थानकुपितं जनयत्येव सम्भ्रमम्4.32.6॥

##### शब्दार्थः
मम my, लक्ष्मणात् from Lakshmana, त्रासः fear, नास्ति खलु not expected, राघवादपि even from Rama, न not, अस्थानकोपितम् enraged without reason, मित्रम् friend, सम्भ्रमम् misgivings, जनयत्येव  will create.

##### आङ्ग्लानुवादः
'I have no fear either from Lakshmana or from Rama. However, when a friend is enraged without reason, it creates misgivings.



#### श्लोकः
##### मूलम्
सर्वथा सुकरं मित्रं दुष्करं परिपालनम्।  
अनित्यत्वाच्छ चित्तानां प्रीतिरल्पेपि भिद्यते4.32.7॥

##### शब्दार्थः
सर्वथा always, मित्रम् friend, सुकरम् easy, परिपालनम् to maintain friendship, दुष्करम् is difficult, चित्तानाम् of mind, अल्पेऽपि even on flimsy ground, प्रीतिः friendship, अनित्यत्वात्  fickleness, भिद्यते will break.

##### आङ्ग्लानुवादः
'It is easy to earn a friend but keeping the friendship sustained is difficult. Due to fickleness of mind friendship gets broken even on flimsy grounds.



#### श्लोकः
##### मूलम्
अतो निमित्तं त्रस्तोहं रामेण तु महात्मना।  
यन्मयोपकृतं शक्यं प्रतिकर्तुं न तन्मया4.32.8॥

##### शब्दार्थः
अतः निमित्तम् therefore, for that reason, अहम् I am, महात्मना by the noble sire, रामेण by Rama, त्रस्तः  am apprehensive, मम me, यत् whatever, उपकृतम् has been done, तत् that, मया me, प्रतिकर्तुम् to return, न शक्यम्  not able to.

##### आङ्ग्लानुवादः
'Therefore, I am apprehensive of Rama. I am not able to repay the help he has rendered to me'.



#### श्लोकः
##### मूलम्
सुग्रीवेणैवमुक्तस्तु हनुमान्हरिपुङ्गवः।  
उवाच स्वेन तर्केण मध्ये वानरमन्त्रिणाम्4.32.9॥

##### शब्दार्थः
सुग्रीवेण by Sugriva, एवम् in that way, उक्तस्तु been said, हरिपुङ्गवः best of monkeys, हनुमान् Hanuman, वानरमन्त्रिणाम् among monkeys ministers, मध्य in the midst, स्वेन by his own, तर्केण logic, उवाच said these words.

##### आङ्ग्लानुवादः
When Sugriva spoke thus, Hanuman the great monkey, submitted in the presnce of the monkeyministers, applying his own logicः



#### श्लोकः
##### मूलम्
सर्वथा नैतदाश्चर्यं यस्त्वं हरिगणेश्वर।  
न विस्मरसि सुस्निग्धमुपकार कृतं शुभम्4.32.10॥

##### शब्दार्थः
हरिगणेश्वर chief of the vanara clan, त्वम् to you, सुस्निग्धम्  with utmost sense of friendship, कृतम् done, शुभम् good, न विस्मरसि इति यत् forgetting like this, एतत् this way, सर्वथा always, आश्चर्यम् surprise, न no.

##### आङ्ग्लानुवादः
'It is not at all a matter of surprise, O king of vanara clan, that you forgot the good service rendered to you with utmost sense of friendship.



#### श्लोकः
##### मूलम्
राघवेण तु वीरेण भयमुत्सृज्य दूरतः।  
त्वत्प्रियार्थं हतो वाली शक्रतुल्यपराक्रमः4.32.11॥

##### शब्दार्थः
वीरेण by the distinguished hero, राघवेण by Rama, भयम् fear, दूरतः driving away, उत्सृज्य putting aside, त्वत्प्रियार्थम् for your happiness, शक्रतुल्यपराक्रमः valour equal to that of Indra, वाली Vali, हतः killed.

##### आङ्ग्लानुवादः
'To remove your fear and to please you, the great hero Rama has killed Vali, an equal to Indra in valour.



#### श्लोकः
##### मूलम्
सर्वथा प्रणयात्कृद्धो राघवो नात्र संशयः।  
भ्रातरं सम्प्रहितवान्लक्ष्मणं लक्ष्मिवर्धनम्4.32.12॥

##### शब्दार्थः
राघवः Rama, सर्वथा ever, प्रणयात् due to love, क्रुद्धः enraged, अत्र here, संशयः doubt, न no, भ्रातरम् his brother, लक्ष्मिवर्धनम् a bestower of prosperity, लक्ष्मणम् Lakshmana, (सं) प्रहितवान्  sent.

##### आङ्ग्लानुवादः
'Rama's anger is purely out of love for you. He has sent Lakshmana, a bestower of prosperity to you. There is no doubt about it.



#### श्लोकः
##### मूलम्
त्वं प्रमत्तो न जानीषे कालं कालविदां वर।  
फुल्लसप्तच्छदश्यामा प्रवृत्ता तु शरच्छिवा4.32.13॥

##### शब्दार्थः
कालविदाम् among the knowers of time, वर best, त्वम् you are, प्रमत्तः not alert, कालम् time, न जानीषे you are not aware, फुल्लसप्तच्छदश्यामा a lush green season with blossoming saptachada flowers, शिवा (शुभा) auspicious, शरत् autumn, प्रवृत्ता has set in.

##### आङ्ग्लानुवादः
'You knows best the passage of time (changing seasons). But you are not aware out of inattention that the auspicious autumn has set in, making the garden lush green with blossoms of Saptachada flowers.



#### श्लोकः
##### मूलम्
निर्मलग्रहनक्षत्रा द्यौः प्रनष्टवलाहका।  
प्रसन्नाश्च दिशस्सर्वास्सरितश्च सरांसि च4.32.14॥

##### शब्दार्थः
प्रनष्टवलाहका with disappearance of clouds, द्यौः sky, निर्मलग्रहनक्षत्रा with clear appearance of planets and constellations, सर्वाः all, दिशः directions, सरितश्च rivers, सरांसि च and tanks, प्रसन्नाः pleasant.

##### आङ्ग्लानुवादः
'The sky from which the dark clouds have completely disappeared is illumined with planets and stars. The rivers and tanks as well as all directions are pleasant.



#### श्लोकः
##### मूलम्
प्राप्तमुद्योगकालं तु नावैषि हरिपुङ्गव।  
त्वं प्रमत्त इति व्यक्तं लक्ष्मणोऽयमिहागतः4.32.15॥

##### शब्दार्थः
हरिपुङ्गव chief of monkeys, प्राप्तम् having set in, उद्योगकालम् time for making millitary endeavour, नावैषि not aware, त्वम् you, प्रमत्तः इति inattentive, अयं लक्ष्मणः this Lakshmana, इह here, आगतः has come, व्यक्तम् it is evident.

##### आङ्ग्लानुवादः
'O chief of monkeys it is time for military expeditions. Since you are intoxicated you are not aware of this, Lakshmana has come here evidently for this.



#### श्लोकः
##### मूलम्
आर्तस्य हृतदारस्य पुरुषं पुरुषान्तरात्।  
वचनं मर्षणीयं ते राघवस्य महात्मनः4.32.16॥

##### शब्दार्थः
आर्तस्य of a man in distress, हृतदारस्य of a man who is deprived of his wife, महात्मनः of a great self, राघवस्य Rama's, पुरुषान्तरात् from another man, परुषम् harsh, वचनम् words, ते for you, मर्षणीयम् should be tolerated.

##### आङ्ग्लानुवादः
'The message sent by a man who is in distress, and is deprived of his wife should be accepted even if they are harsh since he is a great self (who has rendered you help).



#### श्लोकः
##### मूलम्
कृतापराधस्य हि ते नान्यत्पश्याम्यहं क्षमम्।  
अन्तरेणाञ्जलिं बद्ध्वा लक्ष्मणस्य प्रसादनात्4.32.17॥

##### शब्दार्थः
अञ्जलिम् folded hands, बद्ध्वा by holding, लक्ष्मणस्य Lakshmana's, प्रसादनात् अन्तरेण make him to excuse, क्षमम् to excuse, अन्यत् other than this, कृतापराधस्य for one who has missed his duty, ते you, अहम् I, न पश्यामि I do not see.

##### आङ्ग्लानुवादः
'In these circumstances the best way is seeking apology from Lakshmana with folded hands. I do not see any way other than this.



#### श्लोकः
##### मूलम्
नियुक्तैर्मन्त्रिभिर्वाच्यो ह्यवश्यं पार्थिवो हितम्।  
अत एव भयं त्यक्त्वा ब्रवीम्यवधृतं वचः4.32.18॥

##### शब्दार्थः
नियुक्तैः appointed, मन्त्रिभिः by ministers, पार्थिवः king, अवश्यम् certainly, हितम् good, वाच्यः should advise, अतः एव therefore, भयम् fear, त्यक्त्वा giving up, अवधृतम् what I felt decidedly, वचः ब्रवीमि I am telling these words.

##### आङ्ग्लानुवादः
'The counsellors and ministers appointed by a king should certainly give good advice, without fear. This I tell you since I have faith in my words.



#### श्लोकः
##### मूलम्
अभिक्रुद्धस्समर्थो हि चापमुद्यम्य राघवः।  
सदेवासुरगन्धर्वं वशे स्थापयितुं जगत्4.32.19॥

##### शब्दार्थः
अभिक्रुद्धः if angry, राघवः Rama, चापम् bow, उद्यम्य by lifting, सदेवासुरगन्धर्वम् including gods, demons and ghandarvas, जगत् world, वशे under control, स्थापयितुम् to keep, समर्थो हि able.

##### आङ्ग्लानुवादः




#### श्लोकः
##### मूलम्
न स क्षमः कोपयितुं यः प्रसाद्यः पुनर्भवेत्।  
पूर्वोपकारं स्मरता कृतज्ञेन विशेषतः4.32.20॥

##### शब्दार्थः
पूर्वोपकारम् having received help earlier, स्मरता remembering, विशेषतः more so, कृतज्ञेन by a grateful man, यः whoever, पुनः again, प्रसाद्यः deserves to be propitiated, सः he, कोपयितुम् to show anger, न क्षमः not proper.

##### आङ्ग्लानुवादः
'He who deserves propitiation, should not be offended, more so by a  grateful man, remembering the  help received by him earlier.



#### श्लोकः
##### मूलम्
तस्य मूर्ध्ना प्रणम्य त्वं सपुत्रस्ससुहृज्जनः।  
राजंस्तिष्ठस्व समये भर्तुर्भार्येव तद्वशः4.32.21॥

##### शब्दार्थः
राजन् O king, सपुत्रः along with your son, ससुहृज्जनः with friends, त्वम् you, तस्य his, मूर्ध्ना with your head, प्रणम्य  bow, समये by the oath, भर्तुः to husband, भार्या इव like a wife, तद्वशः subordinates, तिष्ठस्व you may stand by.

##### आङ्ग्लानुवादः
'O king bow down your head along with your son, friends and relations and honour the oath just as a wife subordinates to the will of the husband. Stand by obediently.



#### श्लोकः
##### मूलम्
न रामरामानुजशासनं त्वया  
कपीन्द्र युक्तं मनसाऽप्यपोहितुम्।  
मनो हि ते ज्ञास्यति मानुषं बलं  
स राघवस्यास्य सुरेन्द्रवर्चसः4.32.22॥

##### शब्दार्थः
कपीन्द्र O king of monkeys, रामरामानुजशासनम् Rama's word or Lakshmana's command, त्वया by you, मनसापि even in heart, अपोहितुम् to overlook, न युक्तम् not proper, अस्य his, सराघवस्य along with Rama, सुरेन्द्रवर्चसः countenace having the lustre of Indra, मानुषम् human, बलम् strength, ते मनः your mind, ज्ञास्यति हि  knows.

##### आङ्ग्लानुवादः
'O king of monkeys It is not right for you to overlook the commands of Rama or Lakshmana even in mind. You know the superhuman virtues of Rama, particularly his valour. The two brothers are like Indra (and Upendra) in valour and might.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे द्वात्रिंशस्सर्गः॥  
Thus ends the thirtysecond sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/03-sugrIva-bodhanam/032_hanumatA_sugrIvabodhanam.md">
<details><summary><h3>भूषणम् ...{Loading}...</h3></summary>



अङ्गदस्य वचः श्रुत्वा सुग्रीवः सचिवैः सह ।  

लक्ष्मणं कुपितं श्रुत्वा मुमोचासनमात्मवान्  ॥  ४।३२।१  ॥   

अथ हनुमता हितोपदेशो द्वात्रिंशे अङ्गदस्येत्यादि । अङ्गदस्य
प्राधान्यादङ्गदस्य वचः श्रुत्वेत्युक्तम् । आसनं मुमोच
भयेनासनादुदतिष्ठदित्यर्थः  ॥  ४।३२।१  ॥   

  

सचिवानब्रवीद्वाक्यं निश्चित्य गुरुलाघवम् ।  

मन्त्रज्ञान्मन्त्रकुशलो मन्त्रेषु परिनिष्ठितान्  ॥  ४।३२।२  ॥   

सचवानिति । मन्त्रकुशलः मन्त्रप्रयोगकुशलः  ॥  ४।३२।२  ॥   

  

न मे दुर्व्याहृतं किञ्चिन्नापि मे दुरनुष्ठितम् ।  

लक्ष्मणो राघवभ्राता क्रुद्धः किमिति चिन्तये  ॥  ४।३२।३  ॥   

दुर्व्याहृतं परुषभाषणम् । दुरनुष्ठितम् अपकारः । किं किमर्थम्?  ॥  ४।३२।३
 ॥   

  

असुहृद्भिर्ममामित्रैर्नित्यमन्तरदर्शिभिः ।  

मम दोषानसम्भूतान् श्रावितो राघवानुजः  ॥  ४।३२।४  ॥   

असुहृद्भिरिति । असुहृद्भिः अशोभनहृदयैः  ॥  ४।३२।४  ॥   

  

अत्र तावद्यथाबुद्धि सर्वैरेव यथाविधि ।  

भावस्य निश्चयस्तावद्विज्ञेयो निपुणं शनैः  ॥  ४।३२।५  ॥   

अत्रेति । तावत् प्रथमम् । यथाविधि यथाक्रमम् । भावस्य चेष्टायाः । निश्चयः
अध्यवसायः  ॥  ४।३२।५  ॥   

  

न खल्वस्ति मम त्रासो लक्ष्मणान्नापि राघवात् ।  

मित्रं त्वस्थानकुपितं जनयत्येव सम्भ्रमम्  ॥  ४।३२।६  ॥   

निजभयकृतमासनचलनमपह्नुते न खल्विति  ॥  ४।३२।६  ॥   

  

सर्वथा सुकरं मित्रं दुष्करं परिपालनम् ।  

अनित्यत्वाच्च चित्तानां प्रीतिरल्पे ऽपि भिद्यते  ॥  ४।३२।७  ॥   

मित्रस्यास्थानकोषसम्भावनायां लोकन्यायमाह सर्वथेति । अल्पे, वैषम्य इति
शेषः  ॥  ४।३२।७  ॥   

  

अतो निमित्तं त्रस्तो ऽहं रामेण तु महात्मना ।  

यन्ममोपकृतं शक्यं प्रतिकर्तुं न तन्मया  ॥  ४।३२।८  ॥   

अत इति । महात्मना रामेण । मम यदुपकृतं तन्मया प्रति कर्तुं न शक्यम् । अतो
निमित्तम् अस्मान्निमित्तात् त्रस्तो ऽहमिति सम्बन्धः  ॥  ४।३२।८  ॥   

  

सुग्रीवेणैवमुक्तस्तु हनुमान् हरिपुङ्गवः ।  

उवाच स्वेन तर्केण मध्ये वानरमन्त्रिणाम्  ॥  ४।३२।९  ॥   

तर्केण ऊहेन  ॥  ४।३२।९  ॥   

  

सर्वथा नैतदाश्चर्यं यस्त्वं हरिगणेश्वर ।  

न विस्मरसि सुस्निग्धमुपकारकृतं शुभम्  ॥  ४।३२।१०  ॥   

राघवेण तु वीरेण भयमुत्सृज्य दूरतः ।  

त्वत्प्रियार्थं हतो वाली शक्रतुल्यपराक्रमः  ॥  ४।३२।११  ॥   

सर्वथा प्रणयात् क्रुद्धो राघवो नात्र संशयः ।  

भ्रातरं सम्प्रहितवान् लक्ष्मणं लक्ष्मिवर्द्धनम्  ॥  ४।३२।१२  ॥   

त्वं प्रमत्तो न जानीषे कालं कालविदां वर ।  

फुल्लसप्तच्छदश्यामा प्रवृत्ता तु शरच्छिवा  ॥  ४।३२।१३  ॥   

निर्मलग्रहनक्षत्रा द्यौः प्रनष्टबलाहका ।  

प्रसन्नाश्च दिशः सर्वाः सरितश्च सरांसि च  ॥  ४।३२।१४  ॥   

प्राप्तमुद्योगकालं तु नावैषि हरिपुङ्गव ।  

त्वं प्रमत्त इति व्यक्तं लक्ष्मणो ऽयमिहागतः  ॥  ४।३२।१५  ॥   

उपकारकृतम् उपकारकारिणम्  ॥  ४।३२।१०१५  ॥   

  

आर्तस्य हृतदारस्य परुषं पुरुषान्तरात् ।  

वचनं मर्षणीयं ते राघवस्य महात्मनः  ॥  ४।३२।१६  ॥   

आर्तस्येति । पुरुषान्तरात् लक्ष्मणात्, आगतमिति शेषः । अत्र मर्षणीयत्वे
बहवो हेतव उपन्यस्यन्ते । हृतदारस्य परुषवचनं मर्षणीयम् ।
एवमार्तस्येत्यादौ । राघवस्य महात्मनः परमात्मनः, सर्वस्वामिन इत्यर्थः  ॥ 
४।३२।१६  ॥   

  

कृतापराधस्य हि ते नान्यत् पश्याम्यहं क्षमम् ।  

अन्तरेणाञ्जलिं बद्ध्वा लक्ष्मणस्य प्रसादनात्  ॥  ४।३२।१७  ॥   

अथापराधप्रायश्चितं विदधाति कृतेति । कृतापराधस्य न त्वारब्धापराधस्य
अपराधारम्भकाले सानुतापो यदि लघुप्रायश्चितेन तदा तस्य परिहारः स्यात्, न
तथा ऽभूः किन्तु निश्चयेन कृतापराधो ऽसि, तेन अञ्जलिं बद्ध्वा लक्ष्मणस्य
प्रसादनादन्तरेण प्रसादनं विना अन्यत् क्षमम् अपराधपरिहारक्षमं साधनं न
पश्यामि । "अञ्जलिः परमा मुद्रा क्षिप्रं देवप्रसादिनी" इति शास्त्रात् ।
लक्ष्मणस्येत्यनेन तदीयं प्रत्यञ्जलिरेव भगवदपचारपरिहारक इत्युक्तम्,
"त्वदङ्घ्रिमुद्दिश्य" इतिवत् । ते इत्यनेनात्राधिकरिनियमो नास्तीत्युच्यते
। अञ्जलिमित्येकवचनेन सकृत्करणमेवालमित्युक्तम् । बद्ध्वेत्यनेन
देशकालनियमाभावः सूचितः । बद्ध्वा लक्ष्मणस्य प्रसादनादित्यनेन क्षिप्रं
देवप्रसादिनीत्यस्यार्थः उक्तः  ॥  ४।३२।१७  ॥   

  

नियुक्तैर्मन्त्रिभिर्वाच्यो ह्यवश्यं पार्थिवो हितम् ।  

अत एव भयं त्यक्त्वा ब्रवीम्यवधृतं वचः  ॥  ४।३२।१८  ॥   

किमेव मां प्रति हीनवृत्तमुपदिष्टवानसीत्यत्राह नियुक्तैःरिति  ॥  ४।३२।१८
 ॥   

  

अभिक्रुद्धः समर्थो हि चापमुद्यम्य राघवः ।  

सदेवासुरगन्धर्वं वशे स्थापयितुं जगत्  ॥  ४।३२।१९  ॥   

कथमिदं हितम्? तत्राह अभिक्रुद्ध इति  ॥  ४।३२।१९  ॥   

  

न स क्षमः कोपयितुं यः प्रसाद्यः पुनर्भवेत् ।  

पूर्वोपकारं स्मरता कृतज्ञेन विशेषतः  ॥  ४।३२।२०  ॥   

हेत्वन्तरमाह न स इति  ॥  ४।३२।२०  ॥   

  

तस्य मूर्ध्ना प्रणम्य त्वं सपुत्रः ससुहृज्जनः ।  

राजंस्तिष्ठ स्वसमये भर्तुर्भार्येव तद्वशे  ॥  ४।३२।२१  ॥   

अञ्जलिं बद्ध्वेत्युक्तं विवृणोति तस्येति स्वसमये तिष्ठ तद्वशे च तिष्ठ  ॥ 
४।३२।२१  ॥   

  

न रामरामानुजशासनं त्वया कपीन्द्र युक्तं मनसाप्यपोहितुम् ।  

मनो हि ते ज्ञास्यति मानुषं बलं सराघवस्यास्य सुरेन्द्रवर्चसः  ॥  ४।३२।२२
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
द्वात्रिंशः सर्गः  ॥  ३२  ॥   

सुरेन्द्रवर्चसः सराघवस्व सलक्ष्मणस्य अस्य रामस्य मानुषं बलं
दिव्यास्त्रादिबलमन्तरेण केवलं स्वाभाविकं बलं ते मनो ज्ञास्यति हि
जानात्येव, सालगिरिभेदनादौ दृष्टचरत्वादिति भावः  ॥  ४।३२।२२  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने द्वात्रिंशः सर्गः  ॥  ३२  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/03-sugrIva-bodhanam/032_hanumatA_sugrIvabodhanam.md">
<details><summary><h3>शिरोमणी ...{Loading}...</h3></summary>



मन्त्रिप्रार्थनानन्तरकालिकं सुग्रीववृत्तान्तमुपक्रमते अङ्गदस्येत्यादिभिः
। अङ्गदस्य अङ्गदप्रेरितमन्त्रिणोर्वचः श्रुत्वा आत्मवान्
धैर्यवान्सुग्रीवः आसनं मुमोच । शयनासनाद्बहिस्तस्थौ  ॥  ४।३२।१  ॥   

  

स इति । गुरलाघवं गुरुत्वलघुत्वे रामे गुरुत्वं स्वस्मिन् लघुत्वं
चेत्यर्थः, निश्चित्य मन्त्रेषु परिनिष्ठितः तद्विषयकातीवज्ञानवान् अत एव
मन्त्रकुशलः मन्त्रप्रयोगे निपुणः स सुग्रीवः मन्त्रज्ञान् तान् मन्त्रिणः
वाक्यमब्रवीत्  ॥  ४।३२।२  ॥   

  

तद्वचनाकारमाह नेति । मे मया किंचिन्न दुर्व्याहृतं दुरुक्तं रामायेति
शेषः, नापि किंचिन्मे दुरनुष्ठितमनिष्टं कृतं रामस्येति शेषः, अतः लक्ष्मणः
किं किमर्थं क्रुद्धः इत्यहं चिन्तये विचारयामि  ॥  ४।३२।३  ॥   

  

स्वनिश्चितमाह असुहृद्भिः मलिनान्तःकरणैः अत एव नित्यमन्तरदर्शिभिः
स्वबुद्धिप्रकल्पितक्षुद्रबोधनशीलैः ममामित्रैः रिपुभिः असंभूतान् मया
अनिष्पादितान् मम दोषान् राघवानुजः श्रावितः कारणमन्तरा लक्ष्मणक्रोधो न
संभवतीति तात्पर्यम्  ॥  ४।३२।४  ॥   

  

अत्रेति । अत्र अस्मिन् समये भावस्य मच्चित्तान्तकस्य लक्ष्मणस्य निश्चयो
ऽभिप्रायः यथाबुद्धिः स्वस्वबुद्ध्यनुरूपं यथाविधि विधिमनातिक्रम्य निपुणं
यथा भवति तथा सर्वैः भवद्भिः तावन्मत्सङ्गमात्पूर्वमेव शनैर्विज्ञेयः  ॥ 
४।३२।५  ॥   

  

नेति । राघवात् रामान्न मम त्रासः अत एव लक्ष्मणादपि न त्रासः
अस्थानकुपितमपराधाभावेन अनवसरकोपविशिष्टं तु संभ्रमं भयं जनयत्येव । एतेन
अयं मित्रद्रोहीति लोकोक्तेर्बिभेमीति सूचितम् । न त्रास इत्यनेनापराधे ऽपि
राघवः शरणागतं न त्यजतीति सुग्रीवनिश्चयः सूचितः । कथंचिदुपकारेण कृतेनैकेन
तुष्यति  ॥  न स्मरत्यपकाराणां शतमप्यात्मवत्तया  ॥ 
इत्यादिवचनमत्रानुसंधेयम्  ॥  ४।३२।६ ॥   

  

सर्वथेति । मित्रं सर्वथा सर्वप्रकारेण सुकरमनायासेन मित्रं लभ्यते
इत्यर्थः, प्रतिपालनं मित्रस्य रक्षणं तु दुष्करं तत्र हेतुः
चित्तानामनित्यत्वात्प्रतिक्षणं विषयान्तरवर्तित्वाद्धेतोः अल्पे जने
प्रीतिर्भिद्यते  ॥  ४।३२।७  ॥   

  

अत इति । महात्मना रामेण यत् ममोपकृतं तत्प्रतिकर्तुं मया न शक्यमतः इदं
निमित्तं त्रस्तो ऽहम्  ॥  ४।३२।८  ॥   

  

सुग्रीवेणेति । सुग्रीवेण एवमुक्ते सति हरिपुङ्गवो हनुमान् वानरमन्त्रिणां
मध्ये स्वेन स्वकीयेन तर्केण अनुमानेन उवाच  ॥  ४।३२।९  ॥   

  

सर्वथेति । हे हरिगणेश्वर अविस्रब्धमतिविश्वस्तं यथा भवति तथा कृतमुपकारं
यत् सर्वथा त्वं न विस्मरसि तदेतत् आश्चर्यं न, महात्मनां स्वभाव एवायमिति
तात्पर्यम्  ॥  ४।३२।१०  ॥   

  

राघवेणेति । राघवेण भयं दूरतः उत्सृज्य वाली हतः, एतेन राघवस्य त्वय्यतीव
कृपेति सूचितम्  ॥  ४।३२।११  ॥   

  

सर्वथेति । सर्वथा सर्वप्रकारेण प्रणयात् त्वद्विषयकस्नेहादेव राघवः
क्रुद्धः त्वद्विघातकापराघजनितदोषं निवर्तयितुं
क्रोधाभासमाश्रितवानित्यर्थः, तत्र संशयो न । अत एव भ्रातरं संप्रहितवान्
प्रेषितवान्  ॥  ४।३२।१२  ॥   

  

अपराधमेव बोधयति त्वमिति । हे कालविदांवर प्रमत्तः असावधानचित्तस्त्वं कालं
स्वप्रतिज्ञातान्वेषणसमयं न जानीषे स्मरसि । ननु कः स काल इत्यत आह
फुल्लसप्तच्छदश्यामा पुष्पितसप्तच्छदहेतुकश्यामत्वविशिष्टा शुभागमनयोग्या
शरत् प्रवृत्ता  ॥  ४।३२।१३  ॥   

  

तल्लक्षणमाह निर्मलेति । प्रनष्टाः बलाहकाः मेघाः यस्यां सा अत एव
निर्मलग्रहनक्षत्रा द्यौः प्रकाशते इति शेषः, अत एव दिक्प्रभृतयः प्रसन्नाः
 ॥  ४।३२।१४ ॥   

  

प्राप्तमिति । हे हरिपुङ्गव प्राप्तमुद्योगकालं यतो नावैषि अतस्त्वं
प्रमत्तः इति व्यक्तम् अत एव अयं लक्ष्मणं इहागतः  ॥  ४।३२।१५  ॥   

  

आर्तस्येति । पुरुषान्तरात् लक्ष्मणात् श्रुतमिति शेषः । हृतदारस्य राघवस्य
परुषं परुषाभासं वचनं ते त्वया मर्षणीयं क्षन्तव्यम्  ॥  ४।३२।१६  ॥   

  

कृतेति । अञ्जलिं बद्ध्वा लक्ष्मणस्य प्रसादनात् अन्तरेण विना कृतापराधस्य
ते अन्यत् क्षमं योग्यं न पश्यामि  ॥  ४।३२।१७  ॥   

  

ननु मद्भयरहित इव त्वं कथं ब्रवीषीत्यत आह नियुक्तैरिति । नियुक्तैः
युक्तार्थबोधने नियोजितैः पार्थिवो ऽवश्यं हितं वाच्यः इत एव भयं त्यक्त्वा
अवधृतं हितत्वेन निश्चितं वचो ब्रवीमि  ॥  ४।३२।१८  ॥   

  

राघवस्य प्रसादने तवैव हितं तत्कार्य त्वन्यथापि सेत्स्यतीत्याह अभीति ।
अभिक्रुद्धो राघवः चापमुद्यम्य सदेवासुरगन्धर्वं देवादिसहितं जगत् स्ववशे
स्थापयितुं समर्थः । एतेन रावणमपि स्ववशे स्थापयितुं समर्थ एवेति बोधितम्
 ॥  ४।३२।१९  ॥   

  

नेति । यो रामः पुनः निरन्तरं प्रसाद्यः सर्वैरिति शेषः, सः कृतज्ञेन अत एव
पूर्वोपकारं स्मरता त्वया विशेषतः प्रसाद्यः अत एव कोपयितुं न क्षमः  ॥ 
४।३२।२०  ॥   

  

प्रसादनोपायमाह तस्येति । तस्य राघवस्य पादौ मूर्ध्ना प्रणम्य समये
प्राप्तकाले भ्रातुर्भार्येव तद्वशे तिष्ठस्व तिष्ठ  ॥  ४।३२।२१  ॥   

  

उपसंहरन्नाह नेति । रामरामानुजयोः शासनं मनसा ऽपि अपोहितुं त्यक्तुं त्वया
न शक्यम् । तत्र हेतुः सराघवस्य रामसहितस्य अस्य लक्ष्मणस्य मानुषं मः
इयत्ताया अनुषः विध्वंसो यस्मिन् तद्बलं ते मनो ज्ञास्यति जानाति  ॥ 
४।३२।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
द्वात्रिंशः सर्गः  ॥  ४।३२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/03-sugrIva-bodhanam/032_hanumatA_sugrIvabodhanam.md">
<details><summary><h3>तिलकम् ...{Loading}...</h3></summary>



अङ्गदस्येति  ॥  ४।३२।१  ॥   

  

गुरुलाघवं गुरुत्वलघुत्वे इत्यर्थः  ॥  ४।३२।२  ॥   

  

दुर्व्याहृतमनुचितवचनमुक्तम् । दुरनुष्ठितमनुचितं कृत्यं कृतमिति शेषः  ॥ 
४।३२।३  ॥   

  

कोपकारणमुन्नयति-- असुहृद्भिरिति । असुहृदः शत्रवः अमित्रा अपकारिणः अन्तरं
छिद्रम् असंभूताननुत्पन्नान् श्रावितः नूनमिति शेषः  ॥  ४।३२।४  ॥   

  

अत्र लक्ष्मणकोपविषये । तावत्प्रथमतः । यथा तत्त्वात्मिका बुद्धिर्ज्ञानं
यस्मिन्निश्चये स भावस्य कोपस्य निश्चयस्तात्त्विककोपनिमित्तस्य निश्चयो
विज्ञेयः कर्तव्यः  ॥  ४।३२।५  ॥   

  

त्रासः । मदपराधमूल इति शेषः । कुतस्तर्हि त्रासो ऽत आह-- मित्रमिति ।
अस्थाने ऽकाण्डे वास्तवापराधाभावे ऽपि रिपुकृतमिथ्योपजापेन कुपितं
सञ्जातकोपं मित्रं संभ्रमं भयं जनयत्येव  ॥  ४।३२।६  ॥   

  

रिपुजोपजापपरिहारेण सख्यपालनं दुष्करमित्याह-- सर्वथेति । अल्पे ऽपि उपजापे
इति शेषः  ॥  ४।३२।७  ॥   

  

अतोनिमित्तमस्मान्निमित्तात् । अथ स्वदोषशङ्कानिवृत्तये कृतज्ञतां
मन्त्रिभ्यो दर्शयति रामेण त्विति  ॥  ४।३२।८  ॥   

  

अथ मुख्यमन्त्री हनूमान्कोपनिमित्तं निश्चित्याह-- सुग्रीवेणेति । तर्को
युक्तिः  ॥  ४।३२।९  ॥   

  

अथ निश्चयं विवक्षुः स्वस्य गुणग्राहित्वरूपं मन्त्रिलक्षणं प्रकटयति--
सर्वथेति  ॥  ४।३२।१०  ॥   

  

उपकारमेवाह-- राघवेणेति । भयं वालिपराक्रमजं वालिनश्छलेन वधकृतं लोकापवादजं
वा  ॥  ४।३२।११  ॥   

  

प्रणयात्क्रुद्धः । न तु त्वद्रिपूपजापत इत्यर्थः  ॥  ४।३२।१२  ॥   

  

प्रणयकोपस्यापि निमित्ताभासं दर्शयति-- त्वमिति । कालं प्रतिज्ञातं
सीतान्वेषणकालम् । प्रवृत्ता प्रकर्षेण वृत्ता गतप्रायेति यावत्  ॥ 
४।३२।१३,१४  ॥   

  

व्यक्तं ज्ञात्वेति शेषः  ॥  ४।३२।१५  ॥   

  

पुरुषान्तराल्लक्ष्मणाच्छ्रुतं परुषं वचनं ते त्वया मर्षणीयम् ।
तत्संभावनमालक्ष्यायमुपदेशः  ॥  ४।३२।१६,१७  ॥   

  

नियुक्तैः हितोपदेशे इति शेषः । भयं त्यक्त्वा ब्रवीमि राजानमपि
कार्यवशात्परस्मा अञ्जलिं कुर्विति वचो ऽवधृतं निश्चितं वदामि  ॥ 
४।३२।१८,१९  ॥   

  

यः पुनः प्रसाद्यो भवेत्स कोपयितुं न क्षमो न युक्तः  ॥  ४।३२।२०,२१  ॥   

  

अपोहितुमुपेक्षितुम् । सराघवस्य सलक्ष्मणस्यास्य रामस्य मानुषं
मनुष्यमतिक्रान्तं बलं ते मनो ज्ञास्यति जानात्येव वालिवधादिनेति भावः  ॥ 
४।३२।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे द्वात्रिंशः सर्गः  ॥  ४।३२  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/03-sugrIva-bodhanam/032_hanumatA_sugrIvabodhanam.md">
<details><summary><h3>द्राविडपाठः ...{Loading}...</h3></summary>



  
अङ्गदस्य वचः श्रुत्वा सुग्रीवः सचिवैः सह।  
लक्ष्मणं कुपितं श्रुत्वा मुमोचासनमात्मवान् ॥ 4.32.1 ॥   
सचिवानब्रवीद्वाक्यं निश्चित्य गुरुलाघवम्।  
मन्त्रज्ञान्मन्त्रकुशलो मन्त्रेषु परिनिष्ठितान् ॥ 4.32.2 ॥   
न मे दुर्व्याहृतं किञ्चिन्नापि मे दुरनुष्ठितम्।  
लक्ष्मणो राघवभ्राता क्रुद्धः किमिति चिन्तये ॥ 4.32.3 ॥   
असुहृद्भिर्ममामित्रैर्नित्यमन्तरदर्शिभिः।  
मम दोषानसम्भूतान् श्रावितो राघवानुजः ॥ 4.32.4 ॥   
अत्र तावद्यथाबुद्धि सर्वैरेव यथाविधि।  
भावस्य निश्चयस्तावद्विज्ञेयो निपुणं शनैः ॥ 4.32.5 ॥   
न खल्वस्ति मम त्रासो लक्ष्मणान्नापि राघवात्।  
मित्रं त्वस्थानकुपितं जनयत्येव सम्भ्रमम् ॥ 4.32.6 ॥   
सर्वथा सुकरं मित्रं दुष्करं परिपालनम्।  
अनित्यत्वाच्च चित्तानां प्रीतिरल्पेऽपि भिद्यते ॥ 4.32.7 ॥   
अतो निमित्तं त्रस्तोऽहं रामेण तु महात्मना।  
यन्ममोपकृतं शक्यं प्रतिकर्तुं न तन्मया ॥ 4.32.8 ॥   
सुग्रीवेणैवमुक्तस्तु हनुमान् हरिपुङ्गवः।  
उवाच स्वेन तर्केण मध्ये वानरमन्त्रिणाम् ॥ 4.32.9 ॥   
सर्वथा नैतदाश्चर्यं यस्त्वं हरिगणेश्वर।  
न विस्मरसि सुस्निग्धमुपकारकृतं शुभम् ॥ 4.32.10 ॥   
राघवेण तु वीरेण भयमुत्सृज्य दूरतः।  
त्वत्प्रियार्थं हतो वाली शक्रतुल्यपराक्रमः ॥ 4.32.11 ॥   
सर्वथा प्रणयात् क्रुद्धो राघवो नात्र संशयः।  
भ्रातरं सम्प्रहितवान् लक्ष्मणं लक्ष्मिवर्द्धनम् ॥ 4.32.12 ॥   
त्वं प्रमत्तो न जानीषे कालं कालविदां वर।  
फुल्लसप्तच्छदश्यामा प्रवृत्ता तु शरच्छिवा ॥ 4.32.13 ॥   
निर्मलग्रहनक्षत्रा द्यौः प्रनष्टबलाहका।  
प्रसन्नाश्च दिशः सर्वाः सरितश्च सरांसि च ॥ 4.32.14 ॥   
प्राप्तमुद्योगकालं तु नावैषि हरिपुङ्गव।  
त्वं प्रमत्त इति व्यक्तं लक्ष्मणोऽयमिहागतः ॥ 4.32.15 ॥   
आर्तस्य हृतदारस्य परुषं पुरुषान्तरात्।  
वचनं मर्षणीयं ते राघवस्य महात्मनः ॥ 4.32.16 ॥   
कृतापराधस्य हि ते नान्यत् पश्याम्यहं क्षमम्।  
अन्तरेणाञ्जलिं बद्ध्वा लक्ष्मणस्य प्रसादनात् ॥ 4.32.17 ॥   
नियुक्तैर्मन्त्रिभिर्वाच्यो ह्यवश्यं पार्थिवो हितम्।  
अत एव भयं त्यक्त्वा ब्रवीम्यवधृतं वचः ॥ 4.32.18 ॥   
अभिक्रुद्धः समर्थो हि चापमुद्यम्य राघवः।  
सदेवासुरगन्धर्वं वशे स्थापयितुं जगत् ॥ 4.32.19 ॥   
न स क्षमः कोपयितुं यः प्रसाद्यः पुनर्भवेत्।  
पूर्वोपकारं स्मरता कृतज्ञेन विशेषतः ॥ 4.32.20 ॥   
तस्य मूर्ध्ना प्रणम्य त्वं सपुत्रः ससुहृज्जनः।  
राजंस्तिष्ठ स्वसमये भर्तुर्भार्येव तद्वशे ॥ 4.32.21 ॥   
न रामरामानुजशासनं त्वया कपीन्द्र युक्तं मनसाप्यपोहितुम्।  
मनो हि ते ज्ञास्यति मानुषं बलं सराघवस्यास्य सुरेन्द्रवर्चसः ॥ 4.32.22 ॥   

</details>
</div>
