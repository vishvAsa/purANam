+++
title = "०५ ०५ लङ्कादहनम्"

+++


१. स च वाग्भिः प्रशस्ताभिः गमिष्यन् पूजितस्तया ।  
२. तस्माद् देशादपाक्रम्य चिन्तयामास वानरः ॥  
३. कार्ये कर्मणि निर्दिष्टे यो बहून्यपि साधयेत् ।  
४. पूर्वकार्याविरोधेन स कार्यं कर्तुमर्हति ॥  
५. स ह्येकः साधको हेतुः स्वल्पस्यापीह कर्मणि ।  
६. यो ह्यर्थं बहुधा वेद स समर्थोऽर्थसाधने ॥  
७. इदमस्य नृशंसस्य नन्दनोपममुत्तमम् ।  
८. वनं नेत्रमनःकान्तं नानाद्रुमलतायुतम् ॥  
९. इदं विध्वंसयिष्यामि शुष्कं वनमिवानिलः ।  
१०. अस्मिन् भग्ने ततः कोपं करिष्यति स रावणः ॥  
११. ततः समासाद्य रणे दशाननम्  
१२. समन्त्रिवर्गं सबलप्रयायिनम् ।  
१३. हृदिस्थितं तस्य मतं बलं च  
१४. सुखेन मत्वाहमितः पुनर्व्रजे ॥  
१५. ततो मारुतवत् क्रुद्धो मारुतिर्भीमविक्रमः ।  
१६. ऊरुवेगेन महता द्रुमान् क्षेप्तुमथारभत् ॥  
१७. तद्वनं मथितैर्वृक्षैः भिन्नैश्च सलिलाशयैः ।  
१८. चूर्णितैः पर्वताग्रैश्च क्लान्तद्रुमलतायुतैः ।  
१९. नानाशकुन्तनिरुतैः बभूवाप्रियदर्शनम् ॥  
२०. ततो गतायां निद्रायां राक्षस्यो विकृताननाः ।  
२१. तद्वनं ददृशुर्भग्नं तं च वीरं महाकपिम् ॥  
२२. स ता दृष्ट्वा महाबाहुः महासत्त्वो महाबलः ।  
२३. चकार सुमहद्रूपं राक्षसीनां भयावहम् ॥  
२४. ततस्तु गिरिसङ्काशमतिकायं महाबलम् ।  
२५. राक्षस्यो वानरं दृष्ट्वा पप्रच्छुर्जनकात्मजाम् ॥  
२६. कोऽयं कस्य कुतो वायं किं निमित्तमिहागतः ।  
२७. कथं त्वया सहानेन संवादः कृत इत्युत ॥  
२८. अथाब्रवीत् तदा साध्वी सीता सर्वाङ्गशोभना ।  
२९. यूयमेवास्य जानीत योऽयं यद् वा करिष्यति ॥  
३०. अहिरेव ह्यहेः पादान् विजानाति न संशयः ।  
३१. अहमप्यतिभीतास्मि नैव जानामि को ह्ययम् ॥  
३२. वैदेह्या वचनं श्रुत्वा राक्षस्यो विद्रुता द्रुतम् ।  
३३. विरूपं वानरं भीमं रावणाय न्यवेदिषुः ॥  
३४. अशोकवनिकामध्ये राजन् भीमवपुः कपिः ।  
३५. सीतया कृतसंवादः तिष्ठत्यमितविक्रमः ॥  
३६. न तत्र कश्चिदुद्देशो यस्तेन न विनाशितः ।  
३७. यत्र सा जानकी देवी स तेन न विनाशितः ॥  
३८. तस्योग्ररूपस्योग्रं तं दण्डमाज्ञातुमर्हसि ॥  
३९. राक्षसीनां वचः श्रुत्वा कोपसंवर्धितेक्षणः ।  
४०. चिताग्निरिव जज्वाल रावणो राक्षसेश्वरः ॥  
४१. तस्य क्रुद्धस्य नेत्राभ्यां प्रापतन्नश्रुबिन्दवः ।  
४२. दीप्ताभ्यामिव दीपाभ्यां सार्चिषः स्नेहबिन्दवः ॥  
४३. आत्मनः सदृशान् वीरान् किङ्करान् नाम राक्षसान् ।  
४४. व्यादिदेश महातेजा निग्रहार्थं हनूमतः ॥  
४५. ते गदाभिर्विचित्राभिः परिघैः काञ्चनाङ्गदैः ।  
४६. आजग्मुर्वानरश्रेष्ठं शरैरादित्यसन्निभैः ॥  
४७. मुद्गरैः पट्टिशैः शूलैः प्रासतोमरपाणयः ।  
४८. परिवार्य हनूमन्तं सहसा तस्थुरग्रतः ॥  
४९. हनूमानपि तेजस्वी श्रीमान् पर्वतसन्निभः ।  
५०. पुच्छमास्फोटयामास लङ्कां शब्देन पूरयन् ॥  
५१. स तैः परिवृतः शूरैः सर्वतः स महाबलः ।  
५२. आससादायसं भीमं परिघं तोरणाश्रितम् ॥  
५३. स तं परिघमादाय जघान रजनीचरान् ।  
५४. विचचाराम्बरे वीरः परिगृह्य च मारुतिः ॥  
५५. सूदयामास वज्रेण दैत्यानिव सहस्रदृक् ॥  
५६. स हत्वा राक्षसान् वीरः किङ्करान् मारुतात्मजः ।  
५७. युद्धाकाङ्क्षी महावीरः तोरणं समुपाश्रितः ॥  
५८. ततस्तस्माद् भयान्मुक्ताः कतिचित् तत्र राक्षसाः ।  
५९. निहतान् किङ्करान् सर्वान् रावणाय न्यवेदयन् ॥  
६०. स राक्षसानां निहतं महाबलम्  
६१. निशम्य राजा परिवृत्तलोचनः ।  
६२. समादिदेशाप्रतिमं पराक्रमम्  
६३. प्रहस्तपुत्रं समरे सुदुर्जयम् ॥  
६४. सन्दिष्टो राक्षसेन्द्रेण प्रहस्तस्य सुतो बली ।  
६५. जम्बुमाली महादम्ष्‍ट्रो निर्जगाम धनुर्धरः ॥  
६६. रथेन खरयुक्तेन तमागतमुदीक्ष्य सः ।  
६७. हनूमान् वेगसंपन्नो जहर्ष च ननाद च ॥  
६८. तं तोरणविटङ्कस्थं हनूमन्तं महाकपिम् ।  
६९. जम्बुमाली महातेजा विव्याध निशितैः शरैः ॥  
७०. चुकोप बाणाभिहतो राक्षसस्य महाकपिः ।  
७१. ततः पार्श्वेऽतिविपुलां ददर्श महतीं शिलाम् ॥  
७२. तरसा तां समुत्पाट्य चिक्षेप जववद् बली ।  
७३. तां शरैर्दशभिः क्रुद्धस्ताडयामास राक्षसः ॥  
७४. विपन्नं कर्म तद् दृष्ट्वा हनूमान्श्चण्डविक्रमः ।  
७५. अतिवेगोऽतिवेगेन भ्रामयित्वा बलोत्कटः ।  
७६. परिघं पातयामास जम्बुमालेर्महोरसि ॥  
७७. न धनुर्न रथो नाश्वाः तत्रादृश्यन्त नेषवः ।  
७८. स हतस्तरसा तेन जम्बुमाली महारथः ।  
७९. पपात निहतो भूमौ चूर्णिताङ्ग इव द्रुमः ॥  
८०. जम्बुमालिं सुनिहतं किङ्करान्श्च महाबलान् ।  
८१. चुक्रोध रावणः श्रुत्वा क्रोधसंरक्तलोचनः ॥  
८२. स विरूपाक्षयूपाक्षौ दुर्धरं चैव राक्षसम् ।  
८३. प्रघसं भासकर्णं च पञ्च सेनाग्रनायकान् ।  
८४. सन्दिदेश दशग्रीवो वीरान् नयविशारदान् ॥  
८५. यात सेनाग्रगाः सर्वे महाबलपरिग्रहाः ।  
८६. न ह्यहं तं कपिं मन्ये कर्मणा प्रतितर्कयन् ॥  
८७. दृष्टा हि हरयः पूर्वे मया विपुलविक्रमाः ।  
८८. वाली च सहसुग्रीवो जाम्बवान्श्च महाबलः ॥  
८९. नैवं तेषां गतिर्भीमा न तेजो न पराक्रमः ।  
९०. न मतिर्न बलोत्साहो न रूपपरिकल्पनम् ॥  
९१. प्रयत्नं महदास्थाय क्रियतामस्य निग्रहः ।  
९२. आत्मा रक्ष्यः प्रयत्नेन युद्धसिद्धिर्हि चञ्चला ॥  
९३. ते स्वामिवचनं सर्वे प्रतिगृह्य महौजसः ।  
९४. समुत्पेतुर्महावेगा हुताशसमतेजसः ॥  
९५. ततस्तु ददृशुर्वीरा दीप्यमानं महाकपिम् ।  
९६. तोरणस्थं महावेगं महासत्त्वं महाबलम् ॥  
९७. ततस्तु दुर्धरो वीरः सरथः सज्जकार्मुकः ।  
९८. किरन् शरशतैर्नेकैरभिपेदे महाबलः ॥  
९९. स दूरं सहसोत्पत्य दुर्धरस्य रथे हरिः ।  
१००. निपपात महावेगो विद्युद्राशिर्गिराविव ॥  
१०१. ततः स मथिताष्टाश्वं रथं भग्नाक्षकूबरम् ।  
१०२. विहाय न्यपतद् भूमौ दुर्धरस्त्यक्तजीवितः ॥  
१०३. तं विरूपाक्षयूपाक्षौ दृष्ट्वा निपतितं भुवि ।  
१०४. तौ जातरोषौ दुर्धर्षौ उत्पेततुररिन्दमौ ॥  
१०५. स सालवृक्षमासाद्य समुत्पाट्य च वानरः ।  
१०६. तावुभौ राक्षसौ वीरौ जघान पवनात्मजः ॥  
१०७. ततस्तान् त्रीन् हतान् ज्ञात्वा वानरेण तरस्विना ।  
१०८. अभिपेदे महावेगः प्रहस्य प्रघसो बली ।  
१०९. भासकर्णश्च सङ्क्रुद्धः शूलमादाय वीर्यवान् ॥  
११०. समुत्पाट्य गिरेः शृङ्गं समृगव्यालपादपम् ।  
१११. जघान हनुमान् वीरो राक्षसौ कपिकुञ्जरः ॥  
११२. गिरिशृङ्गसुनिष्पिष्टौ तिलशस्तौ बभूवतुः ॥  
११३. ततः कपिस्तान् ध्वजिनीपतीन् रणे  
११४. निहत्य वीरान् सबलान् सवाहनान् ।  
११५. तथैव वीरः परिगृह्य तोरणम्  
११६. कृतक्षणः काल इव प्रजाक्षये ॥  
११७. सेनापतीन् पञ्च स तु प्रमापितान्  
११८. हनूमता सानुचरान् सवाहनान् ।  
११९. निशम्य राजा समरोद्धतोन्मुखम्  
१२०. कुमारमक्षं प्रसमैक्षताग्रतः ॥  
१२१. स तस्य दृष्ट्यर्पणसंप्रचोदितह्  
१२२. प्रतापवान् काञ्चनचित्रकार्मुकः ।  
१२३. समुत्पपाताथ सदस्युदीरितो  
१२४. द्विजातिमुख्यैः हविषेव पावकः ॥  
१२५. स पूरयन् खं च महीं च साचलाम्  
१२६. तुरङ्गमातङ्गमहारथस्वनैः ।  
१२७. बलैः समेतैः सहतोरणस्थितम्  
१२८. समर्थमासीनमुपागमत् कपिम् ॥  
१२९. स बालभावाद् युधि वीर्यदर्पितह्  
१३०. प्रवृद्धमन्युः क्षतजोपमेक्षणः ।  
१३१. समाससादाप्रतिमं रणे कपिम्  
१३२. गजो महाकूपमिवावृतं तृणैः ॥  
१३३. स तस्य वीरः सुमुखान् पतत्रिणह्  
१३४. सुवर्णपुङ्खान् सविषानिवोरगान् ।  
१३५. समाधिसंयोगविमोक्षतत्त्ववित्  
१३६. शरानथ त्रीन् कपिमूर्ध्न्यताडयत् ॥  
१३७. स तैः शरैः मूर्ध्नि समं निपातितैह्  
१३८. क्षरन्नसृग्दिग्धविवृत्तनेत्रः ।  
१३९. अवैक्षताक्षं बहुमानचक्षुषा  
१४०. जगाम चिन्तां स च मारुतात्मजः ॥  
१४१. न खल्वियं नाभिभवेदुपेक्षितह्  
१४२. पराक्रमो ह्यस्य रणे विवर्धते ।  
१४३. प्रमापणं ह्यस्य ममाद्य रोचते  
१४४. न वर्धमानोऽग्निरुपेक्षितुं क्षमः ॥  
१४५. इति प्रवेगं तु परस्य तर्कयन्  
१४६. स्वकर्मयोगं च विधाय वीर्यवान् ।  
१४७. स तस्य तानष्ट वरान् महाहयान्  
१४८. जघान वीरः पवनात्मजः कपिः ॥  
१४९. ततस्तलेनाभिहतो महारथः  
१५०. स तस्य पिङ्गाधिपमन्त्रिनिर्जितः ।  
१५१. स भग्ननीडः परिवृत्तकूबरः  
१५२. पपात भूमौ हतवाजिरम्बरात् ॥  
१५३. स तं परित्यज्य महारथो रथम्  
१५४. सकार्मुकः खड्गधरः खमुत्पतन् ।  
१५५. ततोऽभियोगात् ऋषिरुग्रवीर्यवान्  
१५६. विहाय देहं मरुतामिवालयम् ॥  
१५७. कपिस्ततस्तं विचरन्तमम्बरे  
१५८. पतत्रिराजानिलसिद्धसेविते ।  
१५९. समेत्य तं मारुतवेगविक्रमः  
१६०. क्रमेण जग्राह च पादयोर्दृढम् ॥  
१६१. स तं समाविध्य सहस्रशः कपिः  
१६२. महोरगं गृह्य इवाण्डजेश्वरः ।  
१६३. मुमोच वेगात् पितृतुल्यविक्रमो  
१६४. महीतले सम्यति वानरोत्तमः ॥  
१६५. स भग्नबाहूरुकटीपयोधरः  
१६६. क्षरन्नसृङ्ग्निर्मथितास्थिलोचनः ।  
१६७. संभिन्नसन्धिः प्रविकीर्णबन्धनो  
१६८. हतः क्षितौ वायुसुतेन राक्षसः ॥  
१६९. ततस्तु रक्षोधिपतिर्महात्मा  
१७०. हनूमताक्षे निहते कुमारे ।  
१७१. मनः समाधाय स देवकल्पम्  
१७२. समादिदेशेन्द्रजितं सरोषः ॥  
१७३. त्वदस्त्रबलमासाद्य ससुराः समरुद्गणाः ।  
१७४. न शेकुः समरे स्थातुं सुरेश्वरसमाहिताः ॥  
१७५. भुजवीर्याभिगुप्तश्च तपसा चाभिरक्षितः ।  
१७६. देशकालविभागज्ञः त्वमेव मतिसत्तमः ॥  
१७७. निहताः किङ्कराः सर्वे जम्बुमाली च राक्षसः ।  
१७८. बलानि सुसमृद्धानि साश्वनागरथानि च ॥  
१७९. सहोदरस्ते दयितः कुमारोऽक्षश्च सूदितः ।  
१८०. न तु तेष्वेव मे सारो यस्त्वय्यरिनिषूदन ॥  
१८१. इदं च दृष्ट्वा निहतं महद्बलम्  
१८२. कपेः प्रभावं च पराक्रमं च ।  
१८३. त्वमात्मनश्चापि निरीक्ष्य सारम्  
१८४. कुरुष्व वेगं स्वबलानुरूपम् ॥  
१८५. ततः पितुस्तद्वचनं निशम्य  
१८६. प्रदक्षिणं दक्षसुतप्रभावः ।  
१८७. चकार भर्तारमतित्वरेण  
१८८. रणाय वीरः प्रतिपन्नबुद्धिः ॥  
१८९. स रथी धन्विनां श्रेष्ठः शस्त्रज्ञोऽस्त्रविदां वरः ।  
१९०. रथेनाभिययौ क्षिप्रं हनूमान् यत्र सोऽभवत् ॥  
१९१. आयान्तं सरथं दृष्ट्वा तूर्णमिन्द्रजितं कपिः ।  
१९२. ननाद च महानादं व्यवर्धत च वेगवान् ॥  
१९३. तावुभौ वेगसंपन्नौ रणकर्मविशारदौ ।  
१९४. सर्वभूतमनोग्राहि चक्रतुर्युद्धमुत्तमम् ॥  
१९५. हनूमतो वेद न राक्षसोऽन्तरम्  
१९६. न मारुतिस्तस्य महात्मनोऽन्तरम् ।  
१९७. परस्परं निर्विषहौ बभूवतुः  
१९८. समेत्य तौ देवसमानविक्रमौ ॥  
१९९. ततस्तु लक्ष्ये स विहन्यमाने  
२००. शरेष्वमोघेषु च संपतत्सु ।  
२०१. जगाम चिन्तां महतीं महात्मा  
२०२. समाधिसंयोगसमाहितात्मा ॥  
२०३. ततः पैतामहं वीरः सोऽस्त्रमस्त्रविदां वरः ।  
२०४. सन्दधे सुमहातेजाः तं हरिप्रवरं प्रति ॥  
२०५. अवध्योऽयमिति ज्ञात्वा तमस्त्रेणास्त्रतत्त्ववित् ।  
२०६. निजग्राह महाबाहुं मारुतात्मजमिन्द्रजित् ॥  
२०७. तेन बद्धः ततोऽस्त्रेण राक्षसेन स वानरः ।  
२०८. अभवन्निर्विचेष्टश्च पपात च महीतले ॥  
२०९. ततः स्वायम्भुवैर्मन्त्रैः ब्रह्मास्त्रं चाभिमन्त्रितम् ।  
२१०. हनुमान्श्चिन्तयामास वरदानं पितामहात् ॥  
२११. अस्त्रेणापि हि बद्धस्य भयं मम न जायते ।  
२१२. पितामहमहेन्द्राभ्यां रक्षितस्यानिलेन च ॥  
२१३. ग्रहणे चापि रक्षोभिः महन्मे गुणदर्शनम् ।  
२१४. राक्षसेन्द्रेण संवादः तस्माद् गृह्णन्तु मां परे ॥  
२१५. ततस्ते राक्षसा दृष्ट्वा विनिश्चेष्टमरिन्दमम् ।  
२१६. बबन्धुः शणवल्कैश्च द्रुमचीरैश्च संहतैः ॥  
२१७. स बद्धस्तेन वल्केन विमुक्तोऽस्त्रेण वीर्यवान् ।  
२१८. अस्त्रबन्धः स चान्यं हि न बन्धमनुवर्तते ॥  
२१९. अस्त्रेण हनुमान् मुक्तो नात्मानमवबुद्ध्यते ।  
२२०. कृष्यमाणस्तु रक्षोभिः तैश्च बन्धैर्निपीडितः ॥  
२२१. हन्यमानस्ततः क्रूरैः राक्षसैः कालमुष्टिभिः ।  
२२२. समीपं राक्षसेन्द्रस्य प्राकृष्यत स वानरः ॥  
२२३. स ददर्श महातेजा रावणः कपिसत्तमम् ।  
२२४. रक्षोभिः विकृताकारैः कृष्यमाणमितस्ततः ॥  
२२५. भ्राजमानं महार्हेण काञ्चनेन विराजता ।  
२२६. मुक्ताजालवृतेनाथ मुकुटेन महाद्युतिम् ।  
२२७. महार्हक्षौमसंवीतं रक्तचन्दनरूषितम् ।  
२२८. विचित्रं दर्शनीयैश्च रक्ताक्षैः भीमदर्शनैः ।  
२२९. दीप्ततीक्ष्णमहादम्ष्‍ट्रं प्रलम्बदशनच्छदैः ।  
२३०. शिरोभिर्दशभिर्वीरं भ्राजमानं महौजसम् ।  
२३१. नानाव्यालसमाकीर्णैः शिखरैरिव मन्दरम् ।  
२३२. महति स्फाटिके चित्रे रत्नसंयोगचित्रिते ।  
२३३. उत्तमास्तरणास्तीर्णे सूपविष्टं वरासने ।  
२३४. हनूमान् क्रोधताम्राक्षो रक्षोऽधिपमवैक्षत ॥  
२३५. अलङ्‍कृताभिरत्यर्थं प्रमदाभिः समन्ततः ।  
२३६. वालव्यजनहस्ताभिरारात् समुपसेवितम् ।  
२३७. मन्त्रिभिर्मन्त्रतत्त्वज्ञैरन्यैश्च शुभदर्शिभिः ।  
२३८. आश्वास्यमानं सचिवैः सुरैरिव सुरेश्वरम् ।  
२३९. मनसा चिन्तयामास तेजसा तस्य मोहितः ॥  
२४०. अहो रूपमहो धैर्यमहो सत्त्वमहोद्युतिः ।  
२४१. अहो राक्षसराजस्य सर्वलक्षणयुक्तता ॥  
२४२. यद्यधर्मो न बलवान् स्यादयं राक्षसेश्वरः ।  
२४३. स्यादयं सुरलोकस्य सशक्तस्यापि रक्षिता ॥  
२४४. अस्य क्रूरैः नृशंसैश्च कर्मभिर्लोककुत्सितैः ।  
२४५. सर्वे बिभ्यति खल्वस्मात् लोकाः सामरदानवाः ॥  
२४६. अयं ह्युत्सहते क्रुद्धः कर्तुमेकार्णवं जगत् ।  
२४७. इति चिन्तां बहुविधामकरोन्मतिमान् कपिः ॥  
२४८. तमुद्वीक्ष्य महाबाहुः पिङ्गाक्षं पुरतः स्थितम् ।  
२४९. रोषेण महताविष्टो रावणो लोकरावणः ।  
२५०. शङ्काहतात्मा दध्यौ स कपीन्द्रं तेजसा वृतम् ॥  
२५१. किमेष भगवान् नन्दी भवेत् साक्षादिहागतः ।  
२५२. येन शप्तोऽस्मि कैलासे मया सञ्चालिते पुरा ॥  
२५३. स राजा रोषताम्राक्षः प्रहस्तं मन्त्रिसत्तमम् ।  
२५४. कालयुक्तमुवाचेदं वचो विपुलमर्थवत् ॥  
२५५. दुरात्मा पृच्छतामेष कुतः किं वास्य कारणम् ।  
२५६. वनभङ्गे च कोऽस्यार्थो राक्षसानां च तर्जने ॥  
२५७. आयोधने वा किं कार्यं पृच्छ्यतामेष दुर्मतिः ॥  
२५८. रावणस्य वचः श्रुत्वा प्रहस्तो वाक्यमब्रवीत् ।  
२५९. समाश्वसिहि भद्रं ते न भीः कार्या त्वया कपे ॥  
२६०. तत्त्वतः कथयस्वाद्य ततो वानर मोक्ष्यसे ।  
२६१. अनृतं वदतश्चापि दुर्लभं तव जीवितम् ॥  
२६२. यदि तावत् त्वमिन्द्रेण प्रेषितो रावणालयम् ।  
२६३. यदि वैश्रवणस्य त्वं यमस्य वरुणस्य च ।  
२६४. विष्णुना प्रेषितो वापि दूतो विजयकाङ्क्षिणा ।  
२६५. चारुरूपमिदं कृत्वा प्रविष्टो नः पुरीमिमाम् ॥  
२६६. न हि ते वानरं तेजो रूपमात्रं तु वानरम् ।  
२६७. अथ वा यन्निमित्तस्ते प्रवेशो रावणालये ॥  
२६८. एवमुक्तो हरिवरः तदा रक्षोगणेश्वरम् ।  
२६९. अब्रवीन्नास्मि शक्रस्य यमस्य वरुणस्य च ॥  
२७०. धनदेन न मे सख्यं विष्णुना नास्मि चोदितः ।  
२७१. जातिरेव मम त्वेषा वानरोऽहमिहागतः ॥  
२७२. वनं राक्षसराजस्य दर्शनार्थे विनाशितम् ॥  
२७३. ततस्ते राक्षसाः प्राप्ता बलिनो युद्धकाङ्क्षिणः ।  
२७४. रक्षणार्थं च देहस्य प्रतियुद्धा मया रणे ॥  
२७५. अस्त्रपाशैर्न शक्योऽहं बद्धुं देवासुरैरपि ।  
२७६. राजानं द्रष्टुकामेन मयास्त्रमनुवर्तितम् ॥  
२७७. केनचिद् रामकार्येण आगतोऽस्मि तवान्तिकम् ।  
२७८. दूतोऽहमिति विज्ञाय राघवस्यामितौजसः ।  
२७९. श्रूयतामेव वचनं मम पथ्यमिदं प्रभो ॥  
२८०. अहं सुग्रीवसन्देशादिह प्राप्तस्तवान्तिके ।  
२८१. राक्षसेश हरीशस्त्वां भ्राता कुशलमब्रवीत् ॥  
२८२. रामो नाम महातेजा धर्म्यं पन्थानमाश्रितः ।  
२८३. तस्य भार्या जनस्थाने भ्रष्टा सीतेति विश्रुता ॥  
२८४. मार्गमाणस्तु तां देवीं राजपुत्रः सहानुजः ।  
२८५. ऋष्यमूकमनुप्राप्तः सुग्रीवेण च सङ्गतः ॥  
२८६. तस्य तेन प्रतिज्ञातं सीतायाः परिमार्गणम् ।  
२८७. सुग्रीवस्यापि रामेण हरिराज्यं निवेदितुम् ॥  
२८८. ततस्तेन मृधे हत्वा राजपुत्रेण वालिनम् ।  
२८९. सुग्रीवः स्थापितो राज्ये हर्यृक्षाणां गणेश्वरः ॥  
२९०. त्वया विज्ञातपूर्वश्च वाली वानरपुङ्गवः ।  
२९१. स तेन निहतः सङ्ख्ये शरेणैकेन वानरः ॥  
२९२. स सीतामार्गणे व्यग्रः सुग्रीवः सत्यसङ्गरः ।  
२९३. हरीन् संप्रेषयामास दिशः सर्वाः हरीश्वरः ॥  
२९४. तां हरीणां सहस्राणि शतानि नियुतानि च ।  
२९५. दिक्षु सर्वासु मार्गन्ते ह्यधश्चोपरि चाम्बरे ॥  
२९६. वैनतेयसमाः केचित् केचित् तत्रानिलोपमाः ।  
२९७. असङ्गगतयः शीघ्रा हरिवीरा महाबलाः ॥  
२९८. अहं तु हनुमन्नाम मारुतस्यौरसः सुतः ।  
२९९. सीतायास्तु कृते तूर्णं शतयोजनमायतम् ।  
३००. समुद्रं लङ्घयित्वैव तां दिदृक्षुरिहागतः ॥  
३०१. भ्रमता च मया दृष्टा गृहे ते जनकात्मजा ।  
३०२. तद् भवान् दृष्टधर्मात्मः तपःकृतपरिग्रहः ।  
३०३. परदारान् महाप्राज्ञ नोपरोद्धुं त्वमर्हसि ॥  
३०४. न हि धर्मविरुद्धेषु बह्वपायेषु कर्मसु ।  
३०५. मूलघातिषु सज्जन्ते बुद्धिमन्तो भवद्विधाः ॥  
३०६. तपःसन्तापलब्धस्ते सोऽयं धर्मपरिग्रहः ।  
३०७. न स नाशयितुं न्याय्यः आत्मप्राणपरिग्रहः ॥  
३०८. न तु धर्मोपसंहारमधर्मफलसंहितम् ।  
३०९. तदेव फलमन्वेति धर्मश्चाधर्मनाशनः ॥  
३१०. प्राप्तं धर्मफलं तावत् भवता नात्र संशयः ।  
३११. फलमस्याप्यधर्मस्य क्षिप्रमेव प्रपत्स्यसे ॥  
३१२. यां सीतेत्यभिजानासि येयं तिष्ठति ते गृहे ।  
३१३. कालरात्रीति तां विद्धि सर्वलङ्काविनाशिनीम् ॥  
३१४. तदलं कालपाशेन सीताविग्रहरूपिणा ।  
३१५. स्वयं स्कन्धावसक्तेन क्षेममात्मनि चिन्त्यताम् ॥  
३१६. जनस्थानवधं बुद्ध्वा वालिनश्च वधं तथा ।  
३१७. रामसुग्रीवसख्यं च बुद्ध्यस्व हितमात्मनः ॥  
३१८. कश्च लक्ष्मणमुक्तानां रामकोपानुवर्तिनाम् ।  
३१९. शराणामग्रतः स्थातुं शक्तो देवासुरेष्वपि ॥  
३२०. रामेण च प्रतिज्ञातं हर्यृक्षगणसन्निधौ ।  
३२१. उत्सादनममित्राणां सीता यैस्तु प्रधर्षिता ॥  
३२२. अपकुर्वन् हि रामस्य साक्षादपि पुरन्दरः ।  
३२३. न सुखं प्राप्नुयादन्यः किं पुनस्त्वद्विधो जनः ॥  
३२४. अवध्यतां तपोभिर्यां भवान् समनुपश्यति ।  
३२५. आत्मनः सासुरैर्देवैः हेतुस्तत्राप्ययं महान् ॥  
३२६. सुग्रीवो न च देवोऽयं न यक्षो न च राक्षसः ।  
३२७. मानुषो राघवो राजन् सुग्रीवश्च हरीश्वरः ।  
३२८. तस्मात् प्राणपरित्राणं कथं राजन् करिष्यसि ॥  
३२९. स्वानि मित्राणि मन्त्रीन्श्च ज्ञातीन् भ्रातॄन् सुतान् हितान् ।  
३३०. भोगान् दारान्श्च लङ्कां च मा विनाशमुपानय ॥  
३३१. तत् त्रिकालहितं वाक्यं धर्म्यमर्थानुयायि च ।  
३३२. मन्यस्व नरदेवाय जानकी प्रतिदीयताम् ॥  
३३३. सर्वान् लोकान् सुसंहृत्य सभूतान् सचराचरान् ।  
३३४. पुनरेव तथा स्रष्टुं शक्तो रामो महायशाः ॥  
३३५. सर्वत्र सर्वभूतेषु सर्वकालेषु नास्ति सः ।  
३३६. यो रामं प्रतियुद्ध्येत विष्णुतुल्यपराक्रमम् ॥  
३३७. ब्रह्मा स्वयम्भूश्चतुराननो वा  
३३८. रुद्रस्त्रिणेत्रस्त्रिपुरान्तको वा ।  
३३९. इन्द्रो महेन्द्रः सुरनायको वा  
३४०. स्थातुं न शक्ता युधि राघवस्य ॥  
३४१. तस्य तद् वचनं श्रुत्वा वानरस्य महात्मनः ।  
३४२. आज्ञापयत् वधं तस्य रावणः क्रोधमूर्च्छितः ॥  
३४३. वधे तस्य समाज्ञप्ते रावणेन दुरात्मना ।  
३४४. निवेदितवतो दौत्यं नानुमेने विभीषणः ॥  
३४५. निश्चितार्थः ततः साम्ना पूज्यं शत्रुजिदग्रजम् ।  
३४६. उवाच हितमत्यर्थं वाक्यं वाक्यविशारदः ॥  
३४७. धर्मज्ञश्च कृतज्ञश्च राजधर्मविशारदः ।  
३४८. परावरज्ञो भूतानां त्वमेव परमार्थवित् ॥  
३४९. गृह्यन्ते यदि रोषेण त्वादृशोऽपि विचक्षणाः ।  
३५०. ततः शास्त्रविपश्चित्त्वं श्रम एव हि केवलम् ॥  
३५१. तस्मात् प्रसीद शत्रुघ्न राक्षसेन्द्र दुरासद ।  
३५२. युक्तायुक्तं विनिश्चित्य दूतदण्डो विधीयताम् ॥  
३५३. राजन् धर्मविरुद्धं च लोकवृत्तेश्च गर्हितम् ।  
३५४. तव चासदृशं वीर कपेरस्य प्रमापणम् ॥  
३५५. वैरूप्यमङ्गेषु कशाभिघातः  
३५६. मौन्ड्यं तथा लक्षणसन्निपातः ।  
३५७. एतान् हि दूते प्रवदन्ति दण्डान्  
३५८. वधस्तु दूतस्य न नः श्रुतोऽस्ति ॥  
३५९. न चाप्यस्य कपेर्घाते कञ्चित् पश्याम्यहं गुणम् ।  
३६०. तेष्वयं पात्यतां दण्डो यैरयं प्रेषितः कपिः ॥  
३६१. साधुर्वा यदि वा साधुः परैरेष समर्पितः ।  
३६२. ब्रुवन् परार्थं परवान् न दूतो वधमर्हति ॥  
३६३. अस्मिन् विनष्टे न हि भूतमन्यम्  
३६४. पश्यामि यस्तौ नरराजपुत्रौ ।  
३६५. युद्धाय युद्धप्रिय दुर्विनीतौ  
३६६. उद्वेजयेत् वै भवता विरुद्धौ ॥  
३६७. पराक्रमोत्साहमनस्विनां च  
३६८. सुरासुराणामपि दुर्जयेन ।  
३६९. त्वया मनोनन्दन नैरृतानाम्  
३७०. युद्धायतिर्नाशयितुं न युक्तम् ॥  
३७१. तदेकदेशेन बलस्य तावत्  
३७२. केचित् तवादेशकृतोऽद्य यान्तु ।  
३७३. तौ राजपुत्रौ उपगृह्य मूढौ  
३७४. परेषु ते भावयितुं प्रभावम् ॥  
३७५. तस्य तद्वचनं श्रुत्वा दशग्रीवो महात्मनः ।  
३७६. देशकालहितं वाक्यं भ्रातुरुत्तरमब्रवीत् ॥  
३७७. सम्यगुक्तं हि भवता दूतवध्या विगर्हिता ।  
३७८. कपीनां किल लाङ्गूलमिष्टं भवति भूषणम् ॥  
३७९. तदस्य दीप्यतां शीघ्रं तेन दग्धेन गच्छतु ।  
३८०. ततः पश्यन्त्वमुं घोरमङ्गवैरूप्यकर्शितम् ।  
३८१. समित्रज्ञातयः सर्वे बान्धवाः ससुहृज्ज्जनाः ॥  
३८२. आज्ञापयत् राक्षसेन्द्रः पुरं सर्वं सचत्वरम् ।  
३८३. लाङ्गूलेन प्रदीप्तेन रक्षोभिः परिणीयताम् ॥  
३८४. तस्य तद्वचनं श्रुत्वा राक्षसाः कोपकर्कशाः ।  
३८५. वेष्टन्ते तस्य लाङ्गूलं जीर्णैः कार्पासिकैः पटैः ॥  
३८६. संवेष्ट्यमाने लाङ्गूले व्यवर्धत महाकपिः ।  
३८७. शुष्कमिन्धनमासाद्य वनेष्विव हुताशनम् ॥  
३८८. तैलेन परिषिच्याथ तेऽग्निं तत्रोपपादयन् ।  
३८९. लाङ्गूलेन प्रदीप्तेन राक्षसान्स्तानताडयत् ॥  
३९०. रोषामर्षपरीतात्मा बालसूर्यसमाननः ।  
३९१. निबद्धः कृतवान् वीरः तत्कालसदृशीं मतिम् ॥  
३९२. सर्वेषामेव पर्याप्तो राक्षसानामहं युधि ।  
३९३. किं तु रामस्य प्रीत्यर्थं विषहिष्येऽहमीदृशम् ॥  
३९४. लङ्का चारयितव्या मे पुनरेव भवेदिति ।  
३९५. रात्रौ न हि सुदृष्टा मे दुर्गकर्मविधानतः ।  
३९६. अवश्यमेव द्रष्टव्या मया लङ्का निशाक्षये ॥  
३९७. ततस्ते संवृताकारं सत्त्ववन्तं महाकपिम् ।  
३९८. शङ्खभेरीनिनादैश्च घोषयन्तः स्वकर्मभिः ।  
३९९. राक्षसाः क्रूरकर्माणः चारयन्ति स्म तां पुरीम् ॥  
४००. चत्वरेषु चतुष्केषु राजमार्गे तथैव च ।  
४०१. घोषयन्ति कपिं सर्वे चार इत्येव राक्षसाः ॥  
४०२. स्त्रीबालवृद्धाः निर्जग्मुः तत्र तत्र कुतूहलात् ।  
४०३. तं प्रदीपितलाङ्गूलं हनूमन्तं दिदृक्षवः ॥  
४०४. दीप्यमाने ततस्तस्य लाङ्गूलाग्रे हनूमतः ।  
४०५. राक्षस्यस्ता विरूपाक्ष्यः शंसुः देव्यास्तदप्रियम् ॥  
४०६. यस्त्वया कृतसंवादः सीते ताम्रमुखः कपिः ।  
४०७. लाङ्गूलेन प्रदीप्तेन स एष परिणीयते ॥  
४०८. श्रुत्वा तद्वचनं क्रूरमात्मापहरणोपमम् ।  
४०९. वैदेही शोकसन्तप्ता हुताशनमुपागमत् ॥  
४१०. मङ्गलाभिमुखी तस्य सा तदासीन्महाकपेः ।  
४११. उपतस्थे विशालाक्षी प्रयता हव्यवाहनम् ॥  
४१२. यद्यस्ति पतिशुश्रूषा यद्यस्ति चरितं तपः ।  
४१३. यदि वा त्वेकपत्नीत्वं शीतो भव हनूमतः ॥  
४१४. यदि किञ्चिदनुक्रोशः तस्य मय्यस्ति धीमतः ।  
४१५. यदि वा भाग्यशेषो मे शीतो भव हनूमतः ॥  
४१६. यदि मां वृत्तसंपन्नां तत्समागमलालसाम् ।  
४१७. स विजानाति धर्मात्मा शीतो भव हनूमतः ॥  
४१८. ततस्तीक्ष्णाग्निरव्यग्रः प्रदक्षिणशिखोऽनलः ।  
४१९. जज्वाल मृगशावाक्ष्याः शंसन्निव शुभं कपेः ॥  
४२०. हनूमज्जनकश्चैव पुच्छानलयुतोऽनिलः ।  
४२१. ववौ स्वास्थ्यकरो देव्याः प्रालेयानिलशीतलः ॥  
४२२. दह्यमाने च लाङ्गूले चिन्तयामास वानरः ।  
४२३. प्रदीप्तोऽग्निरयं कस्मान्न मां दहति पावकः ॥  
४२४. दृश्यते च महाज्वालः करोति च न मे रुजम् ।  
४२५. शिशिरस्येव संपातो लाङ्गूलाग्रे प्रतिष्ठितः ॥  
४२६. यदि तावत् समुद्रस्य मैनाकस्य च धीमतः ।  
४२७. रामार्थं संभ्रमस्तादृक् किमग्निर्न करिष्यति ॥  
४२८. सीतायाश्चानृशंस्येन तेजसा राघवस्य च ।  
४२९. पितुश्च मम सख्येन न मां दहति पावकः ॥  
४३०. स भूत्वा शैलसङ्काशः क्षणेन पुनरात्मवान् ।  
४३१. ह्रस्वतां परमां प्राप्तो बन्धनान्यवशातयत् ॥  
४३२. पुरद्वारं ततः श्रीमान् शैलशृङ्गमिवोन्नतम् ।  
४३३. विभक्तरक्षःसंबाधमाससादानिलात्मजः ॥  
४३४. वीक्षमाणस्ततो लङ्कां कपिः कृतमनोरथः ।  
४३५. वर्धमानसमुत्साहः कार्यशेषमचिन्तयत् ॥  
४३६. किं नु खल्ववशिष्टं मे कर्तव्यमिह साम्प्रतम् ।  
४३७. यदेषां रक्षसां भूयः सन्तापजननं भवेत् ॥  
४३८. वनं तावत् प्रमथितं प्रकृष्टा राक्षसा हताः ।  
४३९. बलैकदेशः क्षपितः शेषं दुर्गविनाशनम् ॥  
४४०. दुर्गे विनाशिते कर्म भवेत् सुखपरिश्रमम् ।  
४४१. अल्पयत्नेन कार्येऽस्मिन् मम स्यात् सफलः श्रमः ॥  
४४२. यो ह्ययं मम लाङ्गूले दीप्यते हव्यवाहनः ।  
४४३. अस्य सन्तर्पणं न्याय्यं कर्तुमेभिर्गृहोत्तमैः ॥  
४४४. ततः प्रदीप्तलाङ्गूलः सविद्युदिव तोयदः ।  
४४५. भवनाग्रेषु लङ्काया विचचार महाकपिः ॥  
४४६. गृहात् गृहं राक्षसानां उद्यानानि च वानरः ।  
४४७. वीक्षमाणो ह्यसन्त्रस्तः प्रासादान्श्च चचार सः ॥  
४४८. वर्जयित्वा महातेजा विभीषणगृहं प्रति ।  
४४९. क्रममाणः क्रमेणैव भवनेषु महायशाः ।  
४५०. गृहेष्वृद्धिमतां ऋद्धिं ददाह कपिकुञ्जरः ॥  
४५१. प्रदीप्तमग्निं पवनस्तेषु वेश्मस्वचारयत् ॥  
४५२. अभूत् श्वसनसंवेगादतिवेगो हुताशनः ॥  
४५३. तानि काञ्चनजालानि मुक्तामणिमयानि च ।  
४५४. भवनानि व्यशीर्यन्त रत्नवन्ति महान्ति च ॥  
४५५. तानि भग्नविमानानि निपेतुर्वसुधातले ।  
४५६. भवनानीव सिद्धानामम्बरात् पुण्यसङ्क्षये ॥  
४५७. सञ्जज्ञे तुमुलः शब्दः राक्षसानां प्रधावताम् ।  
४५८. स्वगृहस्य परित्राणे भग्नोत्साहगतश्रियाम् ।  
४५९. नूनमेषोऽग्निरायातः कपिरूपेण हा इति ॥  
४६०. क्रन्दन्त्यः सहसा पेतुः स्तनन्धयधराः स्त्रियः ।  
४६१. काश्चिदग्निपरीताङ्ग्यो हर्म्येभ्यो मुक्तमूर्धजाः ।  
४६२. पतन्त्यो रेजिरेऽभ्रेभ्यः सौदामिन्य इवाम्बरात् ॥  
४६३. युगान्तकालानिलतुल्यरूपः  
४६४. समारुतोऽग्निर्ववृधे दिवस्पृक् ।  
४६५. विधूमरश्मिर्भवनेषु सक्तो  
४६६. रक्षःशरीराज्यसमर्पितार्चिः ॥  
४६७. आदित्यकोटीसदृशः सुतेजा  
४६८. लङ्कां समस्तां परिवार्य तिष्ठन् ।  
४६९. शब्दैरनेकैरशनिप्ररूढैः  
४७०. भिन्दन्निवाण्डं प्रबभौ महाग्निः ॥  
४७१. तत्राम्बरादग्निरतिप्रवृद्धः  
४७२. रूक्षप्रभः किम्शुकपुष्पचूडः ।  
४७३. निर्वाणधूमानलराजयश्च  
४७४. नीलोत्पलाभा प्रचकाशिरेऽभ्राः ॥  
४७५. वज्री महेन्द्रः त्रिदशेश्वरो वा  
४७६. साक्षाद् यमो वा वरुणोऽनिलो वा ।  
४७७. रौद्रोऽग्निरर्को धनदश्च सोमो  
४७८. न वानरोऽयं स्वयमेव कालः ॥  
४७९. इत्येवमूचुर्बहवो विशिष्टा  
४८०. रक्षोगणास्तत्र समेत्य सर्वे ।  
४८१. सप्राणिसङ्घां सगृहां सवृक्षाम्  
४८२. दग्धां पुरीं तां सहसा समीक्ष्य ॥  
४८३. ततस्तु लङ्का सहसा प्रदग्धा   
४८४. सराक्षसा साश्वरथा सनागा ।  
४८५. सपक्षिसङ्घा समृगा सवृक्षा   
४८६. रुरोद दीना तुमुलं सशब्दम् ॥  
४८७. गृहाग्रशृङ्गाग्रतले विचित्रे  
४८८. प्रतिष्ठितो वानरराजसिंहः ।  
४८९. प्रदीप्तलाङ्गूलकृतार्चिमाली  
४९०. व्यराजतादित्य इवार्चिमाली ॥  
४९१. लङ्कां समस्तां संपीड्य लाङ्गूलाग्निं महाकपिः ।  
४९२. निर्वापयामास तदा समुद्रे हरिपुङ्गवः ॥  
४९३. सन्दीप्यमानां वित्रस्तां त्रस्तरक्षोगणां पुरीम् ।  
४९४. अवेक्ष्य हनुमान् लङ्कां चिन्तयामास वानरः ॥  
४९५. तस्याभूत् सुमहान्स्त्रासः कुत्सा चात्मन्यजायत ।  
४९६. लङ्कां प्रदहता कर्म किंस्वित् कृतमिदं मया ॥  
४९७. धन्यास्ते पुरुषश्रेष्ठा यो बुद्ध्या कोपमुत्थितम् ।  
४९८. निरुन्धन्ति महात्मानो दीप्तमग्निमिवाम्भसा ॥  
४९९. क्रुद्धः पापं न कुर्यात् कः क्रुद्धो हन्यात् गुरूनपि ।  
५००. क्रुद्धः परुषया वाचा नरः साधून् अधिक्षिपेत् ॥  
५०१. वाच्यावाच्यं प्रकुपितो न विजानाति कर्हिचित् ।  
५०२. नाकार्यमस्ति क्रुद्धस्य नावाच्यं विद्यते क्वचित् ॥  
५०३. यः समुत्पतितं क्रोधं क्षमयैव निरस्यति ।  
५०४. यथोरगस्त्वचं जीर्णां स वै पुरुष उच्यते ॥  
५०५. धिगस्तु मां सुदुर्बुद्धिं निर्लज्जं पापकृत्तमम् ।  
५०६. विनष्टा जानकी नूनं नह्यदग्धा प्रदृश्यते ।  
५०७. लङ्कायां कश्चिदुद्देशः सर्वा भस्मीकृता पुरी ॥  
५०८. यदर्थमयमारम्भः तत्कार्यमपसादितम् ।  
५०९. मया च दहता लङ्कां न सीता परिरक्षिता ॥  
५१०. ईषत्कार्यमिदं कार्यं कृतमासीन्न संशयः ।  
५११. तस्य क्रोधाभिभूतेन मया मूलक्षयः कृतः ॥  
५१२. मया खलु तदेवेदं रोषदोषात् प्रदर्शितम् ।  
५१३. प्रथितं त्रिषु लोकेषु कपित्वमनवस्थितम् ॥  
५१४. कथं नु जीवता शक्यो मया द्रष्टुं हरीश्वरः ।  
५१५. तौ वा पुरुषशार्दूलौ कार्यसर्वस्वघातिना ॥  
५१६. इहैव प्राणसन्यासो ममापि ह्यद्य रोचते ।  
५१७. किमग्नौ निपताम्यद्य आहोस्वित् बडवामुखे ॥  
५१८. शरीरमिह सत्त्वानां दद्मि सागरवासिनाम् ।  
५१९. इति चिन्तयतस्तस्य निमित्तान्युपपेदिरे ।  
५२०. पूर्वमप्युपलब्धानि साक्षात् पुनरचिन्तयत् ॥  
५२१. अथ वा चारुसर्वाङ्गी रक्षिता स्वेन तेजसा ।  
५२२. न नशिष्यति कल्याणी नाग्निरग्नौ प्रवर्तते ॥  
५२३. न हि धर्मात्मनस्तस्य भार्याममिततेजसः ।  
५२४. स्वचरित्राभिगुप्तां तां स्प्रष्टुमर्हति पावकः ॥  
५२५. नूनं रामप्रभावेण वैदेह्या सुकृतेन च ।  
५२६. यन्मां दहनकर्मायं नादहद् हव्यवाहनः ॥  
५२७. पुनश्चाचिन्तयत् तत्र हनूमान् विस्मितस्तदा ।  
५२८. हिरण्यनाभस्य गिरेर्जलमध्ये प्रदर्शनम् ॥  
५२९. तपसा सत्यवाक्येन अनन्यत्वाच्च भर्तरि ।  
५३०. असौ विनिर्दहेदग्निं न तामग्निः प्रधक्ष्यति ॥  
५३१. स तथा चिन्तयन्स्तत्र देव्या धर्मपरिग्रहम् ।  
५३२. शुश्राव हनुमान्स्तत्र चारणानां महात्मनाम् ॥  
५३३. अहो खलु कृतं कर्म दुर्विगाहं हनूमता ।  
५३४. दग्धेयं नगरी लङ्का साट्टप्राकारतोरणा ॥  
५३५. जानकी न च दग्धेति विस्मयोऽद्भुत एव नः ॥  
५३६. स निमित्तैश्च दृष्टार्थैः कारणैश्च महागुणैः ।  
५३७. ऋषिवाक्यैश्च हनुमानभवत् प्रीतमानसः ॥  
५३८. ततः कपिः प्राप्तमनोरथार्थः  
५३९. तमक्षतां राजसुतां विदित्वा ।  
५४०. प्रत्यक्षतस्तां पुनरेव दृष्ट्वा  
५४१. प्रतिप्रयाणाय मतिं चकार ॥


