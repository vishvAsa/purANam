+++
title = "१०८ जाबालेः राजनीतिः"
title_english = "108 Jabali tries to persuade Rama to accept the Kingdom"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-108-Jabalehe_Rajaneethihi.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/108_jAbAleH_rAjanItiH.md">
<details><summary><h3>IITK ...{Loading}...</h3></summary>

Jabali's efforts to convince Rama to accept Bharata's offer and rule the
kingdom -- advocates the theory of nonbelievers of Vedic practices.



#### श्लोकः
##### मूलम्
आश्वासयन्तं भरतं जाबालिर्ब्राह्मणोत्तमः।  
उवाच रामं धर्मज्ञं धर्मापेतमिदं वचः॥2.108.1॥

##### शब्दार्थः
ब्राह्मणोत्तमः the most virtuous brahmin, जाबालिः Jabali, भरतम् to Bharata, आश्वासयन्तम् consoling (convincing), धर्मज्ञम् cognizant of duty, रामम् to Rama, धर्मापेतम् deviating from  righteousness, इदम् this, वचः words, उवाच said.

##### आङ्ग्लानुवादः
While Rama, conversant with dharma, was consoling Bharata, Jabali an eminent brahmin addressed him in words contrary to righteousness.



#### श्लोकः
##### मूलम्
साधु राघव माऽभूत्ते बुध्दिरेवं निरर्थिका।  
प्राकृतस्य नरस्येव ह्यार्यबुद्धेर्मनस्विनः॥2.108.2॥

##### शब्दार्थः
राघव O scion of the Raghu race (Rama), साधु very well, आर्यबुद्धेः of a nobleminded one, मनस्विनः highminded one, ते you, प्राकृतस्य नरस्येव like a common man, एवम् in that way, निरर्थिका nonsensical, बुद्धिः thought, माऽभूत् let there not be.

##### आङ्ग्लानुवादः
Very well, O scion of the Raghu race, you are nobleminded and highsouled. You, like a common man, must not entertain such nonsensical thought.



#### श्लोकः
##### मूलम्
कः कस्य पुरुषो बन्धुः किमाप्यं कस्य केनचित्।  
यदेको जायते जन्तुरेक एव विनश्यति॥2.108.3॥

##### शब्दार्थः
कः पुरषः which man, कस्य to whom, बन्धुः relation, कस्य to whom, केनचित् from any one, किम् what, आप्यम् is to be obtained, यत् for the reason, जन्तुः a creature, एकः alone, जायते is born, एक एव alone, विनश्यति dies.

##### आङ्ग्लानुवादः
Who is whose friend? who is to get what and from whom? Man is born alone and will die alone.



#### श्लोकः
##### मूलम्
तस्मान्माता पिता चेति राम सज्जेत यो नरः।  
उन्मत्त इव स ज्ञेयो नास्ति कश्चिद्धि कस्यचित्॥2.108.4॥

##### शब्दार्थः
राम O Rama, तस्मात् therefore, यः नरः a man, माता as mother, पिता चेति as father, सज्जेत is attached, सः he, उन्मत्त इव like a madman, सः ज्ञेयः is to be regarded, कश्चित् any one,  कस्य चित् to any one, नास्ति हि is nonexistent.

##### आङ्ग्लानुवादः
O Rama one who establishes relationship by saying, 'She is my mother he is my father' is to be regarded as a lunatic. In fact, no one belongs to any one.



#### श्लोकः
##### मूलम्
यथा ग्रामान्तरं गच्छन्नरः कश्चित्क्वचिद्वसेत्।  
उत्सृज्य च तमावासं प्रतिष्ठेतापरेऽहनि॥2.108.5॥  
एवमेव मनुष्याणां पिता माता गृहं वसु।  
अवासमात्रं काकुत्स्थ सज्जन्ते नात्र सज्जनाः॥2.108.6॥

##### शब्दार्थः
काकुत्स्थ O Rama, ग्रामान्तरम् from one village to another, गच्छन् while going, कश्चित् नरः a certain man, यथा as, क्वचित् somewhere, वसेत् may rest, तम् आवासम् that place of rest, उत्सृज्य leaving, अपरे on the next, अहनि day, प्रतिष्ठेत may proceed, एवमेव in the same way, मनुष्याणाम् to men, पिता father, माता mother, गृहम् home, वसु wealth, अवासमात्रम् resting places only, अत्र in this matter, सज्जनाः wise people, न सज्जन्ते are not attached to them.

##### आङ्ग्लानुवादः
A man who goes from one village to another takes rest somewhere on the way and the next day leaves the place and proceeds on his journey. Similarly, father, mother, home and wealth are restingplaces to a man. The wise do not get attached to them, O descendant the Kakutsthas



#### श्लोकः
##### मूलम्
पित्र्यं राज्यं परित्यज्य स नार्हसि नरोत्तम।  
आस्थातुं कापथं दुःखं विषमं बहुकण्टकम्॥2.108.7॥

##### शब्दार्थः
नरोत्तम O best of men, सः such as you, पित्य्रम् father's, राज्यम् kingdom, परित्यज्य abandoning, दुःखम् painful, विषमम् difficult, बहुकण्टकम् full of thorns, कापथम् unwise course, आस्थातुम् to adopt, नार्हसि should not.

##### आङ्ग्लानुवादः
O most virtuous of men, you ought not to abandon this patrimonial kingdom, adopt a course, which is painful, difficult and full of thorns (dangers). This (course) is unwise and unworthy of you.



#### श्लोकः
##### मूलम्
समृद्धायामयोध्यायामात्मानमभिषेचय।  
एकवेणीधरा हि त्वां नगरी सम्प्रतीक्षते॥2.108.8॥

##### शब्दार्थः
समृद्धायाम् in a prosperous, अयोध्यायाम् in the city of Ayodhya, आत्मानम् yourself, अभिषेचय get coronated, नगरी that city, एकवेणीधरा wearing a single braid of hair, त्वाम् you, सम्प्रतीक्षते is awaiting.

##### आङ्ग्लानुवादः
Go back to that prosperous city of Ayodhya and get yourself coronated. That city is a chaste woman wearing a single braid of hair awaiting you, her lord.



#### श्लोकः
##### मूलम्
राजभोगाननुभवन्महार्हान्पार्थिवात्मज।  
विहर त्वमयोध्यायां यथा शक्रस्त्रिविष्टपे॥2.108.9॥

##### शब्दार्थः
पार्थिवात्मज O king's son, महार्हान् inestimable, राजभोगान् royal plesures, अनुभवन् enjoying, त्वम् you, शक्रः Indra, त्रिविष्ठपे यथा like in heaven, अयोध्यायाम् in Ayodhya, विहर enjoy.

##### आङ्ग्लानुवादः
O king's son, enjoy inestimable royal pleasures in the city of Ayodhya like Indra in heaven.



#### श्लोकः
##### मूलम्
न ते कश्चिद्धशरथ स्त्वं च तस्य न कश्चन।  
अन्यो राजा त्वमन्य स्तस्मात्कुरु यदुच्यते॥2.108.10॥

##### शब्दार्थः
ते to you, दशरथः Dasaratha, कश्चित् न is nobody, त्वं च you also, तस्य to him, कश्चन  न nobody, सः राजा that king, अन्यः another person, त्वम् you, अन्यः another person, तस्मात् therefore, यत् what, उच्यते is being told, कुरु do.

##### आङ्ग्लानुवादः
Dasaratha was nobody to you and you are nobody to him. That king is one person and you are another. Therefore, do what I tell you. (It does not matter what you are to him and what he means to you).



#### श्लोकः
##### मूलम्
बीजमात्रं पिता जन्तो श्शुक्लं रुधिरमेव च।  
संयुक्तमृतुमन्मात्रा पुरुषस्येह जन्म तत्॥2.108.11॥

##### शब्दार्थः
पिता the father, जन्तोः for a being, बीजमात्रम् is a seed only, शुक्लम् white, रुधिरमेव blood,  
ऋतुमन्मात्रा in the mother's womb during her menstrual period (favourable time for conception), संयुक्तम् is blended, तत् due to that, इह in this world, पुरुषस्य man's, जन्म birth takes place.

##### आङ्ग्लानुवादः
For a living being, the father is only a drop of white blood (semen). During her menstrual period this is blended in the mother's womb due to which a man is born in this world.



#### श्लोकः
##### मूलम्
गतस् स नृपतिस्तत्र गन्तव्यं यत्र तेन वै।  
प्रवृततिरेषा मर्त्यानां त्वं तु मिथ्या विहन्यसे॥2.108.12॥

##### शब्दार्थः
सः that, नृपतिः king, तेन by him, यत्र wherever, गन्तव्यम् ought to go, तत्र there, गतः had gone, मर्त्यानाम् mortals', प्रवृत्तिः (destiny) nature, एषा such is, त्वं तु as for you, मिथ्या fruitlessly, विहन्यसे (undergoing difficulties).

##### आङ्ग्लानुवादः
That king (Dasaratha) has gone to the place where he ought to go. Such is the nature of mortals. You are fruitlessly undergoing difficulties.



#### श्लोकः
##### मूलम्
अर्थधर्मपरा ये ये तांस्तांछोचामि नेतरान्।  
ते हि दुःखमिह प्राप्य विनाशं प्रेत्य भेजिरे॥2.108.13॥

##### शब्दार्थः
ये ये all those, अर्थधर्मपराः yearning for dharma and artha, तांस्तान् for all of them, शोचामि  feel sad, इतरान् for others, न not, ते they, इह in this world, दुःखम् sorrow, प्राप्य experiencing, प्रेत्य after death, विनाशम् destruction, भेजिरे had obtained (doubt).

##### आङ्ग्लानुवादः
I prity those who yearn for dharma and artha and not for other things since those who have experienced adversities in this world (disregarding their own interest), will be ultimately destroyed any way by death.



#### श्लोकः
##### मूलम्
अष्टका पितृदैवत्यमित्ययं प्रसृतो जनः।  
अन्नस्योपद्रवं पश्य मृतो हि किमशिष्यति॥2.108.14॥

##### शब्दार्थः
अष्टका ashtaka ceremony, पितृदैवत्यम् इति the receivers are the spirits of ancestors, अयम्   जनः these people, प्रसृतः are engaged, अन्नस्य offering of food, उपद्रवम् wastage, पश्य look, मृतः the dead, किम् what, अशिष्यति will it eat?

##### आङ्ग्लानुवादः
People perform ashtaka ceremony for the spirits of ancestors and offer them food. Look at the amount of food being wasted. Will the dead (ever) eat food?



#### श्लोकः
##### मूलम्
यदि भुक्तमिहान्येन देहमन्यस्य गच्छति।  
दद्यात्प्रवसत श्श्राद्धं न तत्पथ्यशनं भवेत्॥2.108.15॥

##### शब्दार्थः
इह in this world, अन्येन by one person, भुक्तम् something eaten, अन्यस्य to other man's, देहम् body, गच्छति यदि if it reaches, प्रवसतः living in a distant place,  श्राद्धम् shraddha, दद्यात् may offer, तत् that one, पथि on the way, अशनम् न भवेत् will it not  be food?

##### आङ्ग्लानुवादः
If something eaten by one in this world can enter the body of another, then a shraddha can be performed for a person who has set out on a distant journey. Will that offering turn into food for him on his way?



#### श्लोकः
##### मूलम्
दानसंवनना ह्येते ग्रन्था मेधाविभिः कृताः।  
यजस्व देहि दीक्षस्व तपस्तप्यस्व सन्त्यज॥2.108.16॥

##### शब्दार्थः
यजस्व perform sacrifices, देहि give away, दीक्षस्व be initiated, तपः religious austerities, तप्यस्व practice, सन्त्यज renounce, एते these, ग्रन्थाः texts mannuals, मेधाविभिः by intelligent men, कृताः have been composed, दानसंवननाः हि to induce people to give charity.

##### आङ्ग्लानुवादः
It was to induce people to give charity that treatises are composed by intelligent men exhorting, 'perform sacrifices', 'give charity', 'be initiated', 'practise religious austerities', 'renounce', etc.



#### श्लोकः
##### मूलम्
स नास्ति परमित्येव कुरु बुद्धिं महामते।  
प्रत्यक्षं यत्तदातिष्ठ परोक्षं पृष्ठतः कुरु॥2.108.17॥

##### शब्दार्थः
महामते O highminded one, सः such as you, परम् the next world, नास्ति does not exist, इत्येव like that, बुद्धिम् thinking, कुरु do, यत् whatever, प्रत्यक्षम् is evident, तत् that one, आतिष्ठ you practise, परोक्षम् what is beyond perception, पृष्ठतः कुरु turn your back on.

##### आङ्ग्लानुवादः
O highminded one thinking that the next world does not exist, practise whichever is evident and perceivable. And turn your back on what is beyond perception.



#### श्लोकः
##### मूलम्
सतां बुद्धिं पुरस्कृत्य सर्वलोकनिदर्शिनीम्।  
राज्यं त्वं प्रतिगृह्णीष्व भरतेन प्रसादितः॥2.108.18॥

##### शब्दार्थः
सः त्वम् such as you, सर्वलोकनिदर्शिनीम् that serves as an instance to all, सतां बुद्धिम्   judgement of the wise, पुरस्कृत्य treating with honour, भरतेन by Bharata, प्रसादितः pleased by, राज्यम् kingdom, प्रतिगृह्णीष्व accept.

##### आङ्ग्लानुवादः
Honour the decision of the wise that serves as an instance to all and accept the kingdom offered by Bharata with pleasure  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे अष्टोत्तरशततमस्सर्गः॥  
Thus ends the one hundredeighth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/108_jAbAleH_rAjanItiH.md">
<details><summary><h3>भूषणम् ...{Loading}...</h3></summary>



आश्वासयन्तं भरतं जाबालिर्ब्राह्मणोत्तमः ।  

उवाच रामं धर्मज्ञं धर्मापेतमिदं वचः  ॥  २।१०८।१  ॥   

एवं रामेणोक्ते निरुत्तरतया स्थितं भरतमालोक्य हितपरतया
जाबालिश्चार्वाकमतमाश्रित्योत्तरमाह अष्टोत्तरशततमे--आश्वासयन्तमित्यादिना
। ब्राह्मणोत्तम इत्यनेन वक्ष्यमाणं नास्तिकवचनमहृदयमिति द्योत्यते ।
धर्मापेतं वैदिकधर्मापेतम्  ॥  २।१०८।१  ॥   

  

साधु राघव माभूत्ते बुद्धिरेवं निरर्थिका ।  

प्राकृतस्य नरस्येव ह्यार्यबुद्धेर्मनस्विनः  ॥  २।१०८।२  ॥   

साध्विति । बुद्धिः साधु माभूत् सम्यक् निवर्त्त्यतामित्यर्थः  ॥  २।१०८।२
 ॥   

  

कः कस्य पुरुषो बन्धुः किमाप्यं कस्य केनचित् ।  

यदेको जायते जन्तुरेक एव विनश्यति  ॥  २।१०८।३  ॥   

तस्मान्माता पिता चेति राम सज्जेतयो नरः ।  

उन्मत्त इव स ज्ञेयो नास्ति कश्चिद्धि कस्यचित्  ॥  २।१०८।४  ॥   

क इति । कस्य पुरुषस्य केनचित्साधनेन किमाप्यम्, न किमपीत्यर्थः  ॥ 
२।१०८।३४  ॥   

  

यथा ग्रामान्तरं गच्छन् नरः कश्चित् क्वचिद्वसेत् ।  

उत्सृज्य च तमावासं प्रतिष्ठेतापरे ऽहनि  ॥  २।१०८।५  ॥   

एवमेव मनुष्याणां पिता माता गृहं वसु ।  

आवासमात्रं काकुत्स्थ सज्जन्ते नात्र सज्जनाः  ॥  २।१०८।६  ॥   

यथेत्यादि । आवासमात्रमिति मार्गस्थसत्त्रशालायां विश्रमार्थं क्षणं
निवासेपि तद्विसृज्य गच्छतः पथिकस्य तच्चिन्ताननुवृत्तिवत् यावत्संश्लेषमेव
मातापित्रादयो ऽनुवर्तनीयाः । विश्लेषे तत्स्मृतिरपि विफला, किमुत
तत्प्रीत्यर्थकार्याचरणमिति भावः  ॥  २।१०८।५६  ॥   

  

पित्र्यं राज्यं परित्यज्य स नार्हसि नरोत्तम ।  

आस्थातुं कापथं दुःखं विषमं बहुकण्टकम्  ॥  २।१०८।७  ॥   

पित्र्यमिति । रामाभिप्रायेणेदं परप्रतीत्या परो बोधनीय इति न्यायात् ।
कापथं कुत्सितमार्गम् । दुःखं दुःखप्रदम् । विषमं यौवनानुचितम् ।
बहुकण्टकम् अनेकोपप्लवसहितम् । कापथमित्यनेनानुचितवानप्रस्थमार्ग एवोच्यते
 ॥  २।१०८।७  ॥   

  

समृद्धायामयोध्यायामात्मानमभिषेचय ।  

एकवेणी धरा हि त्वां नगरी सम्प्रतीक्षते  ॥  २।१०८।८  ॥   

राजभोगाननुभवन् महार्हान् पार्थिवात्मज ।  

विहर त्वमयोध्यायां यथा शक्रस्त्रिविष्टपे  ॥  २।१०८।९  ॥   

समृद्धायामिति । एकवेणी धरा व्रतपरायणेत्यर्थः । नगरी तदधिदेवता  ॥ 
२।१०८।८९  ॥   

  

न ते कश्चिद्दशरथस्त्वं च तस्य न कश्चन ।  

अन्यो राजा त्वमन्यः स तस्मात् कुरु यदुच्यते  ॥  २।१०८।१०  ॥   

नेति । यदुच्यते मयेति शेषः  ॥  २।१०८।१०  ॥   

  

बीजमात्रं पिता जन्तोः शुक्लं रुधिरमेव च ।  

संयुक्तमृतुमन्मात्रा पुरुषस्येह जन्म तत्  ॥  २।१०८।११  ॥   

बीजमात्रमिति । पिता जन्तोर्बीजमात्रम् अल्पकारणम् । प्रधानकारणं तु
ऋतुमन्मात्रा संयुक्तं धृतं शुक्लं रुधिरमेव च शुक्लशोणितमेव । तत्
शुक्लशोणितं पुरुषस्य जन्मकारणम्  ॥  २।१०८।११  ॥   

  

गतः स नृपतिस्तत्र गन्तव्यं यत्र तेन वै ।  

प्रवृत्तिरेषा मर्त्त्यानां त्वं तु मिथ्या विहन्यसे  ॥  २।१०८।१२  ॥   

गत इति । तेन नृपेण यत्र येषु भूतेषु गन्तव्यं स नृपतिस्तत्र गतः,
पञ्चभूतेषु लयं प्राप्त इत्यर्थः । पञ्चभूतमयत्वान्नरपतिशरीरस्य
तदतिरिक्तस्य आत्मनोभावात् । मर्त्त्यानां मरणशीलानामेषा प्रवृत्तिः, अयं
स्वभाव इत्यर्थः । त्वं तु मिथ्या विहन्यसे मिथ्याभूतेन सम्बन्धेन पीड्यसे
 ॥  २।१०८।१२  ॥   

  

अर्थधर्मपरा ये ये तांस्तान् शोचामि नेतरान् ।  

ते हि दुःखमिह प्राप्य विनाशं प्रेत्य भेजिरे  ॥  २।१०८।१३  ॥   

अर्थेति । अर्थधर्मपराः प्रत्यक्षसौख्यं विहाय केवलार्थसम्पादनपराः ।
धर्मपराश्च इतरान् केवलप्रत्यक्षसुखानुभवपरान् । अर्थधर्मपरविषयशोकहेतुमाह
ते हीति । प्रेत्यापि विनाशं दुःखं भेजिर इति सम्बन्धः  ॥  २।१०८।१३  ॥   

  

अष्टका पितृदैवत्यमित्ययं प्रसृतो जनः ।  

अन्नस्योपद्रवं पश्य मृतो हि किमशिष्यति  ॥  २।१०८।१४  ॥   

धर्म्मस्याफलत्वे स्थालीपुलाकन्यायेन किञ्चिदुदाहरणमाह--अष्टकेति । अयं जनः
अष्टका अष्टकाश्राद्धम् पितृदैवत्यं प्रतिसांवत्सरिकमिति यत्कर्म कर्तुमिति
शेषः । प्रसृतः प्रवृत्तः । अत्र तत्सर्वमिति शेषः । अन्नस्य उपद्रवं क्षयं
पश्य तत्सर्वं स्वभोज्यान्नस्य निरर्थकक्षयहेतुम् आलोचयेत्यर्थः । तत्र
हेतुमाह मृतो हि किमशिष्यतीति  ॥  २।१०८।१४  ॥   

  

यदि भुक्तमिहान्येन देहमन्यस्य गच्छति ।  

दद्यात् प्रवसतः श्राद्धं न तत् पथ्यशनं भवेत्  ॥  २।१०८।१५  ॥   

उक्तमेवार्थं तर्कमुखेन द्रढयति--यदीति । अन्येन भवेत् । नचैवं दृश्यते अतः
श्राद्धादिकं मृतस्याशनं न भवतीति भावः  ॥  २।१०८।१५  ॥   

  

दानसंवनना ह्येते ग्रन्था मेधाविभिः कृताः ।  

यजस्व देहि दीक्षस्व तपस्तप्यस्व सन्त्यज  ॥  २।१०८।१६  ॥   

एवमेकत्र वैदिककर्मणि फलव्यभिचारदर्शनात्सर्वत्रापि वैदिके न
फलप्रसक्तिरित्याह--दानसंवनना इत्यादिना । दानसंवननाः दानाय वशीकरणोपायाः
"संवननं कर्मणा वशीकरणम्" इति हलायुधः । मेधाविभिः
परद्रव्यग्रहणकुशलबुद्धिभिः । यजस्व देवताराधनं कुरुष्व । सन्त्यज
अर्थेषणादीन् सम्यक् त्यज । अत्रेतिकरणं दृष्टव्यम् । यजस्वेत्यादिरूपा
ग्रन्थाः मेधाविभिः कृता इत्यन्वयः  ॥  २।१०८।१६  ॥   

  

स नास्ति परमित्येव कुरु बुद्धिं महामते ।  

प्रत्यक्षं यत्तदातिष्ठ परोक्षं पृष्ठतः कुरु  ॥  २।१०८।१७  ॥   

स इति । सः पितृवचनं परिपालनीयमिति मन्यमानः त्वं परं परलोकानुभाव्यं
यत्प्रत्यक्षं प्रत्यक्षसिद्धं राज्यभोगादिकम् । तदातिष्ठ प्रतिगृह्णीष्व
परोक्षं परोक्षसुखफलकं पितृवचनपरिपालनादिकम्  ॥  २।१०८।१७  ॥   

  

स तां बुद्धिं पुरस्कृत्य सर्वलोकनिदर्शिनीम् ।  

राज्यं त्वं प्रतिगृह्णीष्व भरतेन प्रसादितः  ॥  २।१०८।१८  ॥   

स इति । तां बुद्धिं प्रत्यक्षादन्यं नास्तीतिबुद्धिम् । सर्वलोकनिदर्शिनीं
सर्वजनसम्मतामित्यर्थः  ॥  २।१०८।१८  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
अष्टोत्तरशततमः सर्गः  ॥  १०८  ॥   

इति श्रीगोविन्दराज० श्रीरामायणभूषणे पीताम्बरा० अयोध्याकाण्डव्याख्याने
अष्टोत्तरशततमः सर्गः  ॥  १०८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/108_jAbAleH_rAjanItiH.md">
<details><summary><h3>शिरोमणी ...{Loading}...</h3></summary>



रामकर्तृकाश्वासनानन्तरकालिकं वृत्तान्तमाह-- आश्वासयन्तमित्यादिभिः ।
भरतमाश्वासयन्तं रामं धर्मापेतं वेदोक्तधर्मरहितमिदं वचः ब्राह्मणोत्तमः
जाबालिरुवाच  ॥  २।१०८।१  ॥   

  

तद्वचनाकारमाह-- साध्वित्यादिभिः । हे राघव आर्यबुद्धेः प्रशस्तबुद्धिमतः
तपस्विनः कर्मनिरतस्य प्राकृतस्य नरस्य निरर्थिका परमार्थरहिता बुद्धिरिव
एवं इयं ते बुद्धिः साधु यथा स्यात्तथा मा भूत्, प्राकृतस्येवेत्युक्त्या
रामस्य प्राकृतविलक्षणत्वं सूचितम्  ॥  २।१०८।२  ॥   

  

तद्बुद्धेर्निरर्थकत्वं बोधयन्नाह-- क इति । यतः जन्तुः एक एव जायते
उत्पद्यते एकः पुत्रादिरहित एव विनश्यति अतः कः पुरुषः कस्य बन्धुः
अनुरागवान् केनचित्पुरुषेण कस्य पुरुषस्य किं वस्तु प्राप्यं स्वकीयत्वेन
प्राप्यं केनचित्कस्यचित्सम्बन्धाभावात्सर्वं निरर्थकमित्यर्थः  ॥  २।१०८।३
 ॥   

  

तस्मादिति । तस्मात्सम्बन्धाभावाद्धेतोः इयं मम माता अयं च मत्पिता इति
बुद्ध्या यः सज्जेत आसक्तो भवेत् सः उन्मत्त इव ज्ञेयः यतः कस्यचित्
सम्बन्धी कश्चिन्नास्ति  ॥  २।१०८।४  ॥   

  

यथेति । यथा ग्रामान्तरं गच्छन् कश्चिन्नरः बहिः वसेत् अपरे अहनि
तमावासमुत्सृज्य परित्यज्य प्रतिष्ठेत अन्यत्र गच्छेत् एवं मनुष्याणां
पित्रादिः आवासमात्रं मार्गगृहसदृशम् अतः अत्र पित्रादिषु सज्जनाः न
सज्जन्ते । श्लोकद्वयमेकान्वयि  ॥  २।१०८।५,६  ॥   

  

पित्र्यमिति । सः ज्ञाततत्त्वस्त्वं राज्यं समुत्सृज्य बहुकण्टकं विषमं
निम्नोन्नतविशिष्टमत एव दुःखं दुःखप्रदं कुपथं कुत्सितमार्गमास्थातुं त्वं
नार्हसि  ॥  २।१०८।७  ॥   

  

समृद्धायामिति । आत्मानमभिषेचय हि यतः नगरी अयोध्या एकवेणीधरा सती त्वां
सम्प्रतीक्षते, एकवेणीधरात्वं प्रोषितभर्तृकाया लक्षणं तेनायोध्यानिष्ठो
ऽत्यनुरागः सूचितः  ॥  २।१०८।८  ॥   

  

राजभोगानिति । महार्हान् अतिप्रश्ांसनीयान् राजभोगान् अनुभवन् सन्
त्रिविष्टपे स्वर्गे शक्र इव अयोध्यायां विहर  ॥  २।१०८।९  ॥   

  

ननु पित्रा वनवासाय नियुक्तत्वात्कथमेवं शक्यमित्यत आह-- नेति ।
तस्मात्सम्बन्धाभावाद्धेतोः यन्मयोच्यते तत्कुरु  ॥  २।१०८।१०  ॥   

  

नन्वेतद्देहस्य पितुरुपादानत्वात् कथं सम्बन्धाभाव इत्यत आह-- बीजेति । यतः
ऋतुमती चासौ माता च तया संयुक्तं संयोजितं यत् शुक्रं शोणितं च
तत्तस्मादेवास्य इह जन्म, एतेन शुक्रशोणितयोरुपादानत्वं सूचितं पिता
बीजमात्रहेतुरेव न तूपादानमित्यर्थः  ॥  २।१०८।११  ॥   

  

ननु निमित्तत्वे ऽपि सम्बन्धाभावो ऽनुपपन्न इत्यत आह-- गत इति । यत्र तेन
नृपतिना गन्तव्यं तत्र गतः एतेन एकस्य सम्बन्धिनो नष्टात्वात्सम्बन्धो ऽपि
नष्ट इत्यर्थः, अतः यया पितृत्वादिविषयिण्या प्रवृत्त्या त्वं मिथ्या
विहन्यसे पराभाव्यसे सा एषा प्रवृत्तिः भूतानां प्राकृतजन्तूनाम्, एतेन
तवायं त्यागो नोचित इति सूचितम्  ॥  २।१०८।१२  ॥   

  

अर्थेति । ये ये पुरुषाः अर्थधर्मपराः अर्थधर्मयोरर्जने
कृतश्रमास्तांस्तान् शोचामि तच्छ्रमाणां निरर्थकत्वात्पश्चात्तापं
करोमीत्यर्थः । निरर्थकत्वमेवोपपादयति-- ते कृतश्रमा जनाः इहास्मिन्
भोगसमये दुःखं सत्कर्मश्रमजनितखेदं प्राप्य विनाशं स्वविध्वंसं लेभिरे,
एतेन भोगं चिकीर्षोर्विनाशस्यावश्यकत्वात् श्रमस्यैव तेषां लाभ इति सूचितम्
 ॥  २।१०८।१३  ॥   

  

धर्मपराणामज्ञानं बोधयन्नाह-- अष्टकेति । अष्टका तदुपलक्षितश्राद्धकर्मजातं
पितृदैवत्यं पितृभोक्तृकमित्यर्थः । इति बुद्ध्या प्रसृतः श्राद्धकर्मणि
प्रवृत्तो जनः अन्नस्य जीवद्भोग्यस्य उपद्रवं विनाशं करोति हि यतः मृतः
ध्वंसप्रतियोगी जनः किं कथमशिष्यति, एतेन मृतानामपि भोगकर्तृत्वे
ध्वंसप्रतियोगिभिर्घटादिभिरपि जलाहरणादिक्रया प्रसज्जेत इति सूचितम्  ॥ 
२।१०८।१४  ॥   

  

पित्रुदेश्यकपिण्डदानादेर्वैयर्थ्यमुपपाद्य तदुद्देश्यकब्राह्मणभोजनस्यापि
वैयर्थ्यमुपपादयन्नाह-- यदीति । यदि अन्येन भुक्तमन्नमन्यस्य देहं गच्छति
प्राप्नोति तदा प्रवसतां प्रवसतः विदेशं प्राप्तानुद्दिश्य श्राद्धं
श्रद्धया निष्पादितमन्नं दद्यात् ब्राह्मणान्भोजयेदित्यर्थः,
तद्ब्राह्मणभुक्तं प्रवसतां पथ्यशनं न भवेत् भवेदेवेत्यर्थः ।
प्रवसतामित्युभयान्वपि  ॥  २।१०८।१५  ॥   

  

ननु श्राद्धादेर्वैयर्थ्ये तत्र शास्त्राणि कथं प्रवृत्तानीत्यत आह--
दानेति । यजस्व संन्त्यज धनादि दत्त्वा गृहत्यागं कुरु, एते दानसंवननाः
दानरचनावन्तो ग्रन्थाः मेधाविभिः बुद्धिमद्भिः कृताः धनप्राप्त्यर्थं
रचिताः  ॥  २।१०८।१६  ॥   

  

स इति । हे महामते सः ज्ञाततत्त्वस्त्वं परमितो ऽन्यत् भोग्यं नास्ति इति
बुद्धिं कुरु अतः यदेतत् प्रत्यक्षं राज्यमुखं तदातिष्ठ गृहाणेत्यर्थः,
परोक्षं प्रत्यक्षभिन्नं पृष्ठतः कुरु त्यजेत्यर्थः  ॥  २।१०८।१७  ॥   

  

उपसंहरन्नाह-- सतामिति । सर्वलोकनिदर्शिनीं सर्वजनबोधनशीलां सतां
प्रत्यक्षैकप्रमाणवादिसज्जनानां बुद्धिज्ञानं पुरस्कृत्य आश्रित्य भरतेन
प्रसादितस्त्वं राज्यं निगृह्णीष्व  ॥  २।१०८।१८  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
ऽष्टाधिकशततमः सर्गः  ॥  २।१०८  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/108_jAbAleH_rAjanItiH.md">
<details><summary><h3>तिलकम् ...{Loading}...</h3></summary>



भरताश्वासनं कुर्वन्तं रामं धर्मापेतं धर्ममार्गविरुद्धं
लोकायतिकमतावलम्बनमिति यावत्,वच उवाचेत्यन्वयः  ॥  २।१०८।१  ॥   

  

साधु सम्यग्युक्तिमदिदं वच इति पूर्वान्वय्येतत् । इदशब्दार्थो राघवेत्यादि
। प्राकृतस्य पामरस्य नरस्येव निरर्थिका एवं बुद्धिः पितृवचः
पालनीयमित्येवंरूपा आर्यबुद्धेस्तपस्विनिस्ते मा भूत्  ॥  २।१०८।२  ॥   

  

कुतो मा भूदित्यत्र पितापुत्रसंबन्धस्यैत्र मिथ्यात्वादित्याह--क इति ।
कस्य पुरुषस्य केनचित्संबन्धात् किमाप्यं किं प्राप्यं न किमपीत्यर्थः,
संबन्धाभावादिति भावः । संबन्धाभावे हेतुमाहएको हीति  ॥  २।१०८।३  ॥   

  

यः सज्जेत स उन्मत्त इव ज्ञेयः  ॥  २।१०८।४,५  ॥   

  

आवासमात्रं पान्थानामिव अतो नात्र सज्जनाः सज्जन्ते  ॥  २।१०८।६  ॥   

  

पित्र्यं राज्यमित्यास्तिकमतावलम्बिरामाभिप्रायेणोक्तिः । कापथं वनमार्गम्
आस्तिकसेव्यं मार्ग च  ॥  २।१०८।७  ॥   

  

एकवेणीधरत्वं विरहिणीलक्षणम् । त्वा त्वाम्  ॥  २।१०८।८,९  ॥   

  

उक्तं संबन्धाभावमुपसंहरतिनते इति । मिथ्यापितृवचनाभिनिवेशं मुक्त्वा
राज्यं कुर्विति यदुच्यते तत्कुरु । अन्यस्त्वज्जनकादन्यः संप्रति राजा ।
एवं क्षणभङ्गवादेनान्यत्वं गूढाशयतयोक्तम् । नन्वेवमपि तत्संताननिविष्टतया
कश्चित्संबन्धो भवेत्, अन्यथा पितरं विनापि पुत्रोत्पत्तिः स्यादिति चेन्न,
तावतापि निमित्तकारणात्वमेव नोपादानत्वम्, तेन यूकालिक्षादेरिव तवापि तेन न
कश्चित्संबन्ध इत्याशयः  ॥  २।१०८।१०  ॥   

  

बीजमात्रं निमित्तकारणमात्रम् । मात्रपदेनोपादानत्वव्यावृत्तिः ।
तर्ह्युपादानं किं तत्राहऋतुमन्मात्रेति ऋतुमत्या माप्रेत्यर्थे पुंवद्भावः
। यत्तादृश्य मात्रा गर्भे धृतं संयुक्तं परस्परमिलितं शुक्रं शोणितं च
तदिह लोके पुरुषस्य शरीरस्य जन्मोपादानकारणं भवतीत्यर्थः । एवं च
शुक्रशोणितयोगादाकृष्टपञ्चभूतसमूह एव पुरुषश्चेतनो न तस्य केनचित्संबन्ध
इत्याशयः  ॥  २।१०८।११  ॥   

  

गत इति । यत्र येषु भूतेषु गन्तव्यं तत्र तेषु गतो लयं प्राप्तः त्वमपि
तथैव लयं प्राप्स्यसीति स्थिरस्य कस्यचिदभावात्कः केन संबन्ध इति भावः ।
उक्ता एषा भूतसमूहरूपस्य तेषु लयप्राप्तिरूपा प्रवृत्तिर्मर्त्यानां
स्वभावप्राप्तेति शेषः, अतस्त्वं मिथ्या विहन्यसे
राज्यरूपात्पुरुषार्थादिति शेषः  ॥  २।१०८।१२  ॥   

  

नन्वर्थविघाते ऽपि धर्मो मे भविष्यीत्यात्राहअर्थेत्यादि । अर्थे
प्रत्यक्षसिद्धपुरुषार्थे प्राप्ते तं परित्यज्य ये ये  

आस्तिका धर्मपरास्तांस्ताञ्शोचामि धर्मफलभोक्तुरभावादिति भावः । तदेवाहते
हीति । प्रेत्यान्तसमयं प्राप्तय विनाशं भेजिरे, न त्वत्रोपार्जितधर्मस्य
तत्रावस्थितिरस्ति । ऽप्राप्य विनाशं प्रतिपेदिरेऽ इति पाठान्तरम्  ॥ 
२।१०८।१३  ॥   

  

नन्वेवं श्राद्धाद्याचारासंगतिस्तत्राहअष्टकेति । तदादि यत्पितृदेवत्यं
श्राद्धकर्मेति तत्र प्रसृतः प्रवृत्तो ऽयं जनस्तस्यान्नस्य
स्वभोगसाधनस्योपद्रवं नाशं केवलं करोति पश्य विचारय । तामेव विचार्य
युक्तिमाहमृतो हीति  ॥  २।१०८।१४  ॥   

  

ननु तैरत्राभोजने ऽपि तदुद्देशेन दत्तं लोकान्तरे तमुपतिष्ठतीत्येतमर्थं
भोक्रभावेन दूषितमपि युक्त्यन्तरेण दूषयतियदीति । प्रवसतामुद्देशं कृत्वा
श्राद्धं दद्यात् प्राप्तकाले लिङ् ।  

तद्दानमेवोचितमित्यर्थः । न तु तत्पथ्यथ्यशनं तस्मै दीयमानं पथ्यशनं पाथयं
न्याय्यं भवेत् । भारवहनेन दुःखदत्वादिति भावः एतेनैव न्यायेन
देवार्थदानमपि व्यर्थमित्युपपादिम्  ॥  २।१०८।१५  ॥   

  

एवं वैदिकाचारं प्रदूष्य तत्प्रतिपादकागमाप्रामाण्यमाह--दानेति । यजस्व
देवपूजां कुरु, देहि अन्नादिदानम्, दीक्षस्व यागार्थम्,
तपश्चान्द्रायाणीदि, संत्यज प्रव्रजेत्येवं परा वेदादयो ग्रन्था दानसंवनना
दानाय वशीकरणोपायभूता मेधाविभिर्वार्तादिना जीवने क्लेशं पश्यद्भिः
पामरप्रतारणायानायासेन धनग्रहणाय कृतः अतो न ते प्रमाणमिति भावः  ॥ 
२।१०८।१६  ॥   

  

परमैहिकात्परं परलोकप्रयोजनं किंचिद्धर्माख्यं नास्तीति बुद्धिं कुरु ।
परोक्षमनुमानशब्दादिगम्यं पृष्ठतः कुरु त्यज  ॥  २।१०८।१७  ॥   

  

सतां प्रत्यक्षसिद्धस्यैव सत्यत्वं वदताम् । त एव साधवो न तु
शब्दप्रमाणकादेः सत्यत्वं वदन्त इति भावः । भिन्ने पदे वा । स त्वं
तामुक्तामित्यार्थो वा । सर्वलोकनिदर्शिनीं सर्वलोकसंमतामित्यर्थः  ॥ 
२।१०८।१८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽष्टोत्तरशततमः सर्गः  ॥  २।१०८  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/108_jAbAleH_rAjanItiH.md">
<details><summary><h3>द्राविडपाठः ...{Loading}...</h3></summary>


आश्वासयन्तं भरतं जाबालिर्ब्राह्मणोत्तमः।  
उवाच रामं धर्मज्ञं धर्मापेतमिदं वचः ॥ 2.108.1 ॥   
साधु राघव माभूत्ते बुद्धिरेवं निरर्थिका।  
प्राकृतस्य नरस्येव ह्यार्यबुद्धेर्मनस्विनः ॥ 2.108.2 ॥   
कः कस्य पुरुषो बन्धुः किमाप्यं कस्य केनचित्।  
यदेको जायते जन्तुरेक एव विनश्यति ॥ 2.108.3 ॥   
तस्मान्माता पिता चेति राम सज्जेतयो नरः।  
उन्मत्त इव स ज्ञेयो नास्ति कश्चिद्धि कस्यचित् ॥ 2.108.4 ॥   
यथा ग्रामान्तरं गच्छन् नरः कश्चित् क्वचिद्वसेत्।  
उत्सृज्य च तमावासं प्रतिष्ठेतापरेऽहनि ॥ 2.108.5 ॥   
एवमेव मनुष्याणां पिता माता गृहं वसु।  
आवासमात्रं काकुत्स्थ सज्जन्ते नात्र सज्जनाः ॥ 2.108.6 ॥   
पित्र्यं राज्यं परित्यज्य स नार्हसि नरोत्तम।  
आस्थातुं कापथं दुःखं विषमं बहुकण्टकम् ॥ 2.108.7 ॥   
समृद्धायामयोध्यायामात्मानमभिषेचय।  
एकवेणी धरा हि त्वां नगरी सम्प्रतीक्षते ॥ 2.108.8 ॥   
राजभोगाननुभवन् महार्हान् पार्थिवात्मज।  
विहर त्वमयोध्यायां यथा शक्रस्त्रिविष्टपे ॥ 2.108.9 ॥   
न ते कश्चिद्दशरथस्त्वं च तस्य न कश्चन।  
अन्यो राजा त्वमन्यः स तस्मात् कुरु यदुच्यते ॥ 2.108.10 ॥   
बीजमात्रं पिता जन्तोः शुक्लं रुधिरमेव च।  
संयुक्तमृतुमन्मात्रा पुरुषस्येह जन्म तत् ॥ 2.108.11 ॥   
गतः स नृपतिस्तत्र गन्तव्यं यत्र तेन वै।  
प्रवृत्तिरेषा मर्त्त्यानां त्वं तु मिथ्या विहन्यसे ॥ 2.108.12 ॥   
अर्थधर्मपरा ये ये तांस्तान् शोचामि नेतरान्।  
ते हि दुःखमिह प्राप्य विनाशं प्रेत्य भेजिरे ॥ 2.108.13 ॥   
अष्टका पितृदैवत्यमित्ययं प्रसृतो जनः।  
अन्नस्योपद्रवं पश्य मृतो हि किमशिष्यति ॥ 2.108.14 ॥   
यदि भुक्तमिहान्येन देहमन्यस्य गच्छति।  
दद्यात् प्रवसतः श्राद्धं न तत् पथ्यशनं भवेत् ॥ 2.108.15 ॥   
दानसंवनना ह्येते ग्रन्था मेधाविभिः कृताः।  
यजस्व देहि दीक्षस्व तपस्तप्यस्व सन्त्यज ॥ 2.108.16 ॥   
स नास्ति परमित्येव कुरु बुद्धिं महामते।  
प्रत्यक्षं यत्तदातिष्ठ परोक्षं पृष्ठतः कुरु ॥ 2.108.17 ॥   
स तां बुद्धिं पुरस्कृत्य सर्वलोकनिदर्शिनीम्।  
राज्यं त्वं प्रतिगृह्णीष्व भरतेन प्रसादितः ॥ 2.108.18 ॥   

</details>
</div>
