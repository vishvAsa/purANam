---
title: २५० अर्जुन-दिव्यायुध-याचना
unicode_script: devanagari

---


अध्यायः 250

पुनर्निवेदितविघ्नवृत्तान्तेन ब्रह्मणा आज्ञप्तस्याग्नेः कृष्णार्जुनौप्रति आगमनम् ॥ 1 ॥ वैशम्पायनेन जनमेजयं प्रति खाण्डवदाहकारणकथनसमापनम् ॥ 2 ॥ अर्जुनेन दिव्यानां रथाश्वधनुरादीनां याचनम् ॥ 3 ॥
वैशम्पायन उवाच ।	001  
स तु नैराश्यमापन्नः सदा ग्लानिसमन्वितः ।	001a  
पितामहमुपागच्छत्सङ्क्रुद्धो हव्यवाहनः ॥	001c  
तच्च सर्वं यथान्यायं ब्रह्मणे सन्न्यवेदयत् ।	002a  
उवाच चैवनं भगवान्मुहूर्तं स विचिन्त्य तु ॥	002c  
उपायः परिदृष्टो मे यथा त्वं धक्ष्यसेऽनघ ।	003a  
कालं च कङ्चित्क्षमतां ततस्तद्धक्ष्यते भवान् ॥	003c  
भविष्यतः सहायौ ते नरनारायणौ तदा ।	004a  
ताभ्यां त्वं सहितो दावं धक्ष्यसे हव्यवाहन ॥	004c  
एवमस्त्विति तं वह्निर्ब्रह्माणं प्रत्यभाषत ।	005a  
सम्भूतौ तौ विदित्वा तु नरनारायणावृषी ॥	005c  
कालस्य महतो राजंस्तस्य वाक्यं स्वयम्भुवः ।	006a  
अनुस्मृत्य जगामाथ पुनरेव पितामहम् ॥	006c  
अब्रवीच्च तदा ब्रह्मा यथा त्वं धक्ष्यसेऽनल ।	007a  
खाण्डवं दावमद्यैव मिषतोऽस्य शचीपतेः ॥	007c  
नरनारायणौ यौ तौ पूर्वदेवौ विभावसो ।	008a  
सम्प्राप्तौ मानुषे लोके कार्यार्थं हि दिवौकसाम् ॥	008c  
अर्जुनं वासुदेवं च यौ तौ लोकोऽभिमन्यते ।	009a  
तावेतौ सहितावेहि खाण्डवस्य समीपतः ॥	009c  
तौ त्वं याचस्व साहाय्ये दाहार्थं खाण्डवस्य च ।	010a  
ततो धक्ष्यसि तं दावं रक्षितं त्रिदशैरपि ॥	010c  
तौ तु सत्वानि सर्वाणि यत्नतो वारयिष्यतः ।	011a  
देवराजं च सहितौ तत्र मे नास्ति संशयः ॥	011c  
एतच्छ्रुत्वा तु वचनं त्वरितो हव्यवाहनः ।	012a  
कृष्णपार्थावुपागम्य यमर्थं त्वभ्यभाषत ॥	012c  
तं ते कथितवानस्मि पूर्वमेव नृपोत्तम ।	013a  
तच्छ्रुत्वा वचनं त्वग्नेर्बीभत्सुर्जातवेदसम् ॥	013c  
अब्रवीन्नृपशार्दूल तत्कालसदृशं वचः ।	014a  
दिधक्षुं खाण्डवं दावमकामस्य शतक्रतोः ॥	014c  
अर्जुन उवाच ।	015  
उत्तमास्त्राणि मे सन्ति दिव्यानि च बहूनि च ।	015a  
यैरहं शक्नुयां योद्धुमपि वज्रधरान्बहून् ॥	015c  
धनुर्मे नास्ति भगवन्बाहुवीर्येण सम्मितम् ।	016a  
कुर्वतः समरे यत्नं वेगं यद्विषहेन्मम ॥	016c  
शरैश्च मेऽर्थो बहुभिरक्षयैः क्षिप्रमस्यतः ।	017a  
न हि वोढुं रथः शक्तः शरान्मम यथेप्सितान् ॥	017c  
अश्वांश्च दिव्यानिच्छेयं पाण्डुरान्वातरंहसः ।	018a  
रथं च मेघनिर्घोषं सूर्यप्रतिमतेजसम् ॥	018c  
तथा कृष्णस्य वीर्येण नायुधं विद्यते समम् ।	019a  
येन नागान्पिशाचांश्च निहन्यान्माधवो रणे ॥	019c  
उपायं कर्मसिद्धौ च भघवन्वक्तुमर्हसि ।	020a  
निवारयेयं येनेन्द्रं वर्षमाणं महावने ॥	020c  
पौरुषेण तु यत्कार्यं तत्कर्ताऽहं स्म पावक ।	021a  
करणानि समर्थानि भगवन्दातुमर्हसि ॥ ॥	021c  

इति श्रीमन्महाभारते आदिपर्वणि खाण्डवदाहपर्वणि पञ्चाशदधिकद्विशततमोऽध्यायः ॥ 250 ॥