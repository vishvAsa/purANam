---
title: ०५४

---
॥श्रीभगवानुवाच॥  
ततोऽर्घपात्रे तन्मन्त्रमष्टधाकृत्य सञ्जजपेत्।  
तेन तोयानि पुष्पाणि स्वं मण्डलमथासनम्॥ २.५४.१ ॥  
  
आशोधयेत् ततः पश्चात् पूजोपकरणं समम्।  
ॐ ऐं ह्रीं ह्रौ मिन्ति मन्त्रेण शब्दप्रांशुविवर्जितम्॥ २.५४.२ ॥  
  
द्वारपालं ततो देव्या आसनानि च पूजयेत्।  
नन्दिभृङ्गिमहाकालगणेशा द्वारपालकाः।  
उत्तरादिक्रमात् पूज्या आसनानि च मध्यतः॥ २.५४.३ ॥  
  
आधारशक्तिप्रभृति हेमाद्यन्तात् प्रपूजयेत्।  
प्रसिद्धात् सर्वतन्त्रेषु पूजाकल्पेषु भैरव॥ २.५४.४ ॥  
  
दशदिक्पालसहितान् धर्माधर्मादिकांस्तथा।  
मण्डलाग्न्यादिकोणेषु पूजयेत् पार्श्वदेशतः॥ २.५४.५ ॥  
  
सूर्याग्निसोममरुतां मण्डलानि च पद्मकम्।  
रजस्तथा तमः सत्त्वं योगपीठं गुरोः पदम्॥ २.५४.६ ॥  
  
सारादीन् भद्रपीठान्तान् साङ्गोपाङ्गान् प्रपूजयेत्।  
ब्रह्माण्डं स्वर्णडिम्बं च ब्रह्मविष्णुमहेश्वरान्॥ २.५४.७ ॥  
  
ससागरान् सप्तद्वीपान् स्वर्णद्वीपं समण्डपम्।  
रत्नपद्मं सपर्यङ्कं रत्नस्तम्भं तथैव च॥ २.५४.७ ॥  
  
पञ्चाननं मण्डलस्य मध्येऽवश्यं प्रपूजयेत्।  
ह्रीं मन्त्रेण ततः कूर्मपृष्ठं पाण्योर्निबध्य च॥ २.५४.९ ॥  
  
ध्यायेच्च पूर्ववद् देवीमासाद्यासनमुत्तमम्।  
हृन्मध्ये चिन्तयेत् स्वर्णद्वीपं पर्यङ्कसम्भृतम् ॥ २.५४.१० ॥  
  
पश्यन्निव ततो देवीमेकाग्रमनसा स्मरेत्।  
प्रत्यक्षीकृत्य हृदये मानसैरुपचारकैः॥ २.५४.११ ॥  
  
षोडशानां प्रकारैस्तु हृदिस्थां पूजयेच्छिवाम्।  
ततस्तु वायुबीजेन दक्षिणे च पुटेन च॥ २.५४.१२ ॥  
  
नासिकाया विनिःसार्यं क्रीं मन्त्रेण च भैरव।  
स्थापयेत् पद्ममध्ये तु तद्‌धस्तं न वियोजयेत्॥ २.५४.१३ ॥  
  
कृते वियोगे हस्तस्य पुष्पात् तस्माच्च भैरव।  
गन्धर्वैः पूज्यते देवी पूजकैर्नाप्यते फलम्॥ २.५४.१४ ॥  
  
आवाहनं ततः कुर्याद् गायत्र्या शिरसा सह ।  
महामायायै विद्महे त्वां चण्डिकाख्यां धीमहि ॥ २.५४.१५ ॥  
  
एतदुक्त्वा ततः पश्चाद् धियो यो नः प्रचोदयात्।  
स्नानीयं देवि ते तुभ्यं ॐ ह्रीं श्रीं नम इत्यतः ॥ २.५४.१६ ॥  
  
स्नानीयं च ततो दैव्यै दद्याल्लक्षणलक्षितम्।  
ततस्तु मूलमन्त्रेण गन्धपुष्पं सदीपकम्॥ २.५४.१७ ॥  
  
धूपादिकं प्रदद्यात् तु मोदकं पायसं तथा।  
सितां गुडं दधिक्षीरं सर्पिर्नानाविधैः फलैः॥ २.५४.१७ ॥  
  
रक्तपुष्पं पुष्पमालां सुवर्णरजतादिकम्।  
नैवेद्यमुत्तमं देव्या लाङ्गलं मोदकं सिताम्॥ २.५४.१९ ॥  
  
शाण्डिल्यकरताम्राख्यकूष्माण्डानां फलानि च।  
हरीतकीफलं चापि नागरङ्गकमेलकम्॥ २.५४.२० ॥  
  
बालप्रियं च यद् द्रव्यं कसेरुकबिसादिकम्।  
तोयं च नारिकेलस्य देव्यै देयं प्रयत्नतः॥ २.५४.२१ ॥  
  
रक्तं कौशेयवस्त्रं च देयं नीलं कदापि न।  
देव्याः प्रियाणि पुष्पाणि बकुलं केशरं तथा॥ २.५४.२२ ॥  
  
माध्यं कह्लारवज्राणि करवीरकुरुण्टकान्।  
अर्कपुष्पं शाल्मलकं दूर्वाङ्कुरं सुकोमलम् ॥ २.५४.२३ ॥  
  
कुशमञ्जरिका दर्भा बन्धूककमले तथा।  
मालूरपत्रं पुष्पं च त्रिसन्ध्यारक्तपर्णके॥ २.५४.२४ ॥  
  
सुमनांसि प्रियाण्येतान्यम्बिकायाश्च भैरव।  
बन्धूकं बकुलं माध्यं बिल्वपत्राणि सन्ध्यकम्॥ २.५४.२५ ॥  
  
उत्तमं सर्वपुष्पेषु द्रव्ये पायसमोदकौ।  
माल्यं बन्धूकपुष्पस्य शिवायै बकुलस्य वा॥ २.५४.२६ ॥  
  
करवीरस्य माध्यस्य सहस्राणां ददाति यः।  
स कामान् प्राप्य चाभीष्टान् मम लोके प्रमोदते॥ २.५४.२७ ॥  
  
चन्दनं शीतलं चैव कालीयकसमन्वितम्।  
अनुलेपनमुख्यं तु देव्यै दद्यात् प्रयत्नतः॥ २.५४.२७ ॥  
  
कर्पूरं कुङ्कुमं कूर्चं मृगनाभिं सुगन्धिकम् ।  
कालीयकं सुगन्धेषु देव्याः प्रीतिकरं परम्॥ २.५४.२९ ॥  
  
यक्षधूपः प्रतीवाहः पिण्डधूपः सगोलकः ।  
अगुरुः सिन्धुवारश्च धूपाः प्रीतिकरा मताः॥ २.५४.३० ॥  
  
अङ्गरागेषु सिन्दूरं देव्याः प्रीतिकरं परम्।  
सुगन्धि शालिजं चान्नं मधुमांससमन्वितम्॥ २.५४.३१ ॥  
  
अपूपं पायसं क्षीरमन्नं देव्याः प्रशस्यते।  
रत्नोदकं सकर्पूरं पिण्डीतककुमारकौ ॥ २.५४.३२ ॥  
  
रोचनं पुष्पकं देव्याः स्नानीयं परिकीर्तितम्।  
घृतप्रदीपो दीपेषु प्रशस्तः परिकीर्तितः॥ २.५४.३३ ॥  
  
पुष्पाञ्जलित्रयं दद्याद् मूलमन्त्रेण शोभनम्।  
दत्त्वोपचारानखिलान्मध्ये चैताः प्रपूजयेत्॥ २.५४. ३४ ॥  
  
कामेश्वरीं गुप्तदुर्गां विन्ध्यकन्दरवासिनीम्।  
कोटेश्वरी दीर्घिकाख्यां प्रकटीं भवनेश्वरीम् ॥ २.५४. ३५ ॥  
  
आकाशगङ्गां कामाख्यां यदा दिक्करवासिनीम् ।  
मातङ्गी ललितां दुर्गां भैरवी सिद्धिदां तथा॥ २.५४.३६ ॥  
  
बलप्रमथिनीं चण्डीं चण्डोग्रां चण्डनायिकाम्।  
उग्रां भीमां शिवां शान्तां जयन्तीं कालिकां तथा॥ २.५४.३७ ॥  
  
मङ्गलां भद्रकालीं च च शिवां धात्रीं कपालिनीम् ।  
स्वाहां स्वधामपर्णां च पञ्चपुष्करिणीं तथा॥ २.५४.३७ ॥  
  
मदनीं सर्वभूतानां मनः प्रोत्साहकारिणीम् ।  
दमनीं सर्वभूतानां चतुःषष्टिं च योगिनीः॥ २.५४.३९ ॥  
  
एताः सम्पूज्य मध्ये तु मन्त्रेणाङ्गानि पूजयेत्।  
हृच्छिरस्तु शिखावर्मनेत्रबाहुपदानि च॥ २.५४.४० ॥  
  
मूलमन्त्राद्यक्षरैस्तु त्रिभिराद्यङ्गपूजनम्।  
एकैकं वर्द्धयेत् पश्चान्मन्त्राण्यङ्गौघपूजने॥ २.५४.४१ ॥  
  
सिद्धसूत्रं च खड्गं च खड्गमन्त्रेण पूजयेत्।  
ततोऽष्टपत्रमध्ये तु पूजयेदष्टयोगिनीः॥ २.५४.४२ ॥  
  
  
शैलपुत्रीं चण्डघण्टां स्कन्दमातरमेव च।  
कालरात्रिं च पूर्वादिचतुर्दिक्षु प्रपूजयेत्॥ २.५४.४३ ॥  
  
चण्डिकामथ कूष्माण्डीं तता कात्यायनीं शुभाम्।  
महागौरीं चाग्निकोणे तैऋत्यादिषु पूजयेत्॥ २.५४.४४ ॥  
  
महामायां क्षमस्वेति मूलमन्त्रेण चाष्टधा।  
पूजयेत् पद्ममध्ये तु बलिदानं ततः परम्॥ २.५४.४५ ॥  
  
एवं यदा कल्पविधानमानैः सम्पूज्यते भैरव कामदेवी।  
तदा स्वयं मण्डलमेत्य देयं गृह्णाति कामं च ददाति सम्यक्॥ २.५४.४६ ॥  
  
इति श्रीकालिकापुराणे अष्टादशपटलोद्धारे महामायाकल्पचतुःपञ्चाशोऽध्यायः॥