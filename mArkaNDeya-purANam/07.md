+++
title = "०७"

+++

सप्तमोऽध्यायः  

धर्मपक्षिण ऊचुः  

हरिश्चन्द्रेति राजर्षिरासीत्त्रेतायुगे पुरा  ।  
धर्मात्मा पृथिवीपालः प्रोल्लसत्कीर्तिरुत्तमः  ॥ ७.१ ॥  
न दुर्भिक्षं न च व्याधिर्नाकालमरणं नृणाम्  ।  
नाधर्मरुचयः पौरास्तस्मिन् शासति पार्थिवे  ॥ ७.२ ॥  
बभूवुर्न तथोन्मत्ता धनवीर्यतपोमदैः  ।  
नाजायन्त स्त्रियश्चैव काश्चिदप्राप्तयौवनाः  ॥ ७.३ ॥  
स कदाचिन्महाबाहुररण्येऽनुसरन्मृगम्  ।  
शुश्राव शब्दमसकृत्त्रायस्वेति च योषिताम्  ॥ ७.४ ॥  
स विहाय मृगं राजा मा भैषीरित्यभाषत  ।  
मयि शासति दुर्मेधाः कोऽयमन्यायवृत्तिमान्  ॥ ७.५ ॥  
तत्क्रन्दितानुसारी च सर्वारम्भविघातकृत् ।  
एकस्मिन्नन्तरे रौद्रो विघ्नराट्समचिन्तयत् ॥ ७.६ ॥  
विश्वामित्रोऽयमतुलं तप आस्थाय वीर्यवान्  ।  
प्रागसिद्धाभवादीनां विद्याः साध्यति व्रती  ॥ ७.७ ॥  
साध्यमानाः क्षमामौनचित्तसंयमिनामुना  ।  
ता वै भयार्ताः क्रन्दन्ति कथं कार्यमिदं मया  ॥ ७.८ ॥  
तेजस्वी कौशिकश्वेष्ठो वयमस्य सुदुर्बलाः  ।  
क्रोशन्त्येतास्तथा भीता दुष्पारं प्रतिभाति मे  ॥ ७.९ ॥  
अथवायं नृपः प्राप्तो मा भैरिति वदन्मुहुः  ।  
इममेव प्रविश्याशु साधयिष्ये यथेप्सितम्  ॥ ७.१० ॥  
इति सञ्चिन्त्य रौद्रेण विघ्नराजेन वै ततः  ।  
तेनाविष्टो नृपः कोपादिदं वचनमब्रवीत् ॥ ७.११ ॥  
कोऽयं बघ्नाति वस्त्रान्ते पावकं पापकृन्नरः  ।  
बलोष्णतेजसा दीप्ते मयि पत्यावुपस्थिते  ॥ ७.१२ ॥  
सोऽद्य मत्कार्मुकाक्षेपविदीपितदिगन्तरैः  ।  
शरैर्विभिन्नसर्वाङ्गो दीर्घनिद्रां प्रवेक्ष्यति  ॥ ७.१३ ॥  
विश्वामित्रस्ततः क्रुद्धः श्रुत्वा तन्नृपतेर्वचः  ।  
क्रुद्धे चर्षिवरे तस्मिन्नेशुर्विद्याः क्षणेन ताः  ॥ ७.१४ ॥  
स चापि राजा तं दृष्ट्वा विश्वामित्रं तपोनिधिम्  ।  
भीतः प्रावेपतात्यर्थं सहसाश्वत्थपर्णवत् ॥ ७.१५ ॥  
स दुरात्मन्निति यदा मुनिस्तिष्ठेति चाब्रवीत् ।  
ततः स राजा विनयात्प्रणिपत्याभ्यभाषत  ॥ ७.१६ ॥  
भगवन्नेष धर्मो मे नापराधो मम प्रभो  ।  
न क्रोद्धुमर्हसि मुने निजधर्मरतस्य मे  ॥ ७.१७ ॥  
दातव्यं रक्षितव्यं च धर्मज्ञेन महीक्षिता  ।  
चापं चोद्यम्य योद्धव्यं धर्मशास्त्रानुसारतः  ॥ ७.१८ ॥  

विश्वामित्र उवाच  

दातव्यं कस्य के रक्ष्याः कैर्योद्धव्यं च ते नृप  ।  
क्षिप्रमेतत्समाचक्ष्व यद्यधर्मभयं तव  ॥ ७.१९ ॥  

हरिश्चन्द्र उवाच  

दातव्यं विप्रमुख्येभ्यो ये चान्ये कृशवृत्तयः  ।  
रक्ष्या भीताः सदा युद्धं कर्तव्यं परिपन्थिभिः  ॥ ७.२० ॥  

विश्वामित्र उवाच  

यदि राजा भवान् सम्यग्राजधर्ममवेक्षते  ।  
निर्वेष्टुकामो विप्रोऽहं दीयतामिष्टदक्षिणा  ॥ ७.२१ ॥  

पक्षिण ऊचुः  

एतद्राजा वचः श्रुत्वा प्रहृष्टेनान्तरात्मना  ।  
पुनर्जातमिवात्मानं मेने प्राह च कौशिकम्  ॥ ७.२२ ॥  
उच्यतां भगवन् यत्ते दातव्यमविशङ्कितम्  ।  
दत्तमित्येव तद्विद्धि यद्यपि स्यात्सुदुर्लभम्  ॥ ७.२३ ॥  
हिरण्यं वा सुवर्णं वा पुत्रः पत्नी कलेवरम्  ।  
प्राणा राज्यं पुरं लक्ष्मीर्यदभिप्रेतमात्मनः  ॥ ७.२४ ॥  

विश्वामित्र उवाच  

राजन् प्रतिगृहीतोऽयं यस्ते दत्तः प्रतिग्रहः  ।  
प्रयच्छ प्रथमं तावद्दक्षिणां राजसूयिकीम्  ॥ ७.२५ ॥  

राजोवाच  

ब्रह्मंस्तामपि दास्यामि दक्षिणां भवतो ह्यहम्  ।  
व्रियतां द्विजशार्दूल यस्तवेष्टः प्रतिग्रहः  ॥ ७.२६ ॥  

विश्वामित्र उवाच  

ससागरां धरामेतां सभूभृद्ग्रामपत्तनाम्  ।  
राज्यं च सकलं वीर रथाश्वगजसङ्कुलम्  ॥ ७.२७ ॥  
कोष्ठागारं च कोषं च यच्चान्यद्विद्यते तव  ।  
विना भार्यां च पुत्रं च शरीरं च तवानघ  ॥ ७.२८ ॥  
धर्मं च सर्वधर्मज्ञ यो यान्तमनुगच्छति  ।  
बहुना वा किमुक्तेन सर्वमेतत्प्रदीयताम्  ॥ ७.२९ ॥  

पक्षिण ऊचुः  

प्रहृष्टेनैव मनसा सोऽविकारमुखो नृपः  ।  
तस्यर्षेर्वचनं श्रुत्वा तथेत्याह कृताञ्जलिः  ॥ ७.३० ॥  

विश्वामित्र उवाच  

सर्वस्वं यदि मे दत्तं राज्यमुर्वो बलं धनम्  ।  
प्रभुत्वं कस्य राजर्षे राज्यस्थे तापसे मयि  ॥ ७.३१ ॥  

हरिश्चन्द्र उवाच  

यस्मिन्नपि मया काले ब्राह्मन् दत्ता वसुन्धरा  ।  
तस्मिन्नपि भवान् स्वामी किमुताद्य महीपतिः  ॥ ७.३२ ॥  

विश्वामित्र उवाच  

यदि राजंस्त्वया दत्ता मम सर्वा वसुन्धरा  ।  
यत्र मे विषये स्वाम्यं तस्मान्निष्क्रान्तुमर्हसि  ॥ ७.३३ ॥  
श्रोणीसूत्रादिसकलं मुक्त्वा भूषणसङ्ग्रहम्  ।  
तरुवल्कलमाबध्य सह पत्न्या सुतेन च  ॥ ७.३४ ॥  

पक्षिण ऊचुः  

तथेति चोक्त्वा कृत्वा च राजा गन्तुं प्रचक्रमे  ।  
स्वपत्न्या शैव्यया सार्धं बालकेनात्मजेन च  ॥ ७.३५ ॥  
व्रजतः स ततो रुद्ध्वा पन्थानं प्राह तं नृपम्  ।  
क्व यास्यसीत्यदत्त्वा मे दक्षिणां राजसूयिकीम्  ॥ ७.३६ ॥  

हरिश्चन्द्र उवाच  

भगवन् राज्यमेतत्ते दत्तं निहतकण्टकम्  ।  
अवशिष्टमिदं ब्रह्मन्नद्य देहत्रयं मम  ॥ ७.३७ ॥  

विश्वामित्र उवाच  

तथापि खलु दातव्या त्वया मे यज्ञदक्षिणा  ।  
विशेषतो ब्राह्मणानं हन्त्यदत्तं प्रतिश्रुतम्  ॥ ७.३८ ॥  
यावत्तोषो राजसूये ब्राह्मणानां तभवेन्नृप  ।  
तावदेव तु दातव्या दक्षिणा राजसूयिकी  ॥ ७.३९ ॥  
प्रतिश्रुत्य च दातव्यं योद्धव्यं चाततायिभिः  ।  
रक्षितव्यास्तथा चार्तास्त्वयैव प्राक्प्रतिश्रुतम्  ॥ ७.४० ॥  

हरिश्चन्द्र उवाच  

भगवन् साम्प्रतं नास्ति दास्ये कालक्रमेण ते  ।  
प्रसादं कुरु विप्रर्षे सद्भावमनुचिन्त्य च  ॥ ७.४१ ॥  

विश्वामित्र उवाच  

किम्प्रमाणो मया कालः प्रतीक्ष्यस्ते जनाधिप  ।  
शीघ्रमाचक्ष्व शापाग्निरन्यथा त्वां प्रधक्ष्यति  ॥ ७.४२ ॥  

हरिचन्द्र उवाच  

मासेन तव विप्रर्षे प्रदास्ये दक्षिणाधनम्  ।  
साम्प्रतं नास्ति मे वित्तमनुज्ञां दातुमर्हसि  ॥ ७.४३ ॥  

विश्वामित्र उवाच  

गच्छ गच्छ नृपश्रेष्ठ स्वधर्ममनुपालय  ।  
शिवश्च तेऽध्वा भवतु मा सन्तु परिपन्थिनः  ॥ ७.४४ ॥  

पक्षिण ऊचुः  

अनुज्ञातश्च गच्छेति जगाम वसुधाधिपः  ।  
पद्भ्यामनुचिता गन्तुमन्वगच्छत तं प्रिया  ॥ ७.४५ ॥  
तं सभार्यं नृपश्रेष्ठं निर्यान्तं ससुतं पुरात् ।  
दृष्ट्वा प्रचुक्रुशुः पौरा राज्ञश्चैवानुयायिनः  ॥ ७.४६ ॥  
हानाथ किं जहास्यस्मान्नित्यार्तिपरिपीडितान्  ।  
त्वं धर्मतत्परो राजन् पौरानुग्रहकृत्तथा  ॥ ७.४७ ॥  
नयास्मानपि राजर्षे यदि धर्ममवेक्षसे  ।  
मुहूर्तं तिष्ठ राजेन्द्र भवतो मुखपङ्कजम्  ॥ ७.४८ ॥  
पिबामो नेत्रभ्रमरैः कदा द्रक्ष्यामहे पुनः  ।  
यस्य प्रयातस्य पुरो यान्ति पृष्ठे च पार्थिवाः  ॥ ७.४९ ॥  
तस्यानुयाति भार्येयं गृहीत्वा बालकं सुतम्  ।  
यस्य भृत्याः प्रयातस्य यान्तयग्रे कुञ्जचरस्थिताः  ॥ ७.५० ॥  
स एष पद्भ्यां राजेन्द्रो हरिश्चन्द्रोऽद्य गच्छति  ।  
हा राजन् सुकुमारं ते सुभ्रु सुत्वचमुन्नसम्  ॥ ७.५१ ॥  
पथि पांशुपरिक्लिष्टं मुखं कीदृग्भविष्यति  ।  
तिष्ठ तिष्ठ नृपश्रेष्ठ स्वधर्ममनुपालय  ॥ ७.५२ ॥  
आनृशंस्यं परो धर्मः क्षत्रियाणां विशेषतः  ।  
किं दारैः किं सुतैर्नाथ धनैर्धान्यैरथापि वा  ॥ ७.५३ ॥  
सर्वमेतत्परित्यज्य छायाभूता वयं तव  ।  
हानाथ हा महाराज हा स्वामिन् किं जहासि नः  ॥ ७.५४ ॥  
यत्र त्वं तत्र हि वयं तत्सुखं यत्र वै भवान्  ।  
नगरं तद्भवान् यत्र स स्वर्गो यत्र नो नृपः  ॥ ७.५५ ॥  
इति पौरवचः श्रुत्वा राजा शोकपरिप्लुतः  ।  
अतिष्ठत्स तदा मार्गे तेषामेवानुकम्पया  ॥ ७.५६ ॥  
विश्वामित्रोऽपि तं दृष्ट्वा पौरवाक्याकुलीकृतम्  ।  
रोषमर्षविवृत्ताक्षः समागम्य वचोऽब्रवीत् ॥ ७.५७ ॥  
धिक्त्वां दुष्टसमाचारमनृतं जिह्मभाषणम्  ।  
मम राज्यं च दत्वा यः पुनः प्राक्रष्टुमिच्छसि  ॥ ७.५८ ॥  
इत्युक्तः परुषं तेन गच्छामीति सवेपथुः  ।  
ब्रुवन्नेवं ययौ शीघ्रमाकर्षन् दयितां करे  ॥ ७.५९ ॥  
कर्षतस्तां ततो भार्यां सुकुमारीं श्रमातुराम्  ।  
सहसा दण्डकाष्ठेन ताडयामास कौशिकः  ॥ ७.६० ॥  
तां तथा ताडितां दृष्ट्वा हरिश्चन्द्रो महीपतिः  ।  
गच्छामीत्याह दुः खार्तो नान्यत्किञ्चिदुदाहरत् ॥ ७.६१ ॥  
अथ विश्वे तदा देवाः पञ्च प्राहुः कृपालवः  ।  
विश्वामित्रः सुपापोऽयं लोकान् कान् समवाप्स्यति  ॥ ७.६२ ॥  
येनायां यज्वनां श्रेष्ठः स्वराज्यादवरोपितः  ।  
कस्य वा श्रद्धया पूतं सुतं सोमं महाध्वरे  ।  
पीत्वा वयं प्रयास्यामो मुदं मन्त्रपुरः सरम्  ॥ ७.६३ ॥  

पक्षिण ऊचुः  

इति तेषां वचः श्रुत्वा कौशिकोऽतिरुषान्वितः  ।  
शशाप तान्मनुष्यत्वं सर्वे यूयमवाप्स्यथ  ॥ ७.६४ ॥  
प्रसादितश्च तैः प्राह पुनरेव महामुनिः.  
मानुषत्वेऽपि भवतां भवित्री नैव सन्ततिः  ॥ ७.६५ ॥  
न दारसङ्ग्रहश्चैव भविता न च मत्सरः  ।  
कामक्रोधविनिर्मुक्ता भविष्यथ सुराः पुनः  ॥ ७.६६ ॥  
ततोऽवतेरुरंशैः स्वैर्देवास्ते कुरुवेश्मनि  ।  
द्रौपदीगर्भसम्भूताः पञ्च वै पाण्डुनन्दनाः  ॥ ७.६७ ॥  
एतस्मात्कारणात्पञ्च पाण्डवेया महारथाः  ।  
न दारसङ्ग्रहं प्राप्ताः शापात्तस्य महामुनेः  ॥ ७.६८ ॥  
एतत्ते सर्वमाख्यातं पाण्डवेयकथाश्रयम्  ।  
प्रश्नं चतुष्टयं गीतं किमन्यच्छ्रोतुमिच्छसि  ॥ ७.६९ ॥  

इति श्रीमार्कण्डेयपुराणे द्रौपदेयोत्पत्तिर्नाम सप्तमोऽध्यायः  
