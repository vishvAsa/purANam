+++
title = "०७४ परशुरामागमनम्"
title_english = "074 parashu rAma s arrival"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-074-Parushu_Ramaa_Gamanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/05-svayaMvaraH/074_parashurAmAgamanam.md">
<details><summary><h2>IITK ...{Loading}...</h2></summary>

Viswamitra leaves for the Himavat mountain--king Janaka offers gifts to
his daughters--King Dasaratha departs for his kingdomencounter with
Parasurama.



### श्लोकः
#### मूलम्
अथ रात्र्यां व्यतीतायां विश्वामित्रो महामुनिः।  
आपृष्ट्वा तौ च राजानौ जगामोत्तरपर्वतम्	॥1.74.1॥  
आशीर्भिः पूरयित्वा च कुमारांश्च सराघवान्।

#### शब्दार्थः
अथ afterwards, रात्र्याम् when the night, व्यतीतायाम् had passed away, सः that, महामुनिः great ascetic, विश्वामित्रः Visvamitra, राघवान् born in the race of Raghu, कुमारान् च princes, आशीर्भिः with blessing, पूरयित्वा having filled, तौ those two, राजानै kings, आपृष्ट्वा having taken leave of them, उत्तरपर्वतम् northern mountains, जगाम went.

#### आङ्ग्लानुवादः
Night over, the great ascetic Viswamitra, profusely blessed the princes born in the race of Raghu, took leave of the two kings and set out towards the northern (Himalayas) mountains.



### श्लोकः
#### मूलम्
विश्वामित्रे गते राजा वैदेहं मिथिलाधिपम्	।  
आपृष्ट्वाऽथ जगामाशु राजा दशरथः पुरीम्॥1.74.2॥

#### शब्दार्थः
विश्वामित्रे when Visvamitra, गते had departed, अथ thereafter, राजा one who causes joy to his people, दशरथः राजा king Dasaratha, मिथिलाधिपम् lord of Mithila, वैदेहम् king Janaka, आपृष्ट्वा taking leave of him, आशु speedily, पुरीम् to city of Ayodhya, जगाम went.

#### आङ्ग्लानुवादः
With the departure of Viswamitra, king Dasaratha who was the source of happiness to his subjects took leave of Janaka, king of Mithila and speedily set out for the city of Ayodhya.



### श्लोकः
#### मूलम्
गच्छन्तं तं तु राजानमन्वगच्छन्नराधिपः॥1.74.3॥  
अथ राजा विदेहानां ददौ कन्याधनं बहु।

#### शब्दार्थः
नराधिपः king Janaka, गच्छन्तम् while going, तम् that, राजानम् king Dasaratha, अन्वगच्छत् followed, अथ thereafter, विदेहानाम् lord of Videhas, राजा king Janaka, बहु plenty of, कन्याधनम् gifts to his daughters, ददौ gave.

#### आङ्ग्लानुवादः
King Janaka, lord of the Videhas, gave plenty of gifts to his daughters and followed king Dasaratha for some distance on his journey to Ayodhya.



### श्लोकः
#### मूलम्
गवां शतसहस्राणि बहूनि मिथिलेश्वरः।  
कम्बलानां च मुख्यानां क्षौमकोट्यंबराणि च॥1.74.4॥  
हस्त्यश्वरथपादातं दिव्यरूपं स्वलङ्कृतम्	।  
ददौ कन्यापिता तासां दासीदासमनुत्तमम्	॥1.74.5॥

#### शब्दार्थः
कन्यापिता father of brides, मिथिलेश्वरः lord of Mithila, गवाम् of cows, बहूनि several, शतसहस्राणि hundred thousands, मुख्यानाम् of excellent, कम्बलानाम् carpets, क्षौमकोट्यम्बराणि च crores of silk garments, हस्त्यश्वरथपादातम् elephants, horses, chariots and infantry, 	दिव्यरूपम् of celestial beauty, स्वलङ्कृतम् welldecorated, अनुत्तमम् excellent, दासीदासम् male and female servants, तासाम् for them, ददौ gave.

#### आङ्ग्लानुवादः
The king of Mithila and father of the brides gave a hundred thousand cows, excellent woollen carpets, crores of silk garments, four divisions of elephants, horses, chariots and infantry and welldecorated, excellent male and  maidservants shining in celestial  
beauty.



### श्लोकः
#### मूलम्
हिरण्यस्य सुवर्णस्य मुक्तानां विद्रुमस्य च॥1.74.6॥  
ददौ परमसंहृष्टः कन्याधनमनुत्तमम्।

#### शब्दार्थः
परमसंहृष्टः immensely pleased, हिरण्यस्य golden, सुवर्णस्य of fine glow, मुक्तानाम् pearls', विद्रुमस्य corals, अनुत्तमम् excellent, कन्याधनम् ornaments to his daughters, ददौ gave.

#### आङ्ग्लानुवादः
Immensely delighted, he gave his excellent daughters gold, pearls and corals.



### श्लोकः
#### मूलम्
दत्त्वा बहु धनं राजा समनुज्ञाप्य पार्थिवम्॥1.74.7॥  
प्रविवेश स्वनिलयं मिथिलां मिथिलेश्वरः।

#### शब्दार्थः
मिथिलेश्वरः lord of Mithila, राजा king Janaka, बहु धनं plenty of wealth, दत्त्वा having given, पार्थिवम् king Dasaratha, समनुज्ञाप्य after making him give consent to Janaka to go back, स्वनिलयम् own residence, मिथिलाम् Mithila, प्रविवेश entered.

#### आङ्ग्लानुवादः
The Lord of Mithila bestowed a lot of wealth on his daughters and with the consent of the king (Dasaratha) reentered his residence in Mithila.



### श्लोकः
#### मूलम्
राजाऽप्ययोध्याधिपतिस्सह पुत्रैर्महात्मभिः।  
ऋषीन् सर्वान् पुरस्कृत्य जगाम सबलानुगः॥1.74.8॥

#### शब्दार्थः
अयोध्याधिपतिः lord of Ayodhya, राजापि king Dasaratha also, महात्मभिः with illustrious, पुत्रैः सह along with his sons, सर्वान् all, ऋषीन् sages, पुरस्कृत्य placing him in the forefront, सबलानुगः followed by his army and followers, जगाम went.

#### आङ्ग्लानुवादः
King Dasaratha of Ayodhya also left along with his great sons preceded by the sages and followed by the army.



### श्लोकः
#### मूलम्
गच्छन्तं तं नरव्याघ्रं सर्षिसङ्घं सराघवम्॥1.74.9॥  
घोराः स्म पक्षिणो वाचो व्याहरन्ति ततस्ततः।

#### शब्दार्थः
सर्षिसङ्घम् with hosts of sages, सराघवम् with Rama, Lakshmana, Bharata and Satrughna, नरव्याघ्रम् tiger among men, तम् that, Dasaratha, ततस्ततः here and there, घोराः frightening, पक्षिणः birds, वाचः disagreeable sounds, व्याहरन्ति स्म uttered.

#### आङ्ग्लानुवादः
While this tiger among men Dasaratha, was returning with the hosts of sages and his sons, he observed here and there frightening birds making disagreeable sounds.



### श्लोकः
#### मूलम्
भौमाश्चैव मृगास् सर्वे गच्छन्ति स्म प्रदक्षिणम्॥1.74.10॥  
तान् दृष्ट्वा राजशार्दूलो वसिष्ठं पर्यपृच्छत।

#### शब्दार्थः
भौमाः those relating to earth, सर्वे all, मृगाः beasts, प्रदक्षिणम् moving to the right, गच्छन्ति  went away, तान् them, दृष्ट्वा having seen, राजशार्दूलः best among men, Dasaratha, वसिष्ठम् Vasishta, पर्यपृच्छत enquired.

#### आङ्ग्लानुवादः
Seeing the beasts on the way rushing to the right the tiger among men, enquired of Vasishtaः



### श्लोकः
#### मूलम्
असौम्याः पक्षिणो घोरा मृगाश्चापि प्रदक्षिणाः॥1.74.11॥  
किमिदं हृदयोत्कम्पि मनो मम विषीदति।

#### शब्दार्थः
घोराः freightening, पक्षिणः birds, असौम्याः are disagreeable, मृगाश्चापि deers also, प्रदक्षिणाः on to their right, हृदयोत्कम्पि trembling my heart, इदम् this, किम् what, मम my, मनः mind, विषीदति depressed of spirits.

#### आङ्ग्लानुवादः
"While the frightening birds are inauspicious, the deer on the right are favourables Why is this? My heart beats. My mind is depressed.



### श्लोकः
#### मूलम्
राज्ञो दशरथस्यैतच्छ्रुत्वा वाक्यं महानृषिः॥1.74.12॥  
उवाच मधुरां वाणीं श्रूयतामस्य यत्फलम्।

#### शब्दार्थः
महानृषिः that great rishi Vasishta, राज्ञः दशरथस्य king Dasarath's, एतत् these, वाक्यम् words, श्रुत्वा having listened, मधुराम् in gentle accents, वाणीम् words, उवाच spoke, अस्य for this, यत् which, फलम् consequence, श्रूयताम् may be heard.

#### आङ्ग्लानुवादः
To these words of king Dasaratha the great ascetic Vasishta replied in a gentle voice, "I shall tell you the consequences Listen".



### श्लोकः
#### मूलम्
उपस्थितं भयं घोरं दिव्यं पक्षिमुखाच्च्युतम्॥1.74.13॥  
मृगाः प्रशमयन्त्येते सन्तापस्त्यज्यतामयम्।

#### शब्दार्थः
पक्षिमुखात् from the mouth of these birds, च्युतम् released (foretells), दिव्यम् of celestial nature, उपस्थितम् befallen, घोरम् dreadful, भयम् fear, एते these, मृगाः beasts, प्रशमयन्ति restoring peace, अयम् this, सन्तापः grief, त्यज्यताम् may be abandoned.

#### आङ्ग्लानुवादः
The dreadful cries from the mouths of birds foretell an event of celestial nature likely to befall but the movements other of deer indicate restoration of peace. Therefore do not grieve.



### श्लोकः
#### मूलम्
तेषां संवदतां तत्र वायुः प्रादुर्बभूव ह॥1.74.14॥  
कम्पयन् पृथिवीं सर्वां पातयंश्च द्रुमांच्छुभान्।

#### शब्दार्थः
तेषां when they, संवदताम् were conversing, तत्र there, पृथिवीम् the earth, कम्पयन् shaking, शुभान् beautiful, द्रुमान् trees, पातयन् felling, वायुः wind, प्रादुर्बभूव ह arose.

#### आङ्ग्लानुवादः
While they were conversing, a storm blew, shaking the earth and felling down beautiful trees.



### श्लोकः
#### मूलम्
तमसा संवृतस्सूर्यस् सर्वा न प्रबभुर्दिश॥1.74.15॥  
भस्मना चावृतं सर्वं संमूढमिव तद्बलम्।

#### शब्दार्थः
सूर्यः Sun, तमसा with darkness, संवृतः covered, सर्वाः all, दिशः cardinal quarters, न प्रबभुः did not shine, तत् that, सर्वम् all, बलम् army, भस्मना with ashes, आवृतं covered with, संमूढमिव as if fainted.

#### आङ्ग्लानुवादः
The Sun was wrapped in dark. The quarters were devoid of brightness. The entire army was covered with ashes, as if they fainted.



### श्लोकः
#### मूलम्
वसिष्ठश्चर्षयश्चान्ये राजा च ससुतस्तदा	॥1.74.16॥  
संसज्ञा इव तत्रासन् सर्वमन्यद्विचेतनम्।

#### शब्दार्थः
तदा then, वसिष्ठश्च Vasishta, अन्ये other, ऋषयश्च saints, ससुतः with his sons, राजा king Dasaratha, ससंज्ञाः इव as if having consciousness, (तत्र)आसन् remained, अन्यत् others, सर्वम् entire, विचेतनम् lost their consciousness.

#### आङ्ग्लानुवादः
At that time Vasishta and other saints, the king and his sons held their senses under control. All others lost their consciousness.



### श्लोकः
#### मूलम्
तस्मिंस्तमसि घोरे तु भस्मच्छन्नेव सा चमूः॥1.74.17॥  
ददर्श भीमसङ्काशं जटामण्डलधारिणम्।  
भार्गवं जामदग्न्यं तं राजराजविमर्दिनम्॥1.74.18॥  
कैलासमिव दुर्धर्षं कालाग्निमिव दुस्सहम्।  
ज्वलंतमिव तेजोभिर्दुर्निरीक्ष्यं पृथग्जनैः॥1.74.19॥  
स्कन्धे चासज्य परशुं धनुर्विद्युद्गणोपमम्	।  
प्रगृह्य शरमुख्यं च त्रिपुरघ्नं यथा शिवम्॥1.74.20॥

#### शब्दार्थः
तस्मिन् In that, घोरे fearful, तमसि darkness, भस्मच्छन्नेव looking as if covered with ashes, सा चमूः that army, भीमसङ्काशम् looking dreadful, जटामण्डलधारिणम् wearing a crown of  matted hair, राजराजविमर्दिनम् decimated the king of kings, कैलासमिव like Kailasa Mountain, दुर्धर्षम् inaccessible, कालाग्निमिव like the fire at the time of dissolution, दुस्सहम् difficult to endure, तेजोभिः with energy, ज्वलन्तमिव as if blazing, पृथग्जनैः by ordinary people, दुर्निरीक्षम् incapable of being gazed upon, परशुम् axe, स्कन्धे on his shoulder, आसज्य hanging, विद्युद्गणोपमम् resembling group of lightenings, धनुः bow, शरमुख्यम्  principal arrow, प्रगृह्य grasping, त्रिपुरघ्नम् slayer of Tripura, शिवं यथा like Siva, तम् that, भार्गवम् descendent of Bhrugu, जामदग्नयम् son of Jamadagni, ददर्श beheld.

#### आङ्ग्लानुवादः
In that dreadful darkness while the army looked as if covered with ashes, king Dasaratha encountered the repressor of kings, descendant of Bhrugu and son of Jamadagni with a terrible crown of matted hair, inaccessible like Kailasa mountain and unendurable like the fire at the time of dissolution. The laymen gazing at his blazing energy,hanging an axe on his shoulder and holding a bow in his hand which flashed like lighning and the principal arrow he looked like Siva at the time of slaying of  
Tripura.



### श्लोकः
#### मूलम्
तं दृष्ट्वा भीमसङ्काशं ज्वलन्तमिव पावकम्।  
वसिष्ठप्रमुखा विप्रा जपहोमपरायणाः॥1.74.21॥  
सङ्गता मुनयस्सर्वे सञ्जजल्पुरथो मिथः।

#### शब्दार्थः
भीमसङ्काशम् fearful appearance, ज्वलन्तम् like flaming, पावकम् इव like fire, तम् him, दृष्ट्वा having seen, जपहोमपरायणाः engaged in reciting mantras and oblations to the fire, विप्राः brahmanas, वसिष्ठप्रमुखाः Vasishta and others, सर्वे मुनयः all saints, सङ्गताः having assembled, अथो afterwards, मिथः mutually, सञ्जजल्पुः whispered.

#### आङ्ग्लानुवादः
At the sight of the fearful appearance of Parasurama looking like flaming fire, Vasishta and all other saints who were in the habit of chanting mantras and offering oblations to the fire whispered among themselvesः



### श्लोकः
#### मूलम्
कच्चित्पितृवधामर्षी क्षत्रं नोत्सादयिष्यति॥1.74.22॥  
पूर्वं क्षत्रवधं कृत्वा गतमन्युर्गतज्वरः।  
क्षत्रस्योत्सादनं भूयो न खल्वस्य चिकीर्षितम्॥1.74.23॥

#### शब्दार्थः
पितृवधामर्षी enraged at the slaughter of his father, क्षत्रम् kshatriya race, नोत्सादयिष्यतिकच्चित् is he not intent upon exterminating, पूर्वम् formerly, क्षत्रवधम् slaughter of kshatriyas, कृत्वा having made, गतमन्युः freed from anger, गतज्वरः freed from grief, भूयः again, क्षत्रस्य of kshatriya race, उत्सादनम् annihilation, अस्य for him, न चिकीर्षितं खलु is not desirous of doing it indeed.

#### आङ्ग्लानुवादः
Enraged at the slaughter of his father (by Kartaveeryarjuna), is he intent upon  exterminating the kshatriya race? Having slaughtered the kshatriyas, in the past he was freed from anger and grief. Is he again desirous of annihilating the kshatriyas?



### श्लोकः
#### मूलम्
एवमुक्त्वाऽर्घ्यमादाय भार्गवं भीमदर्शनम्।  
ऋषयो राम रामेति वचो मधुरमब्रुवन्॥1.74.24॥

#### शब्दार्थः
ऋषयः saints, एवम् thus, उक्त्वा having talked amongst themselves, अर्घ्यम् the arghya, आदाय taking, भीमदर्शनम् dreadful appearance, भार्गवम् son of Bhargava, राम राम इति "Rama, Rama" saying so, मधुरम् वचः soothing words, अब्रुवन् spoke.

#### आङ्ग्लानुवादः
The saints having thus talked amongst themselves, offered arghya to the son of Bhargava, of dreadful appearance and addressed him in soothing wordsः "O Rama O Rama".



### श्लोकः
#### मूलम्
प्रतिगृह्य तु तां पूजामृषिदत्तां प्रतापवान्।  
रामं दाशरथिं रामो जामदग्न्योऽभ्यभाषत॥1.74.25॥

#### शब्दार्थः
प्रतापवान् valiant, जामदग्न्यः son of Jamadagni, रामः Parasurama, ऋषिदत्ताम् offered by saints, ताम् पूजाम् that homage, प्रतिगृह्य having accpted, दाशरथिं रामम् Rama, son of Dasaratha, अभ्यभाषत spoke.

#### आङ्ग्लानुवादः
Valiant Parasurama, son of Jamadagni, having accepted the homage offered by the saints addressed Rama, son of Dasaratha and saidः  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे चतुस्सप्ततितमस्सर्गः॥  
Thus ends the seventyfourth sarga of Balakanda of the holy Ramayana the first epic  
composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/05-svayaMvaraH/074_parashurAmAgamanam.md">
<details><summary><h2>भूषणम् ...{Loading}...</h2></summary>



अथ रात्र्यां व्यतीतायां विश्वामित्रो महामुनिः ।  

आपृष्ट्वा तौ च राजानौ जगामोत्तरपर्वतम्  ॥  १।७४।१  ॥   

अथायोध्याप्रस्थाने मध्येमार्गं जामदग्न्यागमनं चतुःसप्ततितमे--अथ
रात्र्यामित्यादि । आपृष्ट्वा आपृच्छ्य उत्तरपर्वतं स्वावासं हिमवन्तम्  ॥ 
१।७४।१  ॥   

  

विश्वामित्रे गते राजा वैदेहं मिथिलाधिपम् ।  

आपृष्ट्वाथ जगामाशु राजा दशरथः पुरीम्  ॥  १।७४।२  ॥   

गच्छन्तं तं तु राजानमन्वगच्छन्नराधिपः  ॥  १।७४।३  ॥   

अथ राजा विदेहानां ददौ कन्याधनं बहु  ॥  १।७४।४  ॥   

विश्वामित्र इति । आपृष्ट्वा जगामेति क्रियावृत्त्या राजपदावृत्तिः  ॥ 
१।७४।२४  ॥   

  

गवां शतसहस्राणि बहूनि मिथिलेश्वरः ।  

कम्बलानां च मुख्यानां क्षौमकोट्यम्बराणि च  ॥  १।७४।५  ॥   

कन्याधनमेव विवृणोति--गवामित्यादि । कम्बलानामित्यत्रापि
शतसहस्राणीत्यनुषज्यते । क्षौमकोट्यम्बराणि क्षौमाश्च कोट्यम्बराणि चेति
द्वन्द्वः । क्षौमानामपि बहुत्वमर्थसिद्धम्, क्षौमरूपकोट्यम्बराणीति वा,
कोट्यम्बराणि उत्कृष्ट वस्त्राणीति वा  ॥  १।७४।५  ॥   

  

हस्त्यश्वरथपादातं दिव्यरूपं स्वलङ्कृतम् ।  

ददौ कन्यापिता तासां दासीदासमनुत्तमम्  ॥  १।७४।६  ॥   

हस्तीत्यादिसेनाङ्गत्वादेकवद्भावः । कन्यापिता जनकः ।
गवाश्वादित्वाद्दासीदासमित्येकवद्भावः  ॥  १।७४।६  ॥   

  

हिरण्यस्य सुवर्णस्य मुक्तानां विद्रुमस्य च ।  

ददौ परमसंहृष्टः कन्याधनमनुत्तमम्  ॥  १।७४।७  ॥   

दत्त्वा बहुधनं राजा समनुज्ञाप्य पार्थिवम् ।  

प्रविवेश स्वनिलयं मिथिलां मिथिलेश्वरः  ॥  १।७४।८  ॥   

हिरण्यस्य रजतस्य शतमिति शेषः  ॥  १।७४।७,८  ॥   

  

राजाप्ययोध्याधिपतिस्सह पुत्रैर्महात्मभिः ।  

ऋषीन् सर्वान् पुरस्कृत्य जगाम सबलानुगः  ॥  १।७४।९  ॥   

सबलानुगः बलैश्चतुरङ्गैः अनुगैः किङ्करैश्च सहितः  ॥  १।७४।९  ॥   

  

गच्छन्तं तं नरव्याघ्रं सर्षिसङ्घं सराघवम् ।  

घोराः स्म पक्षिणो वाचो व्याहरन्ति ततस्ततः ।  

भौमाश्चैव मृगाः सर्वे गच्छन्ति स्म प्रदक्षिणम्  ॥  १।७४।१०  ॥   

तान् दृष्ट्वा राजशार्दूलो वसिष्ठं पर्यपृच्छत  ॥  १।७४।११  ॥   

नरव्याघ्रं प्रतीति शेषः । घोरा इत्यनेनाशुभसूचकत्वमुक्तम् । पक्षिणः
वायसादयः । प्रदक्षिणमिति शुभसूचनम् । अन्तरिक्षे अशुभसूचनम्, भूमौ
शुभसूचनमित्यर्थस्य द्योतनार्थं भौमा इति पदम्  ॥  १।७४।१०,११  ॥   

  

असौम्याः पक्षिणो घोरा मृगाश्चापि प्रदक्षिणाः ।  

किमिदं हृदयोत्कम्पि मनो मम विषीदति  ॥  १।७४।१२  ॥   

राज्ञो दशरथस्यैतच्छ्रुत्वा वाक्यं महानृषिः ।  

उवाच मधुरां वाणीं श्रूयतामस्य यत्फलम्  ॥  १।७४।१३  ॥   

हृदयमुत्कम्पयितुं शीलमस्येति हृदयोत्कम्पि । इदं किं सुखोदर्कं दुःखोदर्कं
वेति मनो विषीदति, शुभाशुभसूचनदर्शनेनोभयत्र निर्णयकारणाभावादिति भावः  ॥ 
१।७४।१२,१३  ॥   

  

उपस्थितं भयं घोरं दिव्यं पक्षिमुखाच्च्युतम् ।  

मृगाः प्रशमयन्त्येते सन्तापस्त्यज्यतामयम्  ॥  १।७४।१४  ॥   

पक्षिमुखाच्च्युतं पक्षिमुखेन सूचितमित्यर्थः । प्रशमयन्ति प्रशमं
सूचयन्तीत्यर्थः  ॥  १।७४।१४  ॥   

  

तेषां संवदतां तत्र वायुः प्रादुर्बभूव ह ।  

कम्पयन् पृथिवीं सर्वां पातयंश्च द्रुमान् शुभान्  ॥  १।७४।१५  ॥   

संवदतां संवदत्सु  ॥  १।७४।१५  ॥   

  

तमसा संवृतः सूर्यः सर्वा न प्रबभुर्दिशः ।  

भस्मना चावृतं सर्वं सम्मूढमिव तद्बलम्  ॥  १।७४।१६  ॥   

वसिष्ठश्चर्षयश्चान्ये राजा च ससुतस्तदा ।  

ससञ्ज्ञा इव तत्रासन् सर्वमन्यद्विचेतनम्  ॥  १।७४।१७  ॥   

भस्मना चावृतमभूदिति शेषः  ॥  १।७४।१६,१७  ॥   

  

तस्मिंस्तमसि घोरे तु भस्मच्छन्नेव सा चमूः ।  

ददर्श भीमसङ्काशं जटामण्डलधारिणम्  ॥  १।७४।१८  ॥   

भार्गवं जामदग्न्यं तं राजराजविमर्दिनम् ।  

कैलासमिव दुर्द्धर्षं कालाग्निमिव दुस्सहम्  ॥  १।७४।१९  ॥   

ज्वलन्तमिव तेजोभिर्दुर्निरीक्षं पृथग्जनैः ।  

स्कन्धे चासाद्य परशुं धनुर्विद्युद्गणोपमम् ।  

प्रगृह्य शरमुख्यं च त्रिपुरघ्नं यथा शिवम्  ॥  १।७४।२०  ॥   

जामदग्न्यमिति । अनन्तरापत्येति यञ्, गोत्रत्वारोपात् । जामदग्न्येयमिति
पाठे-- "इतश्चानिञः" इति बह्वच्त्वेप्यार्षत्वाढ्ढक् । पृथग्जनैः पामरैः
विद्युद्गणोपममिति तेजस्वितायां दृष्टान्तः । त्रिपुरघ्नमिति तृन् ।
"अमनुष्यकर्तृके च" इति हन्तेष्टक्  ॥  १।७४।१८२०  ॥   

  

तं दृष्ट्वा भीमसङ्काशं ज्वलन्तमिव पावकम् ।  

वसिष्ठप्रमुखा विप्रा जपहोमपरायणाः  ॥  १।७४।२१  ॥   

होमः मानसः  ॥  १।७४।२१  ॥   

  

सङ्गता मुनयः सर्वे सञ्जजल्पुरथो मिथः ।  

कच्चित्पितृवधामर्षी क्षत्रं नोत्सादयिष्यति  ॥  १।७४।२२  ॥   

पूर्वं क्षत्रवधं कृत्वा गतमन्युर्गतज्वरः ।  

क्षत्रस्योत्सादनं भूयो न खल्वस्य चिकीर्षितम्  ॥  १।७४।२३  ॥   

एवमुक्त्वार्घ्यमादाय भार्गवं भीमदर्शनम् ।  

ऋषयो राम रामेति वचो मधुरमब्रुवन्  ॥  १।७४।२४  ॥   

प्रतिगृह्य तु तां पूजामृषिदत्तां प्रतापवान् ।  

रामं दाशरथिं रामो जामदग्न्यो ऽभ्यभाषत  ॥  १।७४।२५  ॥   

इत्यार्षे श्रीरामायणे वाल्मीकीये आदिकाव्ये बालकाण्डे चतुःसप्ततितमः सर्गः
 ॥  ७४  ॥   

कच्चिदिति । मनसो विमर्शे नोत्सादयिष्यतीत्यत्र हेतुमाहपूर्वमिति  ॥ 
१।७४।२२२५  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने चतुःसप्ततितमः सर्गः  ॥  ७४  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/05-svayaMvaraH/074_parashurAmAgamanam.md">
<details><summary><h2>शिरोमणी ...{Loading}...</h2></summary>



उपकार्यागमनानन्तरकालिकं वृत्तमाह अथेति । अथ उपकार्यागमनानन्तरं रात्र्यां
व्यतीतायां सत्यां महामुनिर्विश्वामित्रः राजानौ तौ दशरथजनकौ आपृष्ट्वा
आपृच्छय अनुमतिं गृहीत्वैव उत्तरपर्वतं जगाम । हिरेवार्थे  ॥  १।७४।१  ॥   

  

विश्वामित्र इति । विश्वामित्रे गते सति राजातिदीप्त्या उपलक्षितो राजा
दशरथः मिथिलाधिपं वैदेहमापृच्छय पुरीमयोध्यामाशु अथ जगाम मङ्गलगमनं चकार  ॥ 
१।७४।२  ॥   

  

अथेति । अथ राजप्रस्थानानन्तरं बहु अत्यधिकं कन्याधनं
कन्याविवाहोचितदेयद्रव्यादि विदेहानां राजा जनको ददौ । तदेव विशदयन्नाह
पृथिवीपतिर्जनकः बहूनि गवां शतसहस्राणि मुख्यानां च बहूनि शतसहस्राणि ददौ
क्षौमकोट्यम्बराणि च ददौ स्वलङ्कृतं दिव्यरूपं बहु हस्त्यश्वरथपादातं च ददौ
। वचनविपरिणामेन बहुशब्दो ऽत्राप्यनुकृष्यते । श्लोकद्वयमेकान्वयि  ॥ 
१।७४।३,४  ॥   

  

ददाविति । तासां ताभ्यः स्वकन्याभ्यः अनुत्तमं कन्याशतं दासीदासं च ददौ ।
हिरण्यादींश्च ददौ । अत्र कर्मणां सम्प्रदानस्य च शेषत्वविवक्षया षष्ठ्यः
 ॥  १।७४।५  ॥   

  

ददाविति । परमसंहृष्टः जनकः अनुत्तमं परमोत्कृष्टं कन्याधनं ददौ । अर्धं
पृथक् । दानौत्तरकालिकं मिथिलाधिपवृत्तमाह दत्त्वेति । मिथिलेश्वरो राजा
जनकः बहुविधमनेकप्रकारकं द्रव्यादि दत्त्वा पार्थिवं दशरथं समनुज्ञाप्य
स्वनिलयं मिथिलाम् प्रविवेश  ॥  १।७४।६  ॥   

  

राजेति । सबलानुगः बलानुगसहितः अयोध्याधिपतिः राजापि सर्वान् ऋषीन्
पुरस्कृत्य महात्मभिः पुत्रैः सह जगाम स्वपुरमिति शेषः  ॥  १।७४।७  ॥   

  

गच्छन्तमिति । सर्षिसङ्घं सराघवं रामसहितं गच्छन्तं नरव्याघ्रं तं दशरथं
ततस्ततः एव घोराः क्रूराः पक्षिणो वाचः घोरवचनानि व्याहरन्ति भौमाः सर्वे
मृगा अपि प्रदक्षिणमेव गच्छन्ति स्म । चशब्दो ऽप्यर्थे तुशब्द एवार्थे
सार्धश्लोक एकान्वयी  ॥  १।७४।८,९  ॥   

  

तानिति । राजशार्दूलो राजश्रेष्ठो दशरथः तान् घोरशब्दकर्तृ़न् पक्षिणः
प्रदक्षिणकर्तृ़न् मृगांश्च दृष्ट्वा वशिष्ठं पर्यपृच्छत । प्रश्नाकारं
वदन्नाह असौम्या घोराः पक्षिणः घोराः मृगाश्च प्रदक्षिणाश्चरन्तीति शेषः ।
अपिरेवार्थे  ॥  १।७४।१०  ॥   

  

किमिति । हृदयोत्कम्पि हृदयोत्कम्पनकारकमिदं सर्वं किं किमर्थमयमुत्पात इति
न विद्म इत्यर्थः । अत एव मम मनो विषीदति । राज्ञ इति । राज्ञः
दशरथस्यैतद्वाक्यं श्रुत्वा महानृषिवैशिष्ठः अस्य दृष्टोत्पातस्य यत्फलं
तत् श्रूयतामिति मधुरां वाणीमुवाच  ॥  १।७४।११  ॥   

  

तद्वचनमेवाह उपेति । दिव्यं स्वप्नतुल्यं पक्षिमुखाच्च्युतं वचनमुपस्थितं
समीपं प्राप्तं घोरं भयं बोधयतीति शेषः । दिव्यमिति
स्वप्नार्थकदिविधातुप्रकृतिकण्यत्प्रत्ययान्तं
सञ्ज्ञापूर्वकविधेरनित्यत्वाद्गुणाभावः । अर्धं पृथक्  ॥  १।७४।१२  ॥   

  

तद्भयमपि द्रुतं विनङ्क्ष्यतीति बोधयन्नाह मृगा इति । एते
प्रदक्षिणगमनशीलाः मृगाः प्रशमयन्ति हृदयोत्कम्पि घोरपक्षिरावसूचितभयं
निवर्तयन्तीत्यर्थः । अतः अयं कुशकुनदर्शनजनितः सन्तापस्त्यज्यताम् भवतेति
शेषः । अर्धं पृथगन्वयि तेषामिति । तत्र मार्गे संवदतां तेषां दशरथादीनां
संवदत्मु दशरथादिषु सर्वां पृथिवीं कम्पयन्महाद्रुमान् पातयँश्च वायुः
प्रादुर्बभूव ह प्रसिद्धमेतत् । "षष्ठी चानादरे" इत्यनुशासनविहितात्र षष्ठी
। अत एव तमसा अन्धकारेण सूर्यः संवृतः अत एव सर्वे जनाः दिशो नावेदिषुः अत
एव भस्मना आवृतं सर्वं तद्बलं सम्मूढं कार्याकार्यविवेकरहितमेवासीदिति शेषः
। चशब्दो हेत्वर्थकः श्लोकद्वयमेकान्वयि  ॥  १।७४।१३,१४  ॥   

  

वसिष्ठ इति । तदा प्रचण्डवायुप्रादुर्भावोत्तरकाले वशिष्ठः अन्ये ऋषयश्च
ससुतो राजा च सशङ्का इव आसन् । तत्र तच्छङ्काकाले अन्यत्
राजसाहित्यवद्भिन्नं सर्वं तत्रत्यप्रजाजातं विचेतनमास वचनविपरिणामेन
आसन्नित्यस्यात्रापि सम्बन्धः  ॥  १।७४।१५  ॥   

  

तस्मिन्निति । तस्मिन् घोरे तमस्येव भस्मच्छन्ना
भस्मोपलक्षितरजोभिराच्छादिता सा चमूः  

सेनाजनः राजा दशरथश्च भीमसङ्काशं भयङ्करप्रकाशविशिष्टं जटामण्डलधारिणं
राजविमर्दनं क्षत्रियध्वंसकं भार्गवं भृगुगोत्रोत्पन्नं जामदग्नेयं
जमदग्निपुत्रं परशुरामं ददर्श । तुश्चार्थे इव एवार्थे सार्धश्लोक एकान्वयी
 ॥  १।७४।१६,१७  ॥   

  

जामदग्नेयस्वरूपं वर्णयन्नाह कैलासमित्यादिभिः । कैलासमिव दुर्धर्षं
कैलासदुर्धर्षत्वसदृशदुर्धर्षत्वविशिष्टं कालाग्निमिव दुःसहं तेजोभिरेव
ज्वलन्तमत एव पृथग्जनैः तेजोवद्भिन्नप्राणिभिर्दुर्निरीक्ष्यम् । किञ्च
जनैः तेजोभिः पृथक् दुर्निरीक्ष्यम् तेजोभ्यो ऽतिरिक्तत्वेन
द्रष्टुमशक्यमित्यर्थः । अस्मिन्पक्षे तेजोभिरित्युभयान्वयि  ॥  १।७४।१८
 ॥   

  

विद्युद्गणोपमं स्कन्धे परशुमासाद्य सन्धार्य धनुः शरमुख्यं च प्रगृह्य
त्रिपुरघ्नं शिवमिवावलोक्यमानम्  ॥  १।७४।१९  ॥   

  

ज्वलन्तं पावकमिव भीमसङ्काशमतिप्रकाशं तं जामदग्नेयं जपहोमपरायणाः
वशिष्ठप्रमुखाः सवेर् विप्रा मुनयः दृष्ट्वा सङ्गताः सम्मिलिताः सन्तः मिथः
परस्परम् अथो सञ्जजल्पुः मङ्गलहेतुकजल्पनं चक्रुः ।
सार्धश्लोकत्रयमेकान्वयि  ॥  १।७४।२०  ॥   

  

कच्चिदिति । यद्यपि पितृवधामर्षी क्षत्रियकृतपितृवधहेतुकामर्षविशिष्ट
आसीदिति शेषः । तथापि क्षत्रं क्षत्रियवंशं नोत्सादयिष्यति नाशयिष्यति ।
कच्चिच्छब्दो यद्यपीत्यर्थे  ॥  १।७४।२१  ॥   

  

तत्र हेतुं वदन्नाह पूर्वमिति । पूर्वं पितृवधानन्तरकाले गतमन्युर्गतज्वरो
ऽयमासीदिति शेषः । अतः भूयः क्षत्रस्योत्सादनमस्य न चिकीर्षितं खलु
निश्चितमेतत्  ॥  १।७४।२२  ॥   

  

एवमिति । एवमुक्त्वा परस्परं सम्भाष्य अर्घ्यमादाय ऋषयो वसिष्ठप्रभृतयः राम
रामेति मधुरं वाक्यं भीमदर्शनं भार्गवमब्रुवन्  ॥  १।७४।२३  ॥   

  

प्रतीति । ऋषिदत्तां वसिष्ठप्रभृतिसमर्पितां तां प्रसिद्धां पूजां
प्रतिगृह्यैव प्रतापवान् जामदग्न्यो रामः दाशरथिं राममभ्यभाषत । तुशब्द
एवार्थे  ॥  १।७४।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
चतुःसप्ततितमः सर्गः  ॥  १।७४  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/05-svayaMvaraH/074_parashurAmAgamanam.md">
<details><summary><h2>तिलकम् ...{Loading}...</h2></summary>



आपृष्ट्वापृच्छ्य । तौ दशरथजनकौ । उत्तरपर्वतम् कौशिकीतटावच्छिन्नम्  ॥ 
१।७४।१  ॥   

  

जगाम गन्तुमुद्यतो ऽभूत्  ॥  १।७४।२  ॥   

  

कन्याधनम् विवाहकाले कन्यायै देयं धनं यौतकाख्यम् । तस्यैव प्रपञ्चो
गवामित्यादि  ॥  १।७४।३  ॥   

  

मुख्यानां कम्बलानां नेपालादिभवानां कम्बलानां बहूनीति सम्बन्धः ।
क्षौमान्बहूनिति विपरिणामः । कोट्यम्बराणि कोटिसङ्ख्यानि सामान्यवासांसि  ॥ 
१।७४।४  ॥   

  

कन्याशतम् सस्वीत्वेन । तासाम् राजकुमारीणाम् । प्रत्येकमिति शेषः ।
दासीदासमिति गवाश्वादित्वादेकत्वम् । हिरण्यम् रजतम् । सुवर्णम् हेम ।
षष्ठ्यन्तानां कोटिपदाध्याहारेणान्वयः  ॥  १।७४।५  ॥   

  

पार्थिवम् दशरथम्  ॥  १।७४।६,७  ॥   

  

बलैश्चतुरङ्गैरनुगैः किङ्करैश्च सहितस्तथा गच्छन्तम् । दशरथमिति शेषः  ॥ 
१।७४।८  ॥   

  

पक्षिणः करटादयः । तत्र पक्षिणां घोरव्याहरणमादौ दुर्निमित्तं ततो
मृगप्रदक्षिणगमनं सुनिमित्तम्  ॥  १।७४।९  ॥   

  

तान् शुभाशुभसूचकोत्पातान् । असौम्याः पक्षिणो घोराः । घोरशब्दा इत्यर्थः
 ॥  १।७४।१०  ॥   

  

इदं हृदयकम्पजनकम् । किमिदम् दुःखोदर्कं सुखोदर्कं वेति प्रश्नः ।
अनिश्चयान्मे मनो विषीदति  ॥  १।७४।११  ॥   

  

दिवि खे भवम् दिव्यम् । पक्षिमुखाच्च्युतं वचनम् । घोरं भयमुपस्थितम्
प्राप्तम् । आशु वेदयतीति शेषः  ॥  १।७४।१२  ॥   

  

प्रशमयन्ति । प्रशमं सूचयन्तीत्यर्थः । तेषां संवदतामित्यस्य पुर इति शेषः
 ॥  १।७४।१३  ॥   

  

तमो भस्म चोभयमप्युत्पातजम्  ॥  १।७४।१४,१५  ॥   

  

ससञ्ज्ञा इव । ईषत्सञ्ज्ञा इत्यर्थः । अन्यत्तु बलं निःसञ्ज्ञमेव ।
भस्मच्छन्नेव । अभूदिति शेषः  ॥  १।७४।१६  ॥   

  

भीमसङ्काशम् भयङ्करदर्शनम्  ॥  १।७४।१७  ॥   

  

कैलासमिवेत्यनेन महाकारत्वम् । दुर्धर्षमशक्यातिक्रमम् । पृथग्जनः पामरजनः
 ॥  १।७४।१८  ॥   

  

प्रभातिशयेन विद्युद्गणोपमम् । धनुरुग्रं शरं च प्रगृह्य त्रिपुरघ्नं
शिवमिव स्थितमित्यर्थः  ॥  १।७४।१९  ॥   

  

जपहोमपरायणाः । आसन्निति शेषः । यद्यपि होमो ऽग्न्यधिकरणस्तदा पथि चलनसमये
बाधितस्तथाप्यपाने जुह्वति प्राणमित्यादिर्बोध्य इति केचित् । परे तु
जपहोमपरायणत्वमुपलक्षणम् । अत एवाग्रे सञ्जजल्पुरिति सङ्गच्छते अन्यथा
तादृशहोमादिपरायणानां जल्पासम्भवादित्याहुः  ॥  १।७४।२०  ॥   

  

ऋषीणां परस्परं जल्पमाह कच्चिदित्यादि । श्लोकद्वये ऽपि नशब्दो ननु
शब्दैकदेशो नन्वित्यर्थको वितर्के  ॥  १।७४।२१२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
चतुःसप्ततितमः सर्गः  ॥  ७४  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/05-svayaMvaraH/074_parashurAmAgamanam.md">
<details><summary><h2>द्राविडपाठः ...{Loading}...</h2></summary>


अथ रात्र्यां व्यतीतायां विश्वामित्रो महामुनिः।  
आपृष्ट्वा तौ च राजानौ जगामोत्तरपर्वतम् ॥ 1.74.1 ॥   
विश्वामित्रे गते राजा वैदेहं मिथिलाधिपम्।  
आपृष्ट्वाथ जगामाशु राजा दशरथः पुरीम् ॥ 1.74.2 ॥   
गच्छन्तं तं तु राजानमन्वगच्छन्नराधिपः ॥ 1.74.3 ॥   
अथ राजा विदेहानां ददौ कन्याधनं बहु ॥ 1.74.4 ॥   
गवां शतसहस्राणि बहूनि मिथिलेश्वरः।  
कम्बलानां च मुख्यानां क्षौमकोट्यम्बराणि च ॥ 1.74.5 ॥   
हस्त्यश्वरथपादातं दिव्यरूपं स्वलङ्कृतम्।  
ददौ कन्यापिता तासां दासीदासमनुत्तमम् ॥ 1.74.6 ॥   
हिरण्यस्य सुवर्णस्य मुक्तानां विद्रुमस्य च।  
ददौ परमसंहृष्टः कन्याधनमनुत्तमम् ॥ 1.74.7 ॥   
दत्त्वा बहुधनं राजा समनुज्ञाप्य पार्थिवम्।  
प्रविवेश स्वनिलयं मिथिलां मिथिलेश्वरः ॥ 1.74.8 ॥   
राजाप्ययोध्याधिपतिस्सह पुत्रैर्महात्मभिः।  
ऋषीन् सर्वान् पुरस्कृत्य जगाम सबलानुगः ॥ 1.74.9 ॥   
घोराः स्म पक्षिणो वाचो व्याहरन्ति ततस्ततः।  
भौमाश्चैव मृगाः सर्वे गच्छन्ति स्म प्रदक्षिणम् ॥ 1.74.10 ॥   
तान् दृष्ट्वा राजशार्दूलो वसिष्ठं पर्यपृच्छत ॥ 1.74.11 ॥   
असौम्याः पक्षिणो घोरा मृगाश्चापि प्रदक्षिणाः।  
किमिदं हृदयोत्कम्पि मनो मम विषीदति ॥ 1.74.12 ॥   
राज्ञो दशरथस्यैतच्छ्रुत्वा वाक्यं महानृषिः।  
उवाच मधुरां वाणीं श्रूयतामस्य यत्फलम् ॥ 1.74.13 ॥   
उपस्थितं भयं घोरं दिव्यं पक्षिमुखाच्च्युतम्।  
मृगाः प्रशमयन्त्येते सन्तापस्त्यज्यतामयम् ॥ 1.74.14 ॥   
तेषां संवदतां तत्र वायुः प्रादुर्बभूव ह।  
कम्पयन् पृथिवीं सर्वां पातयंश्च द्रुमान् शुभान् ॥ 1.74.15 ॥   
तमसा संवृतः सूर्यः सर्वा न प्रबभुर्दिशः।  
भस्मना चावृतं सर्वं सम्मूढमिव तद्बलम् ॥ 1.74.16 ॥   
वसिष्ठश्चर्षयश्चान्ये राजा च ससुतस्तदा।  
ससञ्ज्ञा इव तत्रासन् सर्वमन्यद्विचेतनम् ॥ 1.74.17 ॥   
तस्मिंस्तमसि घोरे तु भस्मच्छन्नेव सा चमूः।  
ददर्श भीमसङ्काशं जटामण्डलधारिणम् ॥ 1.74.18 ॥   
भार्गवं जामदग्न्यं तं राजराजविमर्दिनम्।  
कैलासमिव दुर्द्धर्षं कालाग्निमिव दुस्सहम् ॥ 1.74.19 ॥   
स्कन्धे चासाद्य परशुं धनुर्विद्युद्गणोपमम्।  
प्रगृह्य शरमुख्यं च त्रिपुरघ्नं यथा शिवम् ॥ 1.74.20 ॥   
तं दृष्ट्वा भीमसङ्काशं ज्वलन्तमिव पावकम्।  
वसिष्ठप्रमुखा विप्रा जपहोमपरायणाः ॥ 1.74.21 ॥   
सङ्गता मुनयः सर्वे सञ्जजल्पुरथो मिथः।  
कच्चित्पितृवधामर्षी क्षत्रं नोत्सादयिष्यति ॥ 1.74.22 ॥   
पूर्वं क्षत्रवधं कृत्वा गतमन्युर्गतज्वरः।  
क्षत्रस्योत्सादनं भूयो न खल्वस्य चिकीर्षितम् ॥ 1.74.23 ॥   
एवमुक्त्वार्घ्यमादाय भार्गवं भीमदर्शनम्।  
ऋषयो राम रामेति वचो मधुरमब्रुवन् ॥ 1.74.24 ॥   
प्रतिगृह्य तु तां पूजामृषिदत्तां प्रतापवान्।  
रामं दाशरथिं रामो जामदग्न्योऽभ्यभाषत ॥ 1.74.25 ॥   

</details>
</div>
