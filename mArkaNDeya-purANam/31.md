+++
title = "३१"

+++

एकत्रिंशोऽध्यायः  

मदालसोवाच  

सपिण्डीकरणादूर्ध्वं पितुर्यः प्रपितामहः  ।  
स तु लेपभुजो याति प्रलुप्तः पितृपिण्डतः  ॥ ३१.१ ॥  
तेषामन्यश्चतुर्थो यः पुत्रलेपभुजान्नभुक् ।  
सोऽपि सम्बन्धतो हीनमुपभोगं प्रपद्यते  ॥ ३१.२ ॥  
पिता पितामहश्चैव तथैव प्रपितामहः  ।  
पिण्डसम्बन्धिनो ह्येते विज्ञेयाः पुरुषास्त्रयः  ॥ ३१.३ ॥  
तेपसम्बन्धिनश्चान्ये पितामहपितामहात् ।  
प्रभृत्युक्तास्त्रयस्तेषां यजमानश्च सप्तमः  ॥ ३१.४ ॥  
इत्येष मु नभिः प्रोक्तः सम्बन्धः साप्तपौरुषः  ।  
यजमानात्प्रभृत्यूर्ध्वमनुलेपभुजस्तथा  ॥ ३१.५ ॥  
ततोऽन्ये पूर्वजाः सर्वे ये चान्ये नरकौकसः  ।  
ये च तिर्यक्त्वमापन्ना ये च भूतादिसंस्थिताः  ॥ ३१.६ ॥  
तान् सर्वान् यजमानो वै श्राद्धं कुर्वन् यथाविधि  ।  
समाप्याययते वत्स ! येन येन शृणुष्व तत् ॥ ३१.७ ॥  
अन्नप्रकिरणं यत्तु मनुष्यैः क्रियते भुवि  ।  
तेन तृत्पिमुपायान्ति ये पिशाचत्वमागताः  ॥ ३१.८ ॥  
यदम्बु स्त्रानवस्त्रोत्थं भूमौ पतति पुत्रक !  ।  
तेन ये तरुतां प्राप्तास्तेषां तृप्तिः प्रजायते  ॥ ३१.९ ॥  
यास्तु गात्राम्बुकणिकाः पतन्ति धरणीतले  ।  
ताभिराप्यायनं तेषां ये देवत्वं कुले गताः  ॥ ३१.१० ॥  
उद्धृतेष्वथ पिण्डेषु याश्चान्नकणिका भुवि  ।  
ताभिराप्यायनं प्राप्ता ये तिर्यकत्वं कुले गताः  ॥ ३१.११ ॥  
ये वादग्धाः कुले बालाः क्रियायोग्या ह्यसंस्कृताः  ।  
विपन्नास्तेऽन्नविकिरसम्मार्जनजलाशिनः  ॥ ३१.१२ ॥  
भुक्त्वा चाचामतां यच्च जलं यच्चाङ्घ्रिसेचने  ।  
ब्राह्मणानां तथैवान्ये तेन तृप्तिं प्रयान्ति वै  ॥ ३१.१३ ॥  
एवं यो यजमानस्य यश्च तेषां द्विजन्मनाम्  ।  
कश्चिज्जलान्नविक्षेपः शुचिरुच्छिष्ट एव वा  ॥ ३१.१४ ॥  
तेनान्ये तत्कुले तत्र तत्तद्योन्यन्तरं गताः  ।  
प्रयान्त्याप्यायनं वत्स ! सम्यक्श्राद्धक्रियावताम्  ॥ ३१.१५ ॥  
अन्यायोपार्जितैरर्थैर्यच्छ्राद्धं क्रियते नरैः  ।  
तृप्यन्ते तेन चाण्डालपुक्कसाद्यासु योनिषु  ॥ ३१.१६ ॥  
एवमाप्यायनं वत्स ! बहूनामिह बान्धवैः  ।  
श्राद्धं कुर्वदिभरन्नाम्बुबिन्दुक्षेपेण जायते  ॥ ३१.१७ ॥  
तस्माच्छ्राद्धं नरो भक्त्या शाकैरपि यथाविधि  ।  
कुर्वोत कुर्वतः श्राद्धं कुले कश्चिन्न सीदति  ॥ ३१.१८ ॥  
तस्य कालानहं वक्ष्ये नित्यनैमित्तिकात्मकान्  ।  
विधिना येन च नरैः क्रियते तन्निबोध मे  ॥ ३१.१९ ॥  
कार्यं श्राद्धममावास्यां मासि मास्युडुपक्षये  ।  
तथाष्टकास्वप्यवश्यमिच्छाकालं निबोध मे  ॥ ३१.२० ॥  
विशिष्टब्राह्मणप्राप्तौ सूर्येन्दुग्रहणेऽयने  ।  
विषुवे रविसङ्क्रान्तौ व्यतिपाते च पुत्रक  ॥ ३१.२१ ॥  
श्राद्धार्हद्रव्यसम्प्राप्तौ तथा दुःस्वप्नदर्शने  ।  
जन्मर्क्षग्रहपीडासु श्राद्धं कुर्वोत चेच्छया  ॥ ३१.२२ ॥  
विशिष्टः श्रोत्रियो योगी वेदविज्ज्येष्ठसामगः  ।  
त्रिणाचिकेतस्त्रिमधुस्त्रिसुपर्णः षडङ्गवित् ॥ ३१.२३ ॥  
दौहित्रऋत्विग्जामातृस्वस्त्रीयाः श्वशुरस्तथा  ।  
पञ्चाग्निकर्मनिष्ठश्च तपोनिष्ठोऽथ मातुलः  ॥ ३१.२४ ॥  
मातापितृपराश्चैव शिष्यसम्बन्धिबान्धवाः  ।  
एते द्विजोत्तमाः श्राद्धे समस्ताः केतनक्षमाः  ॥ ३१.२५ ॥  
अवकीर्णो तथा रोगी न्यूने चाङ्गे तथाधिके  ।  
पौनर्भवस्तथा काणः कुण्डो गोलोऽथ पुत्रक  ॥ ३१.२६ ॥  
मित्रध्रुक्कुनखी क्लीबः श्यावदन्तो निराकृतिः  ।  
अबिशस्तस्तु तातेन पिशुनः सोमविक्रयी  ॥ ३१.२७ ॥  
कन्यादूषयिता वैद्यो गुरुपित्रोस्तथोज्झकः  ।  
भृतकाध्यापकोऽमित्रः परपूर्वापतिस्तथा  ॥ ३१.२८ ॥  
वेदोज्झोऽथाग्निसन्त्यागी वृषलीपतिदूषितः  ।  
तथान्ये च विकर्मस्था वर्ज्याः पित्र्येषु वै द्विजाः  ॥ ३१.२९ ॥  
निमन्त्रयेत पूर्वेद्युः पूर्वोक्तान् द्विजसत्तमान्  ।  
दैवे नियोगे पित्र्ये च तांस्तथैवोपकल्पयेत् ॥ ३१.३० ॥  
तैश्च संयतिभिर्भाव्यं यश्च श्राद्धं करिष्यति  ।  
श्राद्धं दत्त्वा च भुक्त्वा च मैथुनं योऽनुगच्छति  ॥ ३१.३१ ॥  
पितरस्तु तयोर्मासं तस्मिन रेतसि शेरते  ।  
गत्वा च योषितं श्राद्धे यो भुङ्क्ते यश्च गच्छति  ॥ ३१.३२ ॥  
रेतोमूत्रकृताहारास्तन्मासं पितरस्तयोः  ।  
तस्मात्तु प्रथमं कार्यं प्राज्ञेनोपनिमन्त्रणम्  ॥ ३१.३३ ॥  
अप्राप्तौ तद्दिने चापि वर्ज्या योषित्प्रसङ्गिनः  ।  
भिक्षार्थमागतान् वापि काले संयमिनो यतीन्  ॥ ३१.३४ ॥  
भोजयेत्प्रणिपाताद्यैः प्रासाद्य यतमानसः  ।  
यथैव शुक्लपक्षाद्वै पितॄणामसितः प्रियः  ॥ ३१.३५ ॥  
तथापराह्नः पूर्वाह्नात्पितॄणामतिरित्यते  ।  
सम्पूज्य स्वागतेनैतानभ्युपेतान् गृहे द्विजान्  ॥ ३१.३६ ॥  
पवित्रपाणिराचान्तानासनेषूपवेशयेत् ।  
पितॄणामयुजः कामं युग्मान् दैवे द्विजोत्तमान्  ॥ ३१.३७ ॥  
एकैकं वा पितॄणाञ्च देवानाञ्च स्वशक्तितः  ।  
तथा मातामहानाञ्च तुल्यं वा वैश्वदेविकम्  ॥ ३१.३८ ॥  
पृथक्तयोस्तथा चान्ये केचिदिच्छन्ति मानवाः  ।  
प्राङ्मुखान्दैवसङ्कल्पान् पैत्र्यान् कुर्यादुदङ्मुखान्  ॥ ३१.३९ ॥  
तथैव मातामहानां विधिरुक्तो मनीषिभिः  ।  
विष्टरार्थे कुशान् दत्त्वा पूज्य चार्घ्यादिना बुधः  ॥ ३१.४० ॥  
पवित्रकादि वै दत्त्वा तेभ्योऽनुज्ञामवाप्य च  ।  
कुर्यादावाहनं प्राज्ञो देवानां मन्त्रतो द्विजः  ॥ ३१.४१ ॥  
यवाम्भोभिस्तथा चार्घ्यं दत्त्वा वै वैश्वदेविकम्  ।  
गन्धमाल्याम्बुधूपञ्च दत्त्वा सम्यक्सदिपकम्  ॥ ३१.४२ ॥  
अपसव्यं पितॄणाञ्च सर्वमेवोपकल्पयेत् ।  
दर्भांश्च द्विगुणान् दत्त्वा तेभ्योऽनुज्ञामवाप्य च  ॥ ३१.४३ ॥  
मन्त्रपूर्वं पितॄणाञ्च कुर्यादावाहनं बुधः  ।  
अपसव्यं तथा चार्घ्यं यवार्थञ्च तथा तिलैः  ॥ ३१.४४ ॥  
निष्पादयेन्महाभाग ! पितॄणं प्रीणने रतः  ।  
अग्नौ कार्यमनुज्ञातः कुरुष्वेति ततो द्विजैः  ॥ ३१.४५ ॥  
जुहुयाद्व्यञ्जनक्षारवर्ज्यमन्नं यथाविधि  ।  
अग्नये कव्यवाहाय स्वहेति प्रथमाहुतिः  ॥ ३१.४६ ॥  
सोमाय वै पितृमते स्वाहेत्यन्या तथा भवेत् ।  
यमाय प्रेतपतये स्वाहेति त्रितयाहुतिः  ॥ ३१.४७ ॥  
हुतावशिष्टं दद्याच्च भाजनेषु द्विजन्मनाम्  ।  
भाजनालम्भनं कृत्वा दद्याच्चान्नं यथाविधि  ॥ ३१.४८ ॥  
यथा सुखं जुषध्वं भो इति वाच्यमनिष्ठुरम्  ।  
भुञ्जीरंश्च ततस्तेऽपि तच्चित्ता मौनिनः सुखम्  ॥ ३१.४९ ॥  
यद्यदिष्टचतमं तेषां तत्तदन्नमसत्वरम्  ।  
अक्रुध्यंश्च नरो दद्यात्सम्भवेन प्रलोभयन्  ॥ ३१.५० ॥  
रक्षोघ्रांश्च जपेन्मन्त्रांस्तिलैश्च विकिरेन्महीम्  ।  
सिद्धार्थकैश्च रक्षार्थं श्राद्धं हि प्रचुरच्छलम्  ॥ ३१.५१ ॥  
पृष्टैस्तृप्तैश्च तृप्ताः स्थ तृप्ताः स्म इति वादिभिः  ।  
अनुज्ञातो नरस्त्वन्नं प्रकिरेत्भुवि सर्वतः  ॥ ३१.५२ ॥  
तद्वदाचमनार्थाय दद्यादापः सकृत्सकृत् ।  
अनुज्ञाञ्च ततः प्राप्य यतवाक्कायमानसः  ॥ ३१.५३ ॥  
सतिलेन ततोऽन्नेन पिण्डान् सव्येन पुत्रक !  ।  
पितनुद्दिश्य दर्भेषु दद्यादुच्छिष्टसन्निधौ  ॥ ३१.५४ ॥  
पितृतीर्थेन तोयञ्च दद्यात्तेभ्यः समाहितः  ।  
पितॄनिद्दिश्य यद्भक्त्या यजमानो नृपात्मज  ॥ ३१.५५ ॥  
तद्वन्मातामहानाञ्च दत्त्वा पिण्डान् यथाविधि  ।  
गन्धमाल्यादिसंयुक्तं दद्यादाचमनं ततः  ॥ ३१.५६ ॥  
दत्त्वा च तक्षिणां शक्त्या सुस्वधास्त्विति तान् वदेत् ।  
तैश्च तुष्टैस्तथेत्युक्त्वा वाचयेद्वैश्वदेविकान्  ॥ ३१.५७ ॥  
प्रीयन्तामिति भद्रं वो विश्वेदेवा इतीरयेन्  ।  
तथेति चोक्ते तैर्विप्रैः प्रार्थनीयास्तदाशिषः  ॥ ३१.५८ ॥  
विसर्जयेत्प्रियाण्युक्त्वा प्रणिपत्य च भक्तितः  ।  
आद्वारमनुगच्छेच्चागच्छेच्चानुप्रमोदितः  ॥ ३१.५९ ॥  
ततो नित्यक्रियां कुर्याद्भोजयेच्च तथातिथीन्  ।  
नित्यक्रियां पितॄणाञ्च केचिदिच्छन्ति सत्तमाः  ॥ ३१.६० ॥  
न पितॄणान्तथैवान्ये शेषं पूर्ववदाचरेत् ।  
पृथक्पाकेन नेत्यन्ये केचित्पूर्वञ्च पूर्ववत् ॥ ३१.६१ ॥  
ततस्तदन्नं भुञ्जीत सह भृत्यादिभिर्नरः  ।  
एवं कुर्वोत धर्मज्ञः श्राद्धं पित्र्यं समाहितः  ॥ ३१.६२ ॥  
यथा वा द्विजमुख्यानां परितोषोऽभिजायते  ।  
त्रीणि श्राद्धे पवित्राणि दौहित्रं कुतपस्तिलाः  ॥ ३१.६३ ॥  
वर्ज्यानि चाहुर्विप्रेन्द्र ! कोपोऽध्वगमनं त्वरा  ।  
राजतञ्च तथा पात्रं शस्तं श्राद्धेषु पुत्रक !  ॥ ३१.६४ ॥  
रजतस्य तथा कार्यं दर्शनं दानमेव वा  ।  
राजते हि स्वधा दुग्धा पितृभिः श्रूयते मही  ।  
तस्मात्पितॄणां रजतमभीष्टं प्रीतिवर्धनम्  ॥ ३१.६५ ॥  

इति श्रीमार्कण्डेयपुराणेऽलर्कानुशासने पार्वणश्राद्धकल्पोनाम एकत्रिंशोऽध्यायः  
