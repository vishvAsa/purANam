+++
title = "०२१ हनुमता तारासान्त्वनम्"
title_english = "021 Hanuma consoles Tara"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-021-Hanumatha_Thara_Santvanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/021_hanumatA_tArAsAntvanam.md">
<details><summary><h3>IITK ...{Loading}...</h3></summary>

Hanuman consoles Tara -- requests her to ask Angada to perform the last
rites for Vali -- Tara's reply.



#### श्लोकः
##### मूलम्
ततो निपतितां तारां च्युतां तारामिवाम्बरात्।  
शनैराश्वासयामास हनुमान्हरियूथपः4.21.1॥

##### शब्दार्थः
ततः then, अम्बरात् from the sky, च्युताम् fallen down, तारामिव like a star, निपतिताम् fallen on the ground, ताराम् Tara, हरियूथपः leader of the monkey clan, हनुमान् Hanuman, शनैः slowly, आश्वासयामास consoled.

##### आङ्ग्लानुवादः
Thereafter Hanuman, leader of the monkey clan, slowly consoled Tara who was (standing before her husband) like a star fallen from the sky.



#### श्लोकः
##### मूलम्
गुणदोषकृतं जन्तुस्स्वकर्म फलहेतुकम्।  
अव्यग्रस्तदवाप्नोति सर्वं प्रेत्य शुभाशुभम्4.21.2॥

##### शब्दार्थः
जन्तुः an embodied soul, गुणदोषकृतम् by virtue of their good and bad deeds, फलहेतुकम् the fruits of actions, सर्वम् all, तत् that, शुभाशुभम् whether good and bad, कर्म deed, प्रेत्य after death, अव्यग्रः gradually, आप्नोति attains.

##### आङ्ग्लानुवादः
'On departing from this mortal world an embodied soul reaps gradually the good and evil fruits of action performed under the notion of virtue or vice with an eye to their good or evil consequences.



#### श्लोकः
##### मूलम्
शोच्या शोचसि कं शोच्यं दीनं दीनाऽनुकम्पसे।  
कस्य कोवाऽनुशोच्योऽस्ति देहेऽस्मिन् बुद्बुदोपमे4.21.3॥

##### शब्दार्थः
शोच्या worry, शोच्यम् a matter to grieve, कम् whom, शोचसि you are grieving, दीना in a  miserable manner, अनुकम्पसे you show sympathy, अस्मिन् in this, देहे body, बुद्बुदोपमे like  
a bubble, कः who, कस्य for whom, अनुशोच्यः worthy of worrying, अस्ति now.

##### आङ्ग्लानुवादः
'For whom do you grieve except for yourself? You are miserable. Who are you sympathising with? Who are you grieving for? When this body itself  is like a bubble, who is worth grieving for?



#### श्लोकः
##### मूलम्
अङ्गदस्तु कुमारोऽयं द्रष्टव्यो जीवपुत्रया।  
अयत्यां च विधेयानि समर्थान्यस्य चिन्तय4.21.4॥

##### शब्दार्थः
जीवपुत्रया  who has a son surviving, कुमारः prince, अयम् this, अङ्गदः Angada, द्रष्टव्यः should be looked after, आयत्याम् in future, अस्य his, विधेयानि duties, समर्थानि properly, चिन्तय you may think of.

##### आङ्ग्लानुवादः
'You are mother of a surviving son, Angada. You have to look after him in times to come. Think of the duties to be performed now.



#### श्लोकः
##### मूलम्
जानास्यनियतामेवं भूतानामागतिं गतिम्।  
तस्माच्छुभं हि कर्तव्यं पण्डितेनैह लौकिकम्॥4.21.5॥

##### शब्दार्थः
भूतानाम् for all beings, आगतिम् transient happenings, अनियताम् एव as it is unstable, जानासि you know, तस्मात् therefore, पण्डितेन by the wise, इह here, लौकिकम् worldly, शुभम् auspicious, कर्तव्यं हि is to be done.

##### आङ्ग्लानुवादः
'You are aware of the uncertain and transient happenings in the lives of living beings. Therefore, a wise lady should do auspicious work in this world.



#### श्लोकः
##### मूलम्
यस्मिन्हरिसहस्राणि प्रयुतान्यर्बुदानि च।  
वर्तयन्ति कृतांशानि सोऽयं दिष्टान्तमागतः4.21.6॥

##### शब्दार्थः
यस्मिन् in whom, कृतांशानि pinning their hopes, हरिसहस्राणि thousands of monkeys, प्रयुतानि in millions, अर्बुदानि च and tens of millions, वर्तयन्ति sustain, सः he, अयम् this, दिष्टान्तम् to enjoy the fruits of his good deeds, आगतः reached.

##### आङ्ग्लानुवादः
'Tens of millions of monkeys depended on this hero with their hopes on him. He has reached his ultimate destiny now to enjoy the fruits of his good deeds.



#### श्लोकः
##### मूलम्
यदयं न्यायदृष्टार्थस्सामदानक्षमापरः।  
गतो धर्मजितां भूमिं नैनं शोचितुमर्हसि4.21.7॥

##### शब्दार्थः
न्यायदृष्टार्थः who has right vision, सामदानक्षमापरः adopts the sama(conciliation) dana (charity) and forgiveness (as means of administration), अयम् this hero, यत् such, धर्मजिताम् of those who win righteously, भूमिम् earth, गतः reached, एवम् in that way, शोचितुम् to mourn, नार्हसि not proper.

##### आङ्ग्लानुवादः
'This hero with a right vision, adopted the means of conciliation, charity and forgiveness (in his administration) and has finally reached a position through righteousness in his death. It is not proper to mourn for him.



#### श्लोकः
##### मूलम्
सर्वे हि हरिशार्दूलाः पुत्रश्चायं तवाङ्गदः।  
इदं हर्यृक्षपतिराज्यं च त्वत्सनाथमनिन्दिते4.21.8॥

##### शब्दार्थः
अनिन्दिते O blemishless lady, सर्वे all, हरिशार्दूलाः tigers among monkeys, तव your, पुत्रः son, अयम् this, अङ्गदश्च Angada's, हर्यृक्षपतिराज्यं च and the kingdom of monkeys and bears, त्वत्सनाथम्  under your protection.

##### आङ्ग्लानुवादः
'O blemishless lady these great monkeys including your son Angada and the entire kingdom of monkeys and bears are under your protection.



#### श्लोकः
##### मूलम्
ताविमौ शोकसन्तप्तौ शनैः प्रेरय भामिनि।  
त्वया परिगृहीतोऽयमङ्गदश्शास्तु मेदिनीम्4.21.9॥

##### शब्दार्थः
भामिनि O fair sex, शोकसन्तप्तौ immersed in grief, तौ इमौ they both, शनैः slowly, प्रेरय you may encourage, त्वया by you, परिगृहीतः protected, अयम् this, अङ्गदः Angada, मेदिनीम् earth, शास्तु he may command.

##### आङ्ग्लानुवादः
'O fair sex Encourage these two griefstricken heroes (Angada and Sugriva) gently. Let Angada rule this earth under your protection.



#### श्लोकः
##### मूलम्
सन्ततिश्च यथा दृष्टा कृत्यं यच्चापि साम्प्रतम्।  
राज्ञस्तत्क्रियतां सर्वमेष कालस्य निश्चयः4.21.10॥

##### शब्दार्थः
सन्ततिः a son, यथा that way, दृष्टा after seeing, साम्प्रतम् presently, राज्ञः to king Vali, यत् all such thing, कृत्यं चापि and done, तत् that, सर्वम् all, क्रियताम् may be carried out, एषः this, कालस्य at this time, निश्चयः is the decision.

##### आङ्ग्लानुवादः




#### श्लोकः
##### मूलम्
संस्कार्यो हरिराजश्च अङ्गदश्चाभिषिच्यताम्।  
सिंहासनगतं पुत्रं पश्यन्ती शान्तिमेष्यसि4.21.11॥

##### शब्दार्थः
हरिराजः king of monkeys, संस्कार्यः all rituals should be performed, अङ्गदश्च by Angada, अभिषिच्यताम् may be consecrated, सिंहासनगतम् seated on the throne, पुत्रम् son, पश्यन्ती while you are looking at him, शान्तिम् peace, एष्यसि you will attain.

##### आङ्ग्लानुवादः
'Let all the rituals of the king of vanaras be performed. Let Angada be consecrated. You will attain peace of mind to see your son seated on the throne.'



#### श्लोकः
##### मूलम्
सा तस्य वचनं श्रुत्वा भर्तृव्यसनपीडिता।  
अब्रवीदुत्तरं तारा हनूमन्तमवस्थितम्4.21.12॥

##### शब्दार्थः
भर्तृव्यसनपीडिता tormented by the husband's death, सा तारा that Tara, तस्य his, वचनम् words, श्रुत्वा on hearing, अवस्थितम् waiting, हनूमन्तम् to Hanumanta, अवस्थितम् who was waiting, उत्तरम् reply, अब्रवीत् said.

##### आङ्ग्लानुवादः
On hearing Hanuman's words, Tara, tormented by the death of her husband said to Hanuman who was waiting for her replyः



#### श्लोकः
##### मूलम्
अङ्गदप्रतिरूपाणां पुत्राणामेकतश्शतम्।  
हतस्याप्यस्य वीरस्य गात्रसंश्लेषणं वरम्4.21.13॥

##### शब्दार्थः
अङ्गदप्रतिरूपाणाम् of those who may be prototypes of Angada, पुत्राणाम् of sons, शतम् one hundred, एकतः on one side, हतस्यापि even if he is slayed, अस्य his, वीरस्य warrior's, गात्रसंश्लेषणम् embracing the body, वरम् is better.

##### आङ्ग्लानुवादः
'To embrace even the deadbody of this hero is better than (to embrace) a hundred prototypes of Angada.



#### श्लोकः
##### मूलम्
न चाहं हरिराजस्य प्रभवाम्यङ्गदस्य वा।  
पितृव्यस्तस्य सुग्रीवस्सर्वकार्येष्वनन्तरः4.21.14॥

##### शब्दार्थः
अहम् I am, हरिराजस्य of the king of monkeys, अङ्गदस्य वा or about Angada, न प्रभवामि not the right, तस्य his, पितृव्यः father's brother, सर्वकार्येषु in all tasks, अनन्तरः herafter.

##### आङ्ग्लानुवादः




#### श्लोकः
##### मूलम्
न ह्येषाबुद्धिरास्थेया हनूमन्नङ्गदं प्रति।  
पिता हि बन्धुः पुत्रस्य न माता हरिसत्तम4.21.15॥

##### शब्दार्थः
हनुमान् O Hanuman, अङ्गदं प्रति for Angada, एषा that way, बुद्धिः thought, न आस्थेयाः not to be entertained, हरिसत्तम best of monkeys, पुत्रस्य son's, पिता father, बन्धुः relation, माता mother, न none else.

##### आङ्ग्लानुवादः
'O Hanuman the best of monkeys, you need not think about (the future of) Angada. A father plans for a son and not (even) the mother.



#### श्लोकः
##### मूलम्
न हि मम हरिराजसंश्रयात्  
क्षमतरमस्ति परत्र चेह वा।  
अभिमुखहतवीरसेवितं  
शयनमिदं मम सेवितुं क्षमम्4.21.16॥

##### शब्दार्थः
मम my, इह वा in this world or, परत्र वा or in the next world, हरिराजसंश्रयात् other than joining king of monkeys, क्षमतरम् a safer course, न अस्ति हि is not found, अभिमुखहतवीरसेवितम् used by this slain warrior in front of me, इदं this, शयनम् resting place, सेवितुम् to rest, मम for me, क्षमम् is fitting.

##### आङ्ग्लानुवादः
There is nothing more befitting for me than joining the king of monkeys either here or in the next world. It is proper for me to resort to this resting place (pyre) used by this slain hero in front of me.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे एकविंशस्सर्गः॥  
Thus ends the twentyfirst sarga of Kishkindakanda of the Holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/021_hanumatA_tArAsAntvanam.md">
<details><summary><h3>भूषणम् ...{Loading}...</h3></summary>



ततो निपतितां तारां च्युतां तारामिवाम्बरात् ।  

शनैराश्वासयामास हनुमान् हरियूथपः  ॥  ४।२१।१  ॥   

अथ हनुमत्समाश्वासनमेकविंशे तत इत्यादि । तारां तारकाम्  ॥  ४।२१।१  ॥   

  

गुणदेषकृतं जन्तुः स्वकर्मफलहेतुकम् ।  

अव्यग्रस्तदवाप्नोति सर्वं प्रेत्य शुभाशुभम्  ॥  ४।२१।२  ॥   

गुणोति । जन्तुः गुणदोषकृतं ज्ञानाज्ञानाभ्यां कृतं स्वकर्मफलं
स्वकर्मवासना हेतुर्यस्य तत्तथोक्तम् । यत् कर्मास्ति तत्तस्य शुभाशुभं
फलभूतं सुखदुःखं प्रेत्य लोकान्तरं प्राप्य अव्यग्रः एकाग्रः सन् अवाप्नोति
। अत्र कृतं शुभाशुभरूपं कर्म लोकान्तरे फलदानाय सहैव गच्छतीत्यर्थः ।
सुग्रीवेणायं मारित इति न मन्तव्यम्, किन्तु स्वकर्मणैव हतः ।
निमित्तमात्रं सुग्रीव इति भावः  ॥  ४।२१।२  ॥   

  

शोच्या शोचसि कं शोच्यं दीनं दीना ऽनुकम्पसे ।  

कस्य को वा ऽनुशोच्यो ऽस्ति देहे ऽस्मिन् बुद्बुदोपमे  ॥  ४।२१।३  ॥   

नायं शोचनीयः स्वकर्मानुरूपेण गतत्वात् । किन्तु स्वात्मैव शोच्यः केन
कर्मणा कं लोकं गमिष्यामीति तद्दर्शयति शोच्येति । स्वयं शोच्या त्वं कं
प्रति शोचसि । स्वयं दीना कं दीनम् अनुकम्पसे दयसे । ब्रुद्बुदोपमे
जलबुद्बुदवदस्थिरे देहे निमित्तसप्तमी । कस्य को वा ऽनुशोच्यो ऽस्ति,
सर्वेषामप्यस्थिरत्वाविशेषात् । स्वयं स्थिर एव ह्यस्थिरं शोचेदिति भावः  ॥ 
४।२१।३  ॥   

  

अङ्गदस्तु कुमारो ऽयं द्रष्टव्यो जीवपुत्रया ।  

आयत्यां च विधेयानि समर्थान्यस्य चिन्तय  ॥  ४।२१।४  ॥   

अङ्गदस्त्विति । द्रष्टव्यः परिपालनीयः । आयत्याम् उत्तरकाले । समर्थानि
हितानि  ॥  ४।२१।४  ॥   

  

जानास्यनियतामेवं भूतानामागतिं गतिम् ।  

तस्माच्छुभं हि कर्तव्यं पण्डिते नैहलौकिकम्  ॥  ४।२१।५  ॥   

जानासीति । अनियतामागतिं गतिम्, अस्थिरतामिति यावत् । शुभम् और्ध्वदैहिकम्
। ऐहलौकिकं रोदनादिकम्  ॥  ४।२१।५  ॥   

  

यस्मिन् हरिसहस्राणि प्रयुतान्यर्बुदानि च ।  

वर्तयन्ति कृतांशानि सो ऽयं दिष्टान्तमागतः  ॥  ४।२१।६  ॥   

यस्मिन्निति । यस्मिन् विषये हरीत्यविभक्तिकनिर्देशः । हरीणामित्यर्थः ।
कृतांशानि कृतविभागानि । सन्ति वर्तयन्ति, जीवनं कुर्वन्ति सो ऽयं
दिष्टान्तं दिष्टस्य देवकल्पितकालस्य अन्तं समाप्तिम् । "कालो दिष्टो
ऽप्यनेहापि" इत्यमरः । बहून् स्वजनान् जीवयित्वा गतः स्वसुकृत फलं
प्राप्तुं गतः । अतः स न शोच्य इति भावः  ॥  ४।२१।६  ॥   

  

यदयं न्यायदृष्टार्थः सामदानक्षमापरः ।  

गतो धर्मजितां भूमिं नैनं शोचितुमर्हसि  ॥  ४।२१।७  ॥   

यदिति । न्यायदृष्टार्थः शास्त्रदृष्टतत्त्वार्थः । साम दुःखितानां
स्वजनानां सान्त्वनम् । दानम् अभीष्टार्थदानम् । क्षमा तत्कृतापराधसहनम् ।
एतासु परः सक्तः अयं धर्मजितां स्वाधीनधर्माधर्मकाणां भूमिं लोकम् । यत्
यस्मात् गतः । तस्मान्नैनं शोचितुमर्हसि  ॥  ४।२१।७  ॥   

  

सर्वे हि हरिशार्दूलाः पुत्रश्चायं तवाङ्गदः ।  

इदं हर्यृक्षराज्यं च त्वत्सनाथमनिन्दिते  ॥  ४।२१।८  ॥   

सर्व इति । हरीणाम् ऋक्षाणां च राज्यं त्वत्सनाथं त्वया सनाथम्  ॥  ४।२१।८
 ॥   

  

ताविमौ शोकसन्तापौ शनैः प्रेरय भामिनि ।  

त्वाय परिगृहीतो ऽयमङ्गदः शास्तु मेदिनीम्  ॥  ४।२१।९  ॥   

ताविमाविति । ताविमौ शोकसन्तापौ शोकतत्कृततापौ शनैः क्रमेण प्रेरयृ निवर्तय
। भर्तृमरणशोकस्य सद्यो दुस्त्यजत्वादिति भावः  ॥  ४।२१।९  ॥   

  

सन्ततिश्च यथा दृष्टा कृत्यं यच्चापि साम्प्रतम् ।  

राज्ञस्तत्क्रियतां तावदेष कालस्य निश्चयः  ॥  ४।२१।१०  ॥   

सन्ततिश्चेति । सन्ततिश्च यथा दृष्टा यत्प्रोजनकः सन्तानो लब्धः साम्प्रतम्
इदीनीं यच्च कृत्यं कर्तुं योग्यं तत्सर्वं राज्ञः क्रियताम् । एष निश्चयो
ऽस्य कालस्य योग्य इति शेषः । न तु शोक इति भावः ।
पुत्रोत्पादनफलमौर्ध्वदैहिकं क्रियातमित्यर्थः  ॥  ४।२१।१०  ॥   

  

संस्कार्यो हरिराजश्च अङ्गदश्चाभिषिच्यताम् ।  

सिंहासनगतं पुत्रं पश्यन्ती शान्तिमेष्यसि  ॥  ४।२१।११  ॥   

सा तस्य वचनं श्रुत्वा भर्तृव्यसनपीडिता ।  

अब्रवीदुत्तरं तारा हनुमन्तमवस्थितम्  ॥  ४।२१।१२  ॥   

उक्तमर्थं वाचा दर्शयति संस्कार्य इति । शान्तिं दुःखशमम्  ॥  ४।२१।११,१२
 ॥   

  

अङ्गदप्रतिरूपाणां पुत्राणामेकतः शतम् ।  

हतस्याप्यस्य वीरस्य गात्रसंश्लेषणं वरम्  ॥  ४।२१।१३  ॥   

अङ्गदेति । अङ्गदप्रतिरूपाणाम् अङ्गदतुल्यानां पुत्राणां सत्पुत्राणां शतम्
एकतः एकत्र एकतुलायामस्तु । हतस्याप्यस्य गात्रसंश्लेषणं गाढालिङ्गनम् एकतो
ऽस्तु । तोयर्मध्ये भर्तृसंश्लेषणमेव वरमित्यर्थः  ॥  ४।२१।१३  ॥   

  

न चाहं हरिराजस्य प्रभावाम्यङ्गदस्य वा ।  

पितृव्यस्तस्य सुग्रीवः सर्वकार्येष्वनन्तरः  ॥  ४।२१।१४  ॥   

संस्कार्य इत्यस्योत्तरमाह न चेति । हरिराजस्य न प्रभवामि तस्य संस्कारकरणे
न समर्था ऽस्मि । अङ्गदस्य वा न प्रभवामि तस्य राज्याभिषेककरणे न
प्रभवामीत्यर्थः  ॥  ४।२१।१४  ॥   

  

न ह्येषा बुद्धिरास्थेया हनुमन्नङ्गदं प्रति ।  

पिता हि बन्धुः पुत्रस्य न माता हरिसत्तम  ॥  ४।२१।१५  ॥   

न हीति । नास्थेया नादर्तव्या, न कर्तव्येत्यर्थः । पिता पितृव्या  ॥ 
४।२१।१५  ॥   

  

न हि मम हरिराजसंश्रयात् क्षमतरमस्ति परत्र चेह वा ।  

अभिमुखहतवीरसेवितं शयनमिदं मम सेवितुं क्षमम्  ॥  ४।२१।१६  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकविंशः सर्गः  ॥  २१  ॥   

नहीति । परत्र परलोके इह अस्मिन् लोके शत्र्वभिमुखतया हतः अभिमुखहतः स
चासौवीरश्च तेन सेवितम्  ॥  ४।२१।१६  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने सर्गः  ॥  २१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/021_hanumatA_tArAsAntvanam.md">
<details><summary><h3>शिरोमणी ...{Loading}...</h3></summary>



तारां प्रति हनुमदुपदेशं वर्णयितुमुपक्रमते तत इति । ततस्ताराविलापकाले
अम्बरात् आकाशात् च्युतां पतितां तारां नक्षत्रमिव निपतितां तारां हनूमान्
शनैराश्वासयामास  ॥  ४।२१।१  ॥   

  

तदाश्वासनप्रकारमाह गुणेति । अव्यग्रो जन्तुः प्राणी गुणदोषकृतं गुणेन
धर्मबुद्ध्या दोषेण पापबुद्ध्या कृतं निष्पादितं फलहेतुकं
शुभाशुभफलकारणीभूतं यत् स्वकर्म तत् तस्य स्वकर्मणः शुभाशुभं फलं प्रेत्य
प्राणांस्त्यक्त्वा अवाप्नोति । एतेन पूर्वोपार्जितकर्मफलमेव त्वया
प्राप्तमिति सूचितम्  ॥  ४।२१।२  ॥   

  

शोच्येति । शोच्या भविष्यद्वृत्ताज्ञानेन शोचनीया अत एव दीनां त्वं कं
शोच्यं  

दीनं शोचसि अनुकम्पसे च, स्वयमसमर्थस्य शोको नोचित इति तात्पर्यम्
तुल्यन्यायात् । सर्वशोकस्य अनुचितत्वमाह अस्मिन्प्रसिद्धे बुद्बुदोपमे
देहे कः जन्तुः कस्य जन्तोः अनुशोच्यो ऽस्ति न कस्यचिदित्यर्थः,
अशक्यनिवारणस्य प्रवृत्तौ शोको व्यर्थ इति तात्पर्यम् । अङ्गद इति ।
जीवपुत्रया जीवंश्चिरञ्जीवी पुत्रो यस्यास्तया त्वया अयमङ्गदः कुमारः
द्रष्टव्यः रक्षणीयत्वेनावलोकनीयः । अत एव आयत्त्यामुत्तरकाले अस्य
समर्थानि समीचीनार्थकारकाणि विधेयानि कार्याणि चिन्तय  ॥  ४।२१।३,४  ॥   

  

जानासीति । अनियतां ज्ञायमानकालनियमरहितां भूतानामागतिं जन्मगतिं मरणं
जानासि तस्मात् हेतोः पण्डितेन ज्ञानविशिष्टेन त्वया लौकिकं रोदनादिकमिव
शुभं पारलौकिकमपि कर्तव्यम् । पण्डितेनेति सामान्ये नपुंसकम् । एवंशब्दः
सादृश्यवचनः  ॥  ४।२१।५  ॥   

  

यस्मिन्निति । यस्मिन् वालिसमीपे कृतांशानि परिकल्पितस्वस्वविभागानि
प्रयुक्तानि आज्ञप्तानि हरीणां वानराणां सहस्राणि अर्बुदानि च वर्तयन्ति
स्वस्वकार्याणि निर्वाहयन्ति । सो ऽयं वाली दिष्टान्तं
प्रारब्धभोगावसानमागतः प्राप्तः । "शतानि नियुतानि च" इति
भट्टटीकाङ्कितपुस्तकपाठः  ॥  ४।२१।६  ॥   

  

यदिति । यत् यस्माद्धेतोः न्यायेन राजनीत्या दृष्टः ज्ञातः अर्थः येन अत एव
सामदानक्षमापरः अयं वाली धर्मजितां धर्मवद्भिः प्राप्यां भूमिं लोकं गतः
प्राप्तः अत एवैनं शोचितुं नार्हसि  ॥  ४।२१।७  ॥   

  

सर्व इति । सर्वे हरिशार्दूलास्त्वत्सनाथाः त्वया नाथवन्तः अङ्गदश्च
त्वत्सनाथः । हर्यृक्षपतिराज्यं हरिपतीनाम् ऋषपतीनां च राज्यं त्वत्सनाथम्
। त्वत्सनाथशब्दः लिङ्गवचनपरिणामेन अन्यत्राप्यन्वेति  ॥  ४।२१।८  ॥   

  

ताविति । तौ वालिविघातेन प्राप्तौ इमौ शोकसंतप्तौ शोकं तत्कारणीभूतसंतापं च
प्रेरय निवर्तयस्व । तत्प्रयोजनमाह त्वया परिगृहीतो ऽयमङ्गदः मेदिनीं
शास्तु  ॥  ४।२१।९  ॥   

  

संततिरिति । संततिः पुत्रः यथा यथावत् दृष्टा त्वया प्राप्तेत्यर्थः, अतः
सांप्रतं यत् राज्ञः कृत्यमस्ति तत् क्रियताम् एषः कृत्यकारः कालस्य
निश्चयः प्रेरणा । कालप्रेरणेत्यनेन कृत्यकरणस्य दुर्निवारत्वं व्यञ्जितम्
 ॥  ४।२१।१०  ॥   

  

कृत्यस्वरूपमाह संस्कार्य इति । हरिराजो वाली संस्कार्यः प्रमीतिविधिना
संस्करणीयः । अङ्गदश्च अभिषिच्यताम् । सिंहासनगतं पुत्रं पश्यन्ती त्वं
शान्तिमेष्यसि? प्राप्स्यसि  ॥  ४।२१।११  ॥   

  

सेति । भर्तृव्यसनपीडिता सा तारा तस्य हनुमतो वचनं श्रुत्वा उत्तरं
वाक्यमब्रवीत्  ॥  ४।२१।१२  ॥   

  

तद्वचनाकारमाह अङ्गदेति । अङ्गदप्रतिरूपाणामङ्गदसदृशानां पुत्राणां शतमेकतः
एकत्र अस्तु, एकत्र हतस्यापि अस्य गात्रसंश्लेषणमस्तु तत्र गात्रसंश्लेषणं
वरं तोलनयेदमेवाधिकमित्यर्थः । एतेन एतद्वियोगे न मम किंचित्सुखदमिति
सूचितम्  ॥  ४।२१।१३  ॥   

  

ननु सुखाभावे ऽपि संस्कारादि कार्यमेवेत्यत आह-- नेति । हरिराजस्य
संस्कारायेति शेषः, अङ्गदस्य अभिषेकाय चेति शेषः, अहं न प्रभवामि समर्था
ऽस्मि तस्याङ्गदस्य पितृव्यः सुग्रीवः सर्वकार्येषु अनन्तरः समर्थ इत्यर्थः
 ॥  ४।२१।१४  ॥   

  

ननु त्वत्कर्तृकाभिषेकाप्रवृत्तौ त्वद्विषयकाङ्गदप्रीतिर्विनङ्क्ष्यतीत्यत
आह नहीति । हे हनुमन् पिता तदुपलक्षितपितृव्यादिश्च पुत्रस्य बन्धुः माता
तु न, न एषा बुद्धिः अङ्गदं प्रति आस्थया प्रापणीया । किंच मातैव बन्धुः
पित्रादिस्तु न इति बुद्धिर्नास्थेया पितृव्ये ऽपि बन्धुत्वं
बोधनीयमित्यर्थः । एतेनेदृग्बुद्ध्यनुत्पत्तौ सुग्रीवविद्वेषे
ऽङ्गदविध्वंसो भविष्यतीति व्यञ्जितम्  ॥  ४।२१।१५  ॥   

  

नन्वौदासीन्यं संत्यज्य सुग्रीवाङ्गदादिभिः प्रीतिं संपादयेत्यत आह न हीति
। इहलोके परत्र वा हरिराजसंश्रयात् अन्यत् क्षमतरम् आश्रयणीयमित्यर्थः,
नैवास्ति । अतः अभिमुखं संमुखं हतो यो वीरस्तेन सेवितमिदं शयनं मम सेवितुं
क्षमम्  ॥  ४।२१।१६  ॥   

  

श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे एकविंशः
सर्गः  ॥  ४।२१  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/021_hanumatA_tArAsAntvanam.md">
<details><summary><h3>तिलकम् ...{Loading}...</h3></summary>



तत इति  ॥  ४।२१।१  ॥   

  

जन्तुः फलहेतुकं स्वर्गनरकादिफलसाधनं स्वार्थे कः । गुणैः शमादिभिः, दोषेण
रागादिना वा कृतं यत्स्वकर्मास्ति तत्तस्य शुभाशुभरूपं फलं प्रेत्याव्यग्रो
ऽनाकुलो ऽवाप्नोति । गुणदोषकृतं ज्ञानाज्ञानकृतमित्यर्थ इति कश्चित्  ॥ 
४।२१।२  ॥   

  

शोच्या पापपुण्यकर्मपाशवशगत्वेन शोचनीया त्वं कमन्यं शोच्यं शोचसि ।
कर्मवशगं भर्त्रादिकम् । कर्मफलवशतो दीना त्वं कमन्यं पुत्रादिकमनुकम्पसे ।
बुद्बुदोपमे देहे ऽतीते कः कस्यानुशोच्यो ऽस्ति । उपलक्षणं, कस्य को नु
शोचको ऽस्तीत्यपि बोध्यम् । विदुषो नोचितः शोक इति भावः  ॥  ४।२१।३  ॥   

  

द्रष्टव्यः वालिशोकनिवृत्त्यर्थमिति शेषः । अस्य वालिनो
मरिष्यमाणस्यायत्यां मरणोत्तरतत्काले यानि विधेयानि कार्याणि समर्थानि
श्रेष्ठानि तानि त्वं चिन्तय विचारय  ॥  ४।२१।४  ॥   

  

अनितयतामव्यवस्थिताम् । तस्माच्छुभं परलोकसुखावहं यत्तत्कर्तव्यम् । हे
पण्डिते इह पतिपित्रादिवियोगकाले न लौकिकं बहुरोदनादि कर्तव्यम् ।
प्रीतिमात्रबोधकतया मृतेष्टासाधनत्वेन च तस्य लौकिकत्वम्  ॥  ४।२१।५  ॥   

  

यस्मिन् जीवतीति शेषः । कृताशानि कृतभोग्याशानि । वर्तयन्ति जीवन्ति ।
दिष्टान्तमायुर्दायरूपकल्पितकालान्तरम्  ॥  ४।२१।६  ॥   

  

न्यायेन नीतिशास्त्रेण दृष्टो ऽर्थो राजकार्यं येन । सामादिपरो वानरेषु
धर्मजितां धर्मेण भूमिं जितवतां राज्ञां भूमिं स्थानं गतः, गन्तेत्यर्थः ।
अतो नैतच्छोक उचितः  ॥  ४।२१।७  ॥   

  

त्वमपि न शोककरणार्हेत्याह सर्वे चेति । त्वत्सनाथं त्वयैवैकया सनाथम्  ॥ 
४।२१।८  ॥   

  

ताविमौ सुग्रीवाङ्गदौ शनैः प्रेरय उत्तरकार्यकरणायेति शेषः  ॥  ४।२१।९  ॥   

  

सन्ततिरङ्गदो यथा दृष्टा यत्प्रयोजनकतया शास्त्रे दृष्टा, यच्च राज्ञः
सांप्रतं परलोकहितं कृत्यं तत्क्रियताम् एष कालस्येदानीन्तनकालस्योचितो
निश्चयो ऽनुष्ठाननिश्चयः  ॥  ४।२१।१०  ॥   

  

तदेवाह संस्कार्य इति । रामबाणस्यामोघत्वान्मरणनिश्चयेनैवमुक्तिः  ॥ 
४।२१।११,१२  ॥   

  

यदुक्तम् "पुत्रेण सुखिनी भव" इति तत्प्रत्याख्याति तारा अङ्गदेति ।
अङ्गदतुल्यानां पुत्राणां शतमेकतः सुखसाधनैककोटौ, हतस्यापि
पत्युर्गात्रसंश्लेषो ऽपरकोटौ तयोर्मध्ये द्वितीयो वरमतिशयितमुखसाधनम्,
परलोके परमानन्दहेतुत्वात् । तस्मात्सहगमनं करिष्य इति भावः  ॥  ४।२१।१३
 ॥   

  

राज्यं त्वदधीनमिति यदुक्तं तन्निराचष्टे न चेति । न राज्यस्य प्रभवामि न
योग्या स्त्रीत्वात् । अङ्गदस्य व राज्यदाने न प्रभवामि अनन्तरः समर्थो
मत्तः प्रत्यासन्नश्च  ॥  ४।२१।१४  ॥   

  

एषा बुद्धिर्मत्कर्तृकाभिषेकबुद्धिः । पिता तत्तुल्यः सुग्रीवो बन्धुः
सुखदानाधिकारी न मातेत्यर्थः  ॥  ४।२१।१५,१६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे एकविंशः सर्गः  ॥  ४।२१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/021_hanumatA_tArAsAntvanam.md">
<details><summary><h3>द्राविडपाठः ...{Loading}...</h3></summary>



  
ततो निपतितां तारां च्युतां तारामिवाम्बरात्।  
शनैराश्वासयामास हनुमान् हरियूथपः ॥ 4.21.1 ॥   
गुणदेषकृतं जन्तुः स्वकर्मफलहेतुकम्।  
अव्यग्रस्तदवाप्नोति सर्वं प्रेत्य शुभाशुभम् ॥ 4.21.2 ॥   
शोच्या शोचसि कं शोच्यं दीनं दीनाऽनुकम्पसे।  
कस्य को वाऽनुशोच्योऽस्ति देहेऽस्मिन् बुद्बुदोपमे ॥ 4.21.3 ॥   
अङ्गदस्तु कुमारोऽयं द्रष्टव्यो जीवपुत्रया।  
आयत्यां च विधेयानि समर्थान्यस्य चिन्तय ॥ 4.21.4 ॥   
जानास्यनियतामेवं भूतानामागतिं गतिम्।  
तस्माच्छुभं हि कर्तव्यं पण्डिते नैहलौकिकम् ॥ 4.21.5 ॥   
यस्मिन् हरिसहस्राणि प्रयुतान्यर्बुदानि च।  
वर्तयन्ति कृतांशानि सोऽयं दिष्टान्तमागतः ॥ 4.21.6 ॥   
यदयं न्यायदृष्टार्थः सामदानक्षमापरः।  
गतो धर्मजितां भूमिं नैनं शोचितुमर्हसि ॥ 4.21.7 ॥   
सर्वे हि हरिशार्दूलाः पुत्रश्चायं तवाङ्गदः।  
इदं हर्यृक्षराज्यं च त्वत्सनाथमनिन्दिते ॥ 4.21.8 ॥   
ताविमौ शोकसन्तापौ शनैः प्रेरय भामिनि।  
त्वाय परिगृहीतोऽयमङ्गदः शास्तु मेदिनीम् ॥ 4.21.9 ॥   
सन्ततिश्च यथा दृष्टा कृत्यं यच्चापि साम्प्रतम्।  
राज्ञस्तत्क्रियतां तावदेष कालस्य निश्चयः ॥ 4.21.10 ॥   
संस्कार्यो हरिराजश्च अङ्गदश्चाभिषिच्यताम्।  
सिंहासनगतं पुत्रं पश्यन्ती शान्तिमेष्यसि ॥ 4.21.11 ॥   
सा तस्य वचनं श्रुत्वा भर्तृव्यसनपीडिता।  
अब्रवीदुत्तरं तारा हनुमन्तमवस्थितम् ॥ 4.21.12 ॥   
अङ्गदप्रतिरूपाणां पुत्राणामेकतः शतम्।  
हतस्याप्यस्य वीरस्य गात्रसंश्लेषणं वरम् ॥ 4.21.13 ॥   
न चाहं हरिराजस्य प्रभावाम्यङ्गदस्य वा।  
पितृव्यस्तस्य सुग्रीवः सर्वकार्येष्वनन्तरः ॥ 4.21.14 ॥   
न ह्येषा बुद्धिरास्थेया हनुमन्नङ्गदं प्रति।  
पिता हि बन्धुः पुत्रस्य न माता हरिसत्तम ॥ 4.21.15 ॥   
न हि मम हरिराजसंश्रयात् क्षमतरमस्ति परत्र चेह वा।  
अभिमुखहतवीरसेवितं शयनमिदं मम सेवितुं क्षमम् ॥ 4.21.16 ॥   

</details>
</div>
