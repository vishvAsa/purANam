---
title: ००२

---
॥सूत उवाच ॥  
आसीदियं समुद्रान्ता मेदिनीति परिश्रुता।  
वसु धारयते यस्माद्वसुधा तेन चोच्यते ॥ २.१ ॥  
मधुकैटभयोः पूर्वं मेदसा सम्परिप्लुता।  
ततोऽभ्युपगमाद्राज्ञः पृथोर्वैन्यस्य धीमतः ॥ २.२ ॥  
इयञ्चासीत् समुद्रान्ता मेदिनीति परिश्रुता।  
दुहितृत्वमनुप्राप्ता पृथिवीत्युच्यते ततः ॥ २.३ ॥  
प्रथिता प्रविभक्ता च शोभिता च वसुन्धरा।  
सस्याकरवती राज्ञा पत्तनाकरमालिनी।  
चातुर्वर्ण्यसमाकीर्णा रक्षिता तेन धीमता ॥ २.४ ॥  
एवम्प्रभावो राजासीद्वैन्यः स नृपसत्तमः।  
नमस्यश्चैव पूज्यश्च भूतग्रामेण सर्वशः ॥ २.५ ॥  
ब्राह्मणैश्च महाभागैर्वेदवेदाङ्गपारगैः।  
पृथुरेव नमस्कार्यो ब्रह्मयोनिः सनातनः ॥ २.६ ॥  
पार्थिवैश्च महाभागैः प्रार्थयद्भिर्महद्यशः।  
आदिराजा न मस्कार्यः पृथुर्वैन्यः प्रतापवान् ॥ २.७ ॥  
योधैरपि च सङ्ग्रामे प्रार्थयानैर्जयं युधि।  
आदिकर्त्ता नराणां वै नमस्यः पृथुरेव हि ॥ २.८ ॥  
यो हि योद्धा रणं याति कीर्त्तयित्वा पृथुं नृपम्।  
स घोररूपे सङ्ग्रामे क्षेमी तरति कीर्तिमान् ॥ २.९ ॥  
वैश्यैरपि च राजर्षिर्वैश्यवृत्तिसमास्थितैः।  
पृथुरेव नमस्कार्यो वृत्तिदाता महायशाः ॥ २.१० ॥  
एते वत्सविशेषाश्च दोग्धारः क्षीरमेव च।  
पात्राणि च मयोक्तानि सर्वाण्येव यथाक्रमम् ॥ २.११ ॥  
ब्रह्मणा प्रथमं दुग्धा पुरा पृथ्वी महात्मना।  
वायुं कृत्वा तदा वत्सं बीजानि वसुधातले ॥ २.१२ ॥  
ततः स्वायम्भुवे पूर्वन्तदा मन्वन्तरे पुनः।  
वत्सं स्वायम्भुवं कृत्वा दुग्धा ग्रीष्मेण वै मही ॥ २.१३ ॥ *  
मनौ स्वारोचिषे दुग्धा मही चैत्रेण धीमता।  
मनुं स्वारोचिषं कृत्वा वत्सं सस्यानि वै पुरा ॥ २.१४ ॥  
उत्तमेऽनुत्तमेनापि दुग्धा देवभुजेन तु ।  
मनुं कृत्वोत्तमं वत्सं सर्वसस्यानि धीमता ॥ २.१५ ॥  
पुनश्च पञ्चमे पृथ्वी तामसस्यान्तरे मनोः।  
दुग्धेयं तामसं वत्सं कृत्वा तु बलबन्धुना ॥ २.१६ ॥  
चारिष्णवस्य देवस्य सम्प्राप्ते चान्तरे मनोः।  
दुग्धा मही पुराणेन वत्सञ्चारिष्णवं प्रति ॥ २..१७ ॥  
चाक्षुषेऽपि च सम्प्राप्ते तदा मन्वन्तरे पुनः।  
दुग्धा मही पुराणेन वत्सं कृत्वा तु चाक्षुषम् ॥ २.१८ ॥  
चाक्षुषस्यान्तरेऽतीते प्राप्ते वैवस्वते पुनः ।  
वैन्येनेयं मही दुग्धा यथा ते कीर्तितं मया ॥ २.१९ ॥  
एतैर्दुग्धा पुरा पृथ्वी व्यतीतेष्वन्तरेषु वै।  
देवादिभिर्मनुष्यैश्च तथा भूतादिभिश्च या ॥ २.२० ॥  
एवं सर्वेषु विज्ञेया ह्यतीतानागतेष्विह।  
देवा मन्वन्तरेष्वस्य पृथोस्तु श्रृणुत प्रजाः ॥ २.२१ ॥  
पृथोस्तु पुत्रौ विक्रान्तौ जज्ञातेऽन्तर्द्धिपालिनौ।  
शिखण्डिनी हविर्द्धानमन्तर्द्धानाद्व्यजायत ॥ २.२२ ॥  
हविर्द्धानात्षडाग्नेयी धिषणाऽजनयत्सुतान्।  
प्राचीनबर्हिषं शुक्रं गयं कृष्णं व्रजाजिनौ ॥ २.२३ ॥  
प्राचीनबर्हिर्भगवान् महानासीत् प्रजापतिः।  
बलुश्रुततपोवीर्यैः पृथिव्यामेकराढसौ।  
प्राचीनाग्राः कुशास्तस्य तस्मात्प्राचीन बर्ह्यसौ ॥ २.२४ ॥  
समुद्रतनयायान्तु कृतदारः स वै प्रभुः।  
महतस्तमसः पारे सवर्णायां प्रजापतेः।  
सवर्णाऽऽधत्त सामुद्री दश प्राचीन बर्हिषः ॥ २.२५ ॥  
सर्वे प्रचेतसो नाम धनुर्वेदस्य पारगाः।  
अपृथग्धर्मचरणास्तेऽतप्यन्त महत्तपः।  
दशवर्षसहस्राणि समुद्रसलिलेशयाः ॥ २.२६ ॥  
तपश्चरत्सु पृथिवीं प्रचेतःसु महीरुहाः।  
अरक्ष्यमाणामाववृर्बभूवाथ प्रजाक्षयः ॥ २.२७ ॥  
प्रत्याहते तदा तस्मिंश्चाक्षुषस्यान्तरे मनोः ।  
नाशकन् मारुतो वातुं वृतं खमभवद्द्रुमैः।  
दशवर्षसहस्राणि न शेकुश्चेष्टितुं प्रजाः ॥ २.२८ ॥  
तदुपश्रुत्य तपसा सर्वे युक्ताः प्रचेतसः।  
मुखेभ्यो वायुमग्निञ्च ससृजुर्ज्जातमन्यवः ॥ २.२९ ॥  
उन्मूलानथ तान् वृक्षान् कृत्वा वायुरशोषयत्।  
तानग्निरदहद्वोर एवमासीद् द्रुमक्षयः ॥ २.३० ॥  
द्रुमक्षयमथो बुद्ध्वा किञ्चिच्छेषेषु शाखिषु।  
उपगम्याब्रवीदेतान् राजा सोमः प्रचेतसः ॥ २.३१ ॥  
दृष्ट्वा प्रयोजनं सर्वं लोकसन्तानकारणात्।  
कोपन्त्यजत राजानः सर्वं प्राचीनबर्हिषः ॥ २.३२ ॥  
वृक्षाः क्षित्यां जनिष्यन्ति शाम्येतामग्निमारुतौ।  
रत्नभूता तु कन्येयं वृक्षाणां वरवर्णिनी ॥ २.३३ ॥  
भविष्यं जानता ह्येषा मया गोभिर्विवर्द्धिता।  
मारिषा नाम नाम्नैषा वृक्षैरेव विनिर्मिता।  
भार्या भवतु वो ह्येषा सोमगर्भविवर्द्धिता ॥ २.३४ ॥  
युष्माकं तेजसोऽर्द्धेन मम चार्द्धेन तेजसः।  
अस्यामुत्पत्स्यते विद्वान् दक्षो नाम प्रजापतिः ॥ २.३५ ॥  
स इमां दग्धभूयिष्ठां युष्मत्तेजोमयेन वै।  
अग्निनाग्निसमो भूयः प्रजाः संवर्द्धयिष्यति ॥ २.३६ ॥  
ततः सोमस्य वचनाज्जगृहुस्ते प्रचेतसः।  
संहृत्य कोपं वृक्षेभ्यः पत्नीं धर्मेण मारिषाम् ॥ २.३७ ॥  
मारिषायां ततस्ते वै मनसा गर्भमादधुः।  
दशभ्यस्तु प्रचेतोभ्यो मारिषायां प्रजापतिः ॥ २.३८ ॥  
दक्षो जज्ञे महातेजाः सोमस्यांशेन वीर्यवान् ।  
असृजन्मानसानादौ प्रजा दक्षोऽथ मैथुनात् ॥ २.३९ ॥  
अचरांश्च चरांश्चैव द्विपदोऽथ चतुष्पदान्।  
विसृज्य मनसा दक्षः पश्चादसृजत स्त्रियः ॥ २.४० ॥  
ददौ स दश धर्माय कश्यपाय त्रयोदश।  
कालस्य नयने युक्ताः सप्तविंशतिमिन्दवे ॥ २.४१ ॥  
एभ्यो दत्त्वा ततोऽन्या वै चतस्रोऽरिष्टनेमिने ।  
द्वे चैव बाहुपुत्राय द्वे चैवाङ्गिरसे तथा।  
कन्यामेकां कृशाश्वाय तेभ्योऽपत्यं निबोधत ॥ २.४२ ॥  
अन्तरं चाक्षुषस्यात्र मनोः षष्ठन्तु हीयते।  
मनोर्वैवस्वतस्यापि सप्तमस्य प्रजापतेः ॥ २.४३ ॥  
तासु देवाः खगा गावो नागा दितिजदानवाः।  
गन्धर्वोप्सरसश्चैव जज्ञिरेऽन्याश्च जातयः ॥ २.४४ ॥  
ततः प्रभृति लोकेऽस्मिन् प्रजा मैथुनसम्भवाः।  
सङ्कल्पाद्दर्शनात्स्पर्शात्पूर्वेषां सृष्टिरुच्यते ॥ २.४५ ॥  
           ॥ऋषय ऊचुः॥  
देवानां दानवानाञ्च देवर्षीणाञ्च ते शुभः।  
सम्भवः कथितः पूर्वं दक्षस्य च महात्मनः ॥ २.४६ ॥  
प्राणात्प्रजापतेर्जन्म दक्षस्य कथितं त्वया।  
कथं प्रचेतसत्वञ्च पुनर्लेभे महातपाः ॥ २.४७ ॥  
एतन्नः संशयं सूत व्याख्यातुं त्वमिहार्हसि।  
स दौहित्रश्च सोमस्य कथं श्वशुरताङ्गतः ॥ २.४८ ॥  
          ॥सूत उवाच॥  
उत्पत्तिश्च निरोधश्च नित्यं भूतेषु सत्तमाः।  
ऋषयोऽत्र न मुह्यन्ति विद्यावन्तश्च ये नराः ॥ २.४९ ॥  
युगे युगे भवन्त्येते सर्वे दक्षादयो द्विजाः ।  
पुनश्चैव निरुध्यन्ते विद्वांस्तत्र न मुह्यति ॥ २.५० ॥  
ज्यैष्‌ठ्यं कानिष्ठ्यमप्येषां पूर्वं नासीद् द्विजोत्तमाः।  
तप एव गरीयोऽभूत् प्रभावश्चैव कारणम् ॥ २.५१ ॥  
इमां विसृष्टिं यो वेद चाक्षुषस्य चराचरम्।  
प्रजानामायुरुत्तीर्णः स्वर्गलोके महीयते ॥ २.५२ ॥  
एष सर्गः समाख्यातश्चाक्षुषस्य समा सतः।  
इत्येते षढविसर्गा हिक्रान्ता मन्वन्तरात्मकाः।  
स्वायम्भुवाद्या- सङ्क्षेपाच्चाक्षुषान्ता यथाक्रमम् ॥ २.५३ ॥  
एते सर्गा यथाप्रज्ञं प्रोक्ता वै द्विजसत्तमाः।  
वैवस्वतनिसर्गेण तेषां ज्ञेयस्तु विस्तरः ॥ २.५४ ॥  
अनन्ता नातिरिक्ताश्च सर्वे सर्गा विवस्वतः।  
आरोग्यायुष्प्रमाणेन धर्मतः कामतोऽर्थतः।  
एतानेव गुणानेति यः पठत्यनसूयकः ॥ २.५५ ॥  
वैवस्वतस्य वक्ष्यामि साम्प्रतस्य महात्मनः।  
समासाद्व्यासतः सर्गं ब्रुवतो मे निबोधत ॥ २.५६ ॥  
इतिश्रीमहापुराणे वायुप्रोक्ते पृथुवंशानुकीर्त्तनं नाम द्वितीयोऽध्यायः ॥ २ ॥