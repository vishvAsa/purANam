---
title: ३३८

---
अग्निरुवाच  
नाटकं सप्रकरणं डिम ईहामृगोऽपि वा ।  
ज्ञेयः समवकारश्च भवेत् प्रहसनन्तथा ॥ ३३८.१ ॥  
  
व्यायोगभाणवीथ्यङ्गत्रोटकान्यथ नाटिका ।  
सट्टकं शिल्पकः कर्णा एको दुर्म्मल्लिका तथा ॥ ३३८.२ ॥  
  
प्रस्थानं भाणिका भाणी गोष्ठी हल्लीशकानि च ।  
काव्यं श्रीगदितं नाट्यरासकं रासकं तथा ॥ ३३८.३ ॥  
  
उल्लाप्यकं प्रेङ्‌क्षणञ्च सप्तविंशतिरेव तत् ।  
सामान्यञ्च विशेषश्च लक्ष्णस्य द्वयी गतिः ॥ ३३८.४ ॥  
  
सामान्यं सर्व्वविषयं शेषः क्कापि प्रवर्त्तते ।  
पूर्व्वरङ्गे निवृते द्वौ देशकालावुभावपि ॥ ३३८.५ ॥  
  
रसभावमिभावानुभावा अभिनयास्तथा ।  
अङ्कः स्थितिश्च सामान्यं सर्व्वत्रैवोपसर्पणात् ॥ ३३८.६ ॥  
  
विशेषोऽवसरे वाच्यः सामान्यं पूर्व्वमुच्यते ।  
त्रिवर्गसाधनन्नाट्यमित्याहुः करणञ्च यत् ॥ ३३८.७ ॥  
  
इतिकर्त्तव्य्ता तस्य पूर्व्वरङ्गो यथाविधि ।  
नान्दीमुखानि द्वात्रिंशदङ्गानि पूर्व्वरङ्गके ॥ ३३८.८ ॥  
  
देवतानां नमस्कारो गुरूणामपि च स्तुतिः ।  
गोब्राह्मणनृपादीनामाशीर्वादादि गीयते ॥ ३३८.९ ॥  
  
नान्द्यन्ते सूत्रधारोऽसौ रुपकेषु निबध्यते ।  
गुरुपूर्वक्रमं वंशप्रशंसा पौरुषं कवेः ॥ ३३८.१० ॥  
  
सम्बन्धार्थौ च काव्य्स्य पञ्चैतानेष निर्द्दिशेत् ।  
नटी विदूषको वापि पारिपार्श्विक एव वा ॥ ३३८.११ ॥  
  
सहिताः सूत्रधारेण संलापं यत्र कुर्व्वते ।  
चित्रैर्व्वाक्यैः स्वकार्य्योत्थैः प्रस्तुताक्षेपिभिर्मिथ ॥ ३३८.१२ ॥  
  
आमुखं तत्तु विज्ञेयं बुधैः प्रस्तावनापि सा ।  
प्रवृत्तकं कथोद्‌घातः प्रयोगातिशयस्तथा ॥ ३३८.१३ ॥  
  
आमुखस्य त्रयो भेदा वीजांशेषूपजायते ।  
कालं प्रवृत्तमाश्रित्य सूत्रधृग्यत्र वर्णयेत् ॥ ३३८.१४ ॥  
  
तदाश्रयश्च पात्रस्य प्रवेशस्तत् प्रवृत्तकं ।  
सूत्रधारस्य वाक्यं वा यत्र वाक्यार्थमेव वा ॥ ३३८.१५ ॥  
  
गृहीत्वा प्रविशेत् पात्रं कथोद्‌घातः स उच्यते ।  
प्रयोगेषु प्रयोगन्तु सूत्रधृग्यत्र वर्णयेत् ॥ ३३८.१६ ॥  
  
ततश्च प्रविशेत् पात्रं प्रयोगातिशयो हि सः ।  
शरीरं नाटकादीनामितिवृत्तं प्रचक्षते ॥ ३३८.१७ ॥  
  
सिद्धमुत्प्रेक्षितञ्चेति तस्य भेदाबुभौ स्मृतौ ।  
सिद्धमागमदृष्टञ्च सृष्टमुत्प्रेक्षइतं कवेः ॥ ३३८.१८ ॥  
  
वीजं विन्दुः पताका च प्रकरी कार्य्यमेव च ।  
अर्थप्रकृतयः पञ्च पञ्च चेष्टा अपि क्रमात् ॥ ३३८.१९ ॥  
  
प्रारम्भश्च प्रयत्नश्च प्राप्तिः सद्भाव एव च ।  
नियता च फलप्राप्तिः फलयोगश्च पञ्चमः ॥ ३३८.२० ॥  
  
मुखं प्रतिमुखं गर्भो विमर्षश्च तथैव च ।  
तथा निर्व्वहणञ्चेति क्रमात् पञ्चैव सन्धयः ॥ ३३८.२१ ॥  
  
अल्पमात्रं समुद्दिष्टं बहुधा यत् प्रसर्पति ।  
फलावसानं यच्चैव वीजं तदभिधीयते ॥ ३३८.२२ ॥  
  
यत्र वीजसमुत्पत्तिर्नानार्थरससम्भवा ।  
काव्ये शरीरानुगतं तन्मुखं परिकीर्त्तितं ॥ ३३८.२३ ॥  
  
इष्टस्यार्थस्य रचना वृत्तान्तस्यानुपक्षयः ।  
रागप्राप्तिः प्रयोगस्य गुह्यानाञ्चैव गूहनम् ॥ ३३८.२४ ॥  
  
आस्चर्य्यवदभिख्यातं प्रकाशानां प्रकाशनम् ।  
अङ्गहीनं नरो यद्वन्न श्रेष्ठं काव्यमेच च ॥ ३३८.२५ ॥  
  
देशकालौ विना किञ्चिन्नेतिवृत्तं प्रवर्त्तते ।  
अतस्तयोरुपादाननियमात् पदभुच्यते ॥ ३३८.२६ ॥  
  
देशेषु भारतं वर्षं काले कृतयुगत्रयं ।  
नर्त्ते ताम्यां प्राणभृतां सुखदुःखोदयः क्कचित् ॥ ३३८.२७ ॥  
  
सर्गे सार्गादिवार्त्ता च प्रसज्जन्ती न दुष्यति ॥ ३३८.२८ ॥  
  
इत्यादिमहापुराणे आग्नेये अलङ्कारे नाटकादिनिरूपणं नामाष्टत्रिंशदधिकत्रिशततमोऽध्यायः ॥