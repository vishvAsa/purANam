---
title: ०२० कृष्णशाल्वयुद्धम्

---
अध्यायः 020

कृष्णेन युधिष्ठिरम्प्रति स्वस्य साल्वेन सह युद्धप्रकारकथनम् ॥ 1 ॥

वासुदेव उवाच 	001  
आनर्तनगरं मुक्तं ततोऽहमगमं तदा ।	001a  
महाक्रतौ राजसूये निवृत्ते नृपते तव ॥	001c  
अपश्यं द्वारकां चाहं महाराज हतत्विषम् ।	002a  
निःस्वाध्यायवषट्कारां निर्भूषणवरस्त्रियम् ॥	002c  
अनभिज्ञेयरूपाणि द्वारकोपवनानि च ।	003a  
दृष्ट्वा शङ्कोपपन्नोऽहमपृच्छं हृदिकात्मजम् ॥	003c  
अस्वस्थनरनारीकमिदं वृष्णिकुलं भृशम् ।	004a  
किमिदं नरशार्दूल श्रोतुमिच्छामि तत्त्वतः ॥	004c  
एवमुक्तः स तु मया विस्तरेणेदमब्रवीत् ।	005a  
रोधं मोक्षं च साल्वेन हार्दिक्यो राजसत्तम ॥	005c  
ततोऽहं भरतश्रेष्ठ श्रुत्वा सर्वमशेषतः ।	006a  
विनाशे साल्वराजस्य तदैवाकरवं मतिम् ॥	006c  
ततोऽहं भरतश्रेष्ठ समाश्वास्य पुरे जनम् ॥	007a  
राजानमाहुकं चैव तथैवानकदुन्दुभिम् ॥	007c  
सर्वान्वृष्णिप्रवीरांश्च हर्षयन्नब्रुवं तदा ।	008a  
अप्रमादः सदा कार्यो नगरे यादवर्षभाः ॥	008c  
साल्वराजविनाशाय प्रयातं मां निबोधत ।	009a  
नाहत्वा तं निवर्तिष्ये पुरीं द्वारवतीं प्रति ॥	009c  
ससाल्वं सौभनगरं हत्वा द्रष्टास्मि वः पुनः ।	010a  
त्रिःसामा हन्यतामेषा दुन्दुभिः शत्रुभीषणा ॥	010c  
ते मयाऽऽश्वासिता वीरा यथावद्भरतर्षभ ।	011a  
सर्वे मामब्रुवन्हृष्टाः प्रयाहि जहि शात्रवान् ॥	011c  
तैः प्रहृष्टात्मभिर्वीरैराशीर्भिरभिनन्दितः ।	012a  
वाचयित्वा द्विजश्रेष्ठान्प्रणम्य शिरसा भवम् ॥	012c  
शैब्यसुग्रीवयुक्तेन रथेनानादयन्दिशः ।	013a  
प्रध्माय शङ्खप्रवरं पाञ्चजन्यमहं नृप ॥	013c  
प्रयातोस्मि नरव्याघ्र बलेन महता वृतः ।	014a  
क्लृप्तेन चतुरङ्गेण यत्तेन जितकाशिना ॥	014c  
समतीत्य बहून्देशान्गिरींश्च बहुपादपान् ।	015a  
सरांसि सरितश्चैव मार्तिकावतमासदम् ॥	015c  
तत्राश्रौषं नरव्याघ्र साल्वं सागरमन्तिकात् ।	016a  
प्रयान्तं सौभमास्थाय तमहं पृष्ठतोऽन्वगाम् ॥	016c  
\'दृष्टवानस्मि राजेन्द्र साल्वराजमथान्तिके ।	017a  
\'ततः सागरमासाद्य कुक्षौ तस्य महोर्मिणः ।	017c  
समुद्रनाभ्यां साल्वोऽभूत्सौभमास्थाय शत्रुहन् ॥	017e  
\'स मामालोक्य सहसा सेनां स्वां प्राहिणोन्मृधे ।	018a  
मद्बाहुना च सेनायां शिष्टायां किञ्चिदेव च\'	018c  
स समालोक्य सहसा स्मयन्निव युधिष्ठिर ।	019a  
आह्वयामास दुष्टात्मा युद्धायैव मुहुर्मुहुः ॥	019c  
तस्य शार्ङ्गविनिर्मुक्तैर्बहुभिर्मर्मभेदिभिः ।	020a  
पुरं नासाद्यत शरैस्ततो मां रोष आविशत् ॥	020c  
स चापि पापप्रकृतिर्दैतेयापशदो नृप ।	021a  
मय्यवर्षत दुर्धर्षः शरधाराः सहस्रशः ॥	021c  
सैनिकान्मम सूतं च हयांश्च स समाकिरत् ।	022a  
अचिन्तयन्तस्तु शरान्वयं युध्याम भारत ॥	022c  
ततः शतसहस्राणि शराणां नतपर्वणाम् ।	023a  
चिक्षिपुः समरे वीरा मयि साल्वपदानुगाः ॥	023c  
ते हयांश्च रथं चैव ध्वजं दारुकमेव च ।	024a  
छादयामासुरसुरास्तैर्बाणैर्मर्मभेदिभिः ॥	024c  
न हया न रथो वीर न ध्वजो न च दारुकः ।	025a  
अदृश्यन्त शरैश्छन्नास्तथाऽहं सैनिकाश्च मे ॥	025c  
ततोऽहमपि कौन्तेय शराणामयुतान्बहून् ।	026a  
आमन्त्रितानां धनुषा दिव्येन विधिनाऽक्षिपम् ॥	026c  
न तत्रविषयस्त्वासीन्मम सैन्यस्य भारत ।	027a  
खे विषक्तं हि तत्सौभं क्रोशमात्र इवाभवत् ॥	027c  
ततस्ते प्रेक्षकाः सर्वे देवा वै दिवमास्थिताः ।	028a  
हर्षयामासुरुच्चैर्मां सिंहनादतलस्वनैः ॥	028c  
मत्कार्मुकविनिर्मुक्ता दानवानां महारणे ।	029a  
अङ्गेषु रुधिराक्तास्ते विविशुः शलभा इव ॥	029c  
ततो हलहलाशब्दः सौभमध्ये व्यवर्धत ।	030a  
वध्यतां विशिखैस्तीक्ष्णैः पतताञ्च महार्णवे ॥	030c  
ते निकृत्तभुजस्कन्धाः कबन्धाकृतिदर्शनाः ।	031a  
नदन्तो भैरवान्नादान्निपतन्ति स्म दानवाः ।	031c  
पतितास्तेऽपि भक्ष्यन्ते समुद्राम्भोनिवासिभिः ॥	031e  
ततो गोक्षीरकुन्देन्दुमृणालरजतप्रभम् ।	032a  
जलजं पाञ्चजन्यं वै प्राणेनाहमपूरयम् ॥	032c  
तान्दृष्ट्वा पतितांस्तत्र साल्वः सौभपतिस्ततः ।	033a  
मायायुद्धेन महता योधयामास मां युधि ॥	033c  
ततो गदा हलाः प्रासाः शूलशक्तिपरश्वथाः ।	034a  
असयः शक्तिकुलिशपाशर्ष्टिकनपाः शराः ।	034c  
पट्टसाश्च भुशुण्ड्यश्च प्रपतन्त्यनिशं मयि ॥	034e  
तामहं माययैवाशु प्रतिगृह्य व्यनाशयम् ।	035a  
तस्यां हतायां मायायां गिरिशृङ्गैरयोधयत् ॥	035c  
ततोऽभवत्तम इव प्रकाश इव चाभवत् ।	036a  
दुर्दिनं सुदिनं चैव शीतमुष्णं च भारत ॥	036c  
अङ्गारपांसुवर्षं च शस्त्रवर्षं च भारत ।	037a  
एवं मायां प्रकुर्वाणो योधयामास मां रिपुः ॥	037c  
विज्ञाय तदहं सर्वं माययैव व्यनाशयम् ।	038a  
यथाकालं तु युद्धेन व्यधमं सर्वतः शरैः ॥	038c  
\'ततो हतायां च मया मायायां युधि दानवः ।	039a  
मायामन्यां महाराज चकार मतिमोहिनीम् ॥\'	039c  
ततो व्योम महाराज शतसूर्यमिवाभवत् ।	040a  
शतचन्द्रं च कौन्तेय सहस्रायुततारकम् ॥	040c  
ततो नाज्ञायत तदा दिवारात्रं तथा दिशः ।	041a  
ततोऽहं मोहमापन्नः प्रज्ञास्त्रं समयोजयम् ॥	041c  
तदस्त्रमस्तमस्त्रेण विधूतं शरतूलवत् ।	042a  
तथा तदभवद्युद्धं तुमुलं रोमहर्षणम् ।	042c  
लब्धालोकस्तु राजेन्द्र पुनः शत्रुमयोधयम् ॥	042e  

इति श्रीमन्महाभारते अरण्यपर्वणि अर्जुनाभिगमनपर्वणि विंशोऽध्यायः ॥ 20 ॥

3-20-3 हृदिकात्मजं कृतकर्माणम् ॥ 3-20-10 त्रिस्सामा त्रिस्वरा नीचमन्द्रतारभावेन ॥ 3-20-12 वाचयित्वा स्वस्तिवादानिति शेषः । शिरसा हरमिति ट. पाठः । शिरसाहुकमिति क. पाठः ॥ 3-20-14 जितकाशिना जयशोभिना ॥ 3-20-15 मार्तिकावतं देशविशेषम् । आसदं प्राप्तः ॥ 3-20-16 सागरमन्तिकात् सागरसमीपे । अन्वगाम् अनुगतवानस्मि ॥ 3-20-17 महोर्मिणः महोर्मिमतः । व्रीह्यादित्वादिनिः । नाभ्यां गर्भे गुप्त इत्यर्थः ॥ 3-20-20 तस्य पुरं मदीयैः शरैर्नासाद्यतेति सम्बन्धः ॥ 3-20-26 आमन्त्रितानाम् अभिमन्त्रितानाम् । दिव्येन विधिना अलौकिकया अस्त्रिविद्यया ॥ 3-20-30 वध्यतां वध्यमानानाम् ॥ 3-20-32 प्राणेन बलेन ॥ 3-20-34 शक्त्यादीनां कनो दीप्तिर्गतिः शोभा वा तां पान्ति ते । कार्तिकेयेन्द्रवरुणयमायुधतुल्या इत्यर्थः ॥