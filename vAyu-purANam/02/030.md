---
title: ०३०

---
           सूत उवाच॥  
एते पुत्रा महात्मानः पञ्चैवासन् महाबलाः।  
स्वर्भानुतनया विप्राः प्रभायां जज्ञिरे नृपाः ॥ ३०.१ ॥  
  
नहुषः प्रथमस्तेषां पुत्रधर्म्मा ततः स्मृतः।  
धर्म्मवृद्धात्मजश्चैव सुतहोत्रो महायशाः ॥ ३०.२ ॥  
  
सुतहोत्रस्य दायादास्त्रयः परमधार्म्मिकाः।  
काशः शलश्च द्वावेतौ तथा गृत्समदः प्रभुः ॥ ३०.३ ॥  
  
पुत्रो गृत्समदस्यापि शुनको यस्य शौनकः।  
ब्राह्मणाः क्षत्रियाश्चैव वैश्याः शूद्रास्तथैव च ॥ ३०.४ ॥  
  
एतस्य वंशे सम्भूता विचित्रैः कर्म्मभिर्द्विजाः।  
शलात्मजो ह्यार्ष्टिषेणश्चरन्तस्तस्य चात्मजः ॥ ३०.५ ॥  
  
शौनकाश्चार्ष्टिषेणाश्च क्षात्रोपेता द्विजातयः।  
काशस्य काशयो राष्टः पुत्रो दीर्घतपास्तथा ॥ ३०.६ ॥  
  
धर्म्मश्च दीर्घतपसो विद्वान् धन्वन्तरिस्ततः।  
तपसा सुमहातेजा जातो वृद्धस्य धीमतः।  
अथैनमृषयः प्रोचुः सूतं वाक्यमिमं पुनः ॥ ३०.७ ॥  
  
       ऋषय ऊचुः ॥  
  
कथं धन्वन्तरिर्द्देवो मानुषेष्विह जज्ञिवान्।  
एतद्वेदितुमिच्छामस्ततो ब्रूहि प्रियं तथा ॥ ३०.८ ॥  
  
           सूत उवाच॥  
धन्वन्तरेः सम्भवोऽयं श्रूयतामिह वै द्विजाः।  
स सम्भूतः समुद्रान्ते मथ्यमानेऽमृते पुरा ॥ ३०.९ ॥  
  
उत्पन्नः सकलात् पूर्व्वं सर्व्वतश्च श्रियावृतः।  
सर्व्वसंसिद्धकायं तं दृष्ट्वा विष्टम्भितः स्थितः।  
अजस्त्वमिति होवाच तस्मादजस्तु सः स्मृतः ॥ ३०.१० ॥  
  
अजः प्रोवाच विष्णुं तं तनयोऽस्मि तव प्रभो।  
विधत्स्व भागं स्थानञ्च मम लोके सुरोत्तम ॥ ३०.११ ॥  
  
एवमुक्तः सुदृष्ट्वा तु तथा प्रोवाच स प्रभुः ।  
कृतो यज्ञविभागस्तु यज्ञियौर्हे सुरैस्तथा ॥ ३०.१२ ॥  
  
वेदेषु विधियुक्तञ्च विधिहोत्रं महर्षिभिः।  
न शक्यमिह होमो वै तुल्यं कर्त्तुं कदाचन ॥ ३०.१३ ॥  
  
अर्वाक्सुतोऽसि हे देव नाममन्त्रोऽसि वै प्रभो।  
द्वितीयायान्तु सम्भूत्यां लोके ख्यातिङ्गमिष्यसि ॥ ३०.१४ ॥  
  
अणिमादियुता सिद्धिर्गर्भस्थस्य भविष्यति।  
तेनैव च शरीरेण देवत्वं प्राप्स्यसि प्रभो।  
चारुमन्त्रैर्घृतैर्गन्धैर्यक्ष्यन्ति त्वां द्विजातयः ॥ ३०.१५ ॥  
  
अथ च त्वं पुनश्चैव आयुर्वेदं विधास्यसि।  
अवश्यम्भावी ह्यर्थोऽयं प्राग्दिष्टस्त्वब्जयोनिना ॥ ३०.१६ ॥  
  
द्वितीयं द्वापरं प्राप्य भविता त्वं न संशयः।  
तस्मात् तस्मै वरं दत्त्वा विष्णुरन्तर्दघे ततः ॥ ३०.१७ ॥  
  
द्वितीये द्वापरे प्राप्ते सौनहोत्रः स काशिराट्।  
पुत्रकाम स्तपस्तेपे नृपो दीर्घतपास्तथा ॥ ३०.१८ ॥  
  
अजं देवन्तु पुत्रार्थे ह्यारिराधयिषुर्नृपः।  
वरेण च्छन्दयामास प्रीतो धन्वन्तरिर्नृपम् ॥ ३०.१९ ॥  
  
        नृप उवाच॥  
भगवन् यदि तुष्टस्त्वं पुत्रो मे धृतिमान् भव।  
तथेति समनुज्ञाय तत्रैवान्तरधीयत ॥ ३०.२० ॥  
  
तस्य गेहे समुत्पन्नो देवो धन्वन्तरिस्तदा।  
काशिराजो महाराजः सर्व्वरोगप्रणाशनः ॥ ३०.२१ ॥  
  
आयुर्वेदं भरद्वाजश्चकार सभिषक्क्रियम्।  
तमष्टधा पुनर्व्यस्य शिष्येभ्यः प्रत्यपादयत् ॥ ३०.२२ ॥  
  
धन्वन्तरिसुतश्चापि केतुमानिति विश्रुतः।  
अथ केतुमतः पुत्रो विभो भीमरथो नृपः।  
दिवोदास इति ख्यातो वाराणस्यधिपोऽभवत् ॥ ३०.२३ ॥  
  
एतस्मिन्नेव काले तु पुरीं वाराणसीं पुरा।  
शून्यां विवेशयामास क्षेणको नाम राक्षसः ॥ ३०.२४ ॥  
  
शप्ता हि सा पुरी पूर्व्वं निकुम्भेन महात्मना।  
शून्या वर्षसहस्रं वै भवित्रीति पुनः पुनः ॥ ३०.२५ ॥  
  
तस्यान्तु शप्तमात्रायां दिवोदासः प्रजेश्वरः।  
विषयान्ते पुरीं रम्यां गोमत्यां सन्न्यवेशयत् ॥ ३०.२६ ॥  
  
          ऋष ऊचुः॥  
वाराणसीं किमर्थन्तां निकुम्भः शप्तवान् पुरा।  
निकुम्भश्चापि धर्म्मात्मा सिद्धक्षेत्रं शशाप यः ॥ ३०.२७ ॥  
  
             सूत उवाच॥  
दिवोदासस्तु राजर्षिर्नगरीं प्राप्य पार्थिवः।  
वसते स महातेजाः स्फीतायां वै नराधिपः ॥ ३०.२८ ॥  
  
एतस्मिन्नेव काले तु कृतदारो महेश्वरः।  
देव्याः स प्रियकामस्तु वसानश्च सुरान्तिके ॥ ३०.२९ ॥  
  
देवाज्ञया पारिषदा विश्वरूपास्तपोधनाः।  
पूर्वोक्तै रूपविशेषस्तोषयन्ति महेश्वरीम् ॥ ३०.३० ॥  
  
हृष्यति तैर्महादेवो मेना नैव तु हृष्यति।  
जुगुप्सते सा नित्यञ्च देवं देवीं तथैव च ॥ ३०.३१ ॥  
  
मम पार्श्वे त्वनाचारस्तव भर्त्ता महेश्वरः।  
दरिद्रः सर्व एवेह अक्लिष्टं लडतेऽनघे ॥ ३०.३२ ॥  
  
मात्रा तथोक्ता वचसा स्त्रीस्वबावान्नचाक्षमत्।  
स्मितं कृत्वा तु वरदा हरपार्श्वमथागमत् ॥ ३०.३३ ॥  
  
विषण्णवदना देवी महादेवमभाषत।  
नेह वत्स्याम्यहं देव नय मां स्वं निवेशनम् ॥ ३०.३४ ॥  
  
तथोक्तस्तु महादेवः सर्वांल्लोकानवेक्ष्य ह।  
वासार्थं रोचयामास पृथिव्यां तु द्विजोत्तमाः।  
वाराणसीं महातेजाः सिद्धक्षेत्रं महेश्वरः ॥ ३०.३५ ॥  
  
दिवो दासेन तां ज्ञात्वा निविष्टान्नगरीं भवः।  
पार्श्वास्थं स समाहूय गणेशं क्षेमकं ब्रवीत् ॥ ३०.३६ ॥  
  
गणेश्वर पुरीङ्गत्वा सून्यां वाराणसीं कुरु।  
मृदुना चाब्युपायेन अतिवीर्यः स पार्थिवः ॥ ३०.३७ ॥  
  
ततो गत्वा निकुम्भस्तु पुरीं वाराणसीं पुरा ।  
स्वप्ने सन्दर्शयामास मङ्कनं नाम नापितम् ॥ ३०.३८ ॥  
  
श्रेयस्तेऽहं करिष्यामि स्थानं मे रोचयानघ।  
मद्रूपां प्रतिमां कृत्वा नगर्य्यन्ते निवेशय ॥ ३०.३९ ॥  
  
तथा स्वप्ने यथा दृष्टं सर्वं कारितवान् द्विजाः।  
नगरीद्वार्यनुज्ञाप्य राजानन्तु यथाविधि ॥ ३०.४० ॥  
  
पूजा तु महती चैव नित्यमेव प्रयुज्यते।  
गन्धैर्धूपैश्च माल्यैश्च प्रेक्षणीयैस्तथैव च ॥ ३०.४१ ॥  
  
अन्नप्रदानयुक्तैश्च अत्यद्भुतमिवाभवत्।  
एवं सम्पूज्यते तत्र नित्यमेव गणेश्वरः ॥ ३०.४२ ॥  
  
ततो वरसहस्राणि नगराणां प्रयच्छति ।  
पुत्रान् हिरण्यमायूंषि सर्व्वकामांस्तथैव च ॥ ३०.४३ ॥  
  
राज्ञस्तु महिषी श्रेष्ठा सुयशा नाम विश्रुता।  
पुत्रार्थमागता साध्वी राज्ञा देवी प्रचोदिता ॥ ३०.४४ ॥  
  
पूजान्तु विपुलां कृत्वा देवी पुत्रानयाचत।  
पुनः पुनरथागम्य बहुशः पुत्रकारणात् ॥ ३०.४५ ॥  
  
न प्रयच्छति पुत्रांस्तु निकुम्भः कारणेन तु।  
राजा यदि तत् क्रुध्येत ततः किञ्चित् प्रवर्त्तते ॥ ३०.४६ ॥  
  
अथ दीर्घेण कालेन क्रोधो राजानमाविशत्।  
भूतं त्विदं महाद्वारि नगराणां प्रयच्छति ॥ ३०.४७ ॥  
  
प्रीत्या वरांश्च शतशो न किञ्चित्तु प्रवर्त्तते।  
मामकैः पूज्यते नित्यं नगर्यां मम चैव तु ॥ ३०.४८ ॥  
  
तत्रार्च्चितश्च बहुशो देव्या मे तत्र कारणात् ।  
न ददाति च पुत्रं मे कृतघ्नो बहुभोजनः ॥ ३०.४९ ॥  
  
अतो नार्हति पूजान्तु मत्सकाशात् कथञ्चन।  
तस्मात्तु नाशयिष्यामि तस्य स्थानं दुरात्मनः ॥ ३०.५० ॥  
  
एवं तु सविनिश्चित्य दुरात्मा राज किल्बिषी।  
स्थानं गणपतेस्तस्य नाशयामास दुर्मतिः ॥ ३०.५१ ॥  
  
भग्नमायतनं दृष्ट्वा राजानमगमत् प्रभुः।  
यस्मादृतेऽपराधं मे त्वया स्थानं विना शितम् ॥ ३०.५२ ॥  
  
अकस्मात् तु पुरी शून्या भवित्री ते नराधिप।  
ततस्तेन तु शापेन शून्या वाराणसी तथा ॥ ३०.५३ ॥  
  
शप्तां पुरीं निकुम्भस्तु महादेवमथानयत्।  
शून्यां पुरीं महादेवो निर्म्ममे परमात्मना ॥ ३०.५४ ॥  
  
तुल्यां देवविभूत्यास्तु देव्याश्चैव महात्मनः।  
रमते तत्र वै देवी रममाणे महेश्वरः ॥ ३०.५५ ॥  
  
न रतिं तत्र वै देवी लभते गृहविस्मयात्।  
देव्याः क्रीडार्थमीशानो देवो वाक्यमथाब्रवीत् ॥ ३०.५६ ॥  
  
नाहं वेश्म विमोक्ष्यामि अविमुक्तं हि मे गृहम्।  
प्रहस्यैनामथोवाच अविमुक्तं हि मे गृहम् ॥ ३०.५७ ॥  
  
नाहं देवि गमिष्यामि गच्छस्वेह रमाम्यहम्।  
तस्मात्तदविमुक्तं हि प्रोक्तं देवेन वै स्वयम् ॥ ३०.५८ ॥  
  
एवं वाराणसी शप्ता अविमुक्तं च कीर्त्तितम्।  
यस्मिन् वसति वै देवः सर्वदेवनमस्कृतः।  
युगेषु त्रिषु धर्मात्मा सह देव्या महेश्वरः ॥ ३०.५९ ॥  
  
अन्तर्द्धानं कलौ याति तत्पुरन्तु महात्मनः।  
अन्तर्हिते पुरे तस्मिन् पुरी सा वसते पुनः ॥ ३०.६० ॥  
  
एवं वाराणसी शप्ता निवेशं पुनरागता।  
भद्रश्रेण्यस्य पुत्राणां शतमुत्तमधन्विनाम् ॥ ३०.६१ ॥  
  
हत्वा निवेशयामास दिवोदासो नराधिपः।  
भद्रश्रेण्यस्य राज्यन्तु हृतन्तेन बलीयसा ॥ ३०.६२ ॥  
  
भद्रश्रेण्यस्य पुत्रस्तु दुर्दमो नाम नामतः।  
दिवोदासेन बालेति घृणया स विवर्जितः ॥ ३०.६३ ॥  
  
दिवोदासादॄषद्वत्यां वीरो जज्ञे प्रतर्द्दनः।  
तेन पुत्रेण बालेन प्रहृतं तस्य वै पुनः ॥ ३०.६४ ॥  
  
वैरस्यान्तं महाराज्ञा तदा तेन विधत्सता।  
प्रतर्द्दनस्य पुत्रौ द्वौ वत्सो गर्गश्च विश्रुतः ॥ ३०.६५ ॥  
  
वत्सपुत्रो ह्यलर्कस्तु सन्नतिस्तस्य चात्मजः ।  
अलर्कं प्रति राजर्षिर्गीतश्लोकौ पुरातनौ ॥ ३०.६६ ॥  
  
षष्टिवर्षसहस्राणि षष्टिवर्षशतानि च।  
युवा रूपेण सम्पन्नो ह्यलर्कः काशिसत्तमः ॥ ३०.६७ ॥  
  
लोपामुद्रा प्रसादेन परमायुरवाप्तवान् ॥ ३०.६८ ॥  
  
शापस्यान्ते महाबाहुर्हत्वा क्षेमकराक्षसम्।  
रम्यामावासयामास पुरीं वाराणसीं नृपः ॥ ३०.६९ ॥  
  
सन्नतेरपि दायादः सुनीथो नाम धार्मिकः।  
सुनीथस्य तु दायादः सुकेतुर्नाम धार्म्मिकः ॥ ३०.७० ॥  
  
सुकेतुतनयश्चापि धर्मकेतुरिति श्रुतिः।  
धर्मकेतोस्तु दायादः सत्यकेतुर्महारथः ॥ ३०.७१ ॥  
  
सत्यकेतुसुतश्चापि विभुर्नाम प्रजेश्वरः।  
सुविभुस्तु विभोः पुत्रः सुकुमारस्ततः स्मृतः ॥ ३०.७२ ॥  
  
सुकुमारस्य पुत्रस्तु धृष्टकेतुः स धार्म्मिकः।  
धुष्टकेतोस्तु दायादो वेणुहोत्रः प्रजेश्वरः ॥ ३०.७३ ॥  
  
वेणुहोत्रसुतश्चापि गार्ग्यो वै नाम विश्रुतः।  
गार्ग्यस्य गर्गभूमिस्तु वात्स्यो वत्सस्य धीमतः ॥ ३०.७४ ॥  
  
ब्राह्मणाः क्षत्रियाश्चैव तयोः पुत्राः सुधार्म्मिकाः।  
विक्रान्ता बलवन्तश्च सिंहतुल्यपराक्रमाः ॥ ३०.७५ ॥  
  
इत्येते काश्यपाः प्रोक्ता रजेरपि निबोधत।  
रजेः पुत्रशतान्यासन् पञ्च वीर्यवतो भुवि।  
राजेयमिति विख्यातं क्षत्रमिन्द्रभयावहम् ॥ ३०.७६ ॥  
  
तदा दैवासुरे युद्धे समुत्पन्ने सुदारुणे।  
देवाश्चैवासुराश्चैव पितामहमथाब्रुवन् ॥ ३०.७७ ॥  
  
आवयोर्भगवान् युद्धे विजेता को भविष्यति।  
ब्रूहि नः सर्व्वलोकेश श्रोतुमिच्छामहे वयम् ॥ ३०.७८ ॥  
  
       ब्रह्मोवाच॥  
येषामर्थाय सङ्ग्रामे रजिरात्तायुधः प्रभुः।  
योत्स्यते ते विजेष्यन्ति त्रील्लोँकान्नात्र संशयः ॥ ३०.७९ ॥  
  
रजिर्यतस्ततो लक्ष्मीर्यतो लक्ष्मीस्ततो धृतिः।  
यतो धृतिस्ततो धर्मो यतो धर्मस्ततो जयः ॥ ३०.८० ॥  
  
तद्देवा दानवाः सर्वे ततः श्रुत्वा रजेर्जयम्।  
अभ्ययुर्जयमिच्छन्तः स्तुवन्तो राजसत्तमम् ॥ ३०.८१ ॥  
  
ते हृष्टमनसः शर्वे राजानं देवदानवाः।  
ऊचुरस्मज्जयाय त्वं गृहाण वरकार्मुकम् ॥ ३०.८२ ॥  
  
       रजिरुवाच॥  
अहञ्जेष्यामि नो युद्धे देवान् शक्रपुरोगमान्।  
इन्द्रो भवामि धर्मात्मा ततो योत्स्यामि संयुगे ॥ ३०.८३ ॥  
  
         दानवा ऊचुः॥  
अस्माकमिन्द्रः प्रह्लादस्तस्यार्थे विजयामहे।  
अस्मिस्तु समये राजंस्तिष्ठेथादेव नोऽदितेः ॥ ३०.८४ ॥  
  
स तथेति ब्रुवन्नेव देवैरप्यभिचोदितः।  
भविष्यसीन्द्रो जित्वेति देवैरपि निमन्त्रितः ॥ ३०.८५ ॥  
  
जघान दानवान् सर्व्वान् समक्षं वज्रपाणिनः।  
स विप्रनष्टां देवानां परमश्रीः श्रियं वशी ॥ ३०.८६ ॥  
  
निहत्य दानवान् सर्व्वान् व्याजहार रजिः प्रभुः।  
तं तथा तु रझिं तत्र देवैस्सह शतक्रतुः ॥ ३०.८७ ॥  
  
रजिपुत्रोऽहमित्युक्त्वा पुनरेवाब्रवीद्वचः।  
ईन्द्रोऽसि राजन् देवानां सर्वेषान्नात्र संशयः।  
यस्याहमिन्द्रपुत्रस्ते ख्यातिं यास्यामि शत्रुहन् ॥ ३०.८८ ॥  
  
स तु शक्रवचः श्रुत्वा वञ्चितस्तेन मायया।  
तथेत्येवाब्रवीद्राजा प्रीयमाणः शतक्रतुम् ॥ ३०.८९ ॥  
  
तस्मिंस्तु देवसदृशे दिवं प्राप्ते महीपतौ।  
दायाद्यमिन्द्रादाजह्रुराचारं तनया रजेः ॥ ३०.९० ॥  
  
तानि पुत्रशतान्यस्य तच्च स्थानं शचीपतेः।  
समक्रामन्त बहुधा स्वर्गलोकं त्रिविष्टपम् ॥ ३०.९१ ॥  
  
ततः काले बहुतिथे सतीते महाबलः।  
हृतराज्योऽब्रवीच्छक्रो हृतभागो बृहस्पतिम् ॥ ३०.९२ ॥  
  
बदरीफलमात्रं वै पुरोडाशं विधत्स्व मे।  
ब्रह्मर्षे येन तिष्ठेयं तेजसाप्यायितस्ततः ॥ ३०.९३ ॥  
  
ब्रह्मन् कृशोऽयं विमना हृतराज्यो हृताशनः।  
हतौजा दुर्बलो मूढो रजिपुत्रैः प्रसीद मे ॥ ३०.९४ ॥  
  
        बृहस्पतिरुवाच॥  
यद्येवं चोदितः शक्र त्वया स्यां पूर्व्वमेव हि।  
नाभविष्यत् त्वत्प्रियार्थं नाकर्त्तव्यं ममानघ ॥ ३०.९५ ॥  
  
प्रयतिष्यामि देवेन्द्र तद्धितार्थं महाद्युते।  
यथा भागञ्च राज्यञ्च अचिरात् प्रतिपत्स्यसे ॥ ३०.९६ ॥  
  
तथा शक्र गमिष्यामि माभूत्ते विक्लवं मनः।  
ततः कर्म्म चकारास्य तेजःसंवर्द्धनं महत् ॥ ३०.९७ ॥  
  
तेषाञ्च बुद्धिसम्मोहमकरोद्बुद्धिसत्तमः।  
ते यदा ससुता मूढा रागोत्पन्न विधर्म्मिणः ॥ ३०.९८ ॥  
  
ब्रह्मद्विषश्च संवृत्ता हतवीर्य्यपराक्रमाः।  
ततो लेभे सुरैश्वर्यमैन्द्रस्थानं तथोत्तमम् ॥ ३०.९९ ॥  
  
हत्वा रजिसुतान् सर्वान्कामक्रोधपरायणान्।  
य इदं पावनं स्थानं प्रतिष्ठानं शतक्रतोः।  
श्रृणुयाद्वा रजेर्वापि न स दौरात्म्यमाप्नुयात् ॥ ३०.१०० ॥  
  
इति श्रीमहापुराणे वायुप्रोक्ते रजियुद्धं नाम त्रिंशोऽध्यायः ॥ ३० ॥ *