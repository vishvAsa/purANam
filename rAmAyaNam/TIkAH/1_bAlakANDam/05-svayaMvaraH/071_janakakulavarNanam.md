+++
title = "०७१ जनककुलवर्णनम्"
title_english = "071 janaka s lineage detailed"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-071-Janaka_Kula_Vruththanthaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/05-svayaMvaraH/071_janakakulavarNanam.md">
<details><summary><h2>IITK ...{Loading}...</h2></summary>

King Janaka narrates the history of his dynasty--consents to give Sita
and Urmila in marriage to Rama and Lakshmana.



### श्लोकः
#### मूलम्
एवं ब्रुवाणं जनकः प्रत्युवाच कृताञ्जलिः।  
श्रोतुमर्हसि भद्रं ते कुलं नः परिकीर्तितम्॥1.71.1॥

#### शब्दार्थः
एवम् in this manner, ब्रुवाणम् speaking (Vasishta), जनकः Janaka, कृताञ्जलिः with folded palms, प्रत्युवाच replied, ते भद्रं safety to you, परिकीर्तितम् related, नः our, कुलम् genealogy,  श्रोतुम् to listen, अर्हसि behoves of you.

#### आङ्ग्लानुवादः
Vasishta having thus described (the genealogy of Dasaratha) Janaka with folded hands rejoined, "Be blessed. Let me relate the genealogy  of my race. Listen".



### श्लोकः
#### मूलम्
प्रदाने हि मुनिश्रेष्ठ कुलं निरवशेषतः।  
वक्तव्यं कुलजातेन तन्निबोध महामुने॥1.71.2॥

#### शब्दार्थः
मुनिश्रेष्ठ O Best of ascetics, महामुने O Great sage, कुलजातेन by one born in a noble family, प्रदाने at the time of bestowing their daughter in marriage, निरवशेषतः completely, कुलम् geneology of dynasty, वक्तव्यं हि indeed to be told, तत् that, निबोध listen to the same.

#### आङ्ग्लानुवादः
"O Great sage O Best of ascetics while one offers his daughter (in marriage), one born in a noble family should describe his genealogy in full. Listen.



### श्लोकः
#### मूलम्
राजाऽभूत् त्रिषु लोकेषु विश्रुतस् स्वेन कर्मणा।  
निमिः परमधर्मात्मा सर्वसत्त्ववतां वरः॥1.71.3॥

#### शब्दार्थः
स्वेन by his own, कर्मणा acts, त्रिषु three, लोकेषु worlds, विश्रुतः known, परमधर्मात्मा supremely virtuous, सर्वसत्त्ववताम् those endowed with strength, वरः best, राजा निमिः अभूत् was king named Nimi.

#### आङ्ग्लानुवादः
There was a great man of religion king Nimi, strongest of men and wellknown in the three worlds by his own acts.



### श्लोकः
#### मूलम्
तस्य पुत्रोमिथिर्नाम मिथिला येन निर्मिता।  
प्रथमो जनको नाम जनकादप्युदावसुः॥1.71.4॥

#### शब्दार्थः
मिथिर्नाम named Mithi, तस्य his, पुत्रः son, येन निर्मिता by whom constructed, मिथिला Mithila  प्रथमः first, जनकः Janaka, नाम named, जनकाद् from Janaka, उदावसुः Udavasu was born.

#### आङ्ग्लानुवादः
Nimi begot a son named Mithi who constructed Mithila. He was the first Janaka whose son was Udavasu.



### श्लोकः
#### मूलम्
उदावसोस्तु धर्मात्मा जातो वै नन्दिवर्धनः।  
नन्दिवर्धनपुत्रस्तु सुकेतुर्नाम नामतः॥1.71.5॥

#### शब्दार्थः
उदावसोः तु for that Udavasu, धर्मात्मा righteous, नन्दिवर्धनः Nandivardha, जातः was born, नन्दिवर्धनपुत्रः तु the son of Nandivardhana, नामतः by name, सुकेतुर्नाम named Suketu.

#### आङ्ग्लानुवादः
Virtuous Nandivardhana was the son of Udavasu whose son was Suketu.



### श्लोकः
#### मूलम्
सुकेतोरपि धर्मात्मा देवरातो महाबलः।  
देवरातस्य राजर्षेर्बृहद्रथ इति स्मृतः॥1.71.6॥

#### शब्दार्थः
सुकेतोः अपि for that Suketu, धर्मात्मा righteous, महाबलः highly powerful, देवरातः Devarata, राजर्षेः rishi among kings, देवरातस्य for that Devarata, बृहद्रथ Brihadradha, इति स्मृतः known as.

#### आङ्ग्लानुवादः
Suketu's son was the righteous and powerful Devarata, father of Brihadradha.



### श्लोकः
#### मूलम्
बृहद्रथस्य शूरोऽभून्महावीरः प्रतापवान्।  
महावीरस्य धृतिमान् सुधृतिस्सत्यविक्रमः॥1.71.7॥

#### शब्दार्थः
बृहद्रथस्य for Brihadradha, शूरः heroic, प्रतापवान् valourous, महावीरः Mahavera, महावीरस्य Mahaveera's, धृतिमान् courageous, सत्यविक्रमः having truthful prowess, सुधृतिः Sudhruti was born.

#### आङ्ग्लानुवादः
Brihadradha's son was the heroic and powerful Mahavira, father of Sudhruti, who was armed with courage and the power of truth.



### श्लोकः
#### मूलम्
सुधृतेरपि धर्मात्मा दृष्टकेतुस्सुधार्मिकः।  
दृष्टकेतोस्तु राजर्षेर्हर्यश्व इति विश्रुतः॥1.71.8॥

#### शब्दार्थः
सुधृतेः for Sudhruti, धर्मात्मा righteous, सुधार्मिकः committed to dharma, दृष्टकेतुः Drishtaketu, राजर्षेः of that royal rishi, दृष्टकेतोः for Drishtaketu, हर्यश्वः Haryasva, इति  विश्रुतः thus well known (son was born.)

#### आङ्ग्लानुवादः
To Sudhruti was born the righteous Drishtaketu, committed to dharma. Rajarshi Drishtaketu was father to the wellknown Haryasva.



### श्लोकः
#### मूलम्
हर्यश्वस्य मरुः पुत्रो मरोः पुत्रः प्रतिन्धकः।  
प्रतिंधकस्य धर्मात्मा राजा कीर्तिरथस्सुतः॥1.71.9॥

#### शब्दार्थः
हर्यश्वस्य Haryasva's, मरुः Maru, पुत्रः son, मरोः for Meru, प्रतिन्धकः Pratindhaka, पुत्रः son, धर्मात्मा righteous, राजा king, कीर्तिरथः Kirtiratha, प्रतिन्धकस्य Pratindhaka's, सुतः son.

#### आङ्ग्लानुवादः
Haryasva's son was Maru, father of Pratindhaka. Pratindhaka's son was the righteous king Kirtiratha.



### श्लोकः
#### मूलम्
पुत्रः कीर्तिरथस्यापि देवमीढ इति स्मृतः।  
देवमीढस्य विबुधो विबुधस्य महीध्रकः॥1.71.10॥

#### शब्दार्थः
कीर्तिरथस्यापि Kirtiratha's, पुत्रः son, देवमीढ इति as Devamidha, स्मृतः has been known, देवमीढस्य Devamidha's son, विबुधः was Vibudha, विबुधस्य Vibhuda's son, महीध्रकः was Mahidhraka.

#### आङ्ग्लानुवादः
The son of Kirtiratha was known as Devamidha. His son was Vibudha, father of Mahidhraka.



### श्लोकः
#### मूलम्
महीध्रकसुतो राजा कीर्तिरातो महाबलः।  
कीर्तिरातस्य राजर्षेर्महारोमा व्यजायत॥1.71.11॥

#### शब्दार्थः
महाबलः mighty, राजा कीर्तिरातः king Kirtirata, महीध्रकसुतः son of Mahidhraka, राजर्षेः of that  royal rishi, कीर्तिरातस्य Kirtirata's, महारोमा Maharoma, व्यजायत born.

#### आङ्ग्लानुवादः
Mighty king Kirtirata was the son of Mahidhraka. He was a Rajarshi, father of Maharoma.



### श्लोकः
#### मूलम्
महारोम्णस्तु धर्मात्मा स्वर्णरोमा व्यजायत।  
स्वर्णरोम्णस्तु राजर्षेर्ह्रस्वरोमा व्यजायत॥1.71.12॥

#### शब्दार्थः
महारोम्णः तु for Maharoma, स्वर्णरोमा Swarnaroma, व्यजायत was born, राजर्षेः of the royal rishi, स्वर्णरोम्णः तु for Swarnaroma, ह्रस्वरोमा Hrasvaroma, व्यजायत was born.

#### आङ्ग्लानुवादः
To Maharoma's was born the virtuous Swarnaroma. Swarnaroma's son was Hrasvaroma.



### श्लोकः
#### मूलम्
तस्य पुत्रद्वयं जज्ञे धर्मज्ञस्य महात्मनः।  
ज्येष्ठोऽहमनुजो भ्राता मम वीरः कुशध्वजः॥1.71.13॥

#### शब्दार्थः
धर्मज्ञस्य knower of morality and ethics, तस्य of  that,  महात्मनः magnanimous, पुत्रद्वयम् two sons, जज्ञे were born, अहम् I am, ज्येष्टः eldest, वीरः valiant,  कुशध्वजः Kusadhwaja, मम my, अनुजः younger, भ्राता brother.

#### आङ्ग्लानुवादः
Hrasvaroma, was a religious king. He was a great soul. Of his two sons. I am the  
eldest and valiant Kusadhwaja is my younger brother.



### श्लोकः
#### मूलम्
मां तु ज्येष्ठं पिता राज्ये सोऽभिषिच्य नराधिपः।  
कुशध्वजं समावेश्य भारं मयि वनं गतः॥1.71.14॥

#### शब्दार्थः
पिता father, सः नराधिपः king Hrasvaroma, ज्येष्ठं eldest, माम् me, राज्ये in the kingdom,  अभिषिच्य having crowned me, कुशध्वजं Kusadhwaja, भारम् responsibility of supporting,  मयि in me, समावेश्य placeing, वनम् forest, गतः went.

#### आङ्ग्लानुवादः
My father king Hrasvaroma crowned me king, entrusted Kusadhwaja to my care and retired to the forest.



### श्लोकः
#### मूलम्
वृद्धे पितरि स्वर्याते धर्मेण धुरमावहम्।  
भ्रातरं देवसङ्काशं स्नेहात्पश्यन् कुशध्वजम्॥1.71.15॥

#### शब्दार्थः
वृद्धे when the aged, पितरि father, स्वर्याते सति had attained heaven, भ्रातरम् brother, देवसङ्काशम् resembling devatas, कुशध्वजम् Kusadhwaja, स्नेहात् affectionately, पश्यन् looking after, धर्मेण with righteousness, धुरम weight of ruling the kingdom, आवहम् bore.

#### आङ्ग्लानुवादः
After my aged father attained heaven, I looked after my brother Kusadhwaja, who resembles the celestials, affectionately and ruled the kingdom with righteousness.



### श्लोकः
#### मूलम्
कस्य चित्त्वथकालस्य साङ्काश्यादगमत्पुरात्।  
सुधन्वा वीर्यवान्राजा मिथिलामवरोधकः॥1.71.16॥

#### शब्दार्थः
अथ thereafter, कस्यचित् कालस्य after sometime, वीर्यवान् powerful, सुधन्वा राजा king  Sundhava, मिथिलाम् Mithila, अवरोधकः with a view to beseige, साङ्काश्यात् from Sankasya, पुरात् city, अगमत् set out.

#### आङ्ग्लानुवादः
A little later a powerful king named Sudhanva from the city of Sankasya beseiged Mithila.



### श्लोकः
#### मूलम्
स च मे प्रेषयामास शैवं धनुरनुत्तमम्।  
सीता कन्या च पद्माक्षी मह्यं वै दीयतामिति॥1.71.17॥

#### शब्दार्थः
अनुत्तमम् excellent, शैवं धनुः bow of Siva, पद्माक्षी lotuseyed, कन्या maiden, सीता च Sita also, मह्यम् to me, दीयताम् be given, इति thus, प्रेषयामास sent a message.

#### आङ्ग्लानुवादः
He (Sudhanva) sent me a messageः 'give me the great bow of Siva and the lotuseyed maiden Sita'.



### श्लोकः
#### मूलम्
तस्याप्रदानाद्ब्रह्मर्षे युद्धमासीन्मया सह।  
स हतोऽभिमुखो राजा सुधन्वा तु मया रणे॥1.71.18॥

#### शब्दार्थः
ब्रह्मर्षे O Brahmarshi, अप्रदानात् by not offering, तस्य for him, मया सह with me, युद्धम् असीत् great conflict broke, रणे in the battle, अभिमुखः he in an encounter, सः that, सुधन्वा राजा king Sudhanva, मया by me, हतः killed.

#### आङ्ग्लानुवादः
O Brahmarshi when I refused, a great conflict broke out between him and me. In the encounter king Sudhanva was killed by me.



### श्लोकः
#### मूलम्
निहत्य तं मुनिश्रेष्ठ सुधन्वानं नराधिपम्।  
साङ्काश्ये भ्रातरं वीरमभ्यषिञ्चं कुशध्वजम्॥1.71.19॥

#### शब्दार्थः
मुनिश्रेष्ठ O Best of ascetics, नराधिपम् king, तम् that, सुधन्वानम् Sudhanva, निहत्य having killed, भ्रातरम् brother, वीरम् heroic one, कुशध्वजम् Kusadhwaja, साङ्काश्ये in Sankasya, अभ्यषिञ्चम् I have crowned.

#### आङ्ग्लानुवादः
O Best of ascetics having killed king Sudhanva, I have crowned my heroic brother Kusadhwaja in Sankasya.



### श्लोकः
#### मूलम्
कनीयानेष मे भ्राता अहं ज्येष्ठो महामुने।  
ददामि परमप्रीतो वध्वौ ते मुनिपुङ्गव॥1.71.20॥  
सीतां रामाय भद्रं ते ऊर्मिला लक्ष्मणाय च।

#### शब्दार्थः
महामुने O Great ascetic, एषः this one, मे my, कनीयान् youger, भ्राता brother, अहम् I, ज्येष्ठः elder, मुनिपुङ्गव preeminent among ascetics, परमप्रीतः immensely pleased, ते those, वध्वौ two maidens, ददामि I am giving, सीतां रामाय Sita to Rama, ऊर्मिला लक्ष्मणाय Urmila to  Lakshmana, ते भद्रम् prosperity to you.

#### आङ्ग्लानुवादः
O Great ascetic (Vasishta), this one is my youger brother and I am the elder one. O preeminent among ascetics with immense pleasure I am giving these maidens, Sita to Rama and Urmila to Lakshmana. Be blessed



### श्लोकः
#### मूलम्
वीर्यशुल्कां मम सुतां सीतां सुरसुतोपमाम्	॥1.71.21॥  
द्वितीयामूर्मिलां चैव त्रिर्ददामि न संशयः।

#### शब्दार्थः
वीर्यशुल्काम् as reward for prowess, सुरसुतोपमाम् equal to the daughter of devatas, मम सुताम् my daughter, सीताम् Sita, द्वितीयाम् second daughter, ऊर्मिलां चैव Urmila also, त्रिः three times, ददामि bestowing, संशयः न no doubt.

#### आङ्ग्लानुवादः
I offer my daughter Sita, who looks like a celestial maiden as reward for (Rama's) prowess and my second daughter Urmila (to Lakshmana). I proclaim it three times so that there is no doubt about it.



### श्लोकः
#### मूलम्
ददामि परमप्रीतो वध्वौ ते रघुनन्दन॥1.71.22॥  
रामलक्ष्मणयो राजन् गोदानं कारयस्व ह।  
पितृकार्यं च भद्रं ते ततो वैवाहिकं कुरु॥1.71.23॥

#### शब्दार्थः
रघुनन्दन O King Dasaratha, परमप्रीतः immensely pleased, ते to you, वध्वौ brides, ददामि I am giving, राजन् O King, रामलक्ष्मणयोः to Rama and Lakshmana, गोदानम् distribution of cows, कारयस्व ह let it be performed, पितृकार्यं च ritual duty towards pitris, भद्रं ते prosperity to you, ततः thereafter, वैवाहिकम् कुरु let the marriage be performed.

#### आङ्ग्लानुवादः
O Delight of the Raghus (King Dasaratha), I offer these brides with immense pleasure to Rama and Lakshmana. You may perform the rites for your forefathers by gift of cows. Prosperity to you. Thereafter you may perform the marriage.



### श्लोकः
#### मूलम्
मखा ह्यद्य महाबाहो तृतीये दिवसे प्रभो।  
फल्गुन्यामुत्तरे राजंस्तस्मिन्वैवाहिकं कुरु॥1.71.24॥  
रामलक्ष्मणयो राजन् दानं कार्यं सुखोदयम् ॥

#### शब्दार्थः
महाबाहो O Strong armed one, प्रभो (विभो) O Lord, अद्य today, मखा हि star Makha is on the ascendent, राजन् O King, तृतीये दिवसे third day from today, फल्गुन्याम् known as Phalguni, तस्मिन् in that, उत्तरे in the star Uttara, वैवाहिकम् marriage, कुरु perform, राजन् O King, रामलक्ष्मणयोः for Rama and Lakshmana, सुखोदयम् for enjoying felicity, दानम् distribution of kine, etc, कार्यम् fit to be done.

#### आङ्ग्लानुवादः
Today the star Makha is on the ascendant. O King perform the marriage on the, third day from today under UttaraPhalguni star. Gifts may be given for the happiness of Rama and Lakshmana".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे एकसप्ततितमस्सर्गः॥  
Thus ends the seventyfirst sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/05-svayaMvaraH/071_janakakulavarNanam.md">
<details><summary><h2>भूषणम् ...{Loading}...</h2></summary>



एवं ब्रुवाणं जनकः प्रत्युवाच कृताञ्जलिः ।  

श्रोतुमर्हसि भद्रं ते कुलं नः परिकीर्तितम्  ॥  १।७१।१  ॥   

प्रदाने हि मुनिश्रेष्ठ कुलं निरवशेषतः ।  

वक्तव्यं कुलजातेन तन्निबोध महामुने  ॥  १।७१।२  ॥   

एवं वसिष्ठेन वरवंशकीर्तनपूर्वकं वधूवरणे कृते जनकः
स्ववंशविशुद्धताज्ञापनपूर्वकं कन्याप्रदानं प्रतिजानीते एकसप्ततितमे-- एवं
ब्रुवाणमित्यादि  ॥  १।७१।१,२  ॥   

  

राजाभूत् त्रिषु लोकेषु विश्रुतः स्वेन कर्मणा ।  

निमिः परमधर्मात्मा सर्वसत्त्ववतां वरः  ॥  १।७१।३  ॥   

सत्त्ववतां बलवताम्  ॥  १।७१।३  ॥   

  

तस्य पुत्रो मिथिर्नाम मिथिला येन निर्मिता ।  

प्रथमो जनको नाम जनकादप्युदावसुः  ॥  १।७१।४  ॥   

उदावसोस्तु धर्मात्मा जातो वै नन्दिवर्द्धनः ।  

नन्दिवर्द्धनपुत्रस्तु सुकेतुर्नाम नामतः  ॥  १।७१।५  ॥   

सुकेतोरपि धर्मात्मा देवरातो महाबलः ।  

देवरातस्य राजर्षेर्बृहद्रथ इति स्मृतः  ॥  १।७१।६  ॥   

प्रथम इति । मिथिमारभ्यास्माकं जनकसञ्ज्ञेति भावः  ॥  १।७१।४६  ॥   

  

बृहद्रथस्य शूरो ऽभून्महावीरः प्रतापवान् ।  

महावीरस्य धृतिमान् सुधृतिः सत्यविक्रमः  ॥  १।७१।७  ॥   

सुधृतेरपि धर्मात्मा दृष्टकेतुः सुधार्मिकः ।  

दृष्टकेतोस्तु राजर्षेर्हर्यश्व इति विश्रुतः  ॥  १।७१।८  ॥   

हर्यश्वस्य मरुः पुत्रो मरोः पुत्रः प्रतिन्धकः ।  

प्रतिन्धकस्य धर्मात्मा राजा कीर्तिरथः सुतः  ॥  १।७१।९  ॥   

पुत्रः कीर्तिरथस्यापि देवमीढ इति स्मृतः ।  

देवमीढस्य विबुधो विबुधस्य महीध्रकः  ॥  १।७१।१०  ॥   

महीध्रकसुतो राजा कीर्तिरातो महाबलः ।  

कीर्तिरातस्य राजर्षेर्महारोमा व्यजायत  ॥  १।७१।११  ॥   

महारोम्णस्तु धर्मात्मा स्वर्णरोमा व्यजायत ।  

स्वर्णरोम्णस्तु राजर्षेर्ह्रस्वरोमा व्यजायत  ॥  १।७१।१२  ॥   

तस्य पुत्रद्वयं जज्ञे धर्मज्ञस्य महात्मनः ।  

ज्येष्ठो ऽहमनुजो भ्राता मम वीरः कुशध्वजः  ॥  १।७१।१३  ॥   

सुधृतिरित्यन्वर्थसञ्ज्ञाज्ञापनार्थं विशेषणद्वयम्  ॥  १।७१।७१३  ॥   

  

मां तु ज्येष्ठं पिता राज्ये सो ऽभिषिच्य नराधिपः ।  

कुशध्वजं समावेश्य भारं मयि वनं गतः  ॥  १।७१।१४  ॥   

भारं भरणीयम्, पोषणीयमिति यावत्  ॥  १।७१।१४  ॥   

  

वृद्धे पितरि स्वर्याते धर्मेण धुरमावहम् ।  

भ्रातरं देवसङ्काशं स्नेहात्पश्यन् कुशध्वजम्  ॥  १।७१।१५  ॥   

धुरं राज्यभारम्  ॥  १।७१।१५  ॥   

  

कस्य चित्त्वथ कालस्य साङ्काश्यादगमत् पुरात् ।  

सुधन्वा वीर्यवान् राजा मिथिलामवरोधकः  ॥  १।७१।१६  ॥   

स च मे प्रेषयामास शैवं धनुरनुत्तमम् ।  

सीता कन्या च पद्माक्षी मह्यं वै दीयतामिति  ॥  १।७१।१७  ॥   

कस्यचित्कालस्य कस्मिंश्चित्काले गते । अवरोधकः अवरोद्धुमित्यर्थः ।
"तुमुन्ण्वुलौ क्रियायां क्रियार्थायाम्" इति ण्वुल्  ॥  १।७१।१६,१७  ॥   

  

तस्या ऽप्रदानाद्ब्रह्मर्षे युद्धमासीन्मया सह ।  

स हतो ऽभिमुखो राजा सुधन्वा तु मया रणे  ॥  १।७१।१८  ॥   

निहत्य तं मुनिश्रेष्ठ सुधन्वानं नराधिपम् ।  

साङ्काश्ये भ्रातरं वीरमभ्यषिञ्चं कुशध्वजम्  ॥  १।७१।१९  ॥   

तस्य सुधन्वनः । अप्रदानात् सीताधनुषोरप्रदानात्  ॥  १।७१।१८,१९  ॥   

  

कनीयानेष मे भ्राता अहं ज्येष्ठो महामुने ।  

ददामि परमप्रीतो वध्वौ ते मुनिपुङ्गव  ॥  १।७१।२०  ॥   

ते वध्वौ ददामि स्नुषात्वेन ददामि । वसिष्ठेन वरणात्ते ददामीत्युक्तम्  ॥ 
१।७१।२०  ॥   

  

सीतां रामाय भद्रं ते ऊर्मिलां लक्ष्मणाय च  ॥  १।७१।२१  ॥   

वध्वावित्युक्तं व्यवस्थया दर्शयति--सीतामित्यर्द्धेन  ॥  १।७१।२१  ॥   

  

वीर्यशुल्कां मम सुतां सीतां सुरसुतोपमाम् ।  

द्वितीयामूर्मिलां चैव त्रिर्ददामि न संशयः  ॥  १।७१।२२  ॥   

उक्तमर्थं सनिमित्तमुपपादयतिवीर्येति । वीर्यशुल्कामित्येतदूर्मिलाया अपि
विशेषणम् । यद्यपि रामेणैव धनुर्भङ्गः कृतः तथापि तादृशशक्तेर्लक्ष्मणे ऽपि
दर्शनात्तद्वीर्यमेव ऊर्मिलाया अपि शुल्कमित्यर्थः । ऊर्मिला
जनकस्यौरसपुत्री । त्रिः त्रिवारं त्रिभिः करणैर्वा  ॥  १।७१।२२  ॥   

  

रामलक्ष्मणयो राजन् गोदानं कारयस्व ह ।  

पितृकार्यं च भद्रं ते ततो वैवाहिकं कुरु  ॥  १।७१।२३  ॥   

गोदानं नाम, विवाहपूर्वसमयनियतं किञ्चित्कर्म । गावः केशाः दोःपादमूलरोमाणि
च यत्र खण्यन्ते तदेतद्गोदानं नाम समावर्तनाख्यं कर्मेत्याहुः । वैवाहिकं
पितृकार्यं नान्दीश्राद्धम्  ॥  १।७१।२३  ॥   

  

मघा ह्यद्य महाबाहो तृतीये दिवसे विभो ।  

फल्गुन्यामुत्तरे राजंस्तस्मिन् वैवाहिकं कुरु ।  

रामलक्ष्मणयो राजन् दानं कार्यं सुखोदयम्  ॥  १।७१।२४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकसप्ततितमः सर्गः
 ॥  ७१  ॥   

तृतीये भाविनि फल्गुन्यां फल्गुन्याख्ये । उत्तरे उत्तरनक्षत्रे । वैवाहिकं
विवाहप्रयोजनम् । "तदस्य प्रयोजनम्" इति ठक् । दानं गोभूतिलहिरण्यादिदानम्
। सुखोदयं सुखोदर्कम्, वधूवरयोरतिशयावहमित्यर्थः । कार्यमिति
सामान्योक्त्या मयापि कन्यार्थं क्रियत इति सूचितम् । कन्यादाने
उत्तरफल्गुन्याः प्रशस्तत्वमुक्तं ज्यौतिषे "त्रीण्युत्तराण्यपि
तथार्कमघानुराधामूलान्त्यसोमकमलोद्भवभान्युडूनि" इति  ॥  १।७१।२४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकसप्ततितमः सर्गः  ॥  ७१  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/05-svayaMvaraH/071_janakakulavarNanam.md">
<details><summary><h2>शिरोमणी ...{Loading}...</h2></summary>



एवमिति । कृताञ्जलिः प्रणयसूचकबद्धयुगलकरः जनकः एवं ब्रुवाणं वशिष्ठं
प्रत्युवाच । तद्वचनमेवाह हे मुनिश्रेष्ठ परिकीर्तितं कथ्यमानं नः अस्माकं
कुलं त्वं श्रोतुमर्हसि ते भद्रम्  ॥  १।७१।१  ॥   

  

तत्र हेतुं वदन्नाह प्रदान इति । हे मुनिश्रेष्ठ हे महामते प्रदाने
कन्याप्रदानसमये कुलजातेन सत्कुलोद्भवेन पुंसा कुलं निरबशेष्ात एव वक्तव्यं
तत्तस्माद्धेतोः निबोध उद्यमानमस्मत्कुलं शृणु हिरेवार्थे  ॥  १।७१।२  ॥   

  

राजेति । स्वेन कर्मणा त्रिषु लोकेषु विश्रुतः परमधर्मात्मा सर्वसत्त्ववतां
वरः श्रेष्ठः निमिः राजा अभूत्  ॥  १।७१।३  ॥   

  

तस्येति । तस्य निमेः पुत्रः मिथिर्नामाभूत् । प्रथमः अस्मत्पूर्वजः जनकः
अस्मासु जनकशब्दव्यवहारप्रयोजकः मिथिपुत्रकः राजा जनको ऽभूत् । प्रशंसायां
कन् । जनकादपि उदावसुः अभूत्  ॥  १।७१।४  ॥   

  

उदावसोरिति । उदावसोस्तु धर्मात्मा नन्दिवर्धनो जातः । नन्दिवर्धनसुतः
नन्दिवर्धनपुत्रस्तु शूरः सुकेतुर्नाम जातः नामतः प्रसिद्धमेतत् ।
वैशब्दस्त्वर्थे  ॥  १।७१।५  ॥   

  

सुकेतोरिति । सुकेतोरपि धर्मात्मा महाबलो देवरातो जातः ।
राजर्षेर्देवरातस्य तु बृहद्रथः स्मृतः । इतिस्त्वर्थे  ॥  १।७१।६  ॥   

  

बृहद्रथस्येति । शूरः प्रतापवान् महावीरः महावीरनामा बृहद्रथस्य पुत्रो
ऽभूत् । धृतिमान् सत्यविक्रमः महावीरस्य पुत्रः सुधृतिः सुधृतिनामाभूत्  ॥ 
१।७१।७  ॥   

  

सुधृतेरिति । धर्मात्मा धर्मबुद्धिः अत एव सुधार्मिकः सुधृतेरपि पुत्रः
धृष्टकेतुः राजर्षेर्धृष्टकेतोस्तु पुत्रः हर्यश्व इति विश्रुत  ॥  १।७१।८
 ॥   

  

हर्यश्वस्येति । श्रुतो विख्यातः हर्यश्वस्य पुत्रो मरुरभूत् । मरोः पुत्रः
प्रतीन्धकः धर्मात्मा प्रतीन्धकस्य सुतः राजा कीर्तिरथः श्रुतः  ॥  १।७१।९
 ॥   

  

पुत्र इति । कीर्तिरथस्यापि पुत्रः देवमीढ इति स्मृतः देवमीढस्य विबुधः
स्मृतः विबुधस्य पुत्रः महीध्रकः स्मृतः  ॥  १।७१।१०  ॥   

  

महीध्रकेति । महाबलः राजा महीध्रकसुतः कीर्तिरातो व्यजायत । राजर्षेः
कीर्तिरातस्य पुत्रो महारोमा व्यजायत  ॥  १।७१।११  ॥   

  

महारोम्ण इति । महारोम्णस्तु स्वर्णरोमाव्यजायत । राजर्षेः स्वर्णरोम्णस्तु
ह्रस्वरोमा व्यजायत  ॥  १।७१।१२  ॥   

  

तस्येति । धर्मज्ञस्य महात्मनस्तस्य ह्रस्वरोम्णो राज्ञः पुत्रद्वयं जातं
ज्येष्ठः तत्र पूर्वजो ऽहं वीरः कुशध्वजो ममानुजो भ्राता  ॥  १।७१।१३  ॥   

  

मामिति । नराधिपः पिता स ह्रस्वरोमा ज्येष्ठं मां राज्ये ऽभिषिच्य भारं
राज्यपालनादि कुशध्वजं च मयि समावेश्य वनं गतः । तुश्चार्थे  ॥  १।७१।१४
 ॥   

  

वृद्ध इति । वृद्धे पितरि स्वर्याते प्राप्ते सति देवसङ्काशं भ्रातरं
कुशध्वजं स्नेहात्पश्यन् सन् धर्मेण धुरं राज्यभारमहमावहम्  ॥  १।७१।१५  ॥   

  

कस्येति । अथ अनन्तरं कस्यचित्कालस्यापगमे सति वीर्यवान् राजा सुधन्वा
साङ्काश्यात् साङ्काश्याभिधात् पुरात्स्वनगरात् अवरोधकः सन्नेव मिथिलामगमत्
। तुशब्द एवार्थे  ॥  १।७१।१६  ॥   

  

स इति । स मत्पुरावरोधक एव सुधन्वा अनुत्तमं शैवं धनुः पद्माक्षी सीता
कन्या च मह्यमेव दीयतामिति वचनं प्रेषयामास दूतद्वारा कथयामासेत्यर्थः ।
चवैशब्दावेवार्थौ  ॥  १।७१।१७  ॥   

  

तस्येति । हे भगवन् तस्य याचितपदार्थद्वयस्य अप्रदानान्मया सह
युद्धमासीत्सुधन्वन इति शेषः । विमुखः पराजितः स राजा सुधन्वा मयैव रणे हतः
। तु शब्दएवार्थे  ॥  १।७१।१८  ॥   

  

निहत्येति । हे मुनिरेष्ठ नराधिपं तं सुधन्वानं निहत्य साङ्काश्ये
सुधन्वनगरे शूरं भ्रातरं कुशध्वजमहमभ्यषिञ्चम्  ॥  १।७१।१९  ॥   

  

हे महामुने एष कुशध्वजः कनीयान् मे भ्राता अहं ज्येष्ठः । प्रासङ्गिकं
समाप्य प्रकृतमाह ददामीति । हे मुनिपुङ्गव परमप्रीतः
स्वेप्सितप्राप्त्यातिप्रमोदविशिष्टो ऽहं ते तुभ्यं वध्वौ स्नुषे ददामि तव
समीपे वध्वौ सुते इति वा  ॥  १।७१।२०  ॥   

  

दानकर्मीभूते विभजन्नाह सीतामिति । सीतां रामाय ददामि ऊर्मिलां तु
लक्ष्मणाय ददामि ते भद्रम् । वैत्वर्थे । अर्धं पृथक् भङ्ग्यन्तरेण
पुनस्तदेव राजानं प्रत्याह वीर्यशुल्कामिति । रघुनन्दन हे दशरथ
वीर्यशुल्कां सुरसुतोपमां मम सुतां सीतां द्वितीयामूर्मिलां च परमप्रीतो
ऽहं त्रिर्ददामि अत्र संशयो नैव यतः परमप्रीतो ऽहं ददामि अतस्ते वध्वौ ।
एवशब्दो हेत्वर्थे । सार्धश्लोक एकान्वयी  ॥  १।७१।२१,२२  ॥   

  

विवाहोचितक्रियाप्रवृत्त्यै रजानं प्रार्थयन्नाह रामेति । हे राजन्
रामलक्ष्मयोर्गोदानं तदुपलक्षितसमावर्तनोचितं कर्म कारयस्व ततो ऽनन्तरं
वैवाहिकं विवाहोचितं पितृकार्यं च कुरु । ह अतीव हर्षः  ॥  १।७१।२३  ॥   

  

विवाहोचितमुहूर्तं बोधयन्नाह मघेति । हे महाबाहो हे राजन् अद्यास्मिन् समये
मघानक्षत्रमस्ति अततृतीयदिवसे तस्मिन् विवाहोचिते उत्तरे
फल्गुन्यामुत्तराफल्गुनीनक्षत्रे वैवाहिकं विवाहं कुरु विनयादित्वात्
स्वार्थे ठक् । अत्र ऽभगो यत्र प्रजापतिःऽ इति वक्ष्यमाणानुरोधेन
फल्गुन्यां पूर्वफल्गुनीनक्षत्रे उत्तरे श्रेष्ठे इत्यर्थो
भट्टैर्व्याख्यातः तस्यात्र त्यागस्तु पूर्वफल्गुन्याः वैवाहिकत्वाभावात्
ऽभगो यत्र प्रजापतिःऽ इत्यनेन यथा न विरोधस्तथा तत्रैव वक्ष्यामः अत्र
राजकर्तृकवंशकथनात् हर्षातिशयः सूचितः  ॥  १।७१।२४  ॥   

  

रामेति । रामलक्ष्मणयोरर्थे सुखोदयं दानं कार्यम्  ॥  १।७१।२५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे एकसप्ततितमः
सर्गः  ॥  १।७१  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/05-svayaMvaraH/071_janakakulavarNanam.md">
<details><summary><h2>तिलकम् ...{Loading}...</h2></summary>



अथ जनकः कन्यापितृत्वाज्जामातृवर्गे प्रभुताया अनौचित्येन स्ववंशं
स्वयमेवाह एवमिति । ब्रुवाणम् वसिष्ठम् । अस्माभिः परिकीर्तितं नो ऽस्माकं
कुलं श्रोतुमर्हसि  ॥  १।७१।१  ॥   

  

कुलजातेन सत्कुलप्रसूतेन प्रदाने कन्यादानविषये कुलं वक्तव्यमित्यन्वयः  ॥ 
१।७१।२,३  ॥   

  

तस्य निमेः । मिथिनाम्ना च मिथिलेति । प्रथमो जनकः सर्वेषामस्माकं
जनकशब्दव्यवहारार्थत्वे मूलभूतः  ॥  १।७१।४  ॥   

  

नाम प्रसिद्धम् । नामतः सुकेतुरित्यर्थः  ॥  १।७१।५१२  ॥   

  

तस्य ह्रस्वरोम्णः । ज्येष्ठो ऽहम् । ममानुजः कुशध्वजः  ॥  १।७१।१३  ॥   

  

स मम पिता मां ज्येष्ठं तु राज्ये ऽभिषिच्य कुशध्वजं भारं भरणीयम्, यद्वा
कुशध्वजं भारं राज्यभारं च मयि समावेश्य स्थापयित्वा वनं गत इत्यन्वयः  ॥ 
१।७१।१४  ॥   

  

धुरम् राज्यभारम् । स्नेहात्पश्यन्पालयन्  ॥  १।७१।१५  ॥   

  

साङ्काश्यमिति सुधन्वनगरनाम । अवरोधको ऽगमत् । अवरोद्धुमागतवानित्यर्थः  ॥ 
१।७१।१६  ॥   

  

शैवं धनुः सीता च कन्या मह्यं दीयतामिति दूतान्प्रेषयामास मे इत्यन्वयः  ॥ 
१।७१।१७  ॥   

  

तस्योक्तवस्तुद्वयस्य । विमुखो युद्धविमुखः  ॥  १।७१।१८  ॥   

  

साङ्काश्ये सुधन्वनगरे  ॥  १।७१।१९,२०  ॥   

  

ऊर्मिलाम् योनिजाम् निजपुत्रीम्  ॥  १।७१।२१  ॥   

  

त्रिर्वदामि उक्तमपि दार्ढ्यायेत्याशयः  ॥  १।७१।२२  ॥   

  

गोदानम् समावर्तनम् । वैवाहिकम् विवाहादौ कर्तव्यम् । पितृकार्यम्
नान्दीमुखश्राद्धम्  ॥  १।७१।२३  ॥   

  

अद्य तृतीयदिवसे तव मिथिलाप्रवेशात्तृतीयदिवसे यज्ञसमाप्तेस्तृतीयदिवसे
वाद्य मघानक्षत्रम् । फल्युन्याम् पूर्वफल्गुनीनक्षत्रे । उत्तरे श्रेष्ठे
। अत एव "भगो यत्र प्रजापतिः" इत्यनेनाविरोधः । भगो हि पूर्वफल्गुनीदेवः,
उत्तरफल्गुन्यास्त्वर्यमेति बोध्यम् । वैवाहिकम् विवाहम् ।
विनयादित्वाट्ठक् । "मघानक्षत्रं पितरो देवताः, फल्गुनीनक्षत्रमर्यमा
देवता, फल्गुनीनक्षत्रं भगो देवता" इति तैत्तिरीयसंहितायाम् । "अर्यम्णः
पूर्वे फल्गुनी भगस्योत्तरे" इति तद्ब्राह्मणे चोक्तत्वेन यथाश्रुतमेव
सम्यगिति तत्त्वम् । उत्तरे इति पुंस्त्वमार्षम् । यद्यप्युत्तराफल्गुनी
सीताया जन्मर्क्षं तथापि तदृक्षे प्रथमचरणं विहाय तज्जन्मसत्त्वेन तस्याः
कन्याराशित्वात्तृतीयैकादशरूपभकूटशुद्धेस्तस्य न दोषः । भकूटशुद्धौ तन्न
दुष्टमिति ज्योतिःशास्त्रे प्रसिद्धम् । किञ्च पूर्वासु तस्या
द्वादशश्चन्द्र इति तत्र विवाहो ऽनुचित एव । एकनाडीदोषेण च रामसीतयोर्वियोग
इति ध्येयम् । रामलक्ष्मणयोरर्थे तदभ्युदयाय । सुखोदयम् सुखोदर्कम् । दानं
गोभूतिलहिरण्यादेर्दानं कार्यम् त्वयेति शेषः  ॥  १।७१।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्ड
एकसप्ततितमः सर्गः  ॥  ७१  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/05-svayaMvaraH/071_janakakulavarNanam.md">
<details><summary><h2>द्राविडपाठः ...{Loading}...</h2></summary>


एवं ब्रुवाणं जनकः प्रत्युवाच कृताञ्जलिः।  
श्रोतुमर्हसि भद्रं ते कुलं नः परिकीर्तितम् ॥ 1.71.1 ॥   
प्रदाने हि मुनिश्रेष्ठ कुलं निरवशेषतः।  
वक्तव्यं कुलजातेन तन्निबोध महामुने ॥ 1.71.2 ॥   
राजाभूत् त्रिषु लोकेषु विश्रुतः स्वेन कर्मणा।  
निमिः परमधर्मात्मा सर्वसत्त्ववतां वरः ॥ 1.71.3 ॥   
तस्य पुत्रो मिथिर्नाम मिथिला येन निर्मिता।  
प्रथमो जनको नाम जनकादप्युदावसुः ॥ 1.71.4 ॥   
उदावसोस्तु धर्मात्मा जातो वै नन्दिवर्द्धनः।  
नन्दिवर्द्धनपुत्रस्तु सुकेतुर्नाम नामतः ॥ 1.71.5 ॥   
सुकेतोरपि धर्मात्मा देवरातो महाबलः।  
देवरातस्य राजर्षेर्बृहद्रथ इति स्मृतः ॥ 1.71.6 ॥   
बृहद्रथस्य शूरोऽभून्महावीरः प्रतापवान्।  
महावीरस्य धृतिमान् सुधृतिः सत्यविक्रमः ॥ 1.71.7 ॥   
सुधृतेरपि धर्मात्मा दृष्टकेतुः सुधार्मिकः।  
दृष्टकेतोस्तु राजर्षेर्हर्यश्व इति विश्रुतः ॥ 1.71.8 ॥   
हर्यश्वस्य मरुः पुत्रो मरोः पुत्रः प्रतिन्धकः।  
प्रतिन्धकस्य धर्मात्मा राजा कीर्तिरथः सुतः ॥ 1.71.9 ॥   
पुत्रः कीर्तिरथस्यापि देवमीढ इति स्मृतः।  
देवमीढस्य विबुधो विबुधस्य महीध्रकः ॥ 1.71.10 ॥   
महीध्रकसुतो राजा कीर्तिरातो महाबलः।  
कीर्तिरातस्य राजर्षेर्महारोमा व्यजायत ॥ 1.71.11 ॥   
महारोम्णस्तु धर्मात्मा स्वर्णरोमा व्यजायत।  
स्वर्णरोम्णस्तु राजर्षेर्ह्रस्वरोमा व्यजायत ॥ 1.71.12 ॥   
तस्य पुत्रद्वयं जज्ञे धर्मज्ञस्य महात्मनः।  
ज्येष्ठोऽहमनुजो भ्राता मम वीरः कुशध्वजः ॥ 1.71.13 ॥   
मां तु ज्येष्ठं पिता राज्ये सोऽभिषिच्य नराधिपः।  
कुशध्वजं समावेश्य भारं मयि वनं गतः ॥ 1.71.14 ॥   
वृद्धे पितरि स्वर्याते धर्मेण धुरमावहम्।  
भ्रातरं देवसङ्काशं स्नेहात्पश्यन् कुशध्वजम् ॥ 1.71.15 ॥   
कस्य चित्त्वथ कालस्य साङ्काश्यादगमत् पुरात्।  
सुधन्वा वीर्यवान् राजा मिथिलामवरोधकः ॥ 1.71.16 ॥   
स च मे प्रेषयामास शैवं धनुरनुत्तमम्।  
सीता कन्या च पद्माक्षी मह्यं वै दीयतामिति ॥ 1.71.17 ॥   
तस्याऽप्रदानाद्ब्रह्मर्षे युद्धमासीन्मया सह।  
स हतोऽभिमुखो राजा सुधन्वा तु मया रणे ॥ 1.71.18 ॥   
निहत्य तं मुनिश्रेष्ठ सुधन्वानं नराधिपम्।  
साङ्काश्ये भ्रातरं वीरमभ्यषिञ्चं कुशध्वजम् ॥ 1.71.19 ॥   
कनीयानेष मे भ्राता अहं ज्येष्ठो महामुने।  
ददामि परमप्रीतो वध्वौ ते मुनिपुङ्गव ॥ 1.71.20 ॥   
सीतां रामाय भद्रं ते ऊर्मिलां लक्ष्मणाय च ॥ 1.71.21 ॥   
वीर्यशुल्कां मम सुतां सीतां सुरसुतोपमाम्।  
द्वितीयामूर्मिलां चैव त्रिर्ददामि न संशयः ॥ 1.71.22 ॥   
रामलक्ष्मणयो राजन् गोदानं कारयस्व ह।  
पितृकार्यं च भद्रं ते ततो वैवाहिकं कुरु ॥ 1.71.23 ॥   
फल्गुन्यामुत्तरे राजंस्तस्मिन् वैवाहिकं कुरु।  
रामलक्ष्मणयो राजन् दानं कार्यं सुखोदयम् ॥ 1.71.24 ॥   

</details>
</div>
