---
title: ०३९ जरत्कार्वे-वासुकिस्वसा
unicode_script: devanagari

---


अध्यायः 039
एलापत्रोपदेशेन वासुकिभगिन्या जरत्कार्वा रक्षणम् ॥ 1 ॥ 

सौतिरुवाच । 	001  
एलापत्रवचः श्रुत्वा ते नागा द्विजसत्तम ।	001a  
सर्वे प्रहृष्टमनसः साधुसाध्वित्यपूजयन् ॥	001b  
ततःप्रभृति तां कन्यां वासुकिः पर्यरक्षत ।	002a  
जरत्कारुं स्वसारं वै परं हर्षमवाप च ॥	002b  
ततो नातिमहान्कालः समतीत इवाभवत् ।	003a  
अथ देवासुराः सर्वे ममन्थुर्वरुणालयम् ॥	003b  
तत्र नेत्रमभून्नागो वासुकिर्बलिनां वरः ।	004a  
समाप्यैव च तत्कर्म पितामहमुपागमन् ॥	004b  
देवा वासुकिना सार्धं पितामहमथाव्रुवन् ।	005a  
भगवञ्शापभीतोऽयं वासुकिस्तप्यते भृशम् ॥	005b  
अस्यैतन्मानसं शल्यं समुद्धर्तुं त्वमर्हसि ।	006a  
जनन्याः शापजं देव ज्ञातीनां हितमिच्छतः ॥	006b  
हितो ह्ययं सदास्माकं प्रियकारी च नागराट् ।	007a  
प्रसादं कुरु देवेश शमयास्य मनोज्वरम् ॥	007b  
ब्रह्मोवाच । 	008  
मयैव तद्वितीर्णं वै वचनं मनसाऽमराः ।	008a  
एलापत्रेण नागेन यदस्याभिहितं पुरा ॥	008b  
तत्करोत्वेष नागेन्द्रः प्राप्तकालं वचः स्वयम् ।	009a  
विनशिष्यन्ति ये पापा न तु ये धर्मचारिणः ॥	009b  
उत्पन्नः स जरत्कारुस्तपस्युग्रे रतो द्विजः ।	010a  
तस्यैष भगिनीं काले जरत्कारुं प्रयच्छतु ॥	010b  
एलापत्रेण यत्प्रोक्तं वचनं भुजगेन ह ।	011a  
पन्नगानां हितं देवास्तत्तथा न तदन्यथा ॥	011b  
सौतिरुवाच। 	012  
एतच्छ्रुत्वा तु नागेन्द्रः पितामहवचस्तदा ।	012a  
संदिश्य पन्नगान्सर्वान्वासुकिः शापमोहितः ॥	012b  
स्वसारमुद्यम्य तदा जरत्कारुमृषिं प्रति ।	013a  
सर्पान्बहूञ्जरत्कारौ नित्ययुक्तान्समादधत् ॥	013b  
जरत्कारुर्यदा भार्यामिच्छेद्वरयितुं प्रभुः ।	014a  
शीघ्रमेत्य तदाऽऽख्येयं तन्नः श्रेयो भविष्यति ॥ ॥	014b  
इति श्रीमनमहाभारते आदिपर्वणि आस्तीकपर्वणि एकोनचत्वारिंशोऽध्यायः ॥ 39 ॥ 
*1-39-4 नेत्रं रज्जुः ॥ 1-39-13 जरत्कारौ जरत्कारुऋषिनिमित्तं । तदन्वेषणायेत्यर्थः ॥ एकोनचत्वारिंशोऽध्यायः ॥ 39 ॥ 