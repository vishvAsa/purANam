---
title: १८५

---
अग्निरुवाच  
  
नवमीव्रतकं वक्ष्ये भुक्तिमुक्त्यादिसिद्धिदं ।  
देवी पूज्याश्विने शुक्ले गौर्याख्यानवमीव्रतं ॥१८५.००१  
  
पिष्टकाख्या तु नवमी पिष्टाशी देवपूजनात् ।  
अष्टम्यामाश्विने शुक्ले कन्यार्कमूलभे यदा ॥१८५.००२  
  
अघार्दना सर्वदा वै महती नवमी स्मृता ।  
दुर्गा तु नवगेहस्था एकागारस्थिताथवा ॥१८५.००३  
  
पूजिताष्टादशभुजा शेषाः षोडशसत्कराः ।  
शेषाः षोडशहस्ताः स्युरञ्जनं डमरुं तथा ॥१८५.००४  
  
रुद्रचण्डा प्रचण्डा च चण्डोग्रा चण्डनायिका ।  
चण्डा चण्डवती पूज्या चण्डरूपातिचण्डिका ॥१८५.००५  
  
क्रमान्मध्ये चोग्रचण्डा दुर्गा महिषमर्दिनी ।  
ओं दुर्गे दुर्गरक्षणि स्वाहा दशाक्षरो मन्त्रः ॥१८५.००६  
  
दीर्घाकारादिमन्त्रादिर्नवनेत्रो नमोऽन्तकः ।  
षड्भिः पदैर्नमःस्वधा वषट्कारहृदादिकं ॥१८५.००७  
  
अङ्गुष्ठादिकनिष्ठान्तं न्यस्याङ्गानि जपेच्छिवां ।  
एवं जपति यो गुह्यं नासौ केनापि बाध्यते ॥१८५.००८  
  
कपालं खेटकं घण्टां दर्पणं तर्ज्जनीं धनुः ।  
ध्वजं डमरुकं पाशं वामहस्तेषु बिभ्रतीम् ॥१८५.००९  
  
शक्तिमुद्गरशूलानि वज्रं खड्गञ्च कुन्तकं ।  
शङ्खं चक्रं शलाकां च आयुधानि च पूजयेत् ॥१८५.०१०  
  
पशुञ्च काली कालीति जप्त्वा खड्गेन घातयेत् ।  
कालि कालि वज्रेश्वरि लौहदण्डायै नमः ॥१८५.०११  
  
तदुत्थं रुधिरं मांसं पूतनायै च नैर्ऋते ।  
वायव्यां पापराक्षस्यै चरक्यै नम ईश्वरे ॥१८५.०१२  
  
विदारिकायै चाग्नेय्यां महाकौशिकमग्नये ।  
तस्याग्रतो नृपः स्नायाच्छत्रुं पिष्टमयं हरेत् ॥१८५.०१३  
  
दद्यात्स्कन्दविशाखाभ्यां ब्राह्म्याद्या निशि ता यजेत् ।  
जयन्ती मङ्गला काली भद्रकाली कपालिनी ॥१८५.०१४  
  
दुर्गा शिवा क्षमा धात्री स्वाहा स्वधा नमोऽस्तु ते ।  
देवीं पञ्चामृतैः स्नाप्य पूजयेच्चार्हणादिना ॥१८५.०१५  
  
ध्वजादिरथयात्रादिबलिदानं वरादिकृत् ।१८५.०१६  
  
इत्याग्नेये महापुराणे नवमीव्रतानि नाम पञ्चाशीत्यधिकशततमोऽध्यायः ॥  
 