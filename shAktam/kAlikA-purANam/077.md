---
title: ०७७

---
॥ सप्तसप्ततितमोऽध्यायः ॥  
॥और्व्व उवाच॥  
ततस्तु कामरूपस्य वायव्यां त्रिपुरान्तकः।  
आत्मनो लिङ्गमतुलं जल्पीशाख्यं व्यदर्शयत्॥ ७७.१ ॥  
  
यत्र नन्दी समाराध्य महादेवं जगत्पतिम्।  
अभिन्नेन शरीरेण गाणपत्यमवाप्नुयात्॥ ७७.२ ॥  
  
नन्दिकुण्डं महाकुण्डं यत्र नन्दी पुराऽकरोत्।  
अभिषेकं लब्धवरं पीतं तोयमनुतमम्॥ ७७.३ ॥  
  
तत्र स्नात्वा च पीत्वा च कृतकृत्यो नरोत्तमः।  
हरस्य सदनं याति नन्दिनोऽपि महाश्रियः॥ ७७.४ ॥  
  
तस्यासन्ने महादेवीं नातिदूरे व्यवस्थिताम्।  
सिद्धेश्वरीं योनिरूपां महामायां जगन्मयीम्॥ ७७.५ ॥  
  
त्र्यम्बको दर्शयामास भैरवाय महात्मने।  
यत्र नन्दी महामायामाज्ञया शशिधारिणः॥ ७७.६ ॥  
  
स्तुतिभिर्नतिभिः पूज्य गाणपत्यमवाप्नुयात्।  
सुवर्णमानसस्तत्र नदमुख्यो मनोहरः॥ ७७.७ ॥  
  
नन्दिनोऽनुग्रहायाशु मानसाख्यं सरस्तु तत्।  
आगतं चाज्ञया शम्भोः पूर्वमेव तपस्यतः॥ ७७.८ ॥  
  
जटोद्भवा तत्र नदी हिमवत्प्रभवा शुभा।  
यस्यां स्नात्वा नरःपुण्यमाप्नोति जाह्नवीसमम्॥ ७७.९ ॥  
  
गौरीविवाहसमये सर्वैर्मातृगणैः कृतः।  
जलाभिषेको भर्गस्य जटाजूटेषु यः पुरा॥ ७७.१० ॥  
  
तैस्तोयैरभवद्यस्माज्जटोदाख्या नदी ततः।  
चैत्रे मासि सिताष्टम्यां स्नात्वा यस्यां नरो व्रजेत्॥ ७७.११ ॥  
  
पूर्णायुर्वै नरश्रेष्ठ शिवस्य सदनं प्रति।  
द्वापरस्य तु या गङ्गा त्रिःस्रोताख्या सरिद्वरा॥ ७७.१२ ॥  
  
हिमवत्प्रभवा शुद्धचन्द्रविम्बाद् विनिर्गता।  
यस्यां स्नात्वा महामाध्यां मातृयोनौ न जायते॥ ७७.१३ ॥  
  
चन्द्रसूर्यग्रहे स्नात्वा कैवल्यं प्राप्नुयान्नरः।  
सितप्रभा नाम नदी महादेवातारिता॥ ७७.१४ ॥  
  
हिमवत्प्रभवा सापि सिता दक्ष समुद्रगा।  
तस्यां दशहरायां तु दशम्यां शुक्लपक्षके॥ ७७.१५ ॥  
  
स्नात्वा विष्णुगृहे याति नरो वै मुक्तपातकः।  
नवतोया नाम नदी ततः पूर्वस्थिता पुरा॥ ७७.१६ ॥  
  
नवं नवं नवं नित्यं कुर्वन्ती सा पुनाति हि।  
नवतोया ततः प्रोक्ता हिमवत्प्रभवैव सा॥ ७७.१७ ॥  
  
तस्यां स्नात्वा महामाघ्यां नरो गच्छति देवताम्।  
सम्पूर्णं माघमासं तु स्नात्वा विष्णुगृहं व्रजेत्॥ ७७.१८ ॥  
  
तासां नदीनां तु पतिरगदो नाम वै नदः।  
पीठपूर्वो स्थितः पुण्यो ब्रह्मपादसमुद्भवः॥ ७७.१९ ॥  
  
हिमवत्प्रभवः सोऽपि देवगन्धर्वसेवितः।  
तत्र स्नात्वा च पीत्वा च नरो ब्रह्मगृहं व्रजेत्॥ ७७.२० ॥  
  
कार्तिकं सकलं मासं योऽगदाख्ये महानदे।  
पीठपूर्वे स्तितः पुणेये ब्रह्मपादसमुद्भवः॥  
हिमवत्प्रभवः सोऽपि देवगन्धर्वसेवितः।  
तत्र स्नात्वा च पीत्वा च नरो ब्रह्मगृहं व्रजेत्॥  
स्नानं करोति मनुजस्तस्य पुण्यफलं शृणु॥ ७७.२१ ॥  
  
इह लोके त्वरोगः स प्राप्य चैवोत्तमं सुखम्।  
शेषे ब्रह्मगृहं प्राप्य ततो मोक्षमवाप्नुयात्॥ ७७.२२ ॥  
  
नन्दिकुण्डे नरः स्नात्वा भक्तं कुर्यात् तदा निशि।  
ततः परस्मिन् दिवसे गच्छेज्जल्पीशमन्दिरम्॥ ७७.२३ ॥  
  
तत्र स्नात्वा महानद्यां जल्पीशं प्रतिपूज्य च।  
तस्यां निशि हविष्याशी संयतस्तां निशां नयेत्॥ ७७.२४ ॥  
  
ततोऽनुदिवसे प्राप्ते गच्छेत् सिद्धेश्वरीं शिवाम्।  
तां पूजयेत् तथाष्टम्यामुवासं तथाचरेत्॥ ७७.२५ ॥  
  
चतुर्भुजा तु सा देवी पीनोन्नतपयोधरा।  
सिन्दुरपुञ्जसङ्काशा धत्ते कर्त्री च खर्परम्॥ ७७.२६ ॥  
  
दक्षिणे बामबाहुभ्यामभीतिवरदायिनी।  
जटामण्डितशीर्षा च रक्तपद्मोपरिस्थिता॥ ७७.२७ ॥  
  
पञ्चाक्षरजपान्तादिर्मन्त्रेस्याः परिकीर्तितः।  
कामख्यातन्त्रमेवास्याः पूजने तन्त्रमीरितम्॥ ७७.२८ ॥  
  
एवं कृत्वा नरो धीरः पुनर्योनौ न जायते।  
जामदग्न्यभयाद् भीताः क्षत्रियाः पूर्वमेव ये॥ ७७.२९ ॥  
  
म्लेच्छच्छद्माण्युपादाय जल्पीशं शरणं गताः।  
ते म्लेच्छवाचः सततमार्यवाचश्च सर्वदा॥ ७७.३० ॥  
  
जल्पीशं सेवमानास्ते गोपायन्ति च तं हरम्।  
त एव तु गणास्तस्य महाराजमनोहराः॥ ७७.३१ ॥  
  
तोषयित्वा तथा सर्वान् जल्पीशं पूजयेन्नरः।  
वरदाभयहस्तोऽयं द्विभुजः कुन्दसन्निभः॥ ७७.३२ ॥  
  
तत्पुरुषस्य तु मन्त्रेण पूजयेद् देवमुत्तमम्।  
एवं पुण्यकरः पीठो जल्पीशस्य महात्मनः।  
एवं ज्ञात्वा नरो याति शङ्करस्य पुरं प्रति॥ ७७.३३ ॥  
  
॥ इति श्रीकालिकापुराणे सप्तसप्ततितमोऽध्यायः॥ ७७ ॥