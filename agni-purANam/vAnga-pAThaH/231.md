---
title: २३१

---
पुष्कर उवाच  
तिष्ठतो गमने प्रश्ने पुरुषस्य शुभाशुभं ।  
निवेदयन्ति शकुना देशस्य नगरस्य च ॥ २३१.१ ॥  
  
सर्वः पापफलो दीप्तो निर्द्दिष्टो दैवचिन्तकैः ।  
शान्तः शुभफलश्चैव दैवज्ञैः समुदाहृतः ॥ २३१.२ ॥  
  
षट्‌प्रकारा विनिर्दिष्टाः शकुनानाञ्च दीप्तयः ।  
वेलादिग्देशकरणरुतजातिविभेदतः ॥ २३१.३ ॥  
  
पूर्वा पूर्वा च विज्ञेया सा तेषां बलवत्तरा ।  
दिवाचरो रात्रिचरस्तथा रात्रौ दिवाचरः ॥ २३१.४ ॥  
  
क्रूरेषु दीप्ता विज्ञेया ऋक्षलग्नग्रहादिषु ।  
धूमिता सा तु विज्ञेया याङ्गमिष्यति भास्करः ॥ २३१.५ ॥  
  
यस्यां स्थितः सा ज्वलिता मुक्ता चाङ्गारिणी मता ।  
एतास्तिस्रः स्मृता दीप्ताः पञ्च शान्तास्तथापराः ॥ २३१.६ ॥  
  
दीप्तायान्दिशि दिग्दीप्तं शकुनं परिकीर्त्तितं ।  
ग्रामेऽरण्या वने ग्राम्यास्तथा निन्दितपादपः ॥ २३१.७ ॥  
  
देशे चैवाशुभे ज्ञेयो देशदीप्तो द्विजोत्तमः ।  
क्रियादीप्तो विनिर्द्दिष्टः स्वजात्यनुचितक्रियः ॥ २३१.८ ॥  
  
रुतदीप्तश्च कथितो भिन्नभैरवनिस्वनः ।  
जातिदीप्तस्तथा ज्ञेयः केवलं मांसभोजनः ॥ २३१.९ ॥  
  
दीप्ताच्छान्तो विनिर्दिष्टः सर्वैर्भेदैः प्रयत्नतः ।  
मिश्रैर्मिश्रो विनिर्दिष्टस्तस्य वाच्यं फलाफलं ॥ २३१.१० ॥  
  
गोश्वोष्ट्रगर्द्दभश्वानः सारिका गृहगोधिका ।  
चटका भासकूर्माद्याः कथिता ग्रामवासिनः ॥ २३१.११ ॥  
  
अजाविशुकनागेन्द्राः कोलो महिषवायसौ ।  
ग्राम्यारण्या विनिर्द्दिष्टाः सर्वेऽन्ये वनगोचराः१ ॥ २३१.१२ ॥  
  
मार्जारकुक्कुटौ ग्राम्यौ तौ चैव वनगोचरौ ।  
तयोर्भवति विज्ञानं नित्यङ्क वै रूपभेदतः ॥ २३१.१३ ॥  
  
गोकर्णशिखिचक्राह्वखरहारीतवायसाः ।  
कुलाहकुक्कुभश्येनफेरुखञ्जनवानराः ॥ २३१.१४ ॥  
  
शतघ्नचटकश्यामचासश्येनकपिञ्जलाः ।  
तित्तिरिः शतपत्रञ्च कपोतश्च तथा त्रयः ॥ २३१.१५ ॥  
  
खञ्जरीटकदात्यूहशुकराजीवकुक्कुटाः ।  
भारद्वाजश्च सारङ्ग इति ज्ञेया दिवाचराः ॥ २३१.१६ ॥  
  
वागुर्युलूकशरभक्रौञ्चाः शशककच्छपाः ।  
लोमासिकाः पिङ्गलिकाः कथिता रात्रिगोचराः ॥ २३१.१७ ॥  
  
हंसाश्च मृगमार्जारनकुलर्क्षभुजङ्गमाः ।  
वृक्कारिसिंहव्याघ्रोष्ट्रग्रामशूकरमानुषाः ॥ २३१.१८ ॥  
  
श्वाविद्‌वृषभगोमायुवृककोकिलसारसाः ।  
तुरङ्गकौपीननरा गोधा ह्युभयचारिणः ॥ २३१.१९ ॥  
  
बलप्रस्थानयोः सर्वे पुरस्तात्सङ्घचारिणः ।  
जथावहा विनिर्दिष्टाः पश्चान्निधनकारिणः ॥ २३१.२० ॥  
  
गृहाद्‌गम्य यदा चासो व्याहरेत् पुरतः स्थितः ।  
नृपावमानं वदति वामः कलहभोजने ॥ २३१.२१ ॥  
  
याने तद्दर्शनं शस्तं सव्यमङ्गस्य वाप्यथ ।  
चौरैर्मोषमथाख्याति मयूरो भिन्ननिस्वनः ॥ २३१.२२ ॥  
  
प्रयातस्याग्रतो राम मृगः प्राणहरो भवेत् ।  
ऋक्षाखुजम्बुकव्याघ्रसिंहमार्जारगर्दभाः ॥ २३१.२३ ॥  
  
प्रतिलोमास्तथा राम खरश्च विकृतस्वनः  
वामः कपिञ्जलः श्रेष्ठस्तथा दक्षिणसंस्थितः ॥ २३१.२४ ॥  
  
पृष्ठतो निन्दितफलस्तित्तिरिस्तु न शस्यते ।  
एणा वराहाः पृषता वामा भूत्वा तु दक्षिणाः ॥ २३१.२५ ॥  
  
भचवन्त्यर्थकरा नित्यं विपरीता विगर्हिताः ।  
वृषाश्वजम्बुकव्याघ्राः सिंहमार्जारगर्दभाः२ ॥ २३१.२६ ॥  
  
वाञ्छितार्थकरा ज्ञेया दक्षइणाद्वामतो गताः ।  
शिवा श्यामाननाच्छूच्छूः पिङ्गला गृहगोधिका ॥ २३१.२७ ॥  
  
शूकरी परपुष्टा च पुन्नामानश्च वामतः ।  
स्त्रीसञ्‌ज्ञा भासकारूषकपिश्रीकर्णच्छित्कराः ॥ २३१.२८ ॥  
  
कपिश्रीकर्णपिप्यीका३ रुरुश्येनाश्च दक्षिणाः ।  
जातोक्षाहिशशक्रोडगोधानां कीर्त्तनं शुभं ॥ २३१.२९ ॥  
  
ततः सन्दर्शनं नेष्टं प्रतीपं वानरर्क्षंयोः ।  
कार्य्यकृद्‌बली शकुनः प्रस्थितस्य हि योऽन्वहं ॥ २३१.३० ॥  
  
भवेत्तस्य फलं वाच्यं तदेव दिवसं बुधैः ।  
मत्ता भक्ष्यार्थिनो बाला वैरसक्तास्तथैव च ॥ २३१.३१ ॥  
  
सीमान्तमभ्यन्तरिता विज्ञेया निष्फला द्विज ।  
एकद्वित्रिचतुर्भिस्तु शिवा धन्या रुतैर्भवेत् ॥ २३१.३२ ॥  
  
पञ्चभिश्च तथा षड्‌भिरधन्या परिकीर्त्तिता ।  
सप्तभिश्च तथा धन्या निष्फला परतो भवेत् ॥ २३१.३३ ॥  
  
नृणां रोमाञ्चजननी वाहनानां भयप्रदा ।  
ज्वालानला सूर्य्यमुखी विज्ञेया भयवर्द्धनी ॥ २३१.३४ ॥  
  
प्रथमं सारङ्गे दृष्टे शुभे देशे शुभं भवेत् ।  
संवत्सरं मनुष्यस्य अशुभे च शुभं तथा ॥ २३१.३५ ॥  
  
तथाविधन्नरः पश्येत्सारङ्गं प्रथमेऽहनि ।  
आत्मनश्च तथात्वेन ज्ञातव्यं वत्सरं फलं ॥ २३१.३६ ॥  
  
इत्यादिमहापुराणे आग्नेये शकुनानि नामैकत्रिशदधिकद्विशततमोऽध्यायः ॥