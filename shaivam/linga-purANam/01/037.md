---
title: ०३७

---
सनत्कुमार उवाच॥  
भवान्कथमनुप्राप्तो महादेवमुमापतिम्॥  
श्रोतुमिच्छामि तत्सर्वं वक्तुमर्हसि मे प्रभो॥ ३७.१ ॥  
  
शैलादिरुवाच॥  
प्रजाकामः शिलादोभूत्पिता मम महामुने॥  
सोप्यन्धः सुचिरं कालं तपस्तेपे सुदुश्चरम्॥ ३७.२ ॥  
  
तपतस्तस्य तपसा सन्तुष्टो वज्रधृक् प्रभुः॥  
शिलादमाह तुष्टोस्मि वरयस्व वरानिति॥ ३७.३ ॥  
  
ततः प्रणम्य देवेशं सहस्राक्षं सहामरैः॥  
प्रोवाच मुनिशार्दूल कृताञ्जलिपुटो हरिम्॥ ३७.४ ॥  
  
शिलाद उवाच॥  
भगवन्देवतारिघ्न सहस्राक्ष वरप्रद॥  
अयोनिजं मृत्युहीनं पुत्रमिच्छामि सुव्रत॥ ३७.५ ॥  
  
शक्र उवाच॥  
पुत्रं दास्यामि विप्रर्षे योनिजं मृत्युसंयुतम्॥  
अन्यता ते न दास्यामि मृत्युहीना न सन्ति वै॥ ३७.६ ॥  
  
न दास्यति सुतं तेऽत्र मृत्युहीनमयोनिजम्॥  
पितामहोपि भगवान्किमुतान्ये महामुने॥ ३७.७ ॥  
  
सोपि देवः स्वयं ब्रह्मा मृत्युहीनो न चेश्वरः॥  
योनिजश्च महा तेजाश्चाण्डजः पद्मसम्भवः॥ ३७.८ ॥  
  
महेश्वराङ्गजश्चैव भवान्यास्तनयः प्रभुः॥  
तस्याप्यायुः समाख्यातं परार्धद्वयसम्मितम्॥ ३७.९ ॥  
  
कोटिकोटिसहस्राणि अहर्भूतानि यानि वै॥  
समतीतानि कल्पानां तावच्छेषा परत्र ये॥ ३७.१೦ ॥  
  
तस्मादयोनिजे पुत्रे मृत्युहीने प्रयत्नतः॥  
परित्यजाशां विप्रेन्द्र गृहाणात्मसमं सुतम्॥ ३७.११ ॥  
  
शैलादिरुवाच॥  
तस्य तद्वचनं श्रुत्वा पिता मे लोकविश्रुतः॥  
शिलाद इति पुण्यात्मा पुनः प्राह शचीपतिम्॥ ३७.१२ ॥  
  
शिलाद उवाच॥  
भगवन्नण्डयोनित्वं पद्मयोनित्वमेव च॥  
महेश्वराङ्गयोनित्वं श्रुतं वै ब्रह्मणो मया॥ ३७.१३ ॥  
  
पुरा महेन्द्रदायादाद्गदतश्चास्य पूर्वजात्॥  
नारदाद्वै महाबाहो कथमत्राशु नो वद॥ ३७.१४॥  
  
दाक्षायणी सा दक्षोपि देवः पद्मोद्भवात्मजः॥  
पौजी कनकगर्भस्य कथं तस्याः सुतो विभुः॥ ३७.१५ ॥  
  
शक्र उवाच॥  
स्थाने संशयितुं विप्र तव वक्ष्यामि कारणम्॥  
कल्पे तत्पुरुषे वृत्तं ब्रह्मणः परमेष्ठिनः॥ ३७.१६ ॥  
  
ससर्ज सकलं ध्यात्वा ब्रह्माणं परमेश्वरः॥  
जनार्दनो जगन्नाथः कल्पे वै मेघवाहने॥ ३७.१७ ॥  
  
दिव्यं वर्षसहस्रं तु मेघो भूत्वावहद्धरम्॥  
नारायणो महादेवं बहुमानेन सादरम्॥ ३७.१८ ॥  
  
दृष्ट्वा भावं महादेवो हरेः स्वात्मनि शङ्करः॥  
प्रददौ तस्य सकलं स्रष्टुं वै ब्रह्मणा सह॥ ३७.१९ ॥  
  
तदा तं कल्पमाहुर्वै मेघवाहनसञ्ज्ञया॥  
हिरण्यगर्भस्तं दृष्ट्वा तस्य देहोद्भवस्तदा॥ ३७.२೦ ॥  
  
जनार्दनसुतः प्राह तपसा प्राप्य शङ्करम्॥  
तव वामाङ्गजो विष्णुर्दक्षिणाङ्गभवो ह्यहम्॥ ३७.२१ ॥  
  
मया सह जगत्सर्वं तथाप्यसृजदच्युतः॥  
जगन्मयोवहद्यस्मान्मेघो भूत्वा दिवानिशम्॥ ३७.२२ ॥  
  
भवन्तमवहद्विष्णुर्देवदेवं जगद्गुरुम्॥  
नारायणादपि विभो भक्तोहं तव शङ्कर॥ ३७.२३ ॥  
  
प्रसीद देहि मे सर्वं सर्वात्मत्वं तव प्रभो॥  
तदाथ लब्ध्वा भगवान् भवात्सर्वात्मतां क्षणात्॥ ३७.२४ ॥  
  
त्वरमाणोथ सङ्गम्य ददर्श पुरुषोत्तमम्॥  
एकार्णवालये शुभ्रे त्वन्धकारे सुदारुणे॥ ३७.२५ ॥  
  
हेमरत्नचिते दिव्ये मनसा च विनिर्मिते॥  
दुष्प्राप्ये दुर्जनैः पुण्यैः सनकाद्यैरगोचरे॥ ३७.२६ ॥  
  
जगदावासहृदयं ददर्श पुरुषं त्वजः॥  
अनन्त भोगशय्यायां शायिनं पङ्कजेक्षणम्॥ ३७.२७ ॥  
  
शङ्खचक्रगदापद्मं धारयन्तं चतुर्भुजम्॥  
सर्वाभरणसंयुक्तं शशिमण्डलसन्निभम्॥ ३७.२८ ॥  
  
श्रीवत्स लक्षणं देवं प्रसन्नास्यं जनार्दनम्॥  
रमामृदुकराम्भोजस्पर्शरक्तपदाम्बुजम्॥ ३७.२९ ॥  
  
परमात्मानमीशानं तमसा कालरूपिणम्॥  
रजसा सर्वलोकानां सर्गलीलाप्रवर्तकम्॥ ३७.३೦ ॥  
  
सत्त्वेन सर्वभूतानां स्थापकं परमेश्वरम्॥  
सर्वात्मानं महात्मानं परमात्मानमीश्वरम्॥ ३७.३१ ॥  
  
क्षीरार्णवेऽमृतमये शायिनं योगनिद्रया॥  
तं दृष्ट्वा प्राह वै ब्रह्मा भगवन्तं जनार्दनम्॥ ३७.३२ ॥  
  
ग्रसामि त्वां प्रसादेन यथापूर्वं भवानहम्॥  
स्मयमानस्तु भगवान् प्रतिबुध्य पितामहम्॥ ३७.३३ ॥  
  
उदैक्षत महाबाहुः स्मितमीषच्चकार सः॥  
विवेश चाण्डजं तं तु ग्रस्तस्तेन महात्मना॥ ३७.३४ ॥  
  
ततस्तं चासृजद्ब्रह्म भ्रुवोर्मध्येन चाच्युतम्॥  
सृष्टस्तेन हरिः प्रेक्ष्य स्थितस्तस्याथ सन्निधौ॥ ३७.३५ ॥  
  
एतस्मिन्नन्तरे रुद्रः सर्वदेवभवोद्भवः॥  
विकृतं रूपमास्थाय पुरा दत्तवरस्तयोः॥ ३७.३६ ॥  
  
आगच्छद्यत्र वै विष्णुर्विश्वात्मा परमेश्वरः॥  
प्रसादमतुलं कर्तुं ब्रह्मणश्च हरेः प्रभुः॥ ३७.३७ ॥  
  
ततः समेत्य तौ देवौ सर्वदेवभवोद्भवम्॥  
अपश्यतां भवं देवं कालाग्निसदृशं प्रभुम्॥ ३७.३८ ॥  
  
तौ तं तुष्टुवतुश्चैव शर्वमुग्रं कपर्दिनम्॥  
प्रणेमतुश्च वरदं बहुमानेन दूरतः॥ ३७.३९ ॥  
  
भवोपि भगवान् देवमनुगृह्य पितामहम्॥  
जनार्दनं जगन्नाथस्तत्रैवान्तरधीयत॥ ३७.४೦ ॥  
  
इति श्रीलिङ्गमहापुराणे पूर्वभागे ब्रह्मणो वरप्रदानं नाम सप्तत्रिंशोऽध्यायः॥ ३७ ॥