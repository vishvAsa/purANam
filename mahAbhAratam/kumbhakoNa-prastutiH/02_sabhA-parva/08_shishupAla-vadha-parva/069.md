---
title: ०६९ उत्पातदर्शनम्

---
अध्यायः 069

शिशुपाले सन्नद्धे सति उत्पातदर्शनेन युधिष्ठिरस्य प्रश्ने नारदेन तत्तदुत्पातानां विशिष्य फलकथनम् ॥ 1 ॥

वैशम्पायन उवाच ॥	001  
ततो युद्धाय सन्नद्धं चेदिराजं युधिष्ठिरः ।	001a  
दृष्ट्वा मतिमतां श्रेष्ठो नारदं समुवाच ह ॥	001c  
युधिष्ठिर उवाच ॥	002  
अन्तरिक्षे च भूमौ च न तेऽस्त्यविदितं क्वचित् ।	002a  
यानि राजविनाशाय भौमानि च खगानि च ॥	002c  
निमित्तानीह जायन्ते उत्पाताश्च पृथग्विधाः ।	003a  
एतदित्छामि कार्त्स्न्येन श्रोतुं त्वत्तो महामुने ॥	003c  
वैशम्पायन उवाच ।	004  
इत्येवं मितमान्विप्रः कुरुराजस्य धीमतः ।	004a  
पृच्छतः सर्वमव्यग्रमाचचक्षे महायशाः ॥	004c  
नारद उवाच ॥	005  
पराक्रमं च मार्गं च सन्निपातं समुच्छ्रयम् ।	005a  
आरोहणं कुरुश्रेष्ठ अन्योन्यं प्रतिसर्पणम् ॥	005c  
रश्मीनां व्यतिसंसर्गं व्यायामं वृत्तिपीडनम् ।	006a  
दर्शनादर्शनं चैव अदृश्यानां च दर्शनम् ॥	006c  
हानिं वृद्धिं च ह्रासं च वर्णस्थानं बलाबलम् ।	007a  
सर्वमेतत्परीक्षेत ग्रहाणां ग्रहकोविदः ॥	007c  
भौमाः पूर्वं प्रवर्तन्ते खेचराश्च ततः परम् ।	008a  
उत्पद्यन्ते च लोकेऽस्मिन्नुत्पाता देवनिर्मिताः ॥	008c  
यदा तु सर्वभूतानां छाया न परिवर्तते ।	009a  
अपरेण गते सूर्ये तत्पराभवलक्षणम् ॥	009c  
अच्छाये विमलच्छाया प्रतिच्छायेव दृश्यते ।	010a  
यत्र चैत्यकवृक्षाणां तत्र विद्यान्महद्भयम् ॥	010c  
शीर्णपर्णप्रवालाश्च शुष्कपर्णाश्च चैत्यकाः ।	011a  
अपभ्रष्टप्रवालाश्च तत्राभावं विनिर्दिशेत् ॥	011c  
स्निग्धपर्णप्रवालाश्च दृश्यन्ते यत्र चैत्यकाः ।	012a  
ईहमानाश्च वृक्षाश्च भावस्तत्र न संशयः ॥	012c  
पुष्पे पुष्पं प्रजायेत फले वा फलमाश्रितम् ।	013a  
राजा वा राजमात्रो वा मरणायोपपद्यते ॥	013c  
प्रावृट्छरदि हेमन्ते वसन्ते वापि सर्वशः ।	014a  
आकालिकं पुष्पफलं राष्ट्रक्षोभं विनिर्दिशेत् ॥	014c  
नदीनां स्त्रोतसोऽकाले द्योतयन्ति महाभयम् ।	015a  
वनस्पतिः पूज्यमानः पूजितोऽपूजितोऽपि वा ॥	015c  
यदा भज्येत वातेन भिद्यते नमितोऽपि वा ।	016a  
अग्निवायुभयं विद्याच्छ्रेष्ठो वापि विनश्यति ॥	016c  
दिशः सर्वाश्च दीप्यन्ते जायन्ते राजविभ्रमाः ।	017a  
भिद्यमानो यदा वृक्षो निनदेच्चापि पातितः ।	017c  
सह राष्ट्रं च पतितं नतं वृक्षं प्रपातयेत् ॥	017e  
अथैनं छेदयेत्कश्चित्प्रतिक्रुद्धो वनस्पतिः ।	018a  
छेत्ता भेत्ता पतिश्चैव क्षिप्रमेव नशिष्यति ॥	018c  
देवतानां च पतनं मण्टपानां च पातनम् ।	019a  
अचलानां प्रकम्पश्च तत्पराभवलक्षणम् ॥	019c  
निशि चेन्द्रधनुर्दृष्टं ततोपि च महद्भयम् ।	020a  
तद्द्रष्टरेव भीतिः स्यान्नान्येषां भरतर्षभ ॥	020c  
रात्राविन्द्रधनुर्दृष्ट्वा तद्राष्ट्रं परिवर्जयेत् ॥	021ac  
अर्चा यत्र प्रनृत्यन्ति नदन्ति च हसन्ति च ।	022a  
उन्मीलन्ति निमीलन्ति राष्ट्रक्षोभं विनिर्दिशेत् ॥	022c  
शिला यदि प्रसिञ्चन्ति स्नेहांश्चोदकसम्भवान् ।	023a  
अन्यद्वा विकृतं किञ्चित्तद्भयस्य निदर्शनम् ॥	023c  
म्रियन्ते वा महामात्रा राजा सपरिवारकः ।	024a  
पुरस्य वा भवेद्व्याधी राष्ट्रे देशे च विभ्रमाः ॥	024c  
देवतानां यदाऽऽवासे राज्ञां वा यत्र वेश्मनि ।	025a  
भाण्डागारायुधागारे निविशेत यदा मधु ॥	025c  
सर्वं तदा भवेत्स्थानं हन्यमानं बलीयसा ।	026a  
आगन्तुकं भयं तत्र भवेदित्येव निर्दिशेत् ॥	026c  
पादपश्चैव यो यत्र रक्तं स्रवति शोणितम् ।	027a  
दन्ताग्रात्कुञ्जरो वापि शृङ्गाद्वा वृषभस्तथा ॥	027c  
पादपाद्राष्ट्रिविभ्रंशः कुञ्जराद्राजविभ्रमः ।	028a  
गोब्राह्मणविनाशः स्याद्वृषभस्येति निर्दिशेत् ॥	028c  
छत्रं नरपतेर्यत्र निपतेत्पृथिवीतले ।	029a  
सराष्ट्रो नृपती राजन्क्षिप्रमेव विनश्यति ॥	029c  
देवागारेषु वा यत्र राज्ञो वा यत्र वेश्मनि ।	030a  
विकृतं यदि दृश्येत नागावासेषु वा पुनः ॥	030c  
तस्य देशस्य पीडा स्याद्राज्ञो जनपदस्य वा ।	031a  
अनावृष्टिभयं घोरमतिदुर्भिक्षमादिशेत् ॥	031c  
अर्चाया बाहुभङ्गेन गृहस्थानां भयं भवेत् ।	032a  
भग्ने प्रहरणे विद्यात्सेनापतिविनाशनम् ॥	032c  
आगन्तुका तु प्रतिमा स्थानं यत्र न विन्दति ।	033a  
अभ्यन्तरेण षण्मासाद्राजा त्यजति तत्पुरम् ॥	033c  
प्रदीर्यते मही यत्र विनदत्यपि पात्यते ।	034a  
म्रियते तत्र राजा च तत्र राष्ट्रं विनश्यति ॥	034c  
एणीपदान्वा सर्पान्वा डुण्डुभानथ दीप्यकान् ।	035a  
मण्डूको ग्रसते यत्र तत्र राजा विनश्यति ॥	035c  
अभिन्नं वाप्यपक्वं वा यत्रान्नमुपचीयते ।	036a  
जीर्यन्ते वा म्रियन्ते वा तदन्नं नोपभुञ्जते ॥	036c  
उदपाने च यत्रापो विवर्धन्ते युधिष्ठिर ।	037a  
स्थावरेषु प्रवर्तन्ते निर्गच्छेन्न पुनस्ततः ॥	037c  
अपादं वा त्रिपादं वा द्विशीर्षं वा चतुर्भुजम् ।	038a  
स्त्रियो यत्र प्रसूयन्ते ब्रूयात्तत्र पराभवम् ॥	038c  
अजैडकाः स्त्रियो गावो ये चान्ये च वियोनयः ।	039a  
विकृतानि प्रजायन्ते तत्र तत्र पराभवः ॥	039c  
नदी यत्र प्रतिस्रोता आवहेत्कलुषोदकम् ।	040a  
दिशश्च न प्रकाशन्ते तत्पराभवलक्षणम् ॥	040c  
एतानि च निमित्तानि यानि चान्यानि भारत ।	041a  
केशवादेव जायन्ते भौमानि च खगानि च ॥	041c  
चन्द्रादित्यौ ग्रहाश्चैव नक्षत्राणि च भारत ।	042a  
वायुरग्निस्तथा चापः पृथिवी च जनार्दनात् ॥	042c  
यस्य देशस्य हानिं वा वृद्धिं वा कर्तुमिच्छति ।	043a  
तस्मिन्देशे निमित्तानि तानि तानि करोत्ययम् ॥	043c  
सोसौ चेदिपतेस्तात विनाशं समुपस्थितम् ।	044a  
निवेदयति गोविन्दः स्वैरुपायैर्न संशयः ॥	044c  
इयं प्रचलिता भूमिरशिवा वान्ति मारुताः ।	045a  
राहुश्चाप्यपतत्सोममपर्वणि विशाम्पते ॥	045c  
सनिर्घाताः पतन्त्युल्कास्तमः सञ्जायते भृशम् ।	046a  
चेदिराजविनाशाय हरिरेष विजृम्भते ॥	046c  
वैशम्पायन उवाच ॥	047  
एवमुक्त्वा तु देवर्षिर्नारदो विरराम ह ॥	047ac  
ताभ्यां पुरुषसिंहाभ्यां तस्मिन्युद्ध उपस्थिते ।	048a  
ददृशुर्भूमिपालास्ते घोरानौत्पातिकान्बहून् ॥	048c  
तत्र वै दृश्यमानानां दिक्षु सर्वासु भारत ।	049a  
अश्रूयन्त तदा राजञ्छिवानामशिवा रवाः ॥	049c  
ररास च मही कृत्स्ना सवृक्षवनपर्वता ।	050a  
अपर्वणि च मध्याह्ने सूर्यं स्वर्भानुरग्रसत् ॥	050c  
ध्वजाग्रे चेदिराजस्य सर्वरत्नपरिष्कृते ।	051a  
अपतत्खाच्च्युतो गृध्रस्तीक्ष्णतुण्डः परन्तप ॥	051c  
आरण्यैः सहसा हृष्टा ग्राम्याश्च मृगपक्षिणः ।	052a  
चुक्रुशुर्भैरवं तत्र तस्मिन्युद्ध उपस्थिते ॥	052c  
एवमादीनि घोराणि भौमानि च खगानि च ।	053a  
औत्पातिकान्यदृश्यन्त सङ्क्रुद्धे शार्ङ्गधन्वनि ॥ ॥	053c  

इति श्रीमन्महाभारते सभापर्वणि शिशुपालवधपर्वणि एकोनसप्ततितमोऽध्यायः ॥ 69 ॥