---
title: २७७

---
अग्निरुवाच  
तुर्व्वसोश्च सुतो वर्गो गोभानुस्तस्य चात्मजः ।  
गोभानोरासीत् त्रैशानिस्त्रैशानेस्तु करन्धमः ॥ २७७.१ ॥  
  
करन्धमान्मरुत्तोभूऽद्‌दुष्मन्तस्तस्य चात्मजः ।  
दुष्मन्तस्य वरूथोऽभूद्‌गाण्डीरस्तु वरूथतः ॥ २७७.२ ॥  
  
गाण्डीराच्चैव गान्धारः पञ्च जानपदास्ततः ।  
गान्धाराः केरलाश्चोलाः पाण्ड्याः कोला महाबलाः ॥ २७७.३ ॥  
  
द्रुह्यस्तु वभ्रुसेतुश्च वभ्रुसेतोः पुरोवसुः ।  
ततो गान्धारा गान्धारैर्घर्म्मो घर्म्माद् घृतोऽभवत् ॥ २७७.४ ॥  
  
घृतात्तु विदुषस्तस्मात् प्रचेतास्तस्य वै शतम् ।  
आनद्रश्च सभानरश्चाक्षुपः परमेषुकः ॥ २७७.५ ॥  
  
सभानरात् कालानलः कालानलजसृञ्जयः ।  
पुरञ्जयः सृञ्जयस्य तत्पुत्रो जनमेजयः ॥ २७७.६ ॥  
  
तत्पुत्रस्तु महाशालस्तुत्पुत्रोऽभून्महामनाः ।  
तस्मादुशीनरो ब्रह्मन्नृगायान्तु तृगस्ततः ॥ २७७.७ ॥  
  
नरायान्तु नरश्चासीत् कृमिस्तु कृमितः सुतः ।  
दशायां सुब्रतो जज्ञे दृशद्वत्यां शिविस्तथा ॥ २७७.८ ॥  
  
शिवेः पुत्त्रास्तु चत्वारः पृथुदर्भश्च वीरकः ।  
कैकेयो भद्रकस्तेषां नाम्ना जनपदाः शुभाः ॥ २७७.९ ॥  
  
तितिक्षुरुशीनरजस्तितिक्षोस्च रुषद्रयः ।  
रुषद्रथादभूत्पैलः पैलाच्च सुतपाः सुतः ॥ २७७.१० ॥  
  
महायोगी बलिस्तस्मादह्गो वङ्गश्च मुख्यकः ।  
पुण्डुः कलिङ्गो बालोयो बलिर्योगी बलान्वितः ॥ २७७.११ ॥  
  
अङ्गाद्दधिवाहनोऽभूत तस्माद्दिविरथो नृपः ।  
दिविरथाद्धर्म्मरथस्तस्य चित्ररथः सुतः ॥ २७७.१२ ॥  
  
चित्ररथात्सत्यरथो लोमपादश्च तत्सुतः ।  
लोमपादाच्चतुरङ्गः पृथुलाक्षश्च तत्सुतः ॥ २७७.१३ ॥  
  
पृथुलाक्षाच्च चम्पोऽभूच्चम्पाद्धर्य्यङ्गकोऽभवत् ।  
हर्य्यङ्गाच्च भद्ररथो बृहत्कर्म्मा च तत्सुतः ॥ २७७.१४ ॥  
  
तस्मादभूद्‌वॄहद्भानुर्वृहद्भानोर्बृहात्मवान् ।  
तस्माज्जयद्रथो ह्यासीज्जयद्रथाद्‌वृहद्रथः ॥ २७७.१५ ॥  
  
वृहद्रथाद्विश्वजिच्च कर्णो विश्वजितोऽभवत् ।  
कर्णस्य वृषसेनस्तु पृथुसेनस्तदात्मजः ।  
  
एतेऽङ्गवंशजा भूपाः पूरोर्वंशं निबोध मे ॥ २७७.१६ ॥  
इत्यादिमहापुराणे आग्नेये राजवंशवर्णनं नाम सप्तसप्तत्यधिकद्विशततमोऽध्यायः ॥