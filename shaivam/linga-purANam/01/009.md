---
title: ००९

---
सूत उवाच॥  
आलस्यं प्रथमं पश्चाद्व्याधिपीडा प्रजायते॥  
प्रमादः संशयस्थाने चित्तस्येहानवस्थितिः॥ ९.१ ॥  
  
अश्रद्धादर्शनं भ्रान्तिर्दुःखं च त्रिविधं ततः॥  
दौर्मनस्यमयोग्येषु विषयेषु च योगता॥ ९.२ ॥  
  
दशधाभिप्रजायन्ते मुनेर्योगान्तरायकाः॥  
आलस्यं चाप्रवृत्तिश्च गुरुत्वात्कायचित्तयोः॥ ९.३ ॥  
  
व्याधयो धातुवैषम्यात् कर्मजा दोषजास्तथा॥  
प्रमादस्तु समावेस्तु साधनानामभावनम्॥ ९.४ ॥  
  
इदं वेत्युभयस्पृक्तं विज्ञानं स्थानसंशयः॥  
अनवस्थितचित्तत्वमप्रतिष्ठा हि योगिनः॥ ९.५ ॥  
  
लब्धायामपि भूमौ च चित्तस्य भवबन्धनात्॥  
अश्रद्धाभावरहिता वृत्तिर्वै साधनेषु च॥ ९.६ ॥  
  
साध्ये चित्तस्य हि गुरौ ज्ञानाचारशिवादिषु॥  
विपर्ययज्ञानमिति भ्रान्तिदर्शनमुच्यते॥ ९.७ ॥  
  
अनात्मन्यात्मविज्ञानमज्ञानात्तस्य सन्निधौ॥  
दुःखमाध्यात्मिकं प्रोक्तं तथा चैवाधिभौतिकम्॥ ९.८ ॥  
  
आधिदैविकमित्युक्तं त्रिविधं सहजं पुनः॥  
इच्छाविघातात्सङ्क्षोभश्चेतसस्तदुदाहृतम्॥ ९.९ ॥  
  
दौर्मनस्यं निरोद्धव्यं वैराग्येण परेण तु॥  
तमसा रजसा चैव संस्पृष्टं दुर्मनः स्मृतम्॥ ९.१० ॥  
  
तदा मनसि सञ्जातं दौर्मनस्यमिति स्मृतम्॥  
हठात्स्वीकरणं कृत्वा योग्यायोग्य विवेकतः॥ ९.११ ॥  
  
विषयेषु विचित्रेषु जन्तोर्विषयलोलता॥  
अन्तराया इति ख्याता योगस्यैते हि योगिनाम्॥ ९.१२ ॥  
  
अत्यन्तोत्साह युक्तस्य नश्यन्ति न च संशयः॥  
प्रनष्टेष्वन्तरायेषु द्विजाः पश्चाद्धि योगिनः॥ ९.१३ ॥  
  
उपसर्गाः प्रवर्तते सर्वे तेऽसिद्धिसूचकाः॥  
प्रतिभा प्रथमा सिद्धिर्द्वितीया श्रवणा स्मृता॥ ९.१४॥  
  
वार्ता तृतीया विप्रेन्द्रास्तुरीया चेह दर्शना॥  
आस्वादा पञ्चमी प्रोक्ता वेदना षष्ठिका स्मृता॥ ९.१५ ॥  
  
स्वल्पषट्सिद्धिसन्त्यागात्सिद्धिदाः सिद्धयो मुनेः॥  
प्रतिभा प्रतिभावृतिः प्रतिभाव इति स्थितिः॥ ९.१६ ॥  
  
बुद्धिर्विवेचना वेद्यं बुद्ध्यते बुद्धिरुच्यते॥  
सूक्ष्मे व्यवहितेतीते विप्रकृष्टे त्वनागते॥ ९.१७ ॥  
  
सर्वत्र सर्वदा ज्ञानं प्रतिभानुक्रमेण तु॥  
श्रवणात्सर्वशब्दानामप्रयत्नेन योगिनः॥ ९.१८ ॥  
  
ह्रस्वदीर्घप्लुतादीनां गुह्यानां श्रवणादपि॥  
स्पर्शस्याधिगमो यस्तु वेदना तूपपादिता॥ ९.१९ ॥  
  
दर्शनाद्दिव्यरूपाणां दर्शनं चाप्रयत्नतः॥  
संविद्दिव्यरसे तस्मिन्नास्वादो ह्यप्रयत्नतः॥ ९.२० ॥  
  
वार्ता च दिव्यगन्धानां तन्मात्रा बुद्धिसंविदा॥  
विन्दन्ते योगिनस्तस्मादाब्रह्मभुवनं द्विजाः॥ ९.२१ ॥  
  
जगत्यस्मिन् हि देहस्थं चतुःषष्टिगुणं समम्॥  
औपसर्गिकमेतेषु गुणेषु गुणितं द्विजाः॥ ९.२२ ॥  
  
सन्त्याज्यं सर्वथा सर्वमौपसर्गिकमात्मनः॥  
पैशाचे पार्थिवं चाप्यं राक्षसानां पुरे द्विजाः॥ ९.२३ ॥  
  
याक्षे तु तैजसं प्रोक्तं गान्धर्वे श्वसनात्मकम्॥  
ऐन्द्रे व्योमात्मकं सर्वं सौम्ये चैव तु मानसम्॥ ९.२४ ॥  
  
प्राजापत्ये त्वहङ्कारं ब्राह्मे बोधमनुत्तमम्॥  
आद्ये चाष्टौ द्वीतीये च तथा षोडशरूपकम्॥ ९.२५ ॥  
  
चतुर्विंशत्तृतीये तु द्वत्रिंशच्च चतुर्थके॥  
चत्वारिंशत् पञ्चमे तु भूतमात्रात्मकं स्मृतम्॥ ९.२६ ॥  
  
गन्धो रसस्तथा रूपं शब्दः स्पर्शस्तथैव च॥  
प्रत्येकमष्टधा सिद्धं पञ्चमेतच्छतक्रतोः॥ ९.२७ ॥  
  
तथाष्टचत्वारिंशच्च षट्पञ्चाशत्तथैव च॥  
चतुः षष्टिगुणं ब्राह्मं लभते द्विजसत्तमाः॥ ९.२८ ॥  
  
औपसर्गिकमाब्रह्मभुवनेषु परित्यजेत्॥  
लोकेष्वालोक्य योगेन योगवित्परमं सुखम्॥ ९.२९ ॥  
  
स्थूलता ह्रस्वता बाल्यं वार्धक्यं यौवनं तथा॥  
नानाजातिस्वरूपं च चतुर्भिर्देहधारणम्॥ ९.३० ॥  
  
पार्थिवांशं विना नित्यं सुरभिर्गन्धसंयुतः॥  
एतदष्टगुणं प्रोक्तमैश्वर्यं पार्थिवं महत्॥ ९.३१ ॥  
  
जले निवसनं यद्वद्भूम्यामिव विनिर्गमः॥  
इच्छेच्छक्तः स्वयं पातुं समुद्रमपि नातुरः॥ ९.३२ ॥  
  
यत्रेच्छति जगत्यस्मिंस्तत्रास्य जलदर्शनम्॥  
यद्यद्वस्तु समादाय भोक्तुमिच्छति कामतः॥ ९.३३ ॥  
  
तत्तद्रसान्वितं तस्य त्रयाणां देहधारणम्॥  
भाण्डं विनाथ हस्तेन जलपिण्डस्य धारणम्॥ ९.३४ ॥  
  
अव्रणत्वं शरीरस्य पार्थिवेन समन्वितम्॥  
एतत् षोडशकं प्रोक्तमाप्यमैश्वर्यमुत्तमम्॥ ९.३५ ॥  
  
देहादग्निविनिर्माणं तत्तापभयवर्जितम्॥  
लोकं दग्धमपीहान्यददग्धं स्वविधानतः॥ ९.३६ ॥  
  
जलमध्ये हुतवहं चाधाय परिरक्षणम्॥  
अग्निनिग्रहणं हस्ते स्मृतिमात्रेण चागमः॥ ९.३७ ॥  
  
भस्मीभूतविनिर्माणं यथापूर्वं सकामतः॥  
द्वाभ्यां रूपविनिष्पत्तिर्विना तैस्त्रिभिरात्मनः॥ ९.३८ ॥  
  
चतुर्विंशात्मकं ह्येतत्तैजसं मुनिपुङ्गवाः॥  
मनोगतित्वं भूतानामन्तर्निवसनं तथा॥ ९.३९ ॥  
  
पर्वतादिमहाभारस्कन्धेनोद्वहनं पुनः॥  
लघुत्वं च गुरुत्वं च पाणिभ्यां वायुधारणम्॥ ९.४० ॥  
  
अङ्गुल्यग्रनिघातेन भूमेः सर्वत्र कम्पनम्॥  
एकेन देहनिष्पत्तिर्वातैश्वर्य स्मृतं बुधैः॥ ९.४१ ॥  
  
छायाविहीननिष्पत्तिरिन्द्रियाणां च दर्शनम्॥  
आकाशगमनं नित्यमिन्द्रियार्थैः समन्वितम्॥ ९.४२ ॥  
  
दूरे च शब्दग्रहणं सर्वशब्दावगाहनम्॥  
तन्मात्रलिङ्गग्रहणं सर्वप्राणिनिदर्शनम्॥ ९.४३ ॥  
  
ऐन्द्रमैश्वर्यमित्युक्तमेतैरुक्तः पुरातनः॥  
यताकामोपलब्धिश्च यथाकाम विनिर्गमः॥ ९.४४ ॥  
  
सर्वत्राभिभवश्चैव सर्वगुह्यनिदर्शनम्॥  
कामानुरूपनिर्माणं वशित्वं प्रियदर्शनम्॥ ९.४५ ॥  
  
संसारदर्शनं चैव मानसं गुणलक्षणम्॥  
छेदनं ताडनं बन्धं संसारपरिवर्तनम्॥ ९.४६ ॥  
  
सर्वभूतप्रसादश्च मृत्युकालजयस्तथा॥  
प्राजापत्यमिदं प्रोक्तमाहङ्कारिकमुत्तमम्॥ ९.४७ ॥  
  
अकारणजगत्सृष्टिस्तथानुग्रह एव च॥  
प्रलयश्चाधिकारश्च लोकवृत्तप्रवर्तनम्॥ ९.४८ ॥  
  
असादृश्यमिदं व्यक्तं निर्माणं च पृथक्पृथक्॥  
संसारस्य च कर्तृत्वं ब्राह्ममेतदनुत्तमम्॥ ९.४९ ॥  
  
एतावत्तत्त्वमित्युक्तं प्राधान्यं वैष्णवं पदम्॥  
ब्रह्मणा तद्गुणं शक्यं वेत्तुमन्यैर्न शक्यते॥ ९.५० ॥  
  
विद्यते तत्परं शैवं विष्णुना नावगम्यते॥  
असङ्ख्येयगुणं शुद्धं को जानीयाच्छिवात्मकम्॥ ९.५१ ॥  
  
व्युत्थाने सिद्धयश्चैता ह्युपसर्गाश्च कीर्तिताः॥  
निरोद्धव्याः प्रयत्नेन वैराग्येण परेण तु॥ ९.५२ ॥  
  
नाशातिशयतां ज्ञात्वा विषयेषु भयेषु च॥  
अश्रद्धया त्यजेत्सर्वं विरक्त इति कीर्तितः॥ ९.५३ ॥  
  
वैतृष्ण्यं पुरुषे ख्यातं गुणवैतृष्ण्यमुच्यते॥  
वैराग्येणैव सन्त्याज्याः सिद्धयश्चौपसर्गिकाः॥ ९.५४ ॥  
  
औपसर्गिकमाब्रह्मभुवनेषु परित्यजेत्॥  
निरुद्ध्यैव त्यजेत्सर्वं प्रसीदति महेश्वरः॥ ९.५५ ॥  
  
प्रसन्ने विमला मुक्तिर्वैराग्येण परेण वै॥  
अथवानुग्रहार्थं च लीलार्थं वा तदा मुनिः॥ ९.५६ ॥  
  
अनिरुद्ध्य विचेष्टेद्यः सोप्येवं हि सुखी भवेत्॥  
क्वचिद्भूमिं परित्यज्य ह्याकाशे क्रीडते श्रिया॥ ९.५७ ॥  
  
उद्गिरेच्च क्वचिद्वेदान् सूक्ष्मानर्थान् समासतः॥  
क्वचिच्छ्रुते तदर्थेन श्लोकबन्धं करोति सः॥ ९.५८ ॥  
  
क्वचिद्दण्डकबन्धं तु कुर्याद्बन्धं सहस्रशः॥  
मृगपक्षिसमूहस्य रुतज्ञानं च विन्दति॥ ९.५९ ॥  
  
ब्रह्माद्यं स्थावरान्तं च हस्तामलकवद्भवेत्॥  
बहुनात्र किमुक्तेन विज्ञानानि सहस्रशः॥ ९.६० ॥  
  
उत्पद्यन्ते मुनिश्रेष्ठा मुनेस्तस्य महात्मनः॥  
अभ्यासेनैव विज्ञानं विशुद्धं च स्थिरं भवेत्॥ ९.६१ ॥ (९.६२)  
  
तेजोरूपाणि सर्वाणि सर्वं पश्यति योगवित्॥  
देवबिम्बान्यनेकानि विमानानि सहस्रशः॥ ९.६२ ॥ (९.६३)  
  
पश्यति ब्रह्मविष्ण्वीन्द्रयमाग्निवरुणादिकान्॥  
ग्रहनक्षत्रताराश्च भुवनानि सहस्रशः॥ ९.६३ ॥ (९.६४)  
  
पातालतलसंस्थाश्च समाधिस्थः स पश्यति॥  
आत्मविद्याप्रदीपेन स्वस्थेनाचलनेन तु॥ ९.६४ ॥ (९.६५)  
  
प्रसादामृतपूर्णेन सत्त्वपात्रस्थितेन तु॥  
तमो निहत्य पुरुषः पश्यति ह्यात्मनीश्वरम्॥ ९.६५ ॥  
  
तस्य प्रसादाद्धर्मश्च ऐश्वर्यं ज्ञानमेव च॥  
वैराग्यमपवर्गश्च नात्र कार्या विचारणा॥ ९.६६ ॥  
  
न शक्यो विस्तरो वक्तुं वर्षाणामयुतैरपि॥  
योगे पाशुपते निष्ठा स्थातव्यं च मुनीश्वराः॥ ९.६७ ॥  
  
इति श्रीलिङ्गपुराणे पूर्वभागे योगान्तरायकथनं नाम नवमोऽध्यायः॥ ९ ॥