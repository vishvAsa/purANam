+++
title = "०४३ कौसल्याक्रोशः"
title_english = "043 Lamentation of Kausalya"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-043-Kousalya_Kroshaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/043_kausalyAkroshaH.md">
<details><summary><h3>IITK ...{Loading}...</h3></summary>

Lamentations of Kausalya.



#### श्लोकः
##### मूलम्
ततः समीक्ष्य शयने सन्नं शोकेन पार्थिवम्।  
कौशल्या पुत्रशोकार्ता तमुवाच महीपतिम्॥2.43.1॥

##### शब्दार्थः
ततः then, पुत्रशोकार्ता struck by grief on account of her son's departure, कौशल्या  Kausalya, शयने on the couch, शोकेन due to grief, सन्नम् exhausted, पार्थिवम् king, समीक्ष्य having gazed, तं महीपतिम् to that lord of the world, Dasaratha, उवाच said.

##### आङ्ग्लानुवादः
Struck by the grief of her son's departure, Kausalya looked at the king who lay on the couch completely exhausted and said to him.



#### श्लोकः
##### मूलम्
राघवे नरशार्दूले विषमुप्त्वाहिजिह्मगा।  
विचरिष्यति कैकेयी निर्मुक्तेव हि पन्नगी॥2.43.2॥

##### शब्दार्थः
अहिजह्मगा moving obliquely like a serpent, कैकेयी Kaikeyi, नरशार्दूले tiger (best) among men, राघवे in Rama, विषम् venom, उप्त्वा having sown out, निर्मुक्ता casting off the slough, पन्नगी इव like a sheserpent, विचरिष्यति will wander about.

##### आङ्ग्लानुवादः
Moving crookedly like a snake, Kaikeyi has released her venom on Rama, the best among men. Now she will move about freely like a sheserpent that has cast off its slough.



#### श्लोकः
##### मूलम्
विवास्य रामं सुभगा लब्धकामा समाहिता।  
त्रासयिष्यति मां भूयो दुष्टाहिरिव वेश्मनि॥2.43.3॥

##### शब्दार्थः
सुभगा happly, (Kaikeyi), रामम् Rama, विवास्य having banished, लब्दकामा having satisfied her desires, भूयः again, वेश्मनि in the house, दुष्टाहिरिव like a vicious serpent, माम् me, समाहिता accomplished, त्रासयिष्यति will torture me.

##### आङ्ग्लानुवादः
Having banished Rama, she is now happy with her desires fulfilled. And like a vicious serpent living in the house she will again frighten me.



#### श्लोकः
##### मूलम्
अथ स्म नगरे रामश्चरन् भैक्षं गृहे वसेत्।  
कामकारो वरं दातुमपि दासं ममात्मजम्॥2.43.4॥

##### शब्दार्थः
मम my, आत्मजम् son, दासम् as slave, दातुम् अपि even to give, वरम् is better, अथ  thereafter, रामः Rama, कामकारः discharging the duties, नगरे in the city (Ayodhya), भैक्षम् food obtained by begging, चरन् moving about, गृहे in the house, वसेत् would have lived.

##### आङ्ग्लानुवादः
It would have been better had I offered her my son as a slave. He would have lived on in the house by doing his duties and begging his food in the city.



#### श्लोकः
##### मूलम्
पातयित्वा तु कैकेय्या रामं स्थानाद्यथेष्टतः।  
प्रदिष्टो रक्षसां भागः पर्वणीवाहिताग्निना॥2.43.5॥

##### शब्दार्थः
कैकेय्या of Kaikeyi, यथेष्टतः according to her whim, रामम् to Rama, स्थानात् from his place, पातयित्वा having thrown down, अहिताग्निना by the sacrificers, पर्वणि on the new moon days, रक्षसाम् to rakshasas, भागः इव like the share, प्रदिष्टः is given.

##### आङ्ग्लानुवादः
You have thrown away Rama from his place as per the whim of Kaikeyi, like the share of offering meant for gods given away to rakshasas by the sacrificers on the new Moon days.



#### श्लोकः
##### मूलम्
गजराजगतिर्वीरो महाबाहुर्धनुर्धरः।  
वनमाविशते नूनं सभार्यस् सह लक्ष्मणः॥2.43.6॥

##### शब्दार्थः
गजराजगतिः having the gait of the king of the elephants, वीरः hero, महाबाहुः mightyarmed,  धनुर्धरः archer Rama, सभार्यः with wife, सहलक्ष्मणः with Lakshmana, नूनम् surely, वनम् forest, आविशते is entering.

##### आङ्ग्लानुवादः
My mightyarmed son, a great archer and a hero, Rama whose gait is like that of the king of elephants, must be entering the forest along with his consort Sita and Lakshmana.



#### श्लोकः
##### मूलम्
वने त्वदृष्टदुःखानां केकय्यानुमते त्वया।  
त्यक्तानां वनवासाय कान्ववस्था भविष्यति॥2.43.7॥

##### शब्दार्थः
अदृष्टदुःखानाम् who have never seen suffering, कैकेय्याः Kaikeyi's, अनुमते her desire, त्वया by you, वनवासाय to dwell in the forest, त्यक्तानाम् have been abandoned, वने in the  forest, का नु what, अवस्था भविष्यति will be their state.

##### आङ्ग्लानुवादः
You have banished them as per the desire of Kaikeyi. What will be their plight in the forest, for they have never experienced any hardship earlier



#### श्लोकः
##### मूलम्
ते रत्नहीनास्तरुणाः फलकाले विवासिताः।  
कथं वत्स्यन्ति कृपणाः फलमूलैः कृताशनाः॥2.43.8॥

##### शब्दार्थः
रत्नहीनाः deprived of best of things, फलकाले at the time of fruition (enjoyment), विवासिताः having been exiled, तरुणाः young people, ते they, कृपणाः living in misery, फलमूलैः fruits and roots, कृताशनाः for food, कथम् how, वत्स्यन्ति will they live?

##### आङ्ग्लानुवादः
Deprived of all costly things they have been banished at the tender age of youth, a time for enjoying their lives. How will they lead a miserable life subsisting on fruits and roots?



#### श्लोकः
##### मूलम्
अपीदानीं स कालस्स्यान्मम शोकक्षय श्शिवः।  
सभार्यं यत्सह भ्रात्रा पश्येयमिह राघवम्॥2.43.9॥

##### शब्दार्थः
यत् when, सभार्यम् with wife, राघवम् Rama, सह भ्रात्रा with Lakshmana, इह here, पश्येयम् I shall see, शोकक्षयः annhilation of sorrow, शिवः auspcious, सः कालः that time, इदानीम्  now, मम to me, अपि स्यात् will it come?

##### आङ्ग्लानुवादः
Will there ever be that auspicious moment to end my sorrow? When I can see  Rama here along with his wife and brother?



#### श्लोकः
##### मूलम्
श्रृत्वैवोपस्थितौ वीरौ कदायोध्या भविष्यति।  
यशस्विनी हृष्टजना सूच्छ्रितध्वजमालिनी॥2.43.10॥

##### शब्दार्थः
वीरौ the two heroes, उपस्थितौ having returned, श्रुत्वैव hearing, यशस्विनी famous, अयोध्या Ayodhya, हृष्टजना with cheerful people, सूच्छ्रितध्वजमालिनी uplifted flags, कदा when?, भविष्यति will it be?

##### आङ्ग्लानुवादः
When will the city of Ayodhya attain that glory when having heard that both the brave brothers have come back the people will rejoice and fill it with uplifted banners?



#### श्लोकः
##### मूलम्
कदा प्रेक्ष्य नरव्याघ्रावरण्यात्पुनरागतौ।  
नन्दिष्यति पुरी हृष्टा समुद्र इव पर्वणि॥2.43.11॥

##### शब्दार्थः
अरण्यात् from the forest, पुनः again, आगतौ having come back, नरव्याघ्रौ tigers (best) among men, Rama and Lakshmana, प्रेक्ष्य having seen, पुरी the city of Ayodhya, पर्वणि on a fullmoon day, समुद्र इव like the sea, हृष्टा overflow (overjoyed), कदा when, नन्दिष्यति will it rejoice?

##### आङ्ग्लानुवादः
When will, like the swelling sea on a full Moon day, the city hail the return of Rama and Lakshmana, the best among men?



#### श्लोकः
##### मूलम्
कदाऽयोध्यां महाबाहुः पुरीं वीरः प्रवेक्ष्यति।  
पुरस्कृत्य रथे सीतां वृषभो गोवधूमिव॥2.43.12॥

##### शब्दार्थः
महाबाहुः mightyarmed, वीरः hero, वृषभः bull, गोवधूमिव like cow, सीताम् Sita, रथे on the chariot, पुरस्कृत्य placing in front, अयोध्यां पुरीम् to the city of Ayodhya, कदा when, प्रवेक्ष्यति will enter?

##### आङ्ग्लानुवादः
When will the mightyarmed hero (Rama) enter the city of Ayodhya with Sita in front in the chariot, like a bull following the cow?



#### श्लोकः
##### मूलम्
कदा प्राणिसहस्राणि राजमार्गे ममात्मजौ।  
लाजैरवकिरिष्यन्ति प्रविशन्तावरिन्दमौ॥2.43.13॥

##### शब्दार्थः
प्रविशन्तौ when they enter, अरिन्दमौ subduers of enemies, मम my, आत्मजौ sons, राजमार्गे on the highway, प्राणिसहस्राणि thousands of people, लाजैः with parched grain, कदा when, अवकिरिष्यन्ति shower.

##### आङ्ग्लानुवादः
When will the people in their thousands shower the parched grain on the highway when my sons (Rama and Lakshmana), subduers of enemies, enter the city?



#### श्लोकः
##### मूलम्
प्रविशन्तौ कदाऽयोध्यां द्रक्ष्यामि शुभकुण्डलौ।  
उदग्रायुधनिस्त्रिंशौ सश्रृङ्गाविव पर्वतौ॥2.43.14॥

##### शब्दार्थः
अयोध्याम् of Ayodhya, प्रविशन्तौ when they enter, शुभकुण्डलौ wearing auspicious earrings, उदग्रायुधनिस्त्रिंशौ with powerful weapons and swords raised high, सश्रृङ्गौ with peaks, पर्वताविव like mountains, कदा when, द्रक्ष्यामि shall I see?

##### आङ्ग्लानुवादः
When shall I see both of them wearing auspicious earrings and holding poweful weapons (bows) and swords high, like two mountain peaks?



#### श्लोकः
##### मूलम्
कदासुमनसः कन्याद्विजातीनां फलानि च।  
प्रदिशन्तः पुरीं हृष्टाः करिष्यन्ति प्रदक्षिणम्॥2.43.15॥

##### शब्दार्थः
हृष्टाः delighted, कन्याद्विजातीनाम् to young girls and to brahmins, सुमनसः flowers, फलानि च fruits also, प्रदिशन्तः while offering, कदा when, पुरीम् the city, प्रदक्षिणम् circling, करिष्यन्ति will do?

##### आङ्ग्लानुवादः
When will I see them delightfully moving round the city with young brahmin girls offering them flowers and fruits.



#### श्लोकः
##### मूलम्
कदा परिणतो बुद्ध्या वयसा चामरप्रभः।  
अभ्युपैष्यति धर्मज्ञस्त्रिवर्ष इव मां ललन्॥2.43.16॥

##### शब्दार्थः
अमरप्रभः possessing the lustre of gods, धर्मज्ञः knower of righteousness (Rama), बुद्ध्या in wisdom, वयसा च in age, परिणतः fully mature, त्रिवर्षः इव like a three year old boy, ललन् playfully, माम् me, कदा when, अभ्युपैष्यति will he reach?

##### आङ्ग्लानुवादः
When will Rama, the knower of righteousness, possessing the lustre of gods, and fully mature in age and wisdom come back to me playfully like a threeyearold boy?



#### श्लोकः
##### मूलम्
निस्संशयं मया मन्ये पुरा वीर कदर्यया।  
पातुकामेषु वत्सेषु मातृ़णां शातितास्स्तनाः॥2.43.17॥

##### शब्दार्थः
वीर O valiant one, कदर्यया out of avarice, मया by myself, निस्संशयम् undoubtedly, पुरा formerly, वत्सेषु calves, पातुकामेषु thirsting for milk, मातृ़णाम् of mothers, स्तनाः udders, शातिताः hacked by me.

##### आङ्ग्लानुवादः
O valiant one, in my previous birth I must have undoubtedly hacked off the udders of cows when the calves were thirsting for milk from their mothers.



#### श्लोकः
##### मूलम्
साहं गौरिव सिंहेन विवत्सा वत्सला कृता।  
कैकेय्या पुरुषव्याघ्र बालवत्सेव गौर्बलात्॥2.43.18॥

##### शब्दार्थः
पुरुषव्य्राघ्र O tiger among men, बालवत्सा young calf, गौरिव like cow, वत्सला having affection  
in the calf, सा अहम् I, कैकेय्या by Kaikeyi, सिंहेन by lion, गौरिव like cow, बलात् forcibly, विवत्सा separated from the calf, कृता is rendered.

##### आङ्ग्लानुवादः
O best of men I have been forcibly separated from my affectionate son by Kaikeyi just like a cow from its calf by a lion.



#### श्लोकः
##### मूलम्
न हि तावद्गुणैर्जुष्टं सर्वशास्त्रविशारदम्।  
एकपुत्रा विना पुत्रमहं जीवितुमुत्सहे॥2.43.19॥

##### शब्दार्थः
एकपुत्रा having only one son, अहम् I, तावद्गुणैः with such virtue, जुष्टम् endowed with, सर्वशास्त्रविशारदम् adept in all shastras, पुत्रं विना without my son, जीवितुम् to live, न उत्सहे हि I do not desire.

##### आङ्ग्लानुवादः
I cannot live without my only son who is adept in all scriptures and endowed with all virtues.



#### श्लोकः
##### मूलम्
न हि मे जीविते किञ्चित्सामर्थ्यमिह कल्प्यते।  
अपश्यन्त्याः प्रियं पुत्रं महाबाहुं महाबलम्॥2.43.20॥

##### शब्दार्थः
महाबाहुम् mightyarmed, महाबलम् immensely strong, प्रियं पुत्रम् beloved son, अपश्यन्त्याः without seeing him, मे for me, इह in this world, जीविते in this life,  किञ्चित् little, सामर्थ्यम् ability, न कल्प्यते हि is not provided.

##### आङ्ग्लानुवादः
Without seeing my beloved son, longarmed and mighty, I have but little strength to live in this world.



#### श्लोकः
##### मूलम्
अयं हि मां दीपयते समुत्थितः  
तनूजशोकप्रभवो हुताशनः।  
महीमिमां रश्मिभिरुद्धतप्रभः  
यथा निदाघे भगवान् दिवाकरः॥2.43.21॥

##### शब्दार्थः
तनूजशोकप्रभवः born out of the grief of separation from my son, अयम् this, हुताशनः fire, समुत्थितः having arisen, निदाघे in summer, उद्धतप्रभः immense heat, भगवान्  divine, दिवाकरः Sun, रश्मिभिः with his rays, इमाम् this, महीं यथा like earth, माम् me, दीपयते is burning.

##### आङ्ग्लानुवादः
I am consumed by this blazing fire of grief caused by separation from my son like the earth scorched in summer by the Sungod with his oppressive rays  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे त्रिचत्वारिंशस्सर्गः॥  
Thus ends the fortythird sarga of Ayodhyakanda of  the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/043_kausalyAkroshaH.md">
<details><summary><h3>भूषणम् ...{Loading}...</h3></summary>



ततः समीक्ष्य शयने सन्नं शोकेन पार्थिवम् ।  

कौसल्या पुत्रशोकार्त्ता तमुवाच महीपतिम्  ॥  २।४३।१  ॥   

तत इत्यादि  ॥  २।४३।१  ॥   

  

राघवे नरशार्दूले विषमुप्त्वा विजिह्मताम् ।  

विचरिष्यति कैकेयी निर्मुक्तेव हि पन्नगी  ॥  २।४३।२  ॥   

विवास्य रामं सुभगा लब्धकामा समाहिता ।  

त्रासयिष्यति मां भूयो दुष्टाहिरिव वेश्मनि  ॥  २।४३।३  ॥   

राघव इति । विजिह्मतां विषं कौटिल्यरूपं विषम् । राघवे उप्त्वा निक्षिप्य ।
निर्मुक्ता मुक्तकञ्चुकी "निर्मुक्तो मुक्तकञ्चुकः" इत्यमरः । अनेन
क्रौर्यातिशय उक्तः  ॥  २।४३।२३  ॥   

  

अथ स्म नगरे रामश्चरन् भैक्षं गृहे वसेत् ।  

कामकारो वरं दातुमपि दासं ममात्मजम्  ॥  २।४३।४  ॥   

अथ स्मेति । अथापि भरते राज्यदानस्यावश्यकत्वेपि । रामो नगरे भैक्षं चरन्
सन् गृहे वसेत्, वने विवासनं किमर्थम् ? राज्याभावेपि ममात्मजं भरतस्य दासं
दातुं कामकारः इच्छा । वरं वनवासाच्छ्रेष्ठतमः  ॥  २।४३।४  ॥   

  

पातयित्वा तु कैकेय्या रामं स्थानाद्यथेष्टतः ।  

प्रदिष्टो रक्षसां भागः पर्वणीवाहिताग्निना  ॥  २।४३।५  ॥   

गजराजगतिर्वीरो महाबाहुर्धनुर्धरः ।  

वनमाविशते नूनं सभार्यः सहलक्ष्मणः  ॥  २।४३।६  ॥   

पातयित्वेति । रामं स्वस्थानात् यथेष्टतः स्वेच्छया अमर्यादया पातयित्वा
त्वया रामाय प्रदेयो राज्यभागः कैकेय्याः प्रदिष्टः । कथमिव आहिताग्निना
पर्वणि देवेभ्यो देयः हविर्भागः पुरोडाशैकदेशः रक्षसामिव, सर्वथानुचितं
त्वया कृतमिति भावः  ॥  २।४३।५६  ॥   

  

वने त्वदृष्टदुःखानां कैकेय्यानुमते त्वया ।  

त्यक्तानां वनवासाय कान्ववस्था भविष्यति  ॥  २।४३।७  ॥   

वन इति । वने अदृष्टदुःखानाम् अदृष्टवनदुःखानामित्यर्थः । कैकेय्यानुमते
कैकैय्या अनुमते स्थितेनेति शेषः । सवर्णदीर्घ आर्षः । त्यक्तानां
सीतारामलक्ष्मणानाम्  ॥  २।४३।७  ॥   

  

ते रत्नहीनास्तरुणाः फलकाले विवासिताः ।  

कथं वत्स्यन्ति कृपणः फलमूलैः कृताशनाः  ॥  २।४३।८  ॥   

त इति । रत्नहीनाः श्रेष्ठवस्तुहीनाः । "रत्नं स्वजातिश्रेष्ठेपि" इत्यमरः
। प्रवरशय्यासनादिहीना इत्यर्थः । तरुणी च तरुणौ च तरुणाः । "पुमान्
स्त्रिया" इत्येकशेषः । फलकाले फलभोगकाले  ॥  २।४३।८  ॥   

  

अपीदानीं स कालः स्यान्मम शोकक्षयः शिवः ।  

सभार्य्यं यत्सह भ्रात्रा पश्येयमिह राघवम्  ॥  २।४३।९  ॥   

अपीति । स कालः वनात्प्रत्यागमनकालः । अपिः संभावनायाम् । इदानीमद्यदिने
स्यात् स्यात्किमित्यर्थः । शोकक्षयः शोकक्षयकरः । यत् यस्मिन्काले  ॥ 
२।४३।९  ॥   

  

सुप्त्वेवोपस्थितौ वीरौ कदायोध्यां गमिष्यतः ।  

यशस्विनी हृष्टजना सूच्छ्रितध्वजमालिनी  ॥  २।४३।१०  ॥   

सुप्त्वेति । उपस्थितौ नगरसमीपमागतौ  ॥  २।४३।१०  ॥   

  

कदा प्रेक्ष्य नरव्याघ्रावरण्यात् पुनरागतौ ।  

नन्दिष्यति पुरी हृष्टा समुद्र इव पर्वणि  ॥  २।४३।११  ॥   

कदायोध्यां महाबाहुः पुरीं वीरः प्रवेक्ष्यति ।  

पुरस्कृत्य रथे सीतां वृषभो गोवधूमिव  ॥ २।४३।१२  ॥   

कदा प्राणिसहस्राणि राजमार्गे ममात्मजौ ।  

लाजैरवकिरिष्यन्ति प्रविशन्तावरिन्दमौ  ॥  २।४३।१३  ॥   

कदेति । पुरी पौरजनः  ॥  २।४३।१११३  ॥   

  

प्रविशन्तौ कदायोध्यां द्रक्ष्यामि शुभकुण्डलौ ।  

उदग्रायुधनिस्त्रिंशौ सशृङ्गाविव पर्वतौ  ॥  २।४३।१४  ॥   

प्रविशन्ताविति । उदग्रायुधनिस्त्रिंशौ आयुधशब्देनात्र धनुरुच्यते ।
निस्त्रिंशः खड्गः "खड्गे तु निस्त्रिंशः" इत्यमरः  ॥  २।४३।१४  ॥   

  

कदा सुमनसः कन्या द्विजातीनां फलानि च ।  

प्रदिशन्त्यः पुरीं हृष्टाः करिष्यन्ति प्रदक्षिणम्  ॥  २।४३।१५  ॥   

कदेति । द्विजातीनां ब्राह्मणानाम् । कन्याः सुमनसः पुष्पाणि फलानि च
प्रदिशन्त्यः सत्यः पुरीं कदा प्रदक्षिणम् करिष्यन्ति । अयमौत्तराणां
मङ्गलाचारः  ॥  २।४३।१५  ॥   

  

कदा परिणतो बुद्ध्या वयसा चामरप्रभः ।  

अभ्युपैष्यति धर्मज्ञस्त्रिवर्ष इव लालयन्  ॥  २।४३।१६  ॥   

कदेति । बुद्ध्या परिणतः, ज्ञानवृद्ध इत्यर्थः । वयसा च अमरप्रभः,
पञ्चविंशतिवर्ष इत्यर्थः । अमरा हि सदा पञ्चविंशतिवर्षाः । लालयन् लालनां
जनयन्  ॥  २।४३।१६  ॥   

  

निस्संशयं मया मन्ये पुरा वीर कदर्यया ।  

पातुकामेषु वत्सेषु मातृ़णां शासिताः स्तनाः  ॥  २।४३।१७  ॥   

निस्संशयमिति । कदर्यया क्षुद्रया । पातुकामेषु स्तन्यपानकामेषु । शातिताः
वियोजिता इति यावत्  ॥  २।४३।१७  ॥   

  

साहं गौरिव सिंहेन विवत्सा वत्सला कृता ।  

कैकेय्या पुरुषव्याघ्र बलावत्सेव गौर्बलात्  ॥  २।४३।१८  ॥   

साहमिति । बालवत्सा गौरिव वत्सला साहं सिंहेन गौरिव कैकेय्या बलाद्विवत्सा
कृतेति सम्बन्धः  ॥  २।४३।१८  ॥   

  

न हि तावद्गुणैर्जुष्टं सर्वशास्त्रविशारदम् ।  

एकपुत्रा विना पुत्रमहं जीवितुमुत्सहे  ॥  २।४३।१९  ॥   

नहीति । तावद्गुणैर्जुष्टं यावन्तः कल्याणगुणाः सन्ति
तावद्भिर्गुणैर्युक्तमित्यर्थः  ॥  २।४३।१९  ॥   

  

न हि मे जीविते किंचित् सामर्थ्यमिह कल्प्यते ।  

अपश्यन्त्याः प्रियः पुत्रं महाबाहुं महाबलम्  ॥  २।४३।२०  ॥   

नहीति । कल्प्यते दैवेनेति शेषः । कल्पत इति पाठे--विद्यत इत्यर्थः  ॥ 
२।४३।२०  ॥   

  

अयं हि मां दीपयते समुत्थितस्तनूजशोकप्रभवो हुताशनः ।  

महीमिमां रश्मिभिरुद्धतप्रभो यथा निदाघे भगवान् दिवाकरः  ॥  २।४३।२१  ॥   

अयमिति । दीपयते सन्तापयति । उद्धूतप्रभः उत्कटकिरणः  ॥  २।४३।२१  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्रिचत्वारिंशः सर्गः  ॥  ४३  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने त्रिचत्वारिंशः सर्गः  ॥  ४३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/043_kausalyAkroshaH.md">
<details><summary><h3>शिरोमणी ...{Loading}...</h3></summary>



कौशल्यावचनं वर्णयितुमाह-- तत इति । शोकेन सन्नं शोककर्तृकप्राप्तिमन्तं
पार्थिवं समीक्ष्य उवाच  ॥  २।४३।१  ॥   

  

तद्वचनमेवाह-- राघवे इत्यादिभिः । हे नरशार्दूल जिह्मगा जिह्मं कौटिल्यं
गाते स्वस्वामिन्यां प्रापयति सा कैकेयी केकयीदासी मन्थरा विषं मुक्त्वा
त्यक्त्वा सन्दश्येत्यर्थः । निर्मुक्ता पन्नगी सर्पिणीव राघवे
रघुवंशप्रभूते त्वयि विषं खेदं मुक्त्वा संस्थाप्य विचरिष्यति यथा
केनचित्पालिता सर्पिणी स्वपालकं सन्दश्यानन्तरं तेन त्यक्ता विचरति तथा
स्वस्वामिनि दुःखं प्रापय्य सम्मतिदानाधिकारात्त्यक्ता विचरिष्यतीत्यर्थः
 ॥  २।४३।२  ॥   

  

ननु त्यक्ताधिकाराया मन्थरायाः विचरणेन किमित्यत आह-- विवास्येति । रामं
विवास्य सुभगा सुभमहो अस्याः केकय्यतिवशेति प्रशंसाजनितातिदीप्तिं गच्छति
प्राप्नोति सा अत एव लब्धकामा प्राप्तस्वप्रतिष्ठारूपमनोरथा अत एव समाहिता
एकाग्रचित्ता सती मन्थरा मां भूयो ऽधिकं त्रासयिष्यति । तत्र दृष्टान्तः
वेश्मनि गृहे दुष्टाहिरिव यथा कस्मिंश्चित्कार्ये ऽधिकाराभावे ऽपि सर्पस्य
स्थितिरेवानर्थकारिणी तथेयमप्यधिकानर्थकारिणी भवितेत्यर्थः । तेन
गृहान्निःसारयितव्या सेति सूचितम्  ॥  २।४३।३  ॥   

  

अथेति । अथ मन्थरानिःसारणानन्तरं वरम् अस्मदीप्सितरामाभिषेचनं दातुं
निवर्तयितुमस्मिन्नगरे यः कामकारः इच्छावानत एव केकय्या मन्थरया हेतुभूतया
दासं देनातिदानेन आसो अतिप्रकाशो यस्य तं ममात्मजं
स्थानाद्राज्यासनात्पातयित्वा अभिषेकतो बहिष्कृत्येत्यर्थः प्रविद्धः
अस्मद्दुःखदाता अत एव अरामः रामविरोधी सः मन्थरानुकूलज्ञातिरित्यर्थः ।
भैक्ष्यं भिक्षान्नं यथेष्टतः चरन्भक्षयन्सन् गृहे स्ववेश्मनि अवसेन्न
तिष्ठेत् । ननु तन्निःसारेण तदुपदिष्टतत्स्वामिन्या अभिनिःसारणं
स्यादित्यतो दृष्टान्तेन तत्स्वामिन्या निःसारणाभावं बोधयन्नाह--
आहिताग्निना रक्षसां भागः धान्यसंलग्नतुषादिरिव यथाग्निहोत्रिणा
यत्तुषादिसम्बन्धेन धान्यस्य राक्षसभागत्वं भवति तत्तुषादिरेव त्यज्यते तथा
यद्यत्सम्बन्धेन राज्ञ्याः केकय्या बुद्धिसञ्चलनं तत्तदेव त्वयापि
त्यज्यतामित्यर्थः । श्लोकद्वयमेकान्वयि  ॥  २।४३।४,५  ॥   

  

राजकर्तव्यं सम्प्रार्थ्य शोचन्ती आह-- नागराजेत्यादिभिः । धनुर्धरो रामः
वनमाविशते  ॥  २।४३।६  ॥   

  

वने इति । त्वया अन्यया मन्थरया कैकेय्यनुमते सम्मतौ सति वनवासाय
त्यक्तानां रामादीनामन्या वनवासावस्थातो भिन्ना कावस्था दुःखमित्यर्थः
भविष्यति इदमेवाधिकं दुःखमित्यर्थः  ॥  २।४३।७  ॥   

  

ते इति । फलकाले अत्यभ्युदयसमये विवासिताः अत एव रत्नहीना
उत्तमवस्त्रभूषणादिरहिताः अत एव कृपणास्तरुणास्ते फलमूलैः कृताशनाः
कृतभोजनाः सन्तः कथं वत्स्यन्ति "रत्नं स्वजातिश्रेष्ठे ऽपि" इत्यमरः  ॥ 
२।४३।८  ॥   

  

अपीति । यद्यस्मिन्काले सभार्यं भार्यासहितं सह भ्रात्रा भ्रात्रासहितं
राघवमिह अयोध्यायां पश्येयं सः शिवः अतिकल्याणसम्पादकः शोकक्षयः शोकस्य
क्षयो विध्वंसो यस्मिन्स कालः इदानीमस्मिन्दिने अपि स्यात् । सम्भावनार्थको
ऽपि  ॥  २।४३।९  ॥   

  

श्रुत्वेति । वीरौ रामलक्ष्मणौ उपस्थितौ प्राप्तौ श्रुत्वेव हृष्टजना
हर्षविशिष्टजनविशिष्टा अत एव सूच्छ्रितध्वजमालिनी समुत्थितध्वजसमूहविशिष्टा
यशस्विनी अयोध्या कदा भविष्यति  ॥  २।४३।१०  ॥   

  

कदेति । नरव्याघ्रौ परमपुरुषौ  ॥  २।४३।११  ॥   

  

कदायोध्यामिति । वीरो रामः गोवधूं यज्ञपत्नीं वृषभः यज्ञ इव रथे सीतां
पुरस्कृत्य अग्रे कृत्वा  

अयोध्यां कदा प्रवेक्ष्यति "गौर्ना ऽ ऽदित्ये बलीवर्दे किरणक्रतुभेदयोः"
इति कोशः । वृषभशब्दार्थस्तु वृषेण यागकर्तृ़णामभीष्टदानेन भा दीप्तिर्यस्य
सः किञ्च गोवधूं सूर्यपत्नीं वृषभः वृषा जलवृष्टिकर्त्री भा किरणो यस्य स
सूर्य इव  ॥  २।४३।१२  ॥   

  

कदा प्राणीति । प्राणिसहस्राणि असङ्ख्येयजनाः  ॥  २।४३।१३  ॥   

  

प्रविशन्ताविति । उदग्रायुधनिस्त्रिंशौ उदग्राणि अत्युत्कृष्टानि आयुधानि
धनुरादीनि निस्त्रिंशाः खड्गाश्च ययोस्तौ अत एव श्रृङ्गौ शृङ्गसहितौ
पर्वताविव अयोध्यां प्रविशन्तौ कदा द्रक्ष्यामि "तूण्यां खड्गे तु
निस्त्रिंशः" इत्यमरः  ॥  २।४३।१४  ॥   

  

कदेति । सुमनसो देवाः द्विजातीनां कन्याश्च हृष्टाः फलानि प्रदिशन्तः रामं
समर्पयन्तश्च सन्तः पुरीमयोध्यां प्रदक्षिणं कदा करिष्यन्ति प्रदिशन्त
इत्यादौ "पुमान्स्त्रिया" इत्येकशेषः । "प्रदिशन्त्यः" इति भूषणसम्मतपाठे
तु सुमनस इत्यत्र लिङ्गविपरिणामेनान्वयः  ॥  २।४३।१५  ॥   

  

कदा परिणत इति । बुद्ध्या वयसा च अपरिणतः परिणामरहितः
सर्वकालमपरिणतज्ञानवयोविशिष्ट इत्यर्थः । अत एव अमरप्रभः अमरान्देवानपि
प्रभाति प्रकाशयति स धर्मात्मा रामः त्रिवर्षः त्रैवार्षिक इव
लालयन्नस्माकं लालनाबुद्धिमुत्पादयन्कदाभ्युपैष्यति । अन्तर्भावितणिजर्थो
भाति  ॥  २।४३।१६  ॥   

  

वियोगदुःखस्यासह्यत्वेन वियोगहेतुविषयकनिश्चयाभावानवगमाद्धेत्वाभासं
प्रकल्प्याह-- निःसंशयमिति । हे वीर कदर्यया मया वत्सेषु पातुकामेषु सत्सु
मातृ़णां तज्जनिकानां स्तनाः निःसंशयं यथा स्यात्तथा शातिताः छिन्नाः
इत्यहं मन्ये  ॥  २।४३।१७  ॥   

  

सेति । हे पुरुषव्याघ्र वत्सलापुत्रविषयकातिवात्सल्यविशिष्टा बालवत्सा
बालवत्सविशिष्टा गौरिव याहं सा सिंहेनेव कैकेय्या केकयीदास्या मन्थरया
बलाद्धठाद्विवत्सा प्रियवत्सरहिता गौरिव कृत्वा  ॥  २।४३।१८  ॥   

  

नेति । गुणैः समातिशयरहितसौशील्यवात्सल्यादिभिर्जुष्टं सेवितं पुत्रं विना
एकपुत्राहं जीवितुं पालयितुं न उत्सहे  ॥  २।४३।१९  ॥   

  

ननूत्साहाभावे ऽपि यथाकथञ्चित्पालनं युक्तमेवेत्यत आह-- नहीति । प्रियं
पुत्रमपश्यन्त्याः मे जीविते पालने किञ्चित्सामर्थ्यं न कल्प्यते केनापि
कल्पयितुं न शक्यते इत्यर्थः  ॥  २।४३।२०  ॥   

  

अयमिति । महाहितः अत्यहितकारी तनूजशोकप्रभवः पुत्रशोकजनितः अयं वह्निः मां
दीपयते सन्तापयति । तत्र दृष्टान्तः उद्धतप्रभः उद्भूतप्रभावान्
भगवानतिशयसामर्थ्यविशिष्टः दिवाकरः सूर्यः निदाघे ग्रीष्मे महीमिव  ॥ 
२।४३।२१  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
त्रिचत्वारिंशः सर्गः  ॥  २।४३  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/043_kausalyAkroshaH.md">
<details><summary><h3>तिलकम् ...{Loading}...</h3></summary>



सन्नं खिन्नम्  ॥  २।४३।१  ॥   

  

अहिजिह्मगा सर्पवत्कुटिलगतिः कुटिलचरित्रा । "जिह्मताम्" इति पाठे जिह्मतां
कौटिल्यरूपं विषं मुक्त्वेत्यर्थः निर्मुक्ता त्यक्तकञ्चुका  ॥  २।४३।२,३
 ॥   

  

भवतु भरतराज्यवरणम्, अथापीहैव नगरे रामो भैक्षं चरन्गृहे वसेदिति यद्यनया
वृतं स्यात्तं वरं दातुं ममापि कामकार इष्टाचरणम् अप्यात्मजं राममस्या
दासमपि दातुं वरं मम कामकार इष्टमेव तद्वियोगशोकाभावात् एवं चैवं वरयाचनं
ममातित्रासनार्थमेवेति व्यङ्ग्यम्  ॥  २।४३।४  ॥   

  

कैकेय्या कर्त्र्या रामं स्थानात्स्वस्थानाद्यथेष्ठतः स्वेच्छानुसारेण
पातयित्वा प्रभ्रश्य पर्वण्याहिताग्निना रक्षसां भागस्तुषादिरूपो
विप्रविद्धः प्रक्षिप्तः इतःपरं तद्दर्शनमसंभावितं रक्षोभिर्नाशादिति
व्यङ्ग्यम्  ॥  २।४३।५,६  ॥   

  

कैकेय्यनुमते स्थितेनेति शेषः कान्यावस्था रक्षोभक्षणातिरिक्ता, न कापि
जीवनं सर्वथा न संभावितमिति भावः  ॥  २।४३।७  ॥   

  

रत्नहीना उत्तमवस्तुहीनाः तरुणौ च तरुणी च तरुणाः फलकाले युवावस्थत्वेन
राज्यभोगकाले  ॥  २।४३।८  ॥   

  

शोकक्षयः शोकस्य क्षयो यस्मिन्स अपीदानीं स्यात् इदानीमेव स्यात्स काल  

इत्यर्थः । अपीदानीमिति लोकोक्तौ वा  ॥  २।४३।९११  ॥   

  

गोरूपां वधूम्  ॥  २।४३।१२,१३  ॥   

  

उदग्रायुधनिस्त्रिंशौ आयुधं धनुरादि निस्त्रिंशः खड्गः  ॥  २।४३।१४  ॥   

  

कन्याद्विजातीनामिति द्वन्द्वः तत्र कन्यानां सुमनसः पुष्पाणि द्विजानां
फलानि च प्रदिशन्तः प्रगृह्णन्तो हृष्टा भूत्वा सकलपौरजनोत्सवाय कदा पुरूं
प्रदक्षिणं करिष्यन्ति  ॥  २।४३।१५  ॥   

  

बुद्ध्या परिणतो ज्ञानेन वृद्धः वयसा चामरप्रभस्तरुणतर इव देवानां सदा
तरुणत्वात् सुवर्ष इव कालिकः कालिकसुवृष्टिरिव जनाँल्लालयन् । "त्रिवर्ष इव
लालयन्" इति पाठे मामिति शेषः । "मां ललन्" इति पाठे प्रतिक्रीडां
कुर्वन्नित्यर्थः  ॥  २।४३।१६  ॥   

  

कदर्यया क्षुद्राचारया पातुं कामो येषां तेषु पातुकामेषु शातिताः कृत्ताः
 ॥  २।४३।१७  ॥   

  

वत्सला पुत्रवत्सला सिंहेन गौरिव त्वया विवत्सा कृता उक्तपातकेनेति शेषः ।
एवं कैकेय्या सिंह्या बालवत्सा गौरिव बलाद्विवत्सा कृता  ॥  २।४३।१८  ॥   

  

अतः नहीति । गुणैः सर्वकल्याणगुणैः  ॥  २।४३।१९  ॥   

  

कल्प्यते दैवेनेति शेषः । "कल्पते" इति पाठे विद्यत इत्यर्थः  ॥  २।४३।२०
 ॥   

  

दीपयते सन्तापयति  ॥  २।४३।२१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे त्रिचत्वारिंशः सर्गः  ॥  २।४३  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/043_kausalyAkroshaH.md">
<details><summary><h3>द्राविडपाठः ...{Loading}...</h3></summary>



  
ततः समीक्ष्य शयने सन्नं शोकेन पार्थिवम्।  
कौसल्या पुत्रशोकार्त्ता तमुवाच महीपतिम् ॥ 2.43.1 ॥   
राघवे नरशार्दूले विषमुप्त्वा विजिह्मताम्।  
विचरिष्यति कैकेयी निर्मुक्तेव हि पन्नगी ॥ 2.43.2 ॥   
विवास्य रामं सुभगा लब्धकामा समाहिता।  
त्रासयिष्यति मां भूयो दुष्टाहिरिव वेश्मनि ॥ 2.43.3 ॥   
अथ स्म नगरे रामश्चरन् भैक्षं गृहे वसेत्।  
कामकारो वरं दातुमपि दासं ममात्मजम् ॥ 2.43.4 ॥   
पातयित्वा तु कैकेय्या रामं स्थानाद्यथेष्टतः।  
प्रदिष्टो रक्षसां भागः पर्वणीवाहिताग्निना ॥ 2.43.5 ॥   
गजराजगतिर्वीरो महाबाहुर्धनुर्धरः।  
वनमाविशते नूनं सभार्यः सहलक्ष्मणः ॥ 2.43.6 ॥   
वने त्वदृष्टदुःखानां कैकेय्यानुमते त्वया।  
त्यक्तानां वनवासाय कान्ववस्था भविष्यति ॥ 2.43.7 ॥   
ते रत्नहीनास्तरुणाः फलकाले विवासिताः।  
कथं वत्स्यन्ति कृपणः फलमूलैः कृताशनाः ॥ 2.43.8 ॥   
अपीदानीं स कालः स्यान्मम शोकक्षयः शिवः।  
सभार्य्यं यत्सह भ्रात्रा पश्येयमिह राघवम् ॥ 2.43.9 ॥   
सुप्त्वेवोपस्थितौ वीरौ कदायोध्यां गमिष्यतः।  
यशस्विनी हृष्टजना सूच्छ्रितध्वजमालिनी ॥ 2.43.10 ॥   
कदा प्रेक्ष्य नरव्याघ्रावरण्यात् पुनरागतौ।  
नन्दिष्यति पुरी हृष्टा समुद्र इव पर्वणि ॥ 2.43.11 ॥   
कदायोध्यां महाबाहुः पुरीं वीरः प्रवेक्ष्यति।  
पुरस्कृत्य रथे सीतां वृषभो गोवधूमिव ॥ 2.43.12 ॥   
कदा प्राणिसहस्राणि राजमार्गे ममात्मजौ।  
लाजैरवकिरिष्यन्ति प्रविशन्तावरिन्दमौ ॥ 2.43.13 ॥   
प्रविशन्तौ कदायोध्यां द्रक्ष्यामि शुभकुण्डलौ।  
उदग्रायुधनिस्त्रिंशौ सशृङ्गाविव पर्वतौ ॥ 2.43.14 ॥   
कदा सुमनसः कन्या द्विजातीनां फलानि च।  
प्रदिशन्त्यः पुरीं हृष्टाः करिष्यन्ति प्रदक्षिणम् ॥ 2.43.15 ॥   
कदा परिणतो बुद्ध्या वयसा चामरप्रभः।  
अभ्युपैष्यति धर्मज्ञस्त्रिवर्ष इव लालयन् ॥ 2.43.16 ॥   
निस्संशयं मया मन्ये पुरा वीर कदर्यया।  
पातुकामेषु वत्सेषु मातॄणां शासिताः स्तनाः ॥ 2.43.17 ॥   
साहं गौरिव सिंहेन विवत्सा वत्सला कृता।  
कैकेय्या पुरुषव्याघ्र बलावत्सेव गौर्बलात् ॥ 2.43.18 ॥   
न हि तावद्गुणैर्जुष्टं सर्वशास्त्रविशारदम्।  
एकपुत्रा विना पुत्रमहं जीवितुमुत्सहे ॥ 2.43.19 ॥   
न हि मे जीविते किञ्चित् सामर्थ्यमिह कल्प्यते।  
अपश्यन्त्याः प्रियः पुत्रं महाबाहुं महाबलम् ॥ 2.43.20 ॥   
अयं हि मां दीपयते समुत्थितस्तनूजशोकप्रभवो हुताशनः।  
महीमिमां रश्मिभिरुद्धतप्रभो यथा निदाघे भगवान् दिवाकरः ॥ 2.43.21 ॥   

</details>
</div>
