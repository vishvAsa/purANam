+++
title = "४०"

+++

चत्वारिंशोऽध्यायः  

दत्तात्रेय उवाच  

उपसर्गाः प्रवर्तन्ते दृष्टे ह्यात्मनि योगिनः  ।  
ये तांस्ते सम्प्रवक्ष्यामि समासेन निबोध मे  ॥ ४०.१ ॥  
काम्याः क्रियास्तथा कामान्मानुषानभिवाञ्छति  ।  
स्त्रियो दानफलं विद्यां मायां कुप्यं धनं दिवम्  ॥ ४०.२ ॥  
देवत्वममरेशत्वं रसायनचयाः क्रियाः  ।  
मरुत्प्रपतनं यज्ञं जलग्न्यावेशनन्तथा  ॥ ४०.३ ॥  
श्राद्धानां सर्वदानानां फलानि नियमांस्तथा  ।  
तथोपवासात्पूर्ताच्च देवताभ्यर्च्चनादपि  ॥ ४०.४ ॥  
तेभ्यस्तेभ्यश्च कर्मभ्य उपसृष्टोऽभिवाञ्छति  ।  
चित्तमित्थं वर्तमानं यत्नाद्योगी निवर्तयेत् ॥ ४०.५ ॥  
ब्रह्मसङ्गिमनः कुर्वन्नुपसर्गात्प्रमुच्यते  ।  
उपसर्गैर्जितैरेभिरुपसर्गास्ततः पुनः  ॥ ४०.६ ॥  
योगिनः सम्प्रवर्तन्ते सात्त्वराजसतामसाः  ।  
प्रातिभिः श्रावणो दैवो भ्रमावत्तौ तथापरौ  ॥ ४०.७ ॥  
पञ्चैते योगिनां योगविघ्राय कटुकोदयाः  ।  
वेदार्थाः काव्यशास्त्रार्था विद्याशिल्पान्यशेषतः  ॥ ४०.८ ॥  
प्रतिभान्ति यदस्येति प्रातिभः स तु योगिनः  ।  
शब्दार्थानाखिलान् वेत्ति शब्दं गृह्णाति चैव यत् ॥ ४०.९ ॥  
योजनानां सहस्रेभ्यः श्रावणः सोऽभिधीयते  ।  
ममन्ताद्वीक्षते चाष्टौ स यदा देवतोपमः  ॥ ४०.१० ॥  
उपसर्गन्तमप्याहुर्दैवमुन्मत्तवद्बुधाः  ।  
भ्राम्यते यन्निरालम्बं मनो दोषेण योगिनः  ॥ ४०.११ ॥  
समस्ताचारविभ्रांशाद्भ्रमः स परिकीर्तितः  ।  
आवर्त इव तोयस्य ज्ञानावर्तो यदाकुलः  ॥ ४०.१२ ॥  
नाशयेच्चित्तमावर्त उपसर्गः स उच्यते  ।  
एतैर्नाशितयोगास्तु सकला देवयोनयः  ॥ ४०.१३ ॥  
उपसर्गैर्महाघोरैरावर्तन्ते पुनः पुनः  ।  
प्रावृत्य कम्बलं शुक्लं योगी तस्मान्मनोमयम्  ॥ ४०.१४ ॥  
चिन्तयेत्परमं ब्रह्म कृत्वा तत्प्रवणं मनः  ।  
योगयुक्तः सदा योगी लघ्वाहारो जितेन्द्रियः  ॥ ४०.१५ ॥  
सूक्ष्मास्तु धारणाः सप्त भूराद्या मूर्घ्नि धारयेत् ।  
धरित्रीं धारयेद्योगी तत्सौक्ष्म्यं प्रतिपद्यते  ॥ ४०.१६ ॥  
आत्मानं मन्यते चोर्वों तद्गन्धञ्च जहाति सः  ।  
यथैवाप्सु रसं सूक्ष्मं तद्वद्रूपञ्च तेजसि  ॥ ४०.१७ ॥  
स्पर्शं वायो तथा तद्वद्विभ्रतस्तस्य धारणाम्  ।  
व्योम्रः सूक्ष्मां प्रवृत्तिञ्च शब्दं तद्वज्जहाति सः  ॥ ४०.१८ ॥  
मनसा सर्वभूतानां मनस्याविशते यदा  ।  
मानसीं धारणां बिभ्रन्मनः सूक्ष्मञ्च जायते  ॥ ४०.१९ ॥  
तद्वद्बुद्धिमशेषाणां सत्त्वानामेत्य योगवित् ।  
परित्यजति सम्प्राप्य बुद्धिसौक्ष्म्यमनुत्तमम्  ॥ ४०.२० ॥  
परित्यजति सूक्ष्माणि सप्त त्वेतानि योगवित् ।  
सम्यग्विज्ञाय योऽलर्क ! तस्यावृत्तिर्न विद्यते  ॥ ४०.२१ ॥  
एतासां धारणानान्तु सप्तानां सौक्ष्म्यमात्मवान्  ।  
दृष्ट्वा दृष्ट्वा ततः सिद्धिं त्यक्त्वा त्यक्त्वा परां व्रजेत् ॥ ४०.२२ ॥  
यस्मिन् यस्मिंश्च कुरुते भूते रागं महीपते  ।  
तस्मिंस्तस्मिन् समासक्तिं सम्प्राप्य स विनश्यति  ॥ ४०.२३ ॥  
तस्माद्विदित्वा सूक्ष्माणि संसक्तानि परस्परम्  ।  
परित्यजति यो देही स परं प्राप्नुयात्पदम्  ॥ ४०.२४ ॥  
एतान्येव तु सन्धाय सप्त सूक्ष्माणि पार्थिव !  ।  
भूतादीनां विरागोऽत्र सद्भावज्ञस्य मुक्तये  ॥ ४०.२५ ॥  
गन्धादिषु समासक्तिं सम्प्राप्य स विनश्यति  ।  
पुनरावर्तते भूप ! स ब्रह्मापरमानुषम्  ॥ ४०.२६ ॥  
सप्तैता धारणा योगी समतीत्य यदिच्छति  ।  
तस्मिंस्तस्मिंल्लयं सूक्ष्मे भूते याति नरेश्वर !  ॥ ४०.२७ ॥  
देवानामसुराणां वा गन्धर्वोरगरक्षसाम्  ।  
देहेषु लयमायाति सङ्गं नाप्रोति च क्वचित् ॥ ४०.२८ ॥  
अणिमा लघिमा चैव महिमा प्राप्तिरेव च  ।  
प्राकाम्यं च तथेशित्वं वशित्वञ्च तथापरम्  ॥ ४०.२९ ॥  
यत्रकामावसायित्वं गुणानेतांस्तथैश्वरान्  ।  
प्राप्नोत्यष्टौ नरव्याघ्र ! परं निर्वाणसूचकान्  ॥ ४०.३० ॥  
सूक्ष्मात्सूक्ष्मतमोऽणीयान् शीघ्रत्वं लघिमा गुणः  ।  
महिमाशेषपूज्यत्वात्प्राप्तिर्नाप्राप्यमस्य यत् ॥ ४०.३१ ॥  
प्राकाम्यमस्य व्यापित्वादीशित्वञ्चेश्वरो यतः  ।  
वखित्वाद्वशिमा नाम योगिनः सप्तमो गुणः  ॥ ४०.३२ ॥  
यत्रेच्छास्थानमप्युक्तं यत्रकामावसायिता  ।  
ऐश्वर्यकारणैरेभिर्योगिनः प्रोक्तमष्टधा  ॥ ४०.३३ ॥  
मुक्तिसंसूचकं भूप ! परं निर्वाणमात्मनः  ।  
ततो न जायते नैव वर्धते न विनश्यति  ॥ ४०.३४ ॥  
नापि क्षयमवाप्रोति परिणामं न गच्छति  ।  
छेदं क्लेदं तथा दाहं शोषं भूरादितो न च  ॥ ४०.३५ ॥  
भूतवर्गादवाप्नोति शब्दाद्यैः ह्रियते न च  ।  
न चास्य सन्ति शब्दाद्यास्तद्भोक्ता तैर्न युज्यते  ॥ ४०.३६ ॥  
यथाहि कनकं खण्डमपद्रव्यवदग्निना  ।  
दग्धदोषं द्वितीयेन खण्डेनैक्यं व्रजेन्नृप  ॥ ४०.३७ ॥  
न विशेषमवाप्रोति तद्वद्योगाग्निना यतिः  ।  
निर्दग्धदोषस्तेनैक्यं प्रयाति ब्रह्मणा सह  ॥ ४०.३८ ॥  
यथाग्निरग्नौ सङ्क्षिप्तः समानत्वमनुव्रजेत् ।  
तदाख्यस्तन्मयो भूतो न गृह्येत विशेषतः  ॥ ४०.३९ ॥  
परेण ब्रह्मणा तद्वत्प्राप्यैक्यं दग्धकिल्विषः  ।  
योगी याति पृथग्भावं न कदाचिन्महीपते !  ॥ ४०.४० ॥  
यथा जलं जलेनैक्यं निक्षिप्तमुपगच्छति  ।  
तथात्मा साम्यमभ्येति योगिनः परमात्मनि  ॥ ४०.४१ ॥  

इति श्रीमार्कण्डेयपुराणे योगसिद्धिर्नाम चत्वारिंशोऽध्यायः  
