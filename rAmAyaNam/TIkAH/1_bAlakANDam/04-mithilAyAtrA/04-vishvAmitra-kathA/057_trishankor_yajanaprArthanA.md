+++
title = "०५७ त्रिशङ्कोर् यजनप्रार्थना"
title_english = "057 The Legend of trishanku"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-057-Thrishamkoryajana_Pradhana.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/057_trishankor_yajanaprArthanA.md">
<details><summary><h2>IITK ...{Loading}...</h2></summary>

Trisanku decided to perform a sacrifice to ascend to heaven with the
physical body -- refused by Vasishta, Trisanku approaches his sons and
seeks their help.



### श्लोकः
#### मूलम्
ततस्सन्तप्तहृदयः स्मरन्निग्रहमात्मनः।  
विनिश्श्वस्य विनिश्श्वस्य कृतवैरो महत्मना॥1.57.1॥  
स दक्षिणां दिशं गत्वा महिष्या सह राघव ।  
तताप परमं घोरं विश्वामित्रो महत्तपः॥1.57.2॥  
फलमूलाशनो दान्तश्चकार सुमहत्तपः।

#### शब्दार्थः
राघव O Rama, ततः afterwards, महात्मना by the magnanimous, कृतवैरः having created enmity, सः विश्वामित्रः that Visvamitra, सन्तप्तहृदयः with distressed heart, आत्मनः himself, निग्रहम् disgrace, स्मरन् recollecting, विनिश्श्वस्य विनिश्श्वस्य repeatedly sighing, महिष्या सह with his eldest wife, दक्षिणां दिशम् towards southernquarter, गत्वा having gone, घोरम् strict (selftorturing ), महत् great, तपः penance, तताप performed, फलमूलाशनः subsisting on fruits and roots, दान्तः with senses fully controlled, सुमहत् most rigid, तपः austerities, चकार performed.

#### आङ्ग्लानुवादः
"O Descendant of Raghu (Rama) having created enmity between himself and the magnanimous Vasishta, Viswamitra recollecting the disgrace and repeatedly sighing with a distressed heart  went with his eldest wife towards southern quarter to perform  rigorous penance. Subsisting on fruits and roots and his senses underfull control he performed the most rigid austerities.



### श्लोकः
#### मूलम्
अथास्य जज्ञिरे पुत्रास्सत्यधर्मपरायणाः।  
हविष्यन्दो मधुष्यन्दो दृढनेत्रो महारथः॥1.57.3॥

#### शब्दार्थः
अथ after some time, अस्य for him, हविष्यन्दः Havishyanda, मधुष्यन्दः Madhushyanda, दृढनेत्रः Dridhanetra, महारथः Maharatha, सत्यधर्मपरायणाः practising truth and duty, पुत्राः sons, जज्ञिरे were born.

#### आङ्ग्लानुवादः
After some time, four sons, Havishyanda, Madhushyanda, Drudhanetra and Maharatha, who (later) wer wedded to truth and duty, were born."



### श्लोकः
#### मूलम्
पूर्णे वर्षसहस्रे तु ब्रह्मा लोकपितामहः।  
अब्रवीन्मधुरं वाक्यं विश्वामित्रं तपोधनम्॥1.57.4॥

#### शब्दार्थः
वर्षसहस्रे thousand years, पूर्णे when completed, पितामहः grandsire of the worlds, ब्रह्मा Brahma, तपोधनम् the great ascetic, विश्वामित्रम् addressing Visvamitra, मधुरम् pleasant, वाक्यम् words, अब्रवीत् spoke.

#### आङ्ग्लानुवादः
A thousand years passed. The Grandsire of the worlds, Brahma, appeared. He spoke to Viswamitra, the great ascetic, these pleasant wordsः



### श्लोकः
#### मूलम्
चिता राजर्षिलोकास्ते तपसा कुशिकात्मज।  
अनेन तपसा त्वां तु राजर्षिरिति विद्महे॥1.57.5॥

#### शब्दार्थः
कुशिकात्मज O Son of Kausika, ते your, तपसा with  austerities, राजार्षिलोकाः the worlds of rajarshis, चिताः have been won, अनेन on account of this, तपसा austerities, त्वाम् you, राजार्षिः(इति) rajarshi, विद्महे is acknowledged.

#### आङ्ग्लानुवादः
"O Son of Kushika with your austerities you have won the worlds of the rajarshis. On account of your austerities, you are acknowledged a rajarshi".



### श्लोकः
#### मूलम्
एवमुक्त्वा महातेजा जगाम सह दैवतैः।  
त्रिविष्टपं ब्रह्मलोकं लोकानां परमेश्वरः॥1.57.6॥

#### शब्दार्थः
महातेजाः highly illustrious, लोकानाम् for worlds, परमेश्वरः supreme lord, एवम् thus, उक्त्वा having spoken, दैवतैः along with devatas, ब्रह्मलोकम् Brahma loka, त्रिविष्टपम् heavens, जगाम went.

#### आङ्ग्लानुवादः
Having said this the glorious (Brahma), supreme lord of the worlds, left for his abode  
in Brahmaloka, in heaven accompanied by the gods.



### श्लोकः
#### मूलम्
विश्वामित्रोऽपि तच्छ्रुत्वा ह्रिया किञ्चिदवाङ्मुखः।  
दुःखेन महताऽऽविष्टस्समन्युरिदमब्रवीत् ॥1.57.7॥

#### शब्दार्थः
विश्वामित्रोऽपि Visvamitra also, तत् श्रुत्वा hearing this word, ह्रिया with shame, किञ्चित्          a little, अवाङ्मुखः hanging down his face, महता with great, दुःखेन distreess, आविष्टः possessed by, समन्युः with anger, इदम् this word, अब्रवीत् spoke.

#### आङ्ग्लानुवादः
On hearing this Viswamitra hanging down his face a little with shame and anger and grief saidः



### श्लोकः
#### मूलम्
तपश्च सुमहत्तप्तं राजर्षिरिति मां विदुः।  
देवास्सर्षिगणास्सर्वे नास्ति मन्ये तपःफलम्॥1.57.8॥

#### शब्दार्थः
सुमहत् exceedingly great, तपः austerities, तप्तम् performed, माम् me, राजर्षिरिति as rajarshi, सर्षिगणाः hosts of rishis, सर्वे देवाः all devatas, विदुः recognising, तपः फलम् fruit of penance, नास्ति is not, मन्ये thinking.

#### आङ्ग्लानुवादः
"I have performed intense austerities. Yet rishis and devatas have recognised me only as a rajarshi. I think my penance has yielded fruit.



### श्लोकः
#### मूलम्
इति निश्चित्य मनसा भूय एव महातपाः।  
तपश्चकार काकुत्स्थ परमं परमात्मवान्॥1.57.9॥

#### शब्दार्थः
काकुत्स्थ O Rama, महातपाः (महायशाः) highly famous, परमात्मवान् great intellectual, इति thus, मनसा with his mind, निश्चित्य having decided, भूयः एव once again, परमम् greater, तपः austerities, चकार performed.

#### आङ्ग्लानुवादः
"O Descendant of Kakustha (Rama) this celebrated intellectual having decided in his mind once again performed greater austerities.



### श्लोकः
#### मूलम्
एतस्मिन्नेव काले तु सत्यवादी जितेन्द्रियः।  
त्रिशङ्कुरिति विख्यात इक्ष्वाकुकुलवर्धनः॥1.57.10॥

#### शब्दार्थः
एतस्मिन्नेव काले at this time, सत्यवादी truthful, जितेन्द्रियः with subdued senses,  इक्ष्वाकुकुलवर्धनः one who renowned in Ikshwaku race, त्रिशङ्कुरिति named Trishanku,  विख्यातः celebrated (there was a king).

#### आङ्ग्लानुवादः
At this time there lived a celebrated king, renowned in the Ikshvakus race, named Trisanku, who was truthful and self restrained.



### श्लोकः
#### मूलम्
तस्य बुद्धिस्समुत्पन्ना यजेयमिति राघव ।  
गच्छेयं स्वशरीरेण देवानां परमां गतिम्॥1.57.11॥

#### शब्दार्थः
राघव O Rama, स्वशरीरेण with his physical body, देवानाम् of devatas, गतिम् obtaining heaven, गच्छेयम् will obtain, यजेयम् I shall perform sacrifice, तस्य his, बुद्धिः thought, समुत्पन्ना arose in this way.

#### आङ्ग्लानुवादः
"O Son of the Raghus (Rama) a thought arose in his mind to enter heaven with his physical body by performing a sacrifice.



### श्लोकः
#### मूलम्
स वसिष्ठं समाहूय कथयामास चिन्तितम्।  
अशक्यमिति चाप्युक्तो वसिष्ठेन महात्मना॥1.57.12॥

#### शब्दार्थः
सः he, वसिष्ठम् Vasishta, समाहूय summoning, चिन्तितम् his intention, कथयामास narrated, महात्मना by the magnanimous, वसिष्ठेन by Vasishta, अशक्यमिति not capable so, उक्तः अपि spoken also.

#### आङ्ग्लानुवादः
Summoning Vasishta he (Trisahnku) communicated his intention, but the great Vasishta said it was not possible.



### श्लोकः
#### मूलम्
प्रत्याख्यातो वसिष्ठेन स ययौदक्षिणां दिशम्।  
ततस्तत्कर्मसिद्ध्यर्थं पुत्रां स्तस्य गतो नृपः॥1.57.13॥

#### शब्दार्थः
वसिष्ठेन by Vasishta, प्रत्याख्यातः refused, दक्षिणाम् दिशम् towards southern direction, ययौ went, ततः afterwards, नृपः king, तत्कर्मसिद्ध्यर्थम् to fulfill his purpose, तस्य his(Vasishta's), पुत्रान् sons, गतः went.

#### आङ्ग्लानुवादः
Refused by Vasishta, the king went south in order to fulfil his purpose and approached Vasishta's sons.



### श्लोकः
#### मूलम्
वासिष्ठा दीर्घतपसस्तपो यत्र हि तेपिरे।  
त्रिशंङ्कुस्सुमहातेजा श्शतं परमभास्वरम्॥1.57.14॥  
वसिष्ठपुत्रान् ददृशे तप्यमानान् यशस्विनः।

#### शब्दार्थः
दीर्घतपसः performing asceticism for a long time, वासिष्ठाः Vasistha's sons, यत्र where, तपः penance, तेपिरे performed, सुमहातेजाः most brilliant, त्रिशंङ्कुः Trishanku, परमभास्वरम् exceedingly effulgent, शतम् hundred, यशस्विनः possessing fame, तप्यमानान् performing austerities, वसिष्ठपुत्रान् sons of Vasistha, ददृशे beheld.

#### आङ्ग्लानुवादः
Most brilliant Trisanku approached the sons of Vasishta in the place where they  had been performing austerities for a long time. There he saw the famous, exceedingly effulgent sons of Vasishta one hundred in number practising penance.



### श्लोकः
#### मूलम्
सोऽभिगम्य महात्मनस्सर्वानेव गुरोस्सुतान्॥1.57.15॥  
अभिवाद्यानुपूर्व्येण ह्रिया किञ्चिदवाङ्मुखः।  
अब्रवीत्सुमहाभगान्सर्वानेव कृताञ्जलिः॥1.57.16॥

#### शब्दार्थः
सः he (the king), महात्मनः illustrious, सर्वानेव all, गुरोः सुतान् sons of spiritual guide, अभिगम्य having approached, आनुपूर्व्येण in the order of the age, अभिवाद्य having paid obeisance, ह्रिया in humility, किञ्चित् a little, अवाङ्मुखः bowing down his face, कृताञ्जलिः with folded palms, सर्वानेव all those, (सु)महाभागान् distinguished ones, अब्रवीत् spoke.

#### आङ्ग्लानुवादः
The king, having approached all the illustrious sons of his spiritual guide, paid obeisance to them in order of seniority. Bowing down his face in humility and with folded palms, he addressed all those distinguished sons of Vasishta sayingः



### श्लोकः
#### मूलम्
शरणं वः प्रपद्येऽहं शरण्यान् शरणागतः।  
प्रत्याख्यातोऽस्मि भद्रं वो वसिष्ठेन महात्मना॥1.57.17॥

#### शब्दार्थः
शरणागतः seeking refuge, अहम् I, शरण्यान् protectors, वः you, शरणं प्रपद्ये seeking refuge, वः to you, भद्रम् prosperity, महात्मना by the magnanimous, वसिष्ठेन by Vasishta, प्रत्याख्यातः अस्मि I have been refused.

#### आङ्ग्लानुवादः
O protectors of those who seek refuge in you, protect me. Wish you well. I have been refused by the great Vasishta.



### श्लोकः
#### मूलम्
यष्टुकामो महायज्ञं तदनुज्ञातुमर्हथ।  
गुरुपुत्रानहं सर्वान्नमस्कृत्य प्रसादये॥1.57.18॥

#### शब्दार्थः
महायज्ञम् great sacrifice, यष्टुकामः desire to perform, तत् for that reason, अनुज्ञातुम् to give consent, अर्हथ fit and proper, अहम् I, गुरुपुत्रान् sons of spiritual guide, सर्वान् all of you,  नमस्कृत्य having paid my homage, प्रसादये I will please you.

#### आङ्ग्लानुवादः
'I wish to perform a great sacrifice. You are worthy enough to tender your consent. I pay homage to all the sons of my spiritual guide oblige.



### श्लोकः
#### मूलम्
शिरसा प्रणतो याचे ब्राह्मणान् तपसि स्थितान्।  
ते मां भवन्तस्सिद्ध्यर्थं याजयन्तु समाहिताः॥1.57.19॥  
सशरीरो यथाऽहं हि देवलोकमवाप्नुयाम्।

#### शब्दार्थः
शिरसा with my head,  प्रणतः saluting by bowing down, तपसि स्थितान् you established in austerity, ब्राह्मणान् you, Brahmins, याचे beg, ते such, भवन्तः all of you, समाहिताः with composed minds, माम् me, सिद्ध्यर्थम् for achieving the purpose, याजयन्तु direct me in performing the sacrifice, अहम् I, सशरीरः in physical form, यथा in such manner, देवलोकम् heaven, अवाप्नुयाम् will reach.

#### आङ्ग्लानुवादः
You, brahmins are established in austerity. I bow to you. I beg all of you to direct me with composed minds to direct me in order to attain heaven in physical form'.



### श्लोकः
#### मूलम्
प्रत्याख्यातो वसिष्ठेन गतिमन्यां तपोधनाः॥1.57.20॥  
गुरुपुत्रानृते सर्वान्नाहं पश्यामि काञ्चन।

#### शब्दार्थः
तपोधनाः O Men having asceticism for your wealth, वसिष्ठेन by Vasishta, प्रत्याख्यातः refused, अहम् I, सर्वान् all, गुरुपुत्रानृते other than sons of spiritual guide, अन्यान् others, गतिम् way, काञ्चन anything, न पश्यामि do not see.

#### आङ्ग्लानुवादः
O Ascetocs after having been rejected by Vasishta. I do not see any way other than the sons of my spiritual guide to help me achieve my purpose.



### श्लोकः
#### मूलम्
इक्ष्वाकूणां हि सर्वेषां पुरोधाः परमा गतिः॥1.57.21॥  
पुरोधसस्तु विद्वांसस्तारयन्ति सदा नृपान्।  
तस्मादनन्तरं सर्वे भवन्तो दैवतं मम॥1.57.22॥

#### शब्दार्थः
सर्वेषाम् for all, इक्ष्वाकूणाम् descendants of Ikshvaku, पुरोधाः spiritual preceptor, परमा गतिः हि is indeed supreme salvation, विद्वांसः learned, पुरोधसः spiritual preceptors, सदा always, नृपान् kings, तारयन्ति liberated, तस्मात् for that reason, अनन्तरम् after him, भवन्तः you, सर्वे all, मम to me, दैवतम् gods.

#### आङ्ग्लानुवादः
For all the descendants of Ikshvakus the spiritual preceptor is the supreme resort for  salvation. Learned spiritual preceptors have always liberated kings. Hence you are all gods to me only next to Vasishta".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे सप्तपञ्चाशस्सर्गः॥  
Thus ends the fiftyseventh sarga of Balakanda of the holy Ramayana the first epic  
composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/057_trishankor_yajanaprArthanA.md">
<details><summary><h2>भूषणम् ...{Loading}...</h2></summary>



ततः सन्तप्तहृदयः स्मरन् निग्रहमात्मनः ।  

विनिःश्वस्य विनिःश्वस्य कृतवैरो महात्मना  ॥  १।५७।१  ॥   

स दक्षिणां दिशं गत्वा महिष्या सह राघव ।  

तताप परमं घोरं विश्वामित्रो महत्तपः  ॥  १।५७।२  ॥   

एवं पशुपतिवितीर्णसरहस्यसर्वास्त्रवैघट्यदर्शनेनरुद्रस्यापरत्वमुपपादितम् ।
अथ पूर्वप्रस्तुतब्राह्मण्यस्यात्यन्तदुर्लभत्वं दर्शयति नवभिः सर्गैः ।
तत्र त्रिशङ्कुशरणागत्यनुगुणशक्तिमत्त्वं दर्शयति सप्तपञ्चाशे--ततः
सन्तप्तहृदय इत्यादि, श्लोकद्वयमेकान्वयम् । महात्मना वसिष्ठेन । कृतवैरः  

अनेनास्य तपोनाशमूलं दर्शितम् । ब्रह्मविदपचारो हि सर्वश्रेयोविनाशकः ।
दक्षिणां शरावत्यपेक्षया । महिष्येत्यनेन भावियाजकत्वानुगुणगार्हस्थ्यं
दर्शितम् । महत्तपः परमं यथा तथा ततापेत्यन्वयः  ॥  १।५७।१,२  ॥   

  

अथास्य जज्ञिरे पुत्राः सत्यधर्मपरायणाः ।  

हविष्यन्दो मधुष्यन्दो दृढनेत्रो महारथः  ॥  १।५७।३  ॥   

कामक्रोधाद्यनुवृत्तिं दर्शयति--अथेति  ॥  १।५७।३  ॥   

  

पूर्णे वर्षसहस्रे तु ब्रह्मा लोकपितामहः ।  

अब्रवीन्मधुरं वाक्यं विश्वामित्रं तपोधनम्  ॥  १।५७।४  ॥   

अत एव तपसो मन्दफलत्वं दर्शयति--पूर्ण इति  ॥  १।५७।४  ॥   

  

जिता राजर्षिलोकास्ते तपसा कुशिकात्मज ।  

अनेन तपसा त्वां तु राजर्षिरिति विद्महे  ॥  १।५७।५  ॥   

जिता इति । विद्महे आर्षमात्मनेपदम्  ॥  १।५७।५  ॥   

  

एवमुक्त्वा महातेजा जगाम सह दैवतैः ।  

त्रिविष्टपं ब्रह्मलोकं लोकानां परमेश्वरः  ॥  १।५७।६  ॥   

एवमित्यादि चत्वारः । ब्रह्मा ब्रह्मलोकं जगाम, त्रिविष्टपं देवा
जग्मुरित्यर्थः  ॥  १।५७।६  ॥   

  

विश्वामित्रोपि तच्छ्रुत्वा ह्रिया किञ्चिदवाङ्मुखः ।  

दुःखेन महताविष्टः समन्युरिदमब्रवीत्  ॥  १।५७।७  ॥   

समन्युः सदैन्यः "मन्युर्दैन्ये क्रतौ क्रुधि" इत्यमरः  ॥  १।५७।७  ॥   

  

तपश्च सुमहत्तप्तं राजर्षिरिति मां विदुः ।  

देवाः सर्षिगणाः सर्वे नास्ति मन्ये तपःफलम्  ॥  १।५७।८  ॥   

नास्ति मन्ये तपःफलम् । एतन्मात्रं मत्तपः फलं न भवति, ब्राह्मण्यस्यैव
मदभिमतत्वादिति भावः  ॥  १।५७।८  ॥   

  

एवं निश्चित्य मनसा भूय एव महातपाः ।  

तपश्चकार काकुत्स्थ परमं परमात्मवान्  ॥  १।५७।९  ॥   

परमं तपः पूर्वकृततपसोप्यतिशयितं तपः । परमात्मवान् अतिशयितयत्नवान्  ॥ 
१।५७।९  ॥   

  

एतस्मिन्नेव काले तु सत्यवादी जितेन्द्रियः ।  

त्रिशङ्कुरिति विख्यात इक्ष्वाकुकुलवर्द्धनः  ॥  १।५७।१०  ॥   

एतस्मिन्निति । विख्यातः, अभूदिति शेषः  ॥  १।५७।१०  ॥   

  

तस्य बुद्धिः समुत्पन्ना यजेयमिति राघव ।  

गच्छेयं सशरीरेण देवानां परमां गतिम्  ॥  १।५७।११  ॥   

तस्येति । सशरीरेण, आत्मनेति शेषः । परमां गतिं स्वर्गमिति यावत्  ॥ 
१।५७।११  ॥   

  

स वसिष्ठं समाहूय कथयामास चिन्तितम् ।  

अशक्यमिति चाप्युक्तो वसिष्ठेन महात्मना  ॥  १।५७।१२  ॥   

स इति । चिन्तितम् सशरीरस्वर्गसाधनयज्ञमित्यर्थः । अशक्यं
सशरीरस्वर्गसाधनयज्ञकरणमिति शेषः । अशक्यत्वं च न ऋषेरसामर्थ्यात्, नापि
तादृशकर्मविधानाभावात्, "सशरीर एव स्वर्गं लोकमेति" इति श्रुतेः । किन्तु
त्रिशङ्कोस्तादृशस्वर्गप्राप्तिर्नास्तीति पूर्वकल्पवृत्ततज्ज्ञानादिति
मन्तव्यम् । उक्तः अभूदिति शेषः  ॥  १।५७।१२  ॥   

  

प्रत्याख्यातो वसिष्ठेन स ययौ दक्षिणां दिशम् ।  

ततस्तत्कर्मसिद्ध्यर्थं पुत्रांस्तस्य गतो नृपः  ॥  १।५७।१३  ॥   

प्रत्याख्यात इति । तत्कर्मसिद्ध्यर्थं सशरीरस्वर्गसाधनकर्मसिद्ध्यर्थम्  ॥ 
१।५७।१३  ॥   

  

वासिष्ठा दीर्घतपसस्तपो यत्र हि तेपिरे ।  

त्रिशङ्कुः सुमहातेजाः शतं परमभास्वरम् ।  

वसिष्ठपुत्रान् ददृशे तप्यमानान् यशस्विनः  ॥  १।५७।१४  ॥   

वासिष्ठा इति सार्धः । यत्र तेपिरे तत्र गत्वेति शेषः । शतं वासिष्ठानिति
बह्वर्थे शतमिति निपातनात् सामानाधिकरण्यम्  ॥  १।५७।१४  ॥   

  

सो ऽभिगम्य महात्मानः सर्वानेव गुरोः सुतान् ।  

अभिवाद्यानुपूर्व्येण ह्रिया किञ्चिदवाङ्मुखः ।  

अब्रवीत्सुमहात्मानः सर्वानेव कृताञ्जलिः  ॥  १।५७।१५  ॥   

स इति सार्द्धः । ह्रिया वसिष्ठप्रत्याख्यानकृतया । महात्मानः सुमहात्मान
इति व्यत्ययेन प्रथमा  ॥  १।५७।१५  ॥   

  

शरणं वः प्रपद्ये ऽहं शरण्यान् शरणागतः ।  

प्रत्याख्यातो ऽस्मि भद्रं वो वसिष्ठेन महात्मना  ॥  १।५७।१६  ॥   

शरणमिति । शरणं रक्षितारम् आगतः "शरणं गृहरक्षित्रोः" इति वचनात् ।
रक्षित्रपेक्षया आगतो ऽहम् । शरण्यान् शरणसमर्थान् । शरणं प्रपद्ये
रक्षितृ़न् प्राप्नोमीत्यर्थः । यद्वा शरणागतः प्रत्याख्यात
इत्युत्तरेणान्वयः । तर्ह्याचार्य एव गन्तव्य इत्यत्राह प्रत्याख्यात इति
 ॥  १।५७।१६  ॥   

  

यष्टुकामो महायज्ञं तदनुज्ञातुमर्हथ ।  

गुरुपुत्रानहं सर्वान्नमस्कृत्य प्रसादये  ॥  १।५७।१७  ॥   

किमर्थं शरणागतिस्तत्राह--यष्टुकाम इति । तत् यज्ञानुष्ठानम्  ॥  १।५७।१७
 ॥   

  

शिरसा प्रणतो याचे ब्राह्मणांस्तपसि स्थितान् ।  

ते मां भवन्तः सिद्ध्यर्थं याजयन्तु समाहिताः ।  

सशरीरो यथाहं हि देवलोकमवाप्नुयाम्  ॥  १।५७।१८  ॥   

शिरसेति सार्द्धः । ब्राह्मणान् ब्रह्मविदः । समाहिताः अवहिताः  ॥  १।५७।१८
 ॥   

  

प्रत्याख्यातो वसिष्ठेन गतिमन्यां तपोधनाः ।  

गुरुपुत्रानृते सर्वान्नाहं पश्यामि काञ्चन  ॥  १।५७।१९  ॥   

प्रत्याख्यात इति । गुरुपुत्रानृते अन्यां काञ्चन गतिं यजनोपायं न
पश्यामीत्यन्वयः  ॥  १।५७।१९  ॥   

  

इक्ष्वाकूणां हि सर्वेषां पुरोधाः परमा गतिः ।  

पुरोधसस्तु विद्वांसस्तारयन्ति सदा नृपान्  ॥  १।५७।२०  ॥   

इक्ष्वाकूणामिति । पुरोधाः पुरोहितः वसिष्ठः  ॥  १।५७।२०  ॥   

  

तस्मादनन्तरं सर्वे भवन्तो दैवतं मम  ॥  १।५७।२१  ॥   

इत्यार्षे श्रीरामायणे वाल्मीकीये आदिकाव्ये बालकाण्डे सप्तपञ्चाशः सर्गः
 ॥  ५७  ॥   

तस्मादित्यर्द्धम् । तस्मात् वसिष्ठात् । अनन्तरं पश्चात् । तस्यारक्षकत्वे
भवन्त एव रक्षका इति भावः  ॥  १।५७।२१  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने सप्तपञ्चाशः सर्गः  ॥  ५७  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/057_trishankor_yajanaprArthanA.md">
<details><summary><h2>शिरोमणी ...{Loading}...</h2></summary>



तत इति । ततः करणनिश्चयानन्तरं हे राघव आत्मनः स्वस्य निग्रहं
वशिष्ठकर्तृकपराभवं स्मरन् सन्सन्तप्तहृदयः महात्मना वशिष्ठेन कृतवैरः
महातपाः स विश्वामित्रः विनिःश्वस्य विनिःश्वस्य महिष्या कृताभिषेकया
पत्न्या सह दक्षिणां दिशं गत्वा परममत्युत्कृष्टं घोरं शत्रुभयङ्करं
तपस्तताप द्वयोरेकत्रान्वयः  ॥  १।५७।१,२  ॥   

  

फलेति । फलमूलाशनः फलमूलमात्रभोक्ता अत एव दान्तः नियमितोभयकरणः
विश्वामित्रः परमं तपश्चकार । अथ तपःप्रारम्भानन्तरमस्य विश्वामित्रस्य
सत्यधर्मपरायणाः हविष्यन्दादयः पुत्राः जज्ञिरे सार्धश्लोक एकान्वयी  ॥ 
१।५७।३  ॥   

  

पूर्ण इति । वर्षसहस्रे पूर्णे सत्येव लोकपितामहो ब्रह्मा तपोधनं
विश्वामित्रं मधुरं वाक्यमब्रवीत् । तुशब्द एवार्थे  ॥  १।५७।४  ॥   

  

तद्वचनमेवाह जिता इति । हे कुशिकात्मज ते तव तपसा राजर्षिलोका जिताः अतः
अनेन राजर्षिलोकसम्पादकेन तपसा त्वां राजर्षिरिति विद्महे  ॥  १।५७।५  ॥   

  

एवमिति । एवमनेन प्रकारेण उक्त्वा महातेजा लोकानां परमेश्वरः ब्रह्मा
दैवतैः सह त्रिविष्टपं सुरलोकं ब्रह्मलोकं स्वलोकं च जगाम । विनापि चं
समुच्चयः । अत्र त्रिविष्टपं जगामेत्युक्त्या तत्र इन्द्रं संस्थापयामास
इति ध्वनितम् । तेनेन्द्रस्य विश्वामित्रतपोभीतत्वं व्यञ्जितम् ।
सार्धश्लोक एकान्वयी  ॥  १।५७।६  ॥   

  

विश्वामित्र इति । तद्ब्रह्मवचनं श्रुत्वा ह्रिया लज्जया किञ्चिदवाङ्मुखः
महता दुःखेन आविष्टः  

समन्युः क्रोधसहित इव विश्वामित्रः इदं वचनमब्रवीत् । अपिरिवार्थे  ॥ 
१।५७।७  ॥   

  

तद्वचनमेवाह तप इति । सर्षिगणाः ऋषिगणसहिताः सर्वे ब्रह्मप्रभृतयः देवाः
येन मया सुमहत् अत्युत्कृष्टं तपस्तप्तं तं मां राजर्षिरिति विदुः
अतस्तपःफलं मे नास्तीत्यहं मन्ये  ॥  १।५७।८  ॥   

  

एवमिति । हे काकुत्स्थ महातपाः परमात्मवान् अतिप्रयत्नविशिष्टः
विश्वामित्रः एवमनेन प्रकारेण मनसा निश्चित्य विचारपूर्वकनिश्चयमवगत्य भूयो
ऽपि परमं तपश्चकार । एवो ऽप्यर्थे  ॥  १।५७।१०  ॥   

  

एतस्मिन्निति । हे राघव एतस्मिन्काले विश्वामित्रतपश्चरणसमय एव सत्यवादी
जितेन्द्रियः नियमितोभयकरणः इक्ष्वाकुकुलवर्धनः यस्त्रिशङ्कुरिति विख्यात
आसीत् तस्य बुद्धिः अहं यजेयं तेन स्वशरीरेणैव देवानां परमां गतिं
स्वर्गमित्यर्थः गच्छेयमिति बुद्धिर्निश्चयः समुत्पन्ना । तुशब्द एवार्थे ।
श्लोकद्वयमेकान्वयि  ॥  १।५७।११,१२  ॥   

  

वसिष्ठमिति । स त्रिशङ्कुः वशिष्ठं समाहूय चिन्तितं स्वविचारितं कथयामास ।
अनन्तरं महात्मना वशिष्ठेनाशक्यमिदमिति त्रिशङ्कुरुक्तः । चशब्दो
ऽनन्तरार्थे अपिरिदमर्थे  ॥  १।५७।१३  ॥   

  

प्रत्याख्यात इति । वसिष्ठेन प्रत्याख्यातः स नृपः त्रिशङ्कुः दक्षिणां
दिशं ययौ । ततः दशिणदिग्गमनानन्तरं तत्कर्मसिद्ध्यर्थं तस्य चिकीर्षितस्य
कमणः सशरीरस्वर्गप्रापकयागस्य सिद्ध्यर्थं तस्य वशिष्ठस्य पुत्रान् गतः
प्राप्तः  ॥  १।५७।१४  ॥   

  

तत्स्थानं बोधयन्नाह वाशिष्ठा इति । दीर्घतपसः शतं वाशिष्ठाः यत्र
परमभास्वरं तपस्तेपिरे तस्मिन् स्थाने महातेजाः स त्रिशङ्कुर्गत इति
पूर्वेणान्वयः  ॥  १।५७।१५  ॥   

  

वाशिष्ठानिति । अथ वसिष्ठपुत्रतपस्थानगमनानन्तरं तप्यमानान्यशास्विनः
वाशिष्ठान्स त्रिशङ्कुः ददर्श महात्मनः सर्वान् गुरोः सुतान् स
त्रिशङ्कुरभिगम्य प्राप्यैव ववन्द इति शेषः  ॥  १।५७।१६  ॥   

  

अभिवाद्येति । ह्रिया किञ्चिदवाङ्मुखः कृताञ्जलिः स त्रिशङ्कुः महात्मानः
महात्मनः सर्वान् शुरोः सुतान् आनुपूर्वेण
ज्येष्ठादिक्रमेणाभिवाद्याब्रवीत् । महात्मान इत्यत्र प्रथमा आर्षा किञ्च
महात्मनः आनयन्ते सत्कारादिना जीवयन्ते तानिति द्वितीयान्तमेव  ॥  १।५७।१७
 ॥   

  

तद्वचनमेवाह शरणमिति । वो युष्माकं शरणं रक्षकत्वं गतो ज्ञातवानहं शरणं
रक्षा यथा स्यात्तथा शरण्यान् शरणहितान् वो युष्मान् प्रपद्ये प्राप्तोस्मि
। एकः शरणशब्दः भावप्रधानः । गत्यर्थानां ज्ञानार्थकत्वं गमिरबोधन
इत्यादिव्याख्याने स्पष्टमेव व इत्युभयान्वयि शब्दाधिकारश्च । यद्वा शरणं
स्वेप्सितप्रध्वंसेन वधप्रायं गतः प्राप्तो ऽहं शरणं जीवनालम्बो यथा
स्यात्तथा वो युष्मान्प्रपद्ये । ऽशरणं गृहरक्षित्रोर्वघरक्षणयोरपिऽ इति
मेदिनी  ॥  १।५७।१८  ॥   

  

यष्टुकाम इति । महायज्ञं सशरीरस्वर्गप्राप्तिफलकयागं यष्टुकामः
कर्तुमिच्छुरहमस्मीति शेषः । तत्तस्माद्धेतोः सर्वान् गुरुपुत्रानहं
नमस्कृत्य प्रसादये अतः यूयम् आज्ञातुमर्हथ  ॥  १।५७।१९  ॥   

  

शिरसेति । तपसि स्थितान् ब्राह्मणान् शिरसा प्रणतः अहं याचे प्रार्थये । ते
मत्प्रार्थिताः भवन्तः  

समाहितासन्तः सशरीरो ऽहं यथावत् देवलोकमवाप्नुयामिति सिद्ध्यर्थं मा
याजयन्तु । हिरेवार्थे  ॥  १।५७।२०  ॥   

  

ननु सर्वयाजकशिरोमणिं गुरुं विहाय इह किमागतो ऽसीत्यत आह हे तपोधनाः अहं
वशिष्ठेन प्रत्याख्यातः अतः सर्वान् गुरुपुत्रान् ऋते अन्यां काञ्चन गतिं न
पश्यामि तत्र हेतुः सर्वेषा मिक्ष्वाकूणां पुरोधा वशिष्ठ एव परमा गतिः ।
हिशब्द एवार्थे  ॥  १।५७।२१,२२  ॥   

  

वशिष्ठस्य परमगतित्वे हेतुं वदन्नाह पुरोहिता इति । विद्वांसः पुरोहिता एव
सदा नृपान्  

तारयन्ति । तुरेवार्थे । तस्मात् वशिष्ठानन्तरं भवन्त एव सर्वे मम दैवतम्
 ॥  १।५७।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे सप्तपञ्चाशः
सर्गः  ॥  १।५७  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/057_trishankor_yajanaprArthanA.md">
<details><summary><h2>तिलकम् ...{Loading}...</h2></summary>



तत इति । कृतवैर इति । इदमेव तपोनाशकमस्य  ॥  १।५७।१  ॥   

  

तताप । तपश्चकारेत्यर्थः  ॥  १।५७।२  ॥   

  

तपसो घोरत्वं दर्शयति फलेत्यादि । दान्तो जितेन्द्रियः । पुत्रा
हविष्पन्दादयः  ॥  १।५७।३  ॥   

  

ब्रह्मर्षित्वाय ब्रह्मविद्यया तपःकरणात्तदधिदैवतत्वाद्ब्रह्माब्रवीत्  ॥ 
१।५७।४६  ॥   

  

देवैः सह त्रिविष्टपं स्वर्गं गत्वा तदनु स्वलोकं गतः । लोकानाम्
भूरादीनाम्  ॥  १।५७।७  ॥   

  

समन्युः सदैन्यः स्वं प्रत्येवेदं वचःसु महति तपसि कृते ऽपि सर्षिगणा देवा
मां राजर्षिरित्येव विदुरवगच्छन्ति । तस्मादस्य तपसस्तद्ब्राह्मणत्वं फलं
नास्त न भवतीति मन्ये  ॥  १।५७।८,९  ॥   

  

परमात्मवान्परमात्मध्यानवान्परमधीरश्च  ॥  १।५७।१०,११  ॥   

  

गच्छेयम् । यज्ञबलेनेति शेषः । देवतानां परा गतिः स्वर्गः  ॥  १।५७।१२  ॥   

  

अशक्यत्वकथनपूर्वकं प्रत्याख्यानबीजं च प्रसिद्धं त्रिशङ्कुत्वमेवेति
पुराणेषु स्पष्टम्  ॥  १।५७।१३  ॥   

  

तत्कर्म सशरीरस्वर्गप्रापकयज्ञकर्म । तस्य वसिष्ठस्य पुत्रा यत्र तेपिरे ।
तत्र गत्वेति शेषः । तस्य पुत्रान्गतः प्राप्तः  ॥  १।५७।१४  ॥   

  

शतशब्देन स्वावयवगतबहुत्वेन बहुवचनम् । अनिभिधानात् । शतशब्दः सङ्ख्यावाची
सङ्ख्येयवची च विंशत्यादिवत् । अत्र तु सङ्ख्येयवाची । शतं वसिष्ठपुत्रान्
। शतसङ्ख्याकानित्यर्थः । अत्रावयवप्राधान्येन तद्बहुत्वेन बहुवचनं
प्राप्तं तदनभिधानान्न भवति । एकवचनमेव भवति यथा विंशतिर्ब्राह्मणाः ।
सङ्ख्यावाचिनो ऽप्येकवचनं ब्राह्मणानां शतमिति यथा । अतो
वसिष्ठपुत्रानित्यनेन शतमित्यनेन च सामानाधिकरण्यम्  ॥  १।५७।१५  ॥   

  

ह्रिया तत्पितृकृतप्रत्याख्यानजया । महात्मन इति द्वितीयार्थे महात्मान
इत्यार्षम्  ॥  १।५७।१६  ॥   

  

शरण्यान्रक्षणसमर्थान् । शरणं गतो ऽन्येषां रक्ष्याणां शरणं गतो ऽपि ।
शरणत्वं प्राप्तो ऽपीत्यर्थः  ॥  १।५७।१७,१८  ॥   

  

ब्राह्मणानन्वर्थब्राह्मणान्  ॥  १।५७।१९  ॥   

  

सिद्ध्यर्थम् सशरीरस्वर्गगमनसिद्ध्यर्थम्  ॥  १।५७।२०  ॥   

  

गुरुपुत्रानृते तान्विनान्यां काञ्चन गतिमहं न पश्यामीत्यन्वयः  ॥  १।५७।२१
 ॥   

  

"अयं श्लोकः प्रक्षिप्त" इति कतकस्वरसः । तस्मादिक्ष्वाकूणां
परमगतिरूपात्पुरोधसो वसिष्ठादनन्तरमित्यर्थः  ॥  १।५७।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तपञ्चाशः सर्गः  ॥  ५७  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/057_trishankor_yajanaprArthanA.md">
<details><summary><h2>द्राविडपाठः ...{Loading}...</h2></summary>


ततः सन्तप्तहृदयः स्मरन् निग्रहमात्मनः।  
विनिःश्वस्य विनिःश्वस्य कृतवैरो महात्मना ॥ 1.57.1 ॥   
स दक्षिणां दिशं गत्वा महिष्या सह राघव।  
तताप परमं घोरं विश्वामित्रो महत्तपः ॥ 1.57.2 ॥   
अथास्य जज्ञिरे पुत्राः सत्यधर्मपरायणाः।  
हविष्यन्दो मधुष्यन्दो दृढनेत्रो महारथः ॥ 1.57.3 ॥   
पूर्णे वर्षसहस्रे तु ब्रह्मा लोकपितामहः।  
अब्रवीन्मधुरं वाक्यं विश्वामित्रं तपोधनम् ॥ 1.57.4 ॥   
जिता राजर्षिलोकास्ते तपसा कुशिकात्मज।  
अनेन तपसा त्वां तु राजर्षिरिति विद्महे ॥ 1.57.5 ॥   
एवमुक्त्वा महातेजा जगाम सह दैवतैः।  
त्रिविष्टपं ब्रह्मलोकं लोकानां परमेश्वरः ॥ 1.57.6 ॥   
विश्वामित्रोपि तच्छ्रुत्वा ह्रिया किञ्चिदवाङ्मुखः।  
दुःखेन महताविष्टः समन्युरिदमब्रवीत् ॥ 1.57.7 ॥   
तपश्च सुमहत्तप्तं राजर्षिरिति मां विदुः।  
देवाः सर्षिगणाः सर्वे नास्ति मन्ये तपःफलम् ॥ 1.57.8 ॥   
एवं निश्चित्य मनसा भूय एव महातपाः।  
तपश्चकार काकुत्स्थ परमं परमात्मवान् ॥ 1.57.9 ॥   
एतस्मिन्नेव काले तु सत्यवादी जितेन्द्रियः।  
त्रिशङ्कुरिति विख्यात इक्ष्वाकुकुलवर्द्धनः ॥ 1.57.10 ॥   
तस्य बुद्धिः समुत्पन्ना यजेयमिति राघव।  
गच्छेयं सशरीरेण देवानां परमां गतिम् ॥ 1.57.11 ॥   
स वसिष्ठं समाहूय कथयामास चिन्तितम्।  
अशक्यमिति चाप्युक्तो वसिष्ठेन महात्मना ॥ 1.57.12 ॥   
प्रत्याख्यातो वसिष्ठेन स ययौ दक्षिणां दिशम्।  
ततस्तत्कर्मसिद्ध्यर्थं पुत्रांस्तस्य गतो नृपः ॥ 1.57.13 ॥   
त्रिशङ्कुः सुमहातेजाः शतं परमभास्वरम्।  
वसिष्ठपुत्रान् ददृशे तप्यमानान् यशस्विनः ॥ 1.57.14 ॥   
अभिवाद्यानुपूर्व्येण ह्रिया किञ्चिदवाङ्मुखः।  
अब्रवीत्सुमहात्मानः सर्वानेव कृताञ्जलिः ॥ 1.57.15 ॥   
शरणं वः प्रपद्येऽहं शरण्यान् शरणागतः।  
प्रत्याख्यातोऽस्मि भद्रं वो वसिष्ठेन महात्मना ॥ 1.57.16 ॥   
यष्टुकामो महायज्ञं तदनुज्ञातुमर्हथ।  
गुरुपुत्रानहं सर्वान्नमस्कृत्य प्रसादये ॥ 1.57.17 ॥   
ते मां भवन्तः सिद्ध्यर्थं याजयन्तु समाहिताः।  
सशरीरो यथाहं हि देवलोकमवाप्नुयाम् ॥ 1.57.18 ॥   
प्रत्याख्यातो वसिष्ठेन गतिमन्यां तपोधनाः।  
गुरुपुत्रानृते सर्वान्नाहं पश्यामि काञ्चन ॥ 1.57.19 ॥   
इक्ष्वाकूणां हि सर्वेषां पुरोधाः परमा गतिः।  
पुरोधसस्तु विद्वांसस्तारयन्ति सदा नृपान् ॥ 1.57.20 ॥   
तस्मादनन्तरं सर्वे भवन्तो दैवतं मम ॥ 1.57.21 ॥   

</details>
</div>
