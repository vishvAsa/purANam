+++
title = "अर्धनारीश्वरस्तोत्रम्"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2845"
source_url = "https://www.ebharatisampat.in/readbook3.php?bookid=MDk1MDk2OTAzOTAxMzcy&pageno=MjI0MjQyNjk5NTk="

+++
[[अर्धनारीश्वरस्तोत्रम्	Source: [EB](https://www.ebharatisampat.in/readbook3.php?bookid=MDk1MDk2OTAzOTAxMzcy&pageno=MjI0MjQyNjk5NTk=)]]

\[




अर्धनारीश्वरस्तोत्रम्



चाम्पेयगौरार्धशरीरकायै  
कर्पूरगौरार्धशरीरकाय ।

धम्मिल्लकायै च जटाधराय  
नमः शिवायै च नमः शिवाय ॥ १ ॥  
कस्तूरिकाकुङ्कुमचर्चितायै  
चितारजःपुञ्जविचर्चिताय ।

कृतस्मरायै विकृतस्मराय  
नमः शिवायै च नमः शिवाय ॥ २ ॥

झणत्क्वणत्कङ्कणनूपुरायै  
पादाब्जराजत्फणिनूपुराय ।

हेमाङ्गदायै भुजगाङ्गदाय  
नमः शिवायै च नमः शिवाय ॥ ३ ॥

विशालनीलोत्पललोचनायै  
विकासिपङ्केरुहलोचनाय ।

समेक्षणायै विषमेक्षणाय  
नमः शिवायै च नमः शिवाय ॥ ४ ॥

मन्दारमालाकलितालकायै  
कपालमालाङ्कितकन्धराय ।

दिव्याम्बरायै च दिगम्बराय  
नमः शिवायै च नमः शिवाय ॥ ५ ॥

अम्भोधरश्यामलकुन्तलायै  
तडित्प्रभाताम्रजटाधराय ।

निरीश्वरायै निखिलेश्वराय  
नमः शिवायै च नमः शिवाय ॥ ६ ॥

प्रपञ्चसृष्ट्युन्मुखलास्यकायै  
समस्तसंहारकताण्डवाय ।

जगज्जनन्यै जगदेकपित्रे  
नमः शिवायै च नमः शिवाय ॥ ७ ॥

प्रदीप्तरत्नोज्ज्वलकुण्डलायै  
स्फुरन्महापन्नगभूषणाय ।

शिवान्वितायै च शिवान्विताय  
नमः शिवायै च नमः शिवाय ॥ ८ ॥

एतत्पठेदष्टकमिष्टदं यो  
भक्त्या स मान्यो भुवि दीर्घजीवी ।

प्राप्नोति सौभाग्यमनन्तकालं  
भूयात्सदा तस्य समस्तसिद्धिः ॥ ९ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ अर्धनारीश्वरस्तोत्रम् सम्पूर्णम् ॥




\]
