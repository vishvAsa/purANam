---
title: ०६२

---
ऋषय ऊचुः॥  
कथं विष्णोः प्रसादाद्वै ध्रुवो बुद्धिमतां वरः॥  
मेढीभूतो ग्राहाणां वै वक्तुमर्हसि साम्प्रतम्॥ ६२.१ ॥  
  
सूत उवाच॥  
एतमर्थं मया पृष्टो नानाशास्त्रविशारदः॥  
मार्कण्डेयः पुरा प्राह मह्यं शुश्रूषवे द्विजाः॥ ६२.२ ॥  
  
मार्कण्डेय उवाच॥  
सार्वभौमो महातेजाः सर्वशस्त्रभृतां वरः॥  
उत्तानपादो राजा वै पालयामास मेदिनीम्॥ ६२.३ ॥  
  
तस्य भार्याद्वयमभूत्सुनीतिः सुरुचिस्तथा॥  
अग्रजायामभूत्पुत्रः सुनीत्यां तु महा यशाः॥ ६२.४ ॥  
  
ध्रुवो नाम महाप्राज्ञः कुलदीपो महामतिः॥  
कदाचित्सप्तवर्षोपि पितुरङ्कमुपाविशत्॥ ६२.५ ॥  
  
सुरुचिस्तं विनिर्धूय स्वपुत्रं प्रीतिमानसा॥  
न्यवेशयत्तं विप्रेन्द्रा ह्यङ्कं रूपेण मानिता॥ ६२.६ ॥  
  
अलब्ध्वा स पितुर्धीमानङ्कं दुःखितमानसः॥  
मातुः समीपमागम्य रुरोद स पुनः पुनः॥ ६२.७ ॥  
  
रुदन्तं पुत्रमाहेदं माता शोकपरिप्लुता॥  
सुरुचिर्दयिता भर्तुस्तस्याः पुत्रोपि तादृशः॥ ६२.८ ॥  
  
मम त्वं मन्दभाग्याया जातः पुत्रोप्यभाग्यवान्॥  
किं शोचसि किमर्थं त्वं रोदमानः पुनः पुनः॥ ६२.९ ॥  
  
सन्तप्तहृदयो भूत्वा मम शोकं करिष्यसि॥  
स्वस्थस्थानं ध्रुवं पुत्र स्वशक्त्या त्वं समाप्नुयाः॥ ६२.१೦ ॥  
  
इत्युक्तः स तु मात्रा वै निर्जगाम तदा वनम्॥  
विश्वामित्रं ततो दृष्ट्वा प्रणिपत्य यथाविधि॥ ६२.११ ॥  
  
उवाच प्राञ्जलिर्भूत्वा भगवन् वक्तुमर्हसि॥  
सर्वेषामुपरिस्थानं केन प्राप्स्यामि सत्तम॥ ६२.१२ ॥  
  
पितुरङ्के समासीनं माता मां सुरुचिर्मुने॥  
व्यधूनयत्स तं राजा पिता नोवाच किञ्चन॥ ६२.१३ ॥  
  
एतस्मात्कारणाद्ब्रह्मंस्त्रस्तोहं मातरं गतः॥  
सुनीतिराह मे माता माकृथाः शोकमुत्तमम्॥ ६२.१४ ॥  
  
स्वकर्मणा परं स्थानं प्राप्तुमर्हसि पुत्रक॥  
तस्या हि वचनं श्रुत्वा स्थानं तव महामुने॥ ६२.१५ ॥  
  
प्राप्तो वनमिदं ब्रह्मन्नद्य त्वां दृष्टवान्प्रभो॥  
तव प्रसादात्प्राप्स्येहं स्थानमद्भुतमुत्तमम्॥ ६२.१६ ॥  
  
इत्युक्तः स मुनिः श्रीमान्प्रहसन्निदमब्रवीत्॥  
राजपुत्र श्रृणुष्वेदं स्थानमुत्तममाप्स्यसि॥ ६२.१७ ॥  
  
आराध्य जगतामीशं केशवं क्लेशनाशनम्॥  
दक्षिणाङ्गभवं शम्भोर्महादेवस्य धीमतः॥ ६२.१८ ॥  
  
जप नित्यं महाप्राज्ञ सर्वपाप विनाशनम्॥  
इष्टदं परमं शुद्धं पवित्रममलं परम्॥ ६२.१९ ॥  
  
ब्रूहि मन्त्रमिमं दिव्यं प्रणवेन समन्वितम्॥  
नमोस्तु वासुदेवाय इत्येवं नियतेन्द्रियः॥ ६२.२೦ ॥  
  
ध्यायन्सनातनं विष्णुं जपहोमपरायणः॥  
इत्युक्तः प्रणिपत्यैनं विश्वामित्रं महायशाः॥ ६२.२१ ॥  
  
प्राङ्मुखो नियतो भूत्वा जजाप प्रीतमानसः॥  
शाकमूलफलाहारः संवत्सरमतन्द्रितः॥ ६२.२२ ॥  
  
जजाप मन्त्रमनिशमजस्रं स पुनः पुनः॥  
वेताला राक्षसा घोराः सिंहाद्याश्च महामृगाः॥ ६२.२३ ॥  
  
तमभ्ययुर्महात्मानं बुद्धिमोहाय भीषणाः॥  
जपन् स वासुदेवेति न किञ्चित्प्रत्यपद्यत॥ ६२.२४ ॥  
  
सुनीति रस्य या माता तस्या रूपेण संवृता॥  
पिशाचि समनुप्राप्ता रुरोद भृशदुःखता॥ ६२.२५ ॥  
  
मम त्वमेकः पुत्रोसि किमर्थं क्लिश्यते भवान्॥  
मामनाथामपहाय तप आस्थितवानसि॥ ६२.२६ ॥  
  
एवमादीनि वाक्यानि भाषमाणां महातपाः॥  
अनिरीक्ष्यैव हृष्टात्मा हरेर्नाम जजाप सः॥ ६२.२७ ॥  
  
ततः प्रशेमुः सर्वत्र विघ्नरूपाणि तत्र वै॥  
तता गरुडमारुह्य कालमघसमद्युतिः॥ ६२.२८ ॥  
  
सर्वदेवैः परिवृतः स्तूयमानो महर्षिभिः॥  
आययौ भगवान्विष्णुः ध्रुवान्तिकमरातिहा॥ ६२.२९ ॥  
  
समागतं विलोक्याथ कोसावित्येव चिन्तयन्॥  
पिबन्निव हृषीकेशं नय नाभ्यां जगत्पतिम्॥ ६२.३೦ ॥  
  
जपन् स वासुदेवेति ध्रुवस्तस्थौ महाद्युतिः॥  
शङ्खप्रान्तेन गोविन्दः पस्पर्शास्यं हि तस्य वै॥ ६२.३१ ॥  
  
ततः स परमं ज्ञानमवाप्य पुरुषोत्तमम्॥  
तुष्टाव प्राञ्जलिर्भूत्वा सर्वलोकेश्वरं हरिम्॥ ६२.३२ ॥  
  
प्रसीद देवदेवेश शङ्खचक्रगदाधर॥  
लोकात्मन् वेदगुह्यात्मन् त्वां प्रपन्नोस्मि केशव॥ ६२.३३ ॥  
  
न विदुस्त्वां महात्मानं सनकाद्या महर्षयः॥  
तत्कथं त्वामहं विद्यां नमस्ते भुवनेश्वर॥ ६२.३४ ॥  
  
तमहा प्रहसन्विष्णुरेहि वत्स ध्रुवो भवान्॥  
स्थानं ध्रुवं समासाद्य ज्योतिषामग्रभुग्भव॥ ६२.३५ ॥  
  
मात्रा त्वं सहितस्तत्र ज्योतिषां स्थानमाप्नुहि॥  
मत्स्थानमेतत्परमं ध्रुवं नित्यं सुशोभनम्॥ ६२.३६ ॥  
  
तपसाराध्य देवेशं पुरा लब्धं हि शङ्करात्॥  
वासुदेवेति यो नित्यं प्रणवेन समन्वितम्॥ ६२.३७ ॥  
  
नमस्कारसमायुक्तं भगवच्छब्दसुंयुतम्॥  
जपेदेवं हि यो विद्वान्ध्रुवं स्थानं प्रपद्यते॥ ६२.३८ ॥  
  
ततो देवाः सगन्धर्वाः सिद्धाश्च परमर्षयः॥  
मात्रा सह ध्रुवं सर्वे तस्मिन् स्थाने न्यवेशयन्॥ ६२.३९ ॥  
  
विष्णोराज्ञां पुरस्कृत्य ज्योतिषां स्थानमाप्तवान्॥  
एवं ध्रुवो महातेजा द्वादशाक्षरविद्यया॥ ६२.४೦ ॥  
  
अवाप महतीं सिद्धिमेतत्ते कथितं मया॥ ६२.४१ ॥  
सूत उवाच॥  
  
तस्माद्यो वासुदेवाय प्रणामं कुरुते नरः॥  
स याति ध्रुवसालोक्यं ध्रुवत्वं तस्य तत्तथा॥ ६२.४२ ॥  
  
इति श्रीलिङ्गमहापुराणे पूर्वभागे भुवनकोशे ध्रुवसंस्थानवर्णनं नाम द्विषष्टितमोऽध्यायः॥ ६२ ॥