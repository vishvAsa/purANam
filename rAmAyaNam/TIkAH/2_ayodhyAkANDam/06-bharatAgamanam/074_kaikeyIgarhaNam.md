+++
title = "०७४ कैकेयीगर्हणम्"
title_english = "074 Bharata then promises that he would bring Rama back"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-074-Kaikeyee_Garhanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/074_kaikeyIgarhaNam.md">
<details><summary><h3>IITK ...{Loading}...</h3></summary>

Bharata reproaches his mother -- decides to restore the glory of Ayodhya
-- vows to get back Rama



#### श्लोकः
##### मूलम्
तां तथा गर्हयित्वा तु मातरं भरतस्तदा।  
रोषेण महताऽविष्टः पुनरेवाब्रवीद्वचः॥2.74.1॥

##### शब्दार्थः
तदा then, भरतः Bharata, मातरम् mother, ताम् her, तथा in that manner, गर्हयित्वा having reproached, महता with great, रोषेण wrath, आविष्टः was overtaken, पुनरेव once again, वचः words, अब्रवीत् said.

##### आङ्ग्लानुवादः
Overtaken by great wrath, Bharata reproached his mother and then said to her againः



#### श्लोकः
##### मूलम्
राज्याद्भ्रंशस्व कैकेयि नृशंसे दुष्टचारिणि।  
परित्यक्ता च धर्मेण मा मृतं रुदती भव॥2.74.2॥

##### शब्दार्थः
नृशंसे O cruel one, दुष्टचारिणि of wicked conduct, कैकेयि O Kaikeyi, राज्यात् from the  kingdom, भ्रंशस्व may be deprived, धर्मेण by righteousness, परित्यक्ता abandoned, मृतम्  having died, मा about me, रुदती भव keep weepng.

##### आङ्ग्लानुवादः
O cruel Kaikeyi of wicked conduct, you may be deprived of the kingdom. Abandoned by righteousness, you shall be weeping for me after my death.



#### श्लोकः
##### मूलम्
किन्नु तेऽदूषयद्राजा रामो वा भृशधार्मिकः।  
ययोर्मृत्युर्विवासश्च त्वत्कृते तुल्यमागतौ॥2.74.3॥

##### शब्दार्थः
ययोः to both of whom, त्वत्कृते on your account, तुल्यम् similar, मृत्युः death, विवासश्च exile, आगतौ have come, राजा the king, भृशधार्मिकः highly virtuous, रामो वा or Rama, ते to you, किन्नु what possible, अदूषयत् reviled?

##### आङ्ग्लानुवादः
Death for the king and exile for Rama, similar fate for both, have befallen on your account. What possible harm, either the king or the highly virtuous Rama has done to you?



#### श्लोकः
##### मूलम्
भ्रूणहत्यामसि प्राप्ता कुलस्यास्य विनाशनात्।  
कैकेयि नरकं गच्छ मा च भर्तुस् सलोकताम्॥2.74.4॥

##### शब्दार्थः
अस्य कुलस्य of  this race, विनाशनात् by destruction, भ्रूणहत्याम् the sin of killing an unborn, प्राप्ता असि you have earned, कैकेयि Kaikeyi, नरकम् to hell, गच्छ go, भर्तुः to husband, सलोकताम् similar world, मा च not attain.

##### आङ्ग्लानुवादः
O Kaikeyi by destroying this race you have earned the demerit of killing an embryo and shall enter hell. You shall never attain the same state of living, in the  afterworld of your husband.



#### श्लोकः
##### मूलम्
यत्त्वया हीदृशं पापं कृतं घोरेण कर्मणा।  
सर्वलोकप्रियं हित्वा ममाप्यापादितं भयम्॥2.74.5॥

##### शब्दार्थः
त्वया by you, घोरेण by a horrible, कर्मणा deed, यत् what ever reason, ईदृशम् such, पापम् sin, कृतम् has been committed, (for that reason), सर्वलोकप्रियम् beloved of all worlds, हित्वा renouncing, ममापि for me too, भयम् fear, आपादितम् has overtaken me.

##### आङ्ग्लानुवादः
That by doing this horrible deed you have committed a great sin of renouncing Rama, the beloved of all worlds. Therefore I am overtaken by fear.



#### श्लोकः
##### मूलम्
त्वत्कृते मे पिता वृत्तो रामश्चारण्यमाश्रितः।  
अयशो जीवलोके च त्वयाऽहं प्रतिपादितः॥2.74.6॥

##### शब्दार्थः
त्वत्कृते for your sake, मे पिता my father, वृत्तः died, रामश्च Rama also, अरण्यम् to the forest, आश्रितः  taken refuge, त्वया by you, अहम् I, जीवलोके in this world of living beings, अयशः च ignominy, प्रतिपादितः obtained.

##### आङ्ग्लानुवादः
You have caused my father's death and Rama's exile. As for me, I have obtained ignominy in this world.



#### श्लोकः
##### मूलम्
मातृरूपे ममामित्रे नृशंसे राज्यकामुके।  
न तेऽह मभिभाष्योऽस्मि दुर्वृत्ते पतिघातिनि॥2.74.7॥

##### शब्दार्थः
मम my, मातृरूपे mother in appearance, अमित्रे enemy, नृशंसे O cruel woman, राज्यकामुके O woman having lust for kingdom, दुर्वृत्ते of vicious character, पतिघातिनि murderess (of husband), अहम् I, ते to you, अभिभाष्यः नास्मि I shall not be speaking to you.

##### आङ्ग्लानुवादः
O cruel woman, O woman of vicious character you are an enemy assuming a mother's form, lustful for kingdom. You are a murderess (of your husband) and I shall never speak to you.



#### श्लोकः
##### मूलम्
कौसल्या च सुमित्रा च याश्चान्या मम मातरः।  
दुःखेन महताऽविष्टास्त्वां प्राप्य कुलदूषिणीम्॥2.74.8॥

##### शब्दार्थः
कुलदूषिणीम् one who vitiated the race, त्वाम् you, प्राप्य having obtained, कौशल्या Kausalya, सुमित्रा च Sumitra  also, मम my, याः अन्याः all the other, मातरः mothers, महता great, दुःखेन sorrow, आविष्टाः are overwhelmed.

##### आङ्ग्लानुवादः
As you have vitiated the race, my mothers Kausalya and Sumitra are overwhelmed with great sorrow.



#### श्लोकः
##### मूलम्
न त्वमश्वपतेः कन्या धर्मराजस्य धीमतः।  
राक्षसी तत्र जाताऽसि कुलप्रध्वंसिनी पितुः॥2.74.9॥  
यत्त्वया धार्मिको रामो नित्यं सत्यपरायणः।  
वनं प्रस्थापितो दुःखात्पिता च त्रिदिवं गतः॥2.74.10॥

##### शब्दार्थः
यत् since, त्वया by you, धार्मिकः the virtuous, नित्यम् constantly, सत्यपरायणः ever devoted to  
truth, रामः Rama, वनम् to the forest, प्रस्थापितः has been sent away, पिता च father, दुःखात्  due to grief, त्रिदिवम् to heaven, गतः had gone, त्वम् you, धर्मराजस्य of the righteous king, धीमतः of the sagacious one, अश्वपतेः king Aswapati's, कन्या daughter, न not, तत्र in that race, जाता born, पितुः father's, कुलप्रध्वंसिनी destroying the race, राक्षसी असि you are a demoness.

##### आङ्ग्लानुवादः
As you sent virtuous Rama, ever devoted to truth, into the forest, my father died out of grief (due to separation from  his son). Therefore, you are not the true daughter of the righteous and sagacious king Aswapati but a demoness born there to destroy your father's race.



#### श्लोकः
##### मूलम्
यत्प्रधानाऽसि तत्पापं मयि पित्रा विनाकृते।  
भ्रातृभ्यां च परित्यक्ते सर्वलोकस्य चाप्रिये॥2.74.11॥

##### शब्दार्थः
यत्प्रधाना असि committing the sin with a sole objective, तत् that, पापम् sin, पित्रा विना separated from father, कृते made, भ्रातृभ्याम् by the brothers, परित्यक्ते abandoned, सर्वलोकस्य for the whole world, अप्रिये च not a dear one, मयि fallen on me.

##### आङ्ग्लानुवादः
The sin you have committed with a particular objective has affected me and (as a result) I am left without my father. I am abandoned by my brothers. I am hated by every one in this entire world.



#### श्लोकः
##### मूलम्
कौसल्यां धर्मसंयुक्तां वियुक्तां पापनिश्चये।  
कृत्वा कं प्राप्स्यसे त्वद्य लोकं निरयगामिनि॥2.74.12॥

##### शब्दार्थः
पापनिश्चये O woman of sinful convictions, निरयगामिनि O one who would attain hell, धर्मसंयुक्ताम् endowed with righteous conduct, कौशल्याम् Kausalya, वियुक्ताम् separated from her son, कृत्वा having committed, अद्य now, कं लोसकम् what afterworld, प्राप्स्यसे will attain.

##### आङ्ग्लानुवादः
O woman of sinful convictions you will go to hell. You have separated righteous Kausalya from her son. For having committed such a sin, what afterworld awaits you  (is not known)?



#### श्लोकः
##### मूलम्
किं नावबुध्यसे क्रूरे नियतं बन्धुसंश्रयम्।  
ज्येष्ठं पितृसमं रामं कौसल्यायाऽत्मसम्भवम्॥2.74.13॥

##### शब्दार्थः
क्रूरे O cruel one, कौशल्यायाः Kausalya's, आत्मसम्भवम् born of her very self, रामम् Rama, नियतम् selfrestrained, बन्धुसंश्रयम् refuge for relations, ज्येष्ठम् eldest, पितृसमम् the equal of his father, किं नावबुध्यसे why do you not realise?

##### आङ्ग्लानुवादः
O cruel one why do you not realise that Rama, born of Kausalya, is the eldest son and equal to my father? He is selfrestrained and a refuge to his kith and kin.



#### श्लोकः
##### मूलम्
अङगप्रत्यङगजः पुत्रो हृदयाच्चापि जायते।  
तस्मात्प्रियतमो मातुः प्रिया एव तु बान्धवाः॥2.74.14॥

##### शब्दार्थः
पुत्रः son, अङ्गप्रत्यङ्गजः born from every limb big or small, हृदयाच्चापि from the heart too, जायते is born, तस्मात् therefore, मातुः for a mother, प्रियतमः most beloved one, बान्धवाः relatives, प्रिया एव तु are loving ones only.

##### आङ्ग्लानुवादः
A son born from every limb, big or small, and from the heart is the most beloved of all for his mother while the other relatives are only loving ones.



#### श्लोकः
##### मूलम्
अन्यदा किल धर्मज्ञा सुरभिस् सुरसम्मता।  
वहमानौ ददर्शोर्व्यां पुत्रौ विगतचेतसौ॥2.74.15॥

##### शब्दार्थः
अन्यदा at some other time, धर्मज्ञा conversant with righteous ways, सुरसम्मता highly respected by the gods, सुरभिः Surabhi (the divine cow), उर्व्याम् on the earth, वहमानौ carrying the burden (drawing the plough), विगतचेतसौ  senses lost, पुत्रौ sons, ददर्श किल beheld, as they say.

##### आङ्ग्लानुवादः
It is said that once upon a time Surabhi, the divine cow, highly respected by the gods and conversant with righteous ways, beheld her two sons who fainted due to fatigue while carrying the burden of the ploughs.



#### श्लोकः
##### मूलम्
तावर्धदिवसे श्रान्तौ दृष्ट्वा पुत्रौ महीतले।  
रुरोद पुत्रशोकेन बाष्पपर्याकुलेक्षणा॥2.74.16॥

##### शब्दार्थः
महीतले on the earth, अर्धदिवसे at midday, श्रान्तौ tired, पुत्रौ sons, दृष्ट्वा having seen, पुत्रशोकेन by the grief for her son, बाष्पपर्याकुलेक्षणा eyes filled with tears, रुरोद wailed.

##### आङ्ग्लानुवादः
On seeing her two sons lying on earth exhausted, she wailed in distress for them with her eyes filled with tears.



#### श्लोकः
##### मूलम्
अधस्ताद्व्रजतस्तस्याः सुरराज्ञो महात्मनः।  
बिन्दवः पतिता गात्रे सूक्ष्मास् सुरभिगन्धिनः॥2.74.17॥

##### शब्दार्थः
तस्याः her (Kamadhenu's), सूक्ष्माः fine, सुरभिगन्धिनः fragrant, बिन्दवः tear drops, अधस्तात् down below, व्रजतः proceeding, महात्मनः great, सुरराज्ञः of the king of the gods, गात्रे on the body, पतिताः fell.

##### आङ्ग्लानुवादः
The fine drops of her fragnant tears trickled down the body of the great king of the gods (Indra).



#### श्लोकः
##### मूलम्
इन्द्रोऽप्यश्रुनिपातं तं स्वगात्रे पुण्यगन्धिनम्।  
सुरभिं मन्यते दृष्ट्वा भूयसीं तां सुरेश्वरः॥2.74.18॥

##### शब्दार्थः
सुरेश्वरः lord of the gods, इन्द्रोऽपि Indra, स्वगात्रे on his body, पुण्यगन्धिनम् of holy fragrance, तम् that, अश्रुपातम् flow of tears, दृष्ट्वा on seeing, ताम् her, भूयसीम् venerated, सुरभिम् as Kamadhenu, मन्यते thought

##### आङ्ग्लानुवादः
When Indra, lord of the gods, saw those tears of holy fragrance fallen on his body he  
understood that the tears were shed by the venerated Kamadhenu.



#### श्लोकः
##### मूलम्
निरीक्षमाण श्शक्रस्तां ददर्श सुरभिं स्थिताम्।  
आकाशे विष्ठितां दीनां रुदन्तीं भृशदुःखिताम्॥2.74.19॥

##### शब्दार्थः
शक्रः Indra, आकाशे in the sky, निरीक्षमाणः looking up, स्थिताम् stationed, विष्ठिताम् distressed, दीनाम् miserable, रुदन्तीम् wailing, भृशदुःखिताम् in intense pain, तां सुरभिम् to that Surabhi,  ददर्श beheld.

##### आङ्ग्लानुवादः
While looking around Indra beheld Kamadhenu in intense pain stationed in the sky,   looking distressed and miserable, and wailing.



#### श्लोकः
##### मूलम्
तां दृष्ट्वा शोकसन्तप्तां वज्रपाणिर्यशस्विनीम्।  
इन्द्रः प्राञ्जलिरुद्विग्नस् सुरराजोऽब्रवीद्वचः॥2.74.20॥

##### शब्दार्थः
वज्रपाणिः wielder of thunderbolt, सुरराजः king of the gods, इन्द्रः Indra, शोकसन्तप्ताम्  consumed with grief, यशस्विनीम् renowned, ताम् that kamadhenu, दृष्ट्वा having seen, उद्विग्नः alarmed, प्राञ्जलिः with palms joined in reverence, वाक्यम् these words, अब्रवीत् said.

##### आङ्ग्लानुवादः
The king of the gods, Indra, wielder of thunderbolt, saw the renowned Kamadhenu consumed with grief. Alarmed, he said to her with palms joined in reverenceः



#### श्लोकः
##### मूलम्
भयं कच्छिन्न चास्मासु कुतश्चिद्विद्यते महत्।  
कुतोनिमत्तश्शोकस्ते ब्रूहि सर्वहितैषिणि॥2.74.21॥

##### शब्दार्थः
सर्वहितैषिणि O wellwisher of all, अस्मासु for us, कुतश्चित् from any quarter, महत् great, भयम् fear, न विद्यते कच्छित् does not exist, ते your, शोकः sorrow, कुतोनिमित्तः for what  reason, ब्रूहि  speak.

##### आङ्ग्लानुवादः
'O holy cow fear not. You wish the welfare of all, Has any great calamity befallen us from any quarter? I hope not. What is the reason for your sorrow? Tell me'.



#### श्लोकः
##### मूलम्
एवमुक्ता तु सुरभिस् सुरराजेन धीमता।  
प्रत्युवाच ततो धीरा वाक्यं वाक्यविशारदा॥2.74.22॥

##### शब्दार्थः
धीमता by the  sagacious, सुरराजेन by Indra, king of the gods, एवम् this way, उक्ता having been uttered, धीरा calm, सुरभिः Surabhi, ततः then, वाक्य विशारदा proficient in speech,  
वाक्यम् these words, प्रत्युवाच replied.

##### आङ्ग्लानुवादः
On hearing the sagacious Indra, king of the gods, Kamadhenu, proficient in speech, calmly repliedः



#### श्लोकः
##### मूलम्
शान्तं पापं न वः किञ्चित्कुतश्चिदमराधिपः।  
अहं मग्नौ तु शोचामि स्वपुत्रौ विषमे स्थितौ॥2.74.23॥  
एतौ दृष्ट्वा कृशौ दीनौ सूर्यरश्मिप्रतापितौ।  
बाध्यमानौ बलीवर्धौ कर्षकेण सुराधिप॥2.74.24॥

##### शब्दार्थः
अमराधिपः O lord of the immortals (Indra), पापम् शान्तम् god forbid, वः for you, कुतश्चित् from any quarter, किञ्चित् any calamity, न not, सुराधिप O lord of the gods, अहम् I, विषमे in trouble, स्थितौ entangled, सूर्यरश्मिप्रतापितौ scorched by the rays of the Sun, कृशौ emaciated, कर्षकेण by a ploughman, बाध्यमानौ beaten, मग्नौ immersed in grief, स्वपुत्रौ my own sons, एतौ these, बलीवर्धौ pair of bulls, दृष्ट्वा having seen, दीनौ miserable, शोचामि weeping.

##### आङ्ग्लानुवादः
'God forbid, O Indra, lord of the Immortals no calamity has befallen you from any quarter. Only I am in trouble. I am weeping for these pair of bulls, my own sons who are in difficulty. When I see them scorched by the rays of the Sun, miserable, emaciated and weeping, beaten by a ploughman, I am immersed in grief'.



#### श्लोकः
##### मूलम्
ममकायात्प्रसूतौ हि दुःखितौ भारपीडितौ।  
यौ दृष्ट्वा परितप्येऽहं नास्ति पुत्रसमः प्रियः॥2.74.25॥

##### शब्दार्थः
अहम् I, भारपीडितौ oppressed by the burden, दुःखितौ anguished, यौ them both, दृष्ट्वा  having seen, परितप्ये excessively grieving, मम my, कायात् from the body, प्रसूतौ हि were born, पुत्रसमः equal to a son, प्रियः a beloved, नास्ति no one is there.

##### आङ्ग्लानुवादः
'These bulls were born from my body and they are oppressed by the burden. Having seen their anguish, I am extremely grieved. There is none so dear as a son'.



#### श्लोकः
##### मूलम्
यस्याः पुत्रसहस्रैस्तु कृत्स्नं व्याप्तमिदं जगत्।  
तां दृष्ट्वा रुदतीं शक्रो न सुतान्मन्यते परम्॥2.74.26॥

##### शब्दार्थः
यस्याः whose, पुत्रसहस्रैः by a thousand sons, इदं जगत् this world, व्याप्तम् are spread over, ताम् to her (Kamadhenu), रुदतीम् weeping, दृष्ट्वा having seen, शक्रः Indra, सुतात् more than a son, परम् great one, न not, मन्यते considers.

##### आङ्ग्लानुवादः
The wishfulfilling cow (Kamadhenu) had innumerable sons spread all over the world. When Indra saw that Kamadhenu too was weeping for her sons, he concluded 'there is no one greater than a son'.



#### श्लोकः
##### मूलम्
सदाऽप्रतिमवृत्तायाः लोकधारणकाम्यया।  
श्रीमत्या गुणनित्यायास् स्वभावपरिचेष्टया॥2.74.27॥  
यस्याः पुत्रसहस्राणि साऽपि शोचति कामधुक्।  
किं पुनर्या विना रामं कौसल्या वर्तयिष्यति॥2.74.28॥

##### शब्दार्थः
लोकधारणकाम्यया with a desire to nourish the worlds, सदा always, अप्रतिमवृत्तायाः of unequalled conduct, श्रीमत्याः endowed with prosperity, स्वभावपरिचेष्टया in accordance with her nature, गुणनित्यायाः by her virtues, यस्याः such ones, पुत्रसहस्राणि a thousand sons, सा that, कामधुक् अपि Kamadhenu also, शोचति is weeping, या कौशल्या that Kausalya, रामं विना bereft of Rama, वर्तयिष्यति will she be her normal self again?, किं पुनः why again.

##### आङ्ग्लानुवादः
Wishing always to nourish the worlds Kamadhenu conducts herself with an unequalled character. In accordance with her nature, she has imbibed in herself eminent virtues. She is endowed with all prosperity. In spite of her thousand sons, she  
is weeping thus for her two bulls, what can one say of Kausalya separated from her only son Will she be her normal self again?'



#### श्लोकः
##### मूलम्
एकपुत्रा च साध्वी च विवत्सेयं त्वया कृता।  
तस्मात्त्वं सततं दुःखं प्रेत्य चेह च लप्स्यसे॥2.74.29॥

##### शब्दार्थः
एकपुत्रा च blessed with an only son, साध्वी च pious woman, इयम् this lady, त्वया by you, विवत्सा childless, कृता has been rendered, तस्मात् therefore, त्वम् you, प्रेत्य च even after death, इह च in this world also, सततम् always, दुःखम् grief, लप्स्यसे you shall experience.

##### आङ्ग्लानुवादः
This pious lady is blessed with only one son and (now) has been rendered childless by you. Therefore, you shall experience grief in this world and hereafter.



#### श्लोकः
##### मूलम्
अहं ह्यपचितिं भ्रातुः पितुश्च सकलामिमाम्।  
वर्धनं यशसश्चापि करिष्यामि न संशयः॥2.74.30॥

##### शब्दार्थः
अहम् I, भ्रातुः for my brother, पितुश्च for father, इमाम् this, सकलाम् complete, अपचितिम्   atonement for improper conduct, यशसः of fame, वर्धनम् enhancement, करिष्यामि will do, संशयः doubt, न not.

##### आङ्ग्लानुवादः
As for me, I shall do whatever is necessary for the atonement of the improper conduct shown towards my father and brother and for enhancement of my fame. There is no doubt  about it.



#### श्लोकः
##### मूलम्
अनाययित्वा तनयं कौसल्याया महाबलम्।  
स्वयमेव प्रवेक्ष्यामि वनं मुनिनिषेवितम्॥2.74.31॥

##### शब्दार्थः
महाबलम् highly powerful, कौशल्यायाः तनयम् Kausalya's son, अनाययित्वा if I do not bring back, स्वयमेव myself, मुनिनिषेवितम् frequented by the ascetics, वनम् lonely forest, प्रवेक्ष्यामि I shall enter.

##### आङ्ग्लानुवादः
If I fail to bring back the mighty son of  Kausalya, I shall enter the forest frequented by  
ascetics.



#### श्लोकः
##### मूलम्
न ह्यहं पापसङ्कल्पे पापे पापं त्वया कृतम्।  
शक्तो धारयितुं पौरैरश्रुकण्ठै र्निरीक्षितः॥2.74.32॥

##### शब्दार्थः
पापे O vicious one, पापसङ्कल्पे O evilintentioned one, अहम् I, अश्रुकण्ठैः by those whose throats are choked with tears, पौरैः by the citizens (of Ayodhya), निरीक्षितः am watched, त्वया by you, कृतम् has been committed, पापम् sin, धारयितुम् to endure, न शक्तः हि I am not capable.

##### आङ्ग्लानुवादः
O vicious one, O evilintentioned one being watched by the citizens with their throats choked with tears of grief, I cannot endure the burden of the sin committed by you.



#### श्लोकः
##### मूलम्
सा त्वमग्निं प्रविश वा स्वयं वा दण्डकान्विश।  
रज्जुं बधान वा कण्ठे न हि तेऽन्यत्परायणम्॥2.74.33॥

##### शब्दार्थः
सा त्वम् such a person like you, अग्निं वा either the fire, प्रविश enter, दण्डकान्वा or Dandaka forest, स्वयम् yourself, विश enter वा or, कण्ठे round the throat, रज्जुम् rope, बधान fasten, ते to you, अन्यत् any other, परायणम् recourse, न हि is not there.

##### आङ्ग्लानुवादः
Jump into the fire or go to Dandaka forest or hang yourself. There is no other recourse for you.



#### श्लोकः
##### मूलम्
अहमप्यवनीं प्राप्ते रामे सत्यपराक्रमे।  
कृतकृत्यो भविष्यामि विप्रवासितकल्मषः॥2.74.34॥

##### शब्दार्थः
सत्यपराक्रमे having truth as his prowess, रामे Rama, अवनीम् this earth (kingdom), प्राप्ते will obtain, अहमपि I also, विप्रवासितकल्मषः free from all blemishes, कृतकृत्यः shall have my desire  accomplished, भविष्यामि shall become.

##### आङ्ग्लानुवादः
When Rama who has truth as his prowess accepts the kingdom, I shall have accomplished my purpose at last and I shall be free from all blemishes.



#### श्लोकः
##### मूलम्
इति नाग इवारण्ये तोमराङ्कुशचोदितः।  
पपात भुवि सङ्कृद्धो निश्श्वसन्निव पन्नगः॥2.74.35॥

##### शब्दार्थः
इति in this way, अरण्ये in the forest, तोमराङ्कुशचोदितः driven by prods and goads (sharp instruments), नागः इव like an elephant, सङ्कृद्धः enraged, पन्नगः इव like a serpent, निःश्वसन् hissing, भुवि on the ground, पपात fell down.

##### आङ्ग्लानुवादः
In this way like an elephant driven by prods and goads in the forest, highly enraged Bharata hissing like a serpent dropped down on the ground.



#### श्लोकः
##### मूलम्
संरक्तनेत्र श्शिथिलाम्भरस्तदा विधूतसर्वाभरणः परन्तपः।  
बभूव भूमौ पतितो नृपात्मजश्शचीपतेः केतुरिवोत्सवक्षये॥2.74.36॥

##### शब्दार्थः
तदा then, संरक्तनेत्रः with bloodshot eyes, शिथिलाम्भरः with his raiment in disarray, विधूतसर्वाभरणः with his ornaments tossed about, भूमौ on the ground, पतितः fallen, परन्तपः scorcher of enemies, नृपात्मजः king's son, उत्सवक्षये at the close of the festival, शचीपतेः of the husband of Sachi (Indra's), केतुरिव बभूव like a banner remained.

##### आङ्ग्लानुवादः
Prince Bharata, the scorcher of enemies, with bloodshot eyes, raiment in disarray, ornaments tossed about lay fallen on the ground like the banner of Indra (husband of Sachi) at the close of the festival of flaghoisting.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे चतुस्सप्ततितमस्सर्गः॥  
Thus ends the seventyfourth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/074_kaikeyIgarhaNam.md">
<details><summary><h3>भूषणम् ...{Loading}...</h3></summary>



तां तथा गर्हयित्वा तु मातरं भरतस्तदा ।  

रोषेण महताविष्टः पुनरेवाब्रवीद्वचः  ॥  २।७४।१  ॥   

एवं सामान्यतो मृदुतया निन्दित्वा पुनस्तदपराधस्मरणेन प्रवृद्धरोषः क्रूरं
निन्दति--तामित्यादिना । तथा मृदुतया  ॥  २।७४।१  ॥   

  

राज्याद्भ्रंशस्व कैकेयि नृशंसे दुष्टचारिणि ।  

परित्यक्ता च धर्मेण मा मृतं रुदती भव  ॥  २।७४।२  ॥   

भ्रंशस्व भ्रष्टा भव । त्वन्मातृवत्त्वमपि वनं प्रविशेत्यर्थः । मा मृतं
रुदती भव प्राणहानिकरकार्यकरणान्मां मृतं मत्वा रोदनं कुर्वित्यर्थः ।
यद्वा मृतं भर्त्तारमुद्दिश्य रुदती च मा भव, पतिभार्याभावस्य गतत्वादिति
भावः  ॥  २।७४।२  ॥   

  

किं नु ते ऽदूषयद्राजा रामो वा भृशधार्मिकः ।  

ययोर्मृत्युर्विवासश्च त्वत्कृते तुल्यमागतौ  ॥  २।७४।३  ॥   

किमिति । ते किंन्वदूषयत् तव सम्बन्धि किंनु गुणचारित्रादिकमदूषयत् ।
तुल्यं युगपत्  ॥  २।७४।३  ॥   

  

भ्रूणहत्यामसि प्राप्ता कुलस्यास्य विनाशनात् ।  

कैकेयि नरकं गच्छ मा च भर्त्तुः सलोकताम्  ॥  २।७४।४  ॥   

श्रूणहत्यां श्रूणहत्यातुल्यपापम् । सलोकतां समानलोकत्वम्  ॥  २।७४।४  ॥   

  

यत्त्वया हीदृशं पापं कृतं घोरेण कर्मणा ।  

सर्वलोकप्रियं हित्वा ममाप्यापादितं भयम्  ॥  २।७४।५  ॥   

यदिति । घोरेण कर्मणा घोरेण व्यवसायेन । ईदृशं रामविवासनभर्तृमरणरूपम् ।
यत्पापं कृतं तेन सर्वलोकप्रियं रामं त्यक्त्वा स्थितस्य ममापि
भयमापादितम्, त्वत्कृतं पापं ममापि भयमजनयत् नतु राज्यमिति भावः  ॥  २।७४।५
 ॥   

  

त्वत्कृते मे पिता वृत्तो रामश्चारण्यमाश्रितः ।  

अयशो जीवलोके च त्वयाहं प्रतिपादितः  ॥  २।७४।६  ॥   

त्वत्कृत इति । अयशः मातृमुखेन ज्येष्ठं विवास्य राजानं नाशितवानित्येवं
विधम् । प्रतिपादितः प्रापितः  ॥  २।७४।६  ॥   

  

मातृरूपे ममामित्रे नृशंसे राज्यकामुके ।  

न ते ऽहमभिभाष्यो ऽस्मि दुर्वृत्ते पतिघातिनि  ॥  २।७४।७  ॥   

मातृरूप इति । राज्यकामुक इति अमैथुनेच्छातो न ङीप् । न ते ऽहमभिभाष्य इति
"कृत्यानां कर्तरि वा" इति षष्ठी । मत्सम्भाषणं त्वया न कर्तव्यमित्यर्थः
 ॥  २।७४।७  ॥   

  

कौसल्या च सुमित्रा च याश्चान्या मम मातरः ।  

दुःखेन महताविष्टास्त्वां प्राप्य कुलदूषिणीम्  ॥  २।७४।८  ॥   

कौसल्येति । याश्चान्या इत्यत्र ता इत्यध्याहारः  ॥  २।७४।८  ॥   

  

न त्वमश्वपतेः कन्या धर्मराज्यस्य धीमतः ।  

राक्षसी तत्र जातासि कुलप्रध्वंसिनी पितुः  ॥  २।७४।९  ॥   

नेति । न त्वमश्वपतेः कन्या तत्कुलोचितकन्या न भवसीत्यर्थः । धर्मराजस्य
धर्मप्रधानराजस्य । तत्र केकयराजे  ॥  २।७४।९  ॥   

  

यत्त्वया धार्मिको रामो नित्यं सत्यपरायणः ।  

वनं प्रस्थापितो दुःखात् पिता च त्रिदिवं गतः  ॥  २।७४।१०  ॥   

उक्ते ऽर्थे हेतुमाह--यदित्यादिना  ॥  २।७४।१०  ॥   

  

यत्प्रधानासि तत्पापं मयि पित्रा विना कृते ।  

भ्रातृभ्यां च परित्यक्ते सर्वलोकस्य चाप्रिये  ॥  २।७४।११  ॥   

यत्प्रधानेति । यत् प्रधानं यस्याः सा यत्प्रधाना । यत्पापकर्मप्रधानासि
त्वम् । तत् पापं तत्कर्मजनितं पापम् । पित्रा विना कृते भ्रातृभ्यां
परित्यक्ते मयि संक्रान्तमिति शेषः । संक्रान्तकार्यं विशेषणद्वयेन
दर्शितम् । अप्रिये इति संबुद्धिः  ॥  २।७४।११  ॥   

  

कौसल्यां धर्मसंयुक्तां वियुक्तां पापनिश्चये ।  

कृत्वा कं प्राप्स्यसे त्वद्य लोकं निरयगामिनि  ॥  २।७४।१२  ॥   

कौसल्यामिति । वियुक्तां गुणवत्पुत्रवियुक्तां कृत्वा निरयगामिनि त्वं कं
लोकं प्राप्स्यसे, निरयं विना कं लोकं प्राप्स्यस इत्यर्थः । कं लोकं कं
नरकम् । निरयगामिनीति सिद्धवत्कारात् । किमिति क्षेपोक्त्या पूर्वसृष्टा
अपर्याप्ता इत्युच्यते । विशेषणद्वयं सम्बोधनम्  ॥  २।७४।१२  ॥   

  

किं नावबुध्यसे क्रूरे नियतं बन्धुसंश्रयम् ।  

ज्येष्ठं पितृसमं रामं कौसल्यायात्मसम्भवम्  ॥  २।७४।१३  ॥   

किमिति । बन्धुसंश्रयं बन्धूनामाश्रयभूतम् । कौसल्याया आत्मसम्भवमित्यत्र
कौसल्यायात्मसम्भवमित्यार्षः सन्धिः । यद्वा पृषोदरादित्वेन आकारलोपः ।
"गूढोत्मा न प्रकाशते" इतिवत् । तेन सम्यक्सन्धिः । नियतं किं नावबुध्यसे ।
प्राकृतवत् बन्धुविघातकमवगतासीति भावः  ॥  २।७४।१३  ॥   

  

अङ्गप्रत्यङ्गजः पुत्रो हृदयाच्चापि जायते ।  

तस्मात्प्रियतमो मातुः प्रियत्वान्न तु बान्धवः  ॥  २।७४।१४  ॥   

औरसपुत्रविश्लेषो मातुरसह्य इति दर्शयितुमङ्गादङ्गादिति श्रुत्यर्थं हृदि
निधायाह--अङ्गेति । अङ्गानि मुखकण्ठवक्षःकुक्षिहस्तपादाः । प्रत्यङ्गानि
नेत्रनासाङ्गुल्यादीनि तज्जः तत्तेजोजः "अङ्गादङ्गात्सम्भवसि हृदयादधिजायसे
। आत्मा वै पुत्रनामासि" इति श्रुतावपि वीप्सयाङ्गप्रत्यङ्गग्रहः ।
अङ्गप्रत्यङ्गजत्वं च सर्वाङ्गतेजस्सम्भूतत्वम्
"यदेतद्रेतस्तदेतत्सर्वेभ्योङ्गेभ्यस्तेजः सम्भूतम्" इति श्रुतेः ।
स्त्रियास्तु शोणितमेव रेतः । हृदयात् हृदयपुण्डरीकात् ।
प्रत्यगात्मस्थानाच्च जायते तस्मात्पुत्रो मातुः प्रियतमो भवति । बान्धवो
भ्रात्रादिः न प्रियतमः किन्तु प्रिय एव । एवमतिशयप्रियत्वात्पुत्रस्य
तद्वियोगादिदुःखं दुस्सहमिति भावः । सुरभिर्बन्धुमात्रे दुःखितवती किंपुनः
पुत्रे कौसल्येति सूचयति न तु बान्धव इति  ॥  २।७४।१४  ॥   

  

अन्यदा किल धर्मज्ञा सुरभिः सुरसम्मता ।  

वहमानौ ददर्शोर्व्यां पुत्रौ विगतचेतसौ  ॥  २।७४।१५  ॥   

पुत्रशोको मातुर्दुस्सह इत्यत्रेतिहासं प्रमाणयति--अन्यदेत्यादिना । अन्यदा
पूर्वकाले । किलेत्यैतिह्ये, तथा वदन्ति किलेत्यर्थः । धर्मज्ञा
कर्षणकालधर्मज्ञाः । सुरभिः कामधेनुः सुरसम्मता देवपूजिता । वहमानौ हलमिति
शेषः । विगतचेतसौ मूर्च्छितावित्यर्थः । पुत्रौ साक्षात्पुत्रौ
किञ्चिन्निमित्तवशात् भूमिङ्गतौ । यद्वा पुत्रौ स्ववंश्यत्वेन
पुत्रव्यपदेश्यौ  ॥  २।७४।१५  ॥   

  

तावर्द्धदिवसे श्रान्तौ पुत्रौ दृष्ट्वा महीतले ।  

रुरोद पुत्रशोकेन बाष्पपर्याकुलेक्षणा  ॥  २।७४।१६  ॥   

ताविति । अर्द्धदिवसे दिवसस्यार्धे, मध्याह्न इत्यर्थः । अर्द्धदिवसमिति
पाठे-- "कालाध्वनोरत्यन्तसंयोगे" इति द्वितीया । सर्वथा एकदेशिसमासः ।
मध्याह्नपर्यन्तमित्यर्थः  ॥  २।७४।१६  ॥   

  

अधस्ताद्व्रजतस्तस्याः सुरराज्ञो महात्मनः ।  

बिन्दवः पतिता गात्रे सूक्ष्माः सुरभिगन्धिनः  ॥  २।७४।१७  ॥   

अधस्तादिति । सुरराज्ञः सुरराजस्य । समासान्तविधेरनित्यत्वाट्टजभावः  ॥ 
२।७४।१७  ॥   

  

इन्द्रोप्यश्रुनिपातं तं स्वगात्रे पुण्यगन्धिनम् ।  

सुरभिं मन्यते दृष्ट्वा भूयसीं तां सुरेश्वरः  ॥  २।७४।१८  ॥   

इन्द्रोपीति । इन्द्रोपि स्वगात्रे पुण्यगन्धिनं रम्यगन्धम् अश्रुनिपातम्
अश्रुपातं दृष्ट्वा तां सुरभिं भूयसीं श्रेष्ठाम् अमन्यत  ॥  २।७४।१८  ॥   

  

निरीक्षमाणः शक्रस्तां ददर्श सुरभिं स्थिताम् ।  

आकाशे विष्ठितां दीनां रुदन्तीं भृशदुःखिताम्  ॥  २।७४।१९  ॥   

तां दृष्ट्वा शोकसन्तप्तां वज्रपाणिर्यशस्विनीम् ।  

इन्द्रः प्राञ्जलि रुद्विग्नः सुरराजो ऽब्रवीद्वचः  ॥  २।७४।२०  ॥   

निरीक्षमाण इति । निरीक्षमाणः उपरिनिरीक्षमाणः  ॥  २।७४।१९२०  ॥   

  

भयं कच्चिन्न चास्मासु कुतश्चिद्विद्यते महत् ।  

कुतो निमित्तः शोकस्ते ब्रूहि सर्वहितैषिणि  ॥  २।७४।२१  ॥   

एवमुक्ता तु सुरभिः सुरराजेन धीमता ।  

प्रत्युवाच ततो धीरा वाक्यं वाक्यविशारदम्  ॥  २।७४।२२  ॥   

भयमिति । अस्मासु सुरेषु मध्ये । कुतश्चिदपि भूतात् महद्भयं न विद्यते
कच्चित् । प्रायशः त्वदश्रुमोचनस्य भयसूचकत्वादिति भावः । कुतो निमित्त
इत्यत्र आद्यादित्वात् प्रथमान्तविहिततसि तस्य कुतःशब्दस्वय निमित्तशब्देन
समानाधिकरणेन बहुव्रीहिः । किंनिमित्तक इत्यर्थः । यद्वा
"सार्वविभक्तिकस्तसिः" इत्यनुशासनात् अत्र प्रथमार्थे तसिल्प्रत्ययः  ॥ 
२।७४।२१२२  ॥   

  

शान्तं पापं न वः किञ्चित् कुतश्चिदमराधिप ।  

अहं तु मग्नौ शोचामि स्वपुत्रौ विषमे स्थितौ  ॥  २।७४।२३  ॥   

शान्तमिति । शान्तं पापं
प्रतिहतममङ्गलमित्यादिकमनुचितप्रसङ्गश्रवणदोषनिवर्त्तकवचनविशेषः । वः
युष्माकं मध्ये कुतश्चिदपि पुरुषात्किञ्चिद्भयं नास्ति । किन्तु मग्नौ
दुःखमग्नौ । विषमे सङ्कटे स्थितौ स्वपुत्रौ प्रति शोचामि  ॥  २।७४।२३  ॥   

  

एतौ दृष्ट्वा कृशौ दीनौ सूर्यरश्मिप्रतापितौ ।  

अर्द्यमानो बलीवर्दौ कर्षकेण सुराधिप  ॥  २।७४।२४  ॥   

एतौ दृष्ट्वेतिश्लोकस्य पूर्वश्लोकस्योतरार्द्धेनान्वयः  ॥  २।७४।२४  ॥   

  

मम कायात् प्रसूतौ हि दुःखितौ भारपीडितौ ।  

यौ दृष्ट्वा परितप्ये ऽहं नास्ति पुत्रसमः प्रियः  ॥  २।७४।२५  ॥   

पुत्रं विशेषयति--ममेति । यौ दृष्ट्वा अहं परितप्ये तौ मम कायात् प्रसूतौ ।
प्रसूतत्वं परम्परया, तस्मात्पुत्रसमः प्रियो नास्तीति योजना  ॥  २।७४।२५
 ॥   

  

यस्याः पुत्रसहस्रैस्तु कृत्स्नं व्याप्तमिदं जगत् ।  

तां दृष्ट्वा रुदतीं शक्रो न सुतान्मन्यते परम्  ॥  २।७४।२६  ॥   

कविराह--यस्या इति । मन्यते अमन्यत  ॥  २।७४।२६  ॥   

  

सदाप्रतिमवृत्ताया लोकधारणकाम्यया ।  

श्रीमत्या गुणनित्यायाः स्वभावपरिवेषया  ॥  २।७४।२७  ॥   

यस्याः पुत्रसहस्राणि सापि शोचति कामधुक् ।  

किं पुनर्या विना रामं कौसल्या वर्त्तयिष्यति  ॥  २।७४।२८  ॥   

भरतवचनम्, सदेत्यादिश्लोकद्वयमेकं वाक्यम् । अप्रतिमं निस्तुलं वृत्तं
चरित्रं यस्यास्तस्याः । श्रीमत्याः समृद्धिमत्याः । गुणनित्यायाः
नित्यगुणायाः यस्याः सुरभेः स्वभावपरिवेषया स्वभावेन स्त्रीपुंस्वभावेन
मैथुनेन परिवेष आवृत्तिर्यस्यास्तादृश्याः । लोकधारणकाम्यया लोकधारणेच्छया
पुत्रसहस्राणि सन्ति, सन्तानपरम्परया बहवः पुत्राः सन्तीत्यर्थः । सापि
कामधुक् कामधेनुः यथेष्टसृष्टिक्षमा शोचति अशोचत् । या राममेकं विना
वर्त्तयिष्यति सा हि शोचतीति किं पुनः  ॥  २।७४।२७२८  ॥   

  

एकपुत्रा च साध्वी च विवत्सेयं त्वया कृता ।  

तस्मात्त्वं सततं दुःखं प्रेत्य चेह च लप्स्यसे  ॥  २।७४।२९  ॥   

एकपुत्रेत्यादि । विवत्सा पुत्रविरहिता । तस्मात् विवत्सात्वकरणात् ।
लप्स्यसे तत्फलत्वेन  ॥  २।७४।२९  ॥   

  

अहं ह्यपचितिं भ्रातुः पितुश्च सकलामिमाम् ।  

वर्द्धनं यशसश्चापि करिष्यामि न संशयः  ॥  २।७४।३०  ॥   

अपचितिं पूजाम् "पूजा नमस्यापचितिः" इत्यमरः । भ्रातुरपचितिं
राज्यप्रदानरूपाम् । पितुरिमां सकलामपचितिम् और्द्ध्वदैहिकात्मिकाम्  ॥ 
२।७४।३०  ॥   

  

आनाययित्वा तनयं कौसल्याया महाबलम् ।  

स्वयमेव प्रवेक्ष्यामि वनं मुनिनिषेवितम्  ॥  २।७४।३१  ॥   

भ्रातुरपचितिमाह--आनाययित्वेत्यादिना  ॥  २।७४।३१  ॥   

  

नह्यहं पापसङ्कल्पे पापे पापं त्वया कृतम् ।  

शक्तो धारयितुं पौरैरश्रुकण्ठैर्निरीक्षितः  ॥  २।७४।३२  ॥   

नहीति । पापं रामविवासनरूपम् । धारयितुं सोढुम् । अश्रुकण्ठैः गद्गदकण्ठैः
 ॥  २।७४।३२  ॥   

  

सा त्वमग्निं प्रविश वा स्वयं वा दण्डकान् विश ।  

रज्जुं बधान वा कण्ठे न हि ते ऽन्यत् परायणम्  ॥  २।७४।३३  ॥   

अस्य पापस्य मरणान्तिकप्रायश्चित्तं विना निवर्त्तकान्तरं
नास्तीत्यभिप्रायेणाह--सेति । सा बुद्धिपूर्वकमहापापकारिणी । कण्ठे रज्जुं
बधान बद्ध्वा म्रियस्वेत्यर्थः । परायणं गतिः  ॥  २।७४।३३  ॥   

  

अहमप्यवनिं प्राप्ते रामे सत्यपराक्रमे ।  

कृतकृत्यो भविष्यामि विप्रवासितकल्मषः  ॥  २।७४।३४  ॥   

अहमिति । विप्रवासितकल्मषः अपनीतकिल्बिषः  ॥  २।७४।३४  ॥   

  

इति नाग इवारण्ये तोमराङ्कुशचोदितः ।  

पपात भुवि संक्रुद्धो निःश्वसन्निव पन्नगः  ॥  २।७४।३५  ॥   

इतीति । इति संक्रुद्धः । पन्नग इव निःश्वसन् आरण्ये अरण्यगर्ते ।
तोमराङ्कुशचोदितः तोमरैरङ्कुशैश्च विद्धो नाग इव भुवि पपात । भरत इति शेषः
 ॥  २।७४।३५  ॥   

  

संरक्तनेत्रः शिथिलाम्बरस्तथा विधूतसर्वाभरणः परंतपः ।  

बभूव भूमौ पतितो नृपात्मजः शचीपतेः केतुरिवोत्सवक्षये  ॥  २।७४।३६  ॥   

संरक्तनेत्र इति । शचीपतेः केतुः इन्द्रध्वजः । उत्सवक्षये उत्सवान्ते  ॥ 
२।७४।३६  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
चतुःसप्ततितमः सर्गः  ॥  ७४  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने चतुःसप्ततितमः सर्गः  ॥  ७४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/074_kaikeyIgarhaNam.md">
<details><summary><h3>शिरोमणी ...{Loading}...</h3></summary>



रोषावेशकालप्रभूतभरतवृत्तान्तमाह-- तामिति । तां मातरं गर्हयित्वा अनुचितं
त्वया कृतमित्याद्युक्त्वा महता प्रवृद्धेन रोषेण
अभीप्सितरामाभिषेकनिवृत्तिश्रवणजनितकोपेन आविष्टो भरतः अब्रवीत्  ॥  २।७४।१
 ॥   

  

वचनाकारमाह-- राज्यादिति । नृशंसाः क्रूराः दास्यः सन्ति अस्याः
तत्सम्बोधनम् अत एव दुष्टचारिणि दुष्टानां दुर्मन्त्राणां चारः, सञ्चारो
ऽस्त्यस्यास्तत्सम्बोधनं हे कैकेयि धर्मेण सेवकरीत्या ऋतं युक्तं मां
राज्याद्भ्रंशस्व असि मत्कृर्तृकगमने सति त्वमपि रुदती भव असीति
गत्यर्थकासधातुप्रकृतिकक्विबन्तप्रकृतिकसप्तम्यन्तम्  ॥  २।७४।२  ॥   

  

किमिति । ययोः मृत्युः प्राकृतागम्यलोकान्तरगमनं विवासश्च
तुल्यमेककालावच्छेदेन आगतौ प्रापितौ सः रामः राजा वा ते किमदूषयत्  ॥ 
२।७४।३  ॥   

  

भ्रूणेति । असि प्रव्राजनरूपायां भ्रूणहत्यां बालताडने प्राप्ता अत एव अस्य
कुलस्य अयोध्यावासिजनसमूहरय विनाशनात् विनाशमतिखेदमतति प्रापयति सा त्व
तातसलोकतां गच्छ प्राप्नुहि नरकं नरकसदृशदुःखितस्वजनदर्शनजनितखेदं मा गच्छ
"भ्रूणः स्त्रीगर्भडिम्भयोः" इति मेदिनी ।
असीतिगत्यर्थकासधातुप्रकृतिकक्विबन्तप्रकृतिकसप्तम्यन्तं नरकशब्दः
आचारक्विबन्तप्रकृतिकर्तृक्विबन्त  ॥  २।७४।४  ॥   

  

यदिति । घोरेण क्रूरेण कर्मणा राक्षसाचरणेन हेतुना सर्वलोकप्रियं रामं
हित्वा वनं प्रापय्य ईदृशं पापं पापानुमापकं दुःखं यत्त्वया कृतं सम्पादितं
तेन ममापि भयं कर्तव्यविषयकसंशयजनितभीतिः आपादितं प्रापितम्  ॥  २।७४।५  ॥   

  

तदेव भङ्ग्यन्तरेणाह-- त्वदिति । त्वत्कृते त्वदर्थं रामः अरण्यमाश्रितः अत
एव मे पिता आवृतः लोकान्तरकर्तव्यकर्मणि प्रवृत्तः अत एव अयशः भरतमात्रा
राजेप्सितो विध्वंसितः इत्याकारकं दुर्यशः जीवलोके त्वया ऽहं प्रतिपादितः
प्रापितः  ॥  २।७४।६  ॥   

  

इदानीं राज्यपालनार्थमहं नाज्ञापितव्य इति बोधयन्नाह-- मात्रिति । मातृरूपे
विषयेयत्ताविशिष्टे अमित्रे जननीद्वारा रामवियोगहेतुत्वेन मित्ररहिते
अनृशंसे क्रूरविरोधिनि अराजि राजरहिते अकामुके मदिच्छाया अविषये दुर्वृत्ते
दुःखेन वृत्तं वर्तनं यस्य तस्मिन्पतिघातिनि स्वामिपीडादायिनि पालने ऽहं न
अभिभाष्यः आज्ञापयितव्यो ऽस्मि  ॥  २।७४।७  ॥   

  

कौशल्येति । कुलदूषाः अयोध्याजनसमूहदूषका जना भृत्यादयः सन्ति अस्याः तां
त्वां प्राप्य कौशल्यादयो महता दुःखेनाविष्टा व्याप्ताः सन्तीति शेषः  ॥ 
२।७४।८  ॥   

  

त्वद्भृत्यवर्गस्यैवायमपराध इति बोधयन्नाह-- नेति । धर्मराजस्य धर्मेणैव
शोभमानस्य धीमतः अश्वपतेः कन्या त्वं पितुर्दशरथस्य कुलप्रध्वंसिनी नासि
ननु तर्हि का प्रध्वंसिनीत्यत आह-- तत्र रामाभिषेकसमये राक्षसी
अतिक्रूरकर्मकारिकात्वेन राक्षसीसदृशी काचित्सखी जाता प्रादुर्भूता
प्राप्तेत्यर्थः । तेन तयैव अभिषेकध्वंसः कारित इति ध्वनितम्  ॥  २।७४।९
 ॥   

  

यदिति । पापनिश्चये यस्य अयोध्यारक्षणस्य अपगतो निश्चयो यस्यास्तत्सम्बोधनं
यत् यया राक्षसीरूपया सख्या हेतुभूतया रामो वनं प्रस्थापितः अत एव पिता
त्रिदिवं त्रिभिर्ब्रह्मविष्णुमहेश्वरैः दीव्यते स्तूयते यः तं साकेतं गतः
प्राप्तः सा सखी यत्प्रधाना या राक्षसीरूपा सखी प्रधाना
स्वमन्त्रग्राहिकात्वेन मुख्या यस्याः सा अत एव निरयगामिनी अमङ्गलप्रापिका
त्वं च मयि पित्रा विना कृते सति भ्रातृभ्यां च परित्यक्ते सति अत एव
सर्वलोकस्य अप्रिये प्रीत्यविषयीभूते सति धर्मसंयुक्तां कौशल्यां वियुक्तां
पतिपुत्रवियोगविशिष्टां कृत्वा तया सह किं पापं प्राप्स्यसे कं लोकं च
प्राप्स्यसे सामान्योक्त्या रामपरिकराणां कर्मफलभोगाभावः सूचितः यदिति
सामान्ये नपुंसकं कमिति  

लिङ्गविपरिणामेनान्यत्राप्यन्वेति । श्लोकत्रयमेकान्वयि  ॥  २।७४।१०१२  ॥   

  

किमिति । क्रूरे हे क्रूरजनविशिष्टे नियतं नितरां यता नियमिताः ब्रह्मादयो
येन तं बन्धुसंश्रयं बन्धूनां पराश्रयं कौश्ाल्यायाः याति प्राप्नोति
प्रादुर्भवतीत्यर्थः । स एवात्मसम्भवः आत्मना स्वमनसैव सम्भवो यस्य तं
पितृसमं पितृसदृशत्वेन प्रतीयमानं ज्येष्ठं रामं किं नावबुध्यसे जानासि अत
एव सन्धौ नार्षकल्पना  ॥  २।७४।१३  ॥   

  

इदानीं लौकिकदृष्टान्तेन रामे मातुरतिप्रियत्वं बोधयन्नाह-- अङ्गेति । अङ्ग
हे मातः हृदयान्मनसः प्राप्य प्रत्यङ्गजः अङ्गमङ्गं प्रति प्रत्यङ्गं
तस्मान्मुखनेत्रवक्षउदरपाणिपादादितेजोभ्यः जायते साकारतां प्राप्नोति सः
अभिजायते उत्पद्यते तस्माद्धेतोः पुत्रः औरसः मातुः प्रियतरः इतरे
बान्धवास्तु प्रिया एव एवेन प्रियतरत्वव्यवच्छेदः । एतेन रामस्य
कौशल्यातिप्रियत्वं सूचितम् । तथाहि "अङ्गादङ्गात्सम्भवसि" इति श्रुतिः ।
नच वास्तवोदरादिसम्बन्धशून्यजन्मवतो रामस्य
वास्तवोदरादिसम्बन्धवल्लौकिकपुत्रदृष्टान्तेन रामस्य कौशल्यातिप्रियत्वं
कथं साधितमिति वाच्यं कौशल्यायास्तादृशाभिविनिवेशाङ्गीकारेणादोषात्  ॥ 
२।७४।१४  ॥   

  

तदेव दृष्टान्तान्तरेण बोधयन्नाह-- अन्यदेत्यादिभिः । अन्यदा
अन्यस्मिन्काले सुरसम्मता देवपूजिता सुरभिः कामधेनुः वहमानौ हलं कर्षन्तौ
अत एव विगतचेतसौ पुत्रौ वृषभौ उर्व्यां पृथिव्यां ददर्श  ॥  २।७४।१५  ॥   

  

ताविति । तौ हलं कर्षन्तौ अर्धदिवसं प्राप्य श्रान्तौ पुत्रौ वृषभौ
दृष्ट्वा बाष्पपर्याकुलेक्षणा सुरभिः रुरोद "अर्धदिवसे" इति भूषणपाठः  ॥ 
२।७४।१६  ॥   

  

अधस्तादिति । तस्याः सुरभेः अधस्तादधोमार्गेण व्रजतः सुरराज्ञः इन्द्रस्य
गात्रेषु सुरभिगन्धिनः शोभनगन्धविशिष्टाः सूक्ष्माः बिन्दवः
अश्रुबिन्दुकणिकाः पतिताः समासान्तविधेरनित्यत्वाट्टजभावः  ॥  २।७४।१७  ॥   

  

निरीक्षमाण इति । तां बिन्दुपातनकर्त्रीं निरीक्षमाणः शक्रः आकाशे
अधिष्ठितामाकाशाश्रितां भृशदुःखितां स्थितां सुरभिं ददर्श  ॥  २।७४।१८  ॥   

  

तामिति । वज्रपाणिः इन्द्रः तां सुरभिं दृष्ट्वा अब्रवीत्  ॥  २।७४।१९  ॥   

  

वचनाकारमाह-- भयमिति । कुतश्चित्कस्मादपि हेतोः अस्मासु भयं न विद्यते अतः
अयं तव शोकः कुतोनिमित्तः किंनिमित्तकस्तद्ब्रूहि  ॥  २।७४।२०  ॥   

  

एवमिति । वाक्यविशारदा वचननिपुणा सुरभिः प्रत्युवाच  ॥  २।७४।२१  ॥   

  

तदाकारमाह-- शान्तमिति । पापं पापाचरणशीलं रक्षोजातं शान्तं कालवशेन
शान्तिं प्राप्तमतः कुतश्चिदपि वो युष्माकं देवानां किञ्चिद्भयं नास्ति ।
ननु कुतः शोचसीत्यत आह-- विषमे विषमगतौ स्थितौ प्रारब्धवशेन प्राप्तौ
सूर्यरश्मिप्रतापितौ सूर्यकिरणैः सन्तापितौ कर्षकेण वध्यमानौ ताड्यमानौ अत
एव दीनौ क्षीणमानसौ अत एव कृशौ दुर्बलशरीरौ अत एव मग्नौ दुःखे निमग्नौ
स्वपुत्रौ बलीवर्दौ दृष्ट्वा शोचामि । श्लोकद्वयमेकान्वयि  ॥  २।७४।२२,२३
 ॥   

  

ममेति । यौ मम कायात्प्रसूतौ तौ भारपीडितौ दृष्ट्वा अहं परितप्ये, तत्र
हेतुः पुत्रसमः प्रियः अन्यो नास्ित  ॥  २।७४।२४  ॥   

  

यस्या इति । यस्याः सुरभेः पुत्रसहस्रैः इयत्तारहितपुत्रैः इदं
जगद्व्याप्तं तां रुदतीं सुरभिं दृष्ट्वा सुतात्परमधिकं प्रियं शक्रो न
मन्यते अमन्यत  ॥  २।७४।२५  ॥   

  

इन्द्र इति । स्वगात्रे पुण्यगन्धिनं तं सुरभिकर्तृकमश्रुनिपातं दृष्ट्वा
सुरभिं भूयसीं सर्वोत्कृष्टां मन्यते अमन्यत ते तद्गन्धस्य विलक्षणत्वं
सूचितम् । तद्दुःखप्रतीकाराकरणेन तत्प्रतीकारस्य  

इन्द्राशक्यत्वं व्यञ्जितम्  ॥  २।७४।२६  ॥   

  

समेति । लोकधारणकाम्यया सर्वस्थितीच्छया समं वैषम्यरहितमत एव
अप्रतिममत्युत्तममित्यर्थः । वृत्तं वर्तनं यस्यास्तस्याः श्रीमत्याः
निखिलैश्वर्ययुक्तायाः गुणः सत्त्वसङ्ग इत्यर्थः । मुख्यो यस्यास्तस्याः
यस्याः पुत्रसहस्राणि अनन्तपुत्राः सन्तीति शेषः । सापि कामधुक् सुरभिः
स्वभावपरिचेष्टया स्वाभाविकस्वपुत्रव्यापारदर्शनेन हेतुना शोचति या
एकपुत्रा कौशल्या रामं विना वर्तयिष्यति वर्तते सा शोचतीति किं वक्तव्यम् ।
"सदा" इति "स्वभावपरिवेषया" इति च भूषणपाठः । श्लोकद्वयमेकान्वयि  ॥ 
२।७४।२७,२८  ॥   

  

एकेति । एकपुत्रा इयं कौशस्या त्वया विवत्सा पुत्रवियुक्ता कृता
तस्माद्धेतोः इह लोके प्रेत्य लोकान्तरं गत्वा च विद्यमाना त्वं
दुःखमपवादजनितखेदं लप्स्यसे प्राप्स्यसि  ॥  २।७४।२९  ॥   

  

ननु मत्पुत्रत्वात्त्वमपि तथैव प्राप्स्यसीत्यत आह-- अहमिति । भ्रातुः
पितुश्च यशसो वर्धिनीमपचितिं पूजां करिष्यामि तेन ममापवादो न भवितेति
सूचितम् । "पूजनं स्यादपचितिः" इत्यमरः  ॥  २।७४।३०  ॥   

  

पूजाकारमाह-- आनाय्येति । महाबाहुं कोशलेन्द्रं राममानाय्य अयोध्यां
प्रापय्य स्वयमेवाहं वनं प्रवेक्ष्यामि वनं प्रवेक्ष्यामीत्यनेन मद्द्वारैव
रामस्य वनवासो भवितेति सूचितं तेन रामनिवृत्तौ न
तत्सत्यप्रतिज्ञत्वहानिरिति ध्वनितम् । एतेन रामप्रीतौ
पितुरत्यन्तप्रीतिर्भवितेति सूचितं तेन महाराजस्य रामसुखसुखित्वं व्यक्तम्
तेन भरतस्य हार्दज्ञत्वं व्यक्तमत एव रामपूजावन्न पितृपूजाप्रकारान्तरकथनम्
। "आनीय" इति भूषणपाठः  ॥  २।७४।३१  ॥   

  

न हीति । पापसङ्कल्पे अस्य अयोध्यापालनस्य अपगतः सङ्कल्पः निश्चयो
यस्यास्तत्सम्बोधनम् अपापे पापसंसर्गशून्ये रामाभिषेके त्वया कृतं
निष्पादितं पापमुचितविघातरूपापराधं धारयितुं सहितुमश्रुकण्ठैः पौरैः
निरीक्षितो ऽहं न शक्तः  ॥  २।७४।३२  ॥   

  

ननु तदपराधनिवृत्त्यर्थं मया किं कर्तव्यमित्यत आह-- सेति । सा
सहचरीजनमन्त्रस्वीकारपूर्वककृतरामापराधा त्वं रज्जुं वेणीं कण्ठे बद्ध्वा
कृत्वेत्यर्थः,अग्निरामाङ्गप्रकाशरूपं ब्रह्म प्रविश तद्द्वारा
राजाधिष्ठितसाकेतं गच्छेत्यर्थः । अथवा दण्डकान्रामाधिष्ठितवनमाविश रामं
प्रसादयेत्यर्थः । अन्यदेतदुपायद्वयाद्भिन्नं परायणमुत्तमत्वप्रापकं नैव ।
वेण्याः कण्ठे करणं तु वस्त्रस्य कण्ठे करणवदार्तत्वद्योतनाय । एतेन
अन्यतरप्रसादनेन द्वयोः प्रसादनं भवितेति सूचितं तेन जन्यजनकयोः परस्परं
परा प्रीतिर्व्यञ्जिता "रज्जुर्वेण्यां गुणे ऽपि च" इति मेदिनी  ॥  २।७४।३३
 ॥   

  

अहमिति । रामे अवनीमयोध्याभूमिं प्राप्ते सति विप्रवासितकल्मषः
दूरीकृतप्रातिभासिकापराधः अत एव कृतकृत्यो भविष्यामि  ॥  २।७४।३४  ॥   

  

इतीति । इत्यनेन प्रकारेण उक्त्वा तोमराङ्कुशतोदितः तोमरैः अङ्कुशैश्च
व्यथितो नागो गज इव संक्रुद्धः पन्नगः सर्प इव संक्रुद्धः
स्मृतरामवियोगजनितदुःखहेतुकक्रोधाक्रान्तो भरतः भुवि पपात  ॥  २।७४।३५  ॥   

  

पातमेव भङ्ग्यन्तरेणाह-- समिति । शिथिलान्यम्बराणि वस्त्राणि यस्य विधूतानि
देहकम्पेन कम्पितानि भृत्यैरपवर्जितानि वा सर्वाभरणानि यस्य स भरतः
उत्सवक्षये उत्सवान्ते शचीपतेरिन्द्रस्य केतुर्ध्वज इव भूमौ पतितो बभूव  ॥ 
२।७४।३६  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
चतुःसप्ततितमः सर्गः  ॥  २।७४  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/074_kaikeyIgarhaNam.md">
<details><summary><h3>तिलकम् ...{Loading}...</h3></summary>



तामिति  ॥  २।७४।१  ॥   

  

भ्रंशस्व भ्रष्टा भव वनं गच्छेत्यर्थः । मृतं भर्तारमुद्दिश्य रुदती मा भव
धर्मत्यागेन भार्यापतिभावस्य नष्टत्वादिति भावः । केचित्तु
परित्यक्तधर्मणस्ते पुत्रजीवनमसंभावितम्, अतो मा मां मृतं दृष्ट्वा रुदती
भवेत्यर्थः । तव पुत्रमरणकृतः शोको ऽस्त्विति भाव इत्याहुः  ॥  २।७४।२  ॥   

  

अदूषयत्त्वत्संबन्धि किं गुणादिकमदूषयत् । तुल्यं युगपत्  ॥  २।७४।३  ॥   

  

तस्माद्भ्रूणहत्यां शाखाध्येतृब्रह्महत्यां प्राप्तासि उत्तमक्षत्रियस्य
राज्ञो भर्तुर्वधाद्रामादीनां विवासनाच्चेति भावः । नरकं गच्छ प्राप्तकाले
लोट् । नरक एव ते न्यायप्राप्त इत्यर्थः  ॥  २।७४।४  ॥   

  

ईदृशं भर्तृमरणरामविवासनरूपम् । घोरेण कर्मणो घोरत्वं च
सामान्यविषयवरद्वयस्येदृशविशेषविषयत्वकरणम् । सर्वलोकप्रियं रामं हित्वा
विवास्य भयं कैकेयीपुत्रो ऽयं तद्वदेव दुष्टस्वभाव इति लोककलङ्करूपम्,
यद्वा त्वद्दोषतो रामो मां त्यक्ष्यतीति भयम्, यद्वा महापातकयुतायास्तव
संसर्गेण पञ्चमपातकित्वरूपभयम्  ॥  २।७४।५  ॥   

  

तदेवाह-- त्वदिति । जीवलोके च । चात्परलोके च प्रतिपादितः प्रापितः  ॥ 
२।७४।६  ॥   

  

न ते ऽहमभिभाष्यः मत्संभाषणं त्वया न कार्यमित्यर्थः  ॥  २।७४।७,८  ॥   

  

न त्वमश्वपतेः कन्या तत्कुलोचिता कन्या न भवसीत्यर्थः । पितुरित्यस्य ममेति
शेषः, यद्वा स्वपितुः कुलस्य प्रध्वंसिनी दुश्चरित्रत्वव्यवस्थापिका  ॥ 
२।७४।९  ॥   

  

पिता मम गतो गमितः  ॥  २।७४।१०  ॥   

  

यत्प्रधाना यत्पापप्रधाना तत्पापं तत्पापफलम् । पितृभ्रातृरहिते ऽत एव
त्वन्निमित्तं सर्वलोकाप्रिये मयि वृत्तं तद्राहित्यरूपं
सर्वलोकाप्रियत्वरूपं च  ॥  २।७४।११  ॥   

  

हे पापनिश्चये वियुक्तां पतिपुत्रवियुक्तां कृत्वा कं लोकं कं नरकलोकम्  ॥ 
२।७४।१२  ॥   

  

बन्धुसंश्रयं बन्धूनामाश्रयभूतम् । कौसल्याया आत्मसंभवमौरसं
सन्धिस्त्वार्षः एवंगुणविशिष्टं किं नावबुध्यसे न जानासीत्यर्थः  ॥  २।७४।१३
 ॥   

  

अस्त्वौरसस्ततः किं तत्राह अङ्गेत्यादि । अङ्गानि मुखवक्षउदरपाणिपादरूपाणि
प्रत्यङ्गानि नेत्राङ्गुल्यादीनि । एतेन "अङ्गादङ्गात्संभवसि" इति श्रुतौ
वीप्सया ऽङ्गप्रत्यङ्गग्रहणं सूचितम् । एतेन तस्य सर्वाङ्गतेजःसंभूतत्वं
दर्शितम् । "यदेतद्रेतस्तत्सर्वेभ्यो ऽङ्गेभ्यस्तेजः संभूतम्" इति श्रुतेः
। स्त्रिया रक्तमेव रेतः हृदयं हृदयपुण्डरीकमात्माधिष्ठानम् । अनेन
"हृदयादधिजायसे" इति श्रुत्यर्थ उक्तः । यदेवं तस्मान्मातुरौरसः पुत्रः
प्रियतरः "आत्मा वै पुत्रनामासि" इति श्रुतेः । निरुपाधिप्रेमास्पदत्वं
चात्मनः सर्वलोकसिद्धमेव । बान्धवाः पितृमात्रादयः प्रिया एव, न तु
प्रियतराः । एवं चौरसवियोगदुःखमतिदुःसहमिति भावः । "प्रियत्वान्न तु
बान्धवः" इति पाठं मत्वा तीर्थेनेत्थं व्याख्यातम् प्रियत्वादेव न बान्धवो
बन्धुदत्तपुत्रादिवन्न भवतीति । तत्र नार्थसामञ्जस्यमिति कतकसंमतापाठ एव
ज्यायान्  ॥  २।७४।१४  ॥   

  

अत्रार्थे इतिहासमाह अन्यदेति । कस्मिंश्चित्पूर्वकाल इत्यर्थः । सुरभिः
कामधेनुः किलेत्यैतिह्ये । धर्मज्ञाः पुराविदो वृद्धा एवं वदन्ति
किलेत्यर्थः । वहमानौ हलम्  ॥  २।७४।१५  ॥   

  

अर्धदिवसं दिवसस्यार्धं व्याप्य वहनेन श्रान्तौ दृष्ट्वा । पुत्रौ
स्वाङ्गजौ कुतो ऽपि हेतोर्भुवं गतौ । वक्ष्यति च-- मम कायात्प्रसूताविति  ॥ 
२।७४।१६  ॥   

  

सुरराज्ञः सुरराजस्य अनित्यत्वान्न टच्  ॥  २।७४।१७१९  ॥   

  

अस्मास्वमरेषु । कुतोनिमित्तः किंनिमित्तकः कुत
इत्याद्यादित्वात्प्रथमार्थे तसिः । नचास्मास्विति  

नञि काकुर्द्रष्टव्या  ॥  २।७४।२०,२१  ॥   

  

किंचिदपि भयं कुतो ऽपि हेतोर्युष्माकं नास्ति । शान्तं
पापमित्यादिकमनुचितश्रवणजदोषनिवर्तको वचनविशेषो युष्मद्दुःखजनकं पापं
शान्तमित्यर्थः । किं त्वहं मग्नौ दुःखमाग्नौ विषमे देशे स्थितौ कर्षकेण
प्रतोदादिना वध्यमानौ ताड्यमानौ दृष्ट्वा शोचामि  ॥  २।७४।२२,२३  ॥   

  

नास्ति पुत्रसमः प्रिय इति सुरभिवचनोपसंहारः  ॥  २।७४।२४  ॥   

  

अथेन्द्रव्यापारमाह यस्या इति । पुत्रसहस्रैः साक्षात्पुत्रसंतानपतितैः ।
तां रुदतीं दृष्ट्वा इन्द्रो ऽपि सुतात्परमधिकं किमपि न मन्यते  ॥  २।७४।२५
 ॥   

  

इह संसारे भूयसीं सर्वोत्कृष्टाम्  ॥  २।७४।२६  ॥   

  

समं सर्वप्राण्यनुग्रहे वैषम्यरहितमप्रतिमं सर्वोत्तमं वृत्तं चरित्रं
यस्याः श्रीमत्या इष्टदानैश्वर्यशक्तिमत्याः गुणमुख्यायाः
सत्यरूपमुख्यागुणवत्या लोकधारणकाम्यया प्रवृत्ताया इति शेषः ।
स्वभावपरिचेष्टया "आहारनिद्राभयमैथुनानि सामान्यमेतत्पशुभिर्नराणाम्" इति
सामान्यप्राप्तमिथुनीभावलक्षणया  ॥  २।७४।२७  ॥   

  

यस्याः पुत्रसहस्राणि सन्तानपरंपराद्वारेण सन्ति सापि शोचति, किं
पुनर्मानुषी एकपुत्रा कौसल्या रामं विना वर्तयिष्यति जीविष्यति शोकेन
विशिष्टा सतीति शेषः । इदं किं वक्तव्यमित्यर्थः  ॥  २।७४।२८  ॥   

  

विवत्सा विवत्सेव । यदेवं तस्मादिति  ॥  २।७४।२९  ॥   

  

अपचितिं पूजां पितुरिमां वक्ष्यमाणौर्ध्वदेहिकक्रियारूपां पूजां
करिष्यामीत्यपकर्षः  ॥  २।७४।३०  ॥   

  

अथ यशोवर्धनं भ्रातृपूजां चाह-- आनाय्येत्यादि । महाबाहुं रामं वनं
प्रवेक्ष्यामि तद्व्रतसमाप्तये तत्प्रतिनिधितयेति भावः  ॥  २।७४।३१  ॥   

  

पापं ज्येष्ठविवासनपूर्वकं कनिष्ठराज्यरूपम्  ॥  २।७४।३२  ॥   

  

अस्य मरणान्तमेव प्रायश्चित्तमित्याह सेति । बुद्धिपूर्वकृतमहापापेत्यर्थः
। कण्ठे रज्जुं बद्धेत्यस्य म्रियस्वेति शेषः । परायणं गतिः  ॥  २।७४।३३
 ॥   

  

विप्रवासितकल्मषो दूरीकृतकलङ्कः  ॥  २।७४।३४  ॥   

  

इतीत्यस्य विलप्येति शेषः । "नाग इवारण्यस्तोमर" इति पाठान्तरम् ।
संक्रुद्धः पन्नग इव श्वसन्नित्यन्वयः । पाठान्तरे ऽरण्ये तत्संबन्धिनि
बन्धनस्थाने तोमराङ्कुशतोदितो नाग इवेत्यर्थः । भुवि पपात भरत इति शेषः  ॥ 
२।७४।३५  ॥   

  

शचीपतेः केतुरिन्द्रध्वजः । उत्सवक्षय उत्सवान्ते  ॥  २।७४।३६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे चतुःसप्ततितमः सर्गः  ॥  २।७४  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/074_kaikeyIgarhaNam.md">
<details><summary><h3>द्राविडपाठः ...{Loading}...</h3></summary>



  
तां तथा गर्हयित्वा तु मातरं भरतस्तदा।  
रोषेण महताविष्टः पुनरेवाब्रवीद्वचः ॥ 2.74.1 ॥   
राज्याद्भ्रंशस्व कैकेयि नृशंसे दुष्टचारिणि।  
परित्यक्ता च धर्मेण मा मृतं रुदती भव ॥ 2.74.2 ॥   
किं नु तेऽदूषयद्राजा रामो वा भृशधार्मिकः।  
ययोर्मृत्युर्विवासश्च त्वत्कृते तुल्यमागतौ ॥ 2.74.3 ॥   
भ्रूणहत्यामसि प्राप्ता कुलस्यास्य विनाशनात्।  
कैकेयि नरकं गच्छ मा च भर्त्तुः सलोकताम् ॥ 2.74.4 ॥   
सर्वलोकप्रियं हित्वा ममाप्यापादितं भयम् ॥ 2.74.5 ॥   
त्वत्कृते मे पिता वृत्तो रामश्चारण्यमाश्रितः।  
अयशो जीवलोके च त्वयाहं प्रतिपादितः ॥ 2.74.6 ॥   
मातृरूपे ममामित्रे नृशंसे राज्यकामुके।  
न तेऽहमभिभाष्योऽस्मि दुर्वृत्ते पतिघातिनि ॥ 2.74.7 ॥   
कौसल्या च सुमित्रा च याश्चान्या मम मातरः।  
दुःखेन महताविष्टास्त्वां प्राप्य कुलदूषिणीम् ॥ 2.74.8 ॥   
न त्वमश्वपतेः कन्या धर्मराज्यस्य धीमतः।  
राक्षसी तत्र जातासि कुलप्रध्वंसिनी पितुः ॥ 2.74.9 ॥   
यत्त्वया धार्मिको रामो नित्यं सत्यपरायणः।  
वनं प्रस्थापितो दुःखात् पिता च त्रिदिवं गतः ॥ 2.74.10 ॥   
यत्प्रधानासि तत्पापं मयि पित्रा विना कृते।  
भ्रातृभ्यां च परित्यक्ते सर्वलोकस्य चाप्रिये ॥ 2.74.11 ॥   
कौसल्यां धर्मसंयुक्तां वियुक्तां पापनिश्चये।  
कृत्वा कं प्राप्स्यसे त्वद्य लोकं निरयगामिनि ॥ 2.74.12 ॥   
किं नावबुध्यसे क्रूरे नियतं बन्धुसंश्रयम्।  
ज्येष्ठं पितृसमं रामं कौसल्यायात्मसम्भवम् ॥ 2.74.13 ॥   
अङ्गप्रत्यङ्गजः पुत्रो हृदयाच्चापि जायते।  
तस्मात्प्रियतमो मातुः प्रियत्वान्न तु बान्धवः ॥ 2.74.14 ॥   
अन्यदा किल धर्मज्ञा सुरभिः सुरसम्मता।  
वहमानौ ददर्शोर्व्यां पुत्रौ विगतचेतसौ ॥ 2.74.15 ॥   
तावर्द्धदिवसे श्रान्तौ पुत्रौ दृष्ट्वा महीतले।  
रुरोद पुत्रशोकेन बाष्पपर्याकुलेक्षणा ॥ 2.74.16 ॥   
अधस्ताद्व्रजतस्तस्याः सुरराज्ञो महात्मनः।  
बिन्दवः पतिता गात्रे सूक्ष्माः सुरभिगन्धिनः ॥ 2.74.17 ॥   
इन्द्रोप्यश्रुनिपातं तं स्वगात्रे पुण्यगन्धिनम्।  
सुरभिं मन्यते दृष्ट्वा भूयसीं तां सुरेश्वरः ॥ 2.74.18 ॥   
निरीक्षमाणः शक्रस्तां ददर्श सुरभिं स्थिताम्।  
आकाशे विष्ठितां दीनां रुदन्तीं भृशदुःखिताम् ॥ 2.74.19 ॥   
तां दृष्ट्वा शोकसन्तप्तां वज्रपाणिर्यशस्विनीम्।  
इन्द्रः प्राञ्जलि रुद्विग्नः सुरराजोऽब्रवीद्वचः ॥ 2.74.20 ॥   
भयं कच्चिन्न चास्मासु कुतश्चिद्विद्यते महत्।  
कुतो निमित्तः शोकस्ते ब्रूहि सर्वहितैषिणि ॥ 2.74.21 ॥   
एवमुक्ता तु सुरभिः सुरराजेन धीमता।  
प्रत्युवाच ततो धीरा वाक्यं वाक्यविशारदम् ॥ 2.74.22 ॥   
शान्तं पापं न वः किञ्चित् कुतश्चिदमराधिप।  
अहं तु मग्नौ शोचामि स्वपुत्रौ विषमे स्थितौ ॥ 2.74.23 ॥   
एतौ दृष्ट्वा कृशौ दीनौ सूर्यरश्मिप्रतापितौ।  
अर्द्यमानो बलीवर्दौ कर्षकेण सुराधिप ॥ 2.74.24 ॥   
मम कायात् प्रसूतौ हि दुःखितौ भारपीडितौ।  
यौ दृष्ट्वा परितप्येऽहं नास्ति पुत्रसमः प्रियः ॥ 2.74.25 ॥   
यस्याः पुत्रसहस्रैस्तु कृत्स्नं व्याप्तमिदं जगत्।  
तां दृष्ट्वा रुदतीं शक्रो न सुतान्मन्यते परम् ॥ 2.74.26 ॥   
सदाप्रतिमवृत्ताया लोकधारणकाम्यया।  
श्रीमत्या गुणनित्यायाः स्वभावपरिवेषया ॥ 2.74.27 ॥   
यस्याः पुत्रसहस्राणि सापि शोचति कामधुक्।  
किं पुनर्या विना रामं कौसल्या वर्त्तयिष्यति ॥ 2.74.28 ॥   
एकपुत्रा च साध्वी च विवत्सेयं त्वया कृता।  
तस्मात्त्वं सततं दुःखं प्रेत्य चेह च लप्स्यसे ॥ 2.74.29 ॥   
अहं ह्यपचितिं भ्रातुः पितुश्च सकलामिमाम्।  
वर्द्धनं यशसश्चापि करिष्यामि न संशयः ॥ 2.74.30 ॥   
आनाययित्वा तनयं कौसल्याया महाबलम्।  
स्वयमेव प्रवेक्ष्यामि वनं मुनिनिषेवितम् ॥ 2.74.31 ॥   
नह्यहं पापसङ्कल्पे पापे पापं त्वया कृतम्।  
शक्तो धारयितुं पौरैरश्रुकण्ठैर्निरीक्षितः ॥ 2.74.32 ॥   
सा त्वमग्निं प्रविश वा स्वयं वा दण्डकान् विश।  
रज्जुं बधान वा कण्ठे न हि तेऽन्यत् परायणम् ॥ 2.74.33 ॥   
अहमप्यवनिं प्राप्ते रामे सत्यपराक्रमे।  
कृतकृत्यो भविष्यामि विप्रवासितकल्मषः ॥ 2.74.34 ॥   
इति नाग इवारण्ये तोमराङ्कुशचोदितः।  
पपात भुवि सङ्क्रुद्धो निःश्वसन्निव पन्नगः ॥ 2.74.35 ॥   
संरक्तनेत्रः शिथिलाम्बरस्तथा विधूतसर्वाभरणः परन्तपः।  
बभूव भूमौ पतितो नृपात्मजः शचीपतेः केतुरिवोत्सवक्षये ॥ 2.74.36 ॥   

</details>
</div>
