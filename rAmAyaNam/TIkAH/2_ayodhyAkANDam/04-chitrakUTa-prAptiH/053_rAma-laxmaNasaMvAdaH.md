+++
title = "०५३ राम-लक्ष्मणसंवादः"
title_english = "053 Rama tries to send Lakshmana back to Ayodhya"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-053-Rama_Lakshmana_Samvadhaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/04-chitrakUTa-prAptiH/053_rAma-laxmaNasaMvAdaH.md">
<details><summary><h3>IITK ...{Loading}...</h3></summary>

Rama's mind goes back to Kaikeyi and to Kausalya and Sumitra asks
Lakshmana to go back Lakshmana declines



#### श्लोकः
##### मूलम्
स तं वृक्षं समासाद्य सन्ध्यामन्वास्यपश्चिमाम्।  
रामो रमयतां श्रेष्ठ इति होवाच लक्ष्मणम्॥2.53.1॥

##### शब्दार्थः
रमयताम् among those who bring delight to others, श्रेष्ठः best, सः रामः that Rama, तं वृक्षम् to that tree, समासाद्य having reached, पश्चिमाम् western, सन्ध्याम् sandhya, अन्वास्य having offered oblations, लक्ष्मणम् looking at Lakshmana, इति these words, उवाच ह spoke.

##### आङ्ग्लानुवादः
On reaching the foot of the tree, Rama offered oblations to Sandhya of the west. And then he who is the best in keeping people in good humour said to Lakshmanaः



#### श्लोकः
##### मूलम्
अद्येयं प्रथमा रात्रिर्याता जनपदाद्बहिः।  
या सुमन्त्रेण रहिता तां नोत्कण्ठितुमर्हसि॥2.53.2॥

##### शब्दार्थः
अद्य today, सुमन्त्रेण Sumantra, रहिता without, या इयम् this, प्रथमा रात्रिः first night, जनपदात्   away from human habitation, बहिः outside, याता will be spent, ताम् about that night, उत्कण्ठितुम् to feel anxiety, नार्हसि does not behove.

##### आङ्ग्लानुवादः
We will have to spend this first night without Sumantra and away from human habitation. (Yet) you need not worry.



#### श्लोकः
##### मूलम्
जागर्तव्यमतन्द्रिभ्यामद्यप्रभृति रात्रिषु।  
योगक्षेमौ हि सीताया वर्तेते लक्ष्मणावयोः॥2.53.3॥

##### शब्दार्थः
लक्ष्मण O Lakshmana, अद्य प्रभृति from now on, रात्रिषु during the nights, अतन्द्रिभ्याम्  sleeplessly, जागर्तव्यम् keep awake, सीतायाः Sita's, योगक्षेमौ acquisition and protection, अवयोः on both of us, वर्ते हि depends.

##### आङ्ग्लानुवादः
O Lakshmana, from now on we must be sleeplessly vigilant at night. The welfare and safety of Sita depend on us both.



#### श्लोकः
##### मूलम्
रात्रिं कथञ्चिदेवेमां सौमित्रे वर्तयामहे।  
अपावर्तामहे भूमावास्तीर्य स्वयमार्जितैः॥2.53.4॥

##### शब्दार्थः
सौमित्रे O Lakshmana, इमां रात्रिम् this night, कथञ्चिदेव somehow, वर्तयामहे pass, स्वयम् by ourselves, आर्जितैः procured, भूमौ on the ground, आस्तीर्य spread with, उपावर्तामहे we will lie down.

##### आङ्ग्लानुवादः
O Lakshmana, we will have to somehow pass this night, sleeping on the ground spread with whatever we have procured.



#### श्लोकः
##### मूलम्
स तु संविश्य मेदिन्यां महार्हशयनोचितः।  
इमाः सौमित्रये रामो व्याजहार कथाः शुभाः॥2.53.5॥

##### शब्दार्थः
महार्हशयनोचितः fit to rest on luxurious bed, सः Rama, मेदिन्याम् on the ground, संविश्य lying down, सौमित्रये to Lakshmana, शुभाः beneficial, इमाः कथाः these words, व्याजहार uttered.

##### आङ्ग्लानुवादः
Rama who deserved a luxurious bed lay down on the ground and uttered these beneficial words to Lakshamanaः



#### श्लोकः
##### मूलम्
ध्रुवमद्य महाराजो दुःखं स्वपिति लक्ष्मण।  
कृतकामा तु कैकेयी तुष्टा भवितुमर्हति॥2.53.6॥

##### शब्दार्थः
लक्ष्मण O Lakshmana, अद्य at this time, महाराजः the great king, ध्रुवम् surely, दुःखम् with  
difficulty, स्वपिति sleeps, कृतकामा with the desires fulfilled, कैकेयी तु however Kaikeyi, तुष्टा satisfed, भवितुम् अर्हति should become.

##### आङ्ग्लानुवादः
O Lakshmana, the maharaja must be having a painful sleep tonight. But Kaikeyi with her desires fulfilled, ought to feel satisfied.



#### श्लोकः
##### मूलम्
सा हि देवी महाराजं कैकेयी राज्यकारणात्।  
अपि न च्यावयेत्प्राणान् दृष्ट्वा भरतमागतम्॥2.53.7॥

##### शब्दार्थः
सा that, देवी queen, कैकेयी Kaikeyi, आगतम् arrived, भरतम् Bharata, दृष्ट्वा having seen, राज्यकारणात् for the sake of kingdom, महाराजम् king, प्राणान् life, न च्यावयेदपि will not deprive  of.

##### आङ्ग्लानुवादः
After the arrival of Bharata, I hope queen Kaikeyi does not deprive the king of his life for the sake of the kingdom?



#### श्लोकः
##### मूलम्
अनाथश्च हि वृद्धश्च मया चैव विनाकृतः।  
किं करिष्यति कामात्मा कैकेयी वशमागतः॥2.53.8॥

##### शब्दार्थः
अनाथश्च forlorn, वृद्धश्च aged, मया by me, विना च कृतः separated, कामात्मा that lustful one, कैकेयीवशम् under the influence of Kaikeyi, आगतः having come, किं what, करिष्यति can he   do?

##### आङ्ग्लानुवादः
That lustful king, having come under the hold of Kaikeyi, has been deprived of my presence. What can that forlorn and aged king do?



#### श्लोकः
##### मूलम्
इदं व्यसनमालोक्य राज्ञश्च मतिविभ्रमम्।  
काम एवार्थधर्माभ्यां गरीयानिति मे मतिः॥2.53.9॥

##### शब्दार्थः
इदम् this, व्यसनम् calamity, राज्ञः king's, मतिविभ्रमं च mind's aberration, आलोक्य having seen, अर्थधर्माभ्याम् between wealth (artha) and righteousness (dharma), काम एव passion only, गरीयान् is stronger, इति thus, मे मतिः is my thinking.

##### आङ्ग्लानुवादः
Reflecting on the calamity and mental aberration of the king, I think passion is stronger than wealth and righteousness.



#### श्लोकः
##### मूलम्
को ह्यविद्वानपि पुमान् प्रमदायाः कृते त्यजेत्।  
छन्दानुवर्तिनं पुत्रं तातो मामिव लक्ष्मण॥2.53.10॥

##### शब्दार्थः
लक्ष्मण O Lakshmana, तातः father, मामिव as in my case, प्रमदायाः कृते for the sake of a woman, छन्दानुवर्तिनम् obedient, पुत्रम् son, अविद्वानपि even an illiterate man, कः पुमान् who is the man, त्यजेत् will abandon?

##### आङ्ग्लानुवादः
O Lakshmana, will even an illiterate man for the sake of a woman ever abandon his son like me who is faithful and obedient, as did my father?



#### श्लोकः
##### मूलम्
सुखी बत सभार्यश्च भरतः केकयीसुतः।  
मुदितान् कोसलानेको यो भोक्ष्यत्यधिराजवत्॥2.53.11॥

##### शब्दार्थः
यः he, एकः alone, अधिराजवत् like an emperor, मुदितान् with happy people, कोसलान् Kosala country, भोक्ष्यति will enjoy, सभार्यः with his spouse, कैकयी सुतः Kaikeyi's son, भरतः Bharata, सुखी  with happniess, बतः may be.

##### आङ्ग्लानुवादः
Bharata, son of Kaikeyi, with his wife will alone enjoy like an emperor this kingdom of Kosala full of happy people.



#### श्लोकः
##### मूलम्
स हि सर्वस्य राज्यस्य मुखमेकं भविष्यति।  
ताते च वयसाऽतीते मयि चारण्यमास्थिते॥2.53.12॥

##### शब्दार्थः
ताते dear one, वयसा with age, अतीते advanced, मयि च I also, अरण्यम् the forest, आस्थिते dwelling, सः that Bharata, सर्वस्य entire, राज्यस्य kingdom, एकम् alone, मुखम् chief man, भविष्यति will remain.

##### आङ्ग्लानुवादः
The king is advanced in age and I have to dwell in the forest. Therefore, Bharata  
alone will be the chief of this entire kingdom.



#### श्लोकः
##### मूलम्
अर्थधर्मौ परित्यज्य य काममनुवर्तते।  
एवमापद्यते क्षिप्रं राजा दशरथो यथा॥2.53.13॥

##### शब्दार्थः
यः he, अर्थधर्मौ dharma and artha (prosperity and righteousness), परित्यज्य having abandoned, कामम् pleasure, अनुवर्तते seeks, राजा such a king, दशरथो यथा like Dasaratha, क्षिप्रम् soon, एवम् in this way, आपद्यते will reach such a state.

##### आङ्ग्लानुवादः
Any king who abandons dharma and artha and adopts a life of pleasure will very soon reach this state as Dasaratha has attained.



#### श्लोकः
##### मूलम्
मन्ये दशरथान्ताय मम प्रव्राजनाय च।  
कैकेयी सौम्य सम्प्राप्ता राज्याय भरतस्य च॥2.53.14॥

##### शब्दार्थः
सौम्य handsome, कैकेयी Kaikeyi, दशरथान्ताय for the destruction of Dasaratha, मम my,  प्रव्राजनाय च for banishment, भरतस्य Bharata's, राज्याय च for kingdom, सम्प्राप्ता arrived, मन्ये I consider.

##### आङ्ग्लानुवादः
O handsome Lakshmana I think Kaikeyi has come to our house for the destruction of Dasaratha, for my banishment and enthronement of Bharata in the kingdom.



#### श्लोकः
##### मूलम्
अपीदानीं तु कैकेयी सौभाग्यमदमोहिता।  
कौसल्यां च सुमित्रां च सम्प्रबाधेत मत्कृते॥2.53.15॥

##### शब्दार्थः
कैकेयी Kaikeyi, सौभाग्यमदमोहिता intoxicated with good fortune, मत्कृते because of me, कौसल्यां च Kausalya, सुमित्रां च and also Sumitra, इदानीम् now, अपि न संप्रबाधेत will not torment?

##### आङ्ग्लानुवादः
Intoxicated with her good fortune will not Kaikeyi torment Kausalya and Sumitra for my sake?



#### श्लोकः
##### मूलम्
मा स्म मत्कारणाद्देवी सुमित्रा दुःखमावसेत्।  
अयोध्यामित एव त्वं काल्ये प्रविश लक्ष्मण॥2.53.16॥

##### शब्दार्थः
लक्ष्मण Lakshmana, मत्कारणात् because of me, देवी mother, सुमित्रा Sumitra, दुःखम् in sorrow, मा आवसेत् स्म should not experience, त्वम् you, काल्ये in the morning, इत एव from here, अयोध्याम् to Ayodhya, प्रविश enter.

##### आङ्ग्लानुवादः
O Lakshmana, because of me mother Sumitra should not live in sorrow. Therefore, tomorrow morning go back to Ayodhya from here itself.



#### श्लोकः
##### मूलम्
अहमेको गमिष्यामि सीतया सह दण्डकान्।  
अनाथाया हि नाथस्त्वं कौशल्याया भविष्यसि॥2.53.17॥

##### शब्दार्थः
अहम् myself I, एकः alone, सीतया सह along with Sita, दण्डकान् Dandaka forest, गमिष्यामि  shall go, अनाथायाः for the helpless, कौशल्यायाः for Kausalya, त्वम् you, नाथः (भविष्यसि) be a protector.

##### आङ्ग्लानुवादः
I shall go with Sita into the Dandaka forest and you be the protector of the helpless, Kausalya.



#### श्लोकः
##### मूलम्
क्षुद्रकर्मा हि कैकेयी द्वेष्यमन्याय्यमाचरेत्।  
परिदद्याहि धर्मज्ञे भरते मम मातरम्॥2.53.18॥

##### शब्दार्थः
क्षुद्रकर्मा one of heinous deeds, कैकेयी Kaikeyi, द्वेष्यम् in hostility, अन्याय्यम् unjust actions, आचरेत् follows, मम my, मातरम् mother, धर्मज्ञे with the righteous, भरते to Bharata, परिदद्याः हि you may entrust.

##### आङ्ग्लानुवादः
Kaikeyi who is a woman of heinous deeds may follow, out of hostility, an unjust way in respect of my mother. In that case my mother may be entrusted to the care of Bharata who is righteous.



#### श्लोकः
##### मूलम्
नूनं जात्यन्तरे कस्मिन् स्त्रियः पुत्रैर्वियोजिताः।  
जनन्या मम सौमित्रे तस्मादेतदुपस्थितम्॥2.53.19॥

##### शब्दार्थः
सौमित्रे Lakshmana, मम जनन्या by my mother, कस्मिन् जात्यन्तरे in some previous birth,  
स्त्रियः women, पुत्रैः with sons, वियोजिताः separated, तस्मात्  for that reason, एतत् all this, उपस्थितम् befallen, नूनम् certainly.

##### आङ्ग्लानुवादः
O Lakshmana, surely in one of her previous births did my mother separate women from their sons. That is why this (calamity) has befallen her.



#### श्लोकः
##### मूलम्
मया हि चिरपुष्टेन दुखसंवर्धितेन च।  
विप्रयुज्यत कौशल्या फलकाले धिगस्तु माम्॥2.53.20॥

##### शब्दार्थः
चिरपुष्टेन nurtured for a long time, दुःखसंवर्धितेन reared with great dificulty, मया me, कौशल्या Kausalya, फलकाले at the moment of fuition, विप्रायुज्यत has been separated, माम् me, धिक् अस्तु shame on me.

##### आङ्ग्लानुवादः
Kausalya nurtured me for a long time and reared me with great difficulty. When she was going to enjoy the fruits of her labour, I have been separated from her. Fie upon me



#### श्लोकः
##### मूलम्
मा स्म सीमन्तिनी काचिज्जनयेत्पुत्रमीदृशम्।  
सौमित्रे योऽहमम्बाया दद्मि शोकमनन्तकम्॥2.53.21॥

##### शब्दार्थः
सौमित्रे Lakshmana, यः अहम् am I, अम्बायाः to my mother, अनन्तकम् infinite, शोकम् pain, दद्मि am giving, ईदृशम् such, पुत्रम् a son, काचित् सीमन्तिनी (जननी) any mother, मा स्म जनयेत् may not give birth.

##### आङ्ग्लानुवादः
O Lakshmana, I am causing endless sorrow to my mother. May no mother give birth to a son like me



#### श्लोकः
##### मूलम्
मन्ये प्रीतिविशिष्टा सा मत्तो लक्ष्मण शारिका।  
यस्यास्तच्छ्रूयते वाक्यं शुक पादमरेर्दश॥2.53.22॥

##### शब्दार्थः
लक्ष्मण O Lakshmana, यस्याः myna's, शुक parrot, अरेः enemy's, पादम् foot, दश bite, तत् वाक्यम् such statement, श्रूयते heard, सा शारिका that myna, मत्तः more than I, प्रीतिविशिष्टा  
more pleased, मन्ये I think.

##### आङ्ग्लानुवादः
(On hearing my banishment) her myna would say to her parrot, 'O parrot, bite the foot of the enemy (Kaikeyi)'. I think  that bird is  a greater source of joy to my mother than I, O Lakshmana



#### श्लोकः
##### मूलम्
शोचन्त्या अल्पभाग्याया न किञ्चिदुपकुर्वता।  
पुत्रेण किमपुत्राया मया कार्यमरिन्दम॥2.53.23॥

##### शब्दार्थः
अरिन्दम conquerer of enemies, शोचन्त्याः experiencing great sorrow, अल्पभाग्यायाः less fortunate, अपुत्रायाः without a son, किञ्चित् little, नोपकुर्वता could not be helped, पुत्रेण by the son, मया by me, किम् what, कार्यम् can be done?

##### आङ्ग्लानुवादः
My mother has less fortune and more grief like a woman without a son, O Lakshmana, subduer of enemies For her, what is the use of a son like me who cannot render any service to her?



#### श्लोकः
##### मूलम्
अल्पभाग्या हि मे माता कौशल्या रहिता मया।  
शेते परमदुःखार्ता पतिता शोकसागरे॥2.53.24॥

##### शब्दार्थः
अल्पभाग्या less fortunate, मे माता my mother, कौशल्या Kausalya, मया with me, रहिता bereft of, परमदुःखार्ता extremely distressed, शोकसागरे ocean of sorrow, पतिता fallen into, शेते  must be lying.

##### आङ्ग्लानुवादः
My mother is unlucky as she has been separated from me. Extremely distressed, she must have plunged into an ocean of grief.



#### श्लोकः
##### मूलम्
एको ह्यहमयोध्यां च पृथिवीं चापि लक्ष्मण।  
तरेयमिषुभिः क्रुद्धो ननु वीर्यमकारणम्॥2.53.25॥

##### शब्दार्थः
लक्ष्मण Lakshmana, अहम् I, क्रुद्धः am enraged, एकः alone, अयोध्यां च Ayodhya, पृथिवीं चापि and also the whole earth, इषुभिः with arrows, तरेयम् will cross, वीर्यम् prowess, अकारणं ननु  
without reason.

##### आङ्ग्लानुवादः
Once enraged, O Lakshmana I can overpower Ayodhya, even the whole world all by myself with my arrows. But exhibition of prowess without any reason is not desirable.



#### श्लोकः
##### मूलम्
अधर्मभयभीतश्च परलोकस्य चानघ।  
तेन लक्ष्मण नाद्याह मात्मानमभिषेचये॥2.53.26॥

##### शब्दार्थः
अनघ O sinless one, अहम् I, अधर्मभयभीतश्च with the fear of unrighteous conduct, परलोकस्य च for the other world also, लक्ष्मण Lakshmana, तेन therefore, अद्य at this time, आत्मानम् myself, नाभिषेचये did not get crowned.

##### आङ्ग्लानुवादः
O sinless one, I did not get myself coronated owing to fear of unrighteous conduct and fear of the other world.



#### श्लोकः
##### मूलम्
एतदन्यश्च करुणं विलप्य विजने वने।  
अश्रुपूर्णमुखो रामो निशि तूष्णीमुपाविशत्॥2.53.27॥

##### शब्दार्थः
रामः Rama, निशि in the night, विजने in the desolate, वने in the  forest, एतत् all these, अन्यच्च and other, करुणम् pitiful, विलप्य lamenting, अश्रुपूर्णमुखः face filled with tears, तूष्णीम् silently, उपाविशत् sat.

##### आङ्ग्लानुवादः
Like this and in many other ways Rama lamented pitifully in that desolate forest. When his face was filled with tears, he sat silently in the night.



#### श्लोकः
##### मूलम्
विलप्योपरतं रामं गतार्चिषमिवानलम्।  
समुद्रमिव निर्वेगमाश्वासयत लक्ष्मणः॥2.53.28॥

##### शब्दार्थः
विलप्य having lamented, उपरतम् ceased, गतार्चिषम् with extinguished flames, अनलम् इव  like fire, निर्वेगम् without moving, समुद्रमिव like the sea, रामम् Rama, लक्ष्मणः Lakshmana, आश्वासयत consoled.

##### आङ्ग्लानुवादः
Lakshmana consoled Rama who ceased to lament like fire with extinguished flames or like a motionless seaः



#### श्लोकः
##### मूलम्
ध्रुवमद्य पुरी राजन्नयोध्यायुधिनां वर।  
निष्प्रभा त्वयि निष्क्रान्ते गतचन्द्रेव शर्वरी॥2.53.29॥

##### शब्दार्थः
आयुधिनाम् among wielder of weapons, वर foremost, राजन् O king, अद्य now, अयोध्यापुरी city of Ayodhya, त्वयि when you, निष्क्रान्ते had departed, गतचन्द्र without moon, शर्वरीव like night, निष्प्रभा without lustre, ध्रुवम् certain.

##### आङ्ग्लानुवादः
O Rama, foremost of warriors, it is certain that since your departure, the city of Ayodhya must be lustreless like night without the Moon.



#### श्लोकः
##### मूलम्
नैतदौपयिकं राम यदिदं परितप्यते।  
विषादयसि सीतां च मां चैव पुरुषर्षभ॥2.53.30॥

##### शब्दार्थः
राम O Rama, इदम् in this manner, यत् परितप्यते that you are lamenting, एतत् all this, औपयिकम् proper, न not, पुरुषर्षभ foremost of men, सीतां च Sita, मां चैव me also, विषादयसि disheartening.

##### आङ्ग्लानुवादः
This is not the way you should lament, O Rama. O foremost of men, by doing so you are disheartening me and Sita as well.



#### श्लोकः
##### मूलम्
न च सीता त्वया हीना न चाहमपि राघव।  
मुहूर्तमपि जीवावो जलान्मत्स्याविनोद्धृतौ॥2.53.31॥

##### शब्दार्थः
राघव O Rama, त्वया by you, हीना without, सीता Sita, न not,  अहमपि I also, न not, जलात्  from water, उद्धृतौ removed, मत्स्याविव like fish, मुहूर्तमपि even for a moment, न जीवावः will not survive.

##### आङ्ग्लानुवादः
Without you Sita or I will not survive even for a moment like a fish taken out of  
water, O Rama



#### श्लोकः
##### मूलम्
नहि तातं न शत्रुघ्नं न सुमित्रां परन्तप।  
द्रष्टुमिच्छेयमद्याहं स्वर्गं चापि त्वया विना॥2.53.32॥

##### शब्दार्थः
परन्तप O tomentor of enemies, Rama, अहम् I, अद्य now, त्वया विना without you, तातम्  father, द्रष्टुम् see, न हि इच्छेयम् shall not desire, शत्रुघ्नम् Satrughna, न not, सुमित्राम्  Sumitra, स्वर्गं चापि even heaven.

##### आङ्ग्लानुवादः
Without you, O Rama, tormentor of enemies, I wish to see neither father nor Satrughna nor Sumitra nor even heaven itself



#### श्लोकः
##### मूलम्
ततस्तत्र सुखासीनौ नातिदूरे निरीक्ष्य ताम्।  
न्यग्रोधे सुकृतां शय्यां भेजाते धर्मवत्सलौ॥2.53.33॥

##### शब्दार्थः
ततः thereafter, तत्र there, सुखासीनौ seated comfortably, धर्मवत्सलौ attached to righteousness, नातिदूरे not far (from there), न्यग्रोधे under a banyan tree, सुकृताम् wellmade,  तां शय्याम् that bed, निरीक्ष्य having seen, भेजाते lay down.

##### आङ्ग्लानुवादः
Thereafter Rama and Sita, the duo, nurturers of righteousness, from their comfortable  seats moved to the bed wellmade under the banyan tree not far (from there where they were sitting) and lay down (to sleep).



#### श्लोकः
##### मूलम्
स लक्ष्मणस्योत्तमपुष्कलं वचो  
निशम्य चैवं वनवासमादरात्।  
समाः समस्ता विदधे परन्तपः  
प्रपद्य धर्मं सुचिराय राघवः॥2.53.34॥

##### शब्दार्थः
परन्तपः tormentor of enemies, सः राघवः that Rama, एवम् thus, लक्ष्मणस्य Lakshmana's, उत्तमपुष्कलम् excellent and copious, वचः utterances, आदरात् out of love, निशम्य having  
heard, सुचिराय for a long period, धर्मम् that code of conduct of forest life, प्रपद्य having obtained, समस्ताः all, समाः the years, वनवासम् life in the forest, विदधे resorted to.

##### आङ्ग्लानुवादः
Rama, the tormentor of enemies, listened, out of love, to the excellent and copious words of Lakshmana and permitted him to live in the forest for the entire period of fourteen years by observing the prescribed code of conduct as enjoined on  life in the forest.



#### श्लोकः
##### मूलम्
ततस्तु तस्मिन् विजने वने तदा  
महाबलौ राघववंशवर्धनौ।  
न तौ भयं सम्भ्रममभ्युपेयतु  
र्यथैव सिंहौ गिरिसानुगोचरौ॥2.53.35॥

##### शब्दार्थः
ततः thereafter, तदा then, विजने in desolation, तस्मिन् that, वने in the  forest, महाबलौ very strong, तौ the two, राघववंशवर्धनौ perpetuators of the Raghu race, (Rama and Lakshmana), गिरिसानु गोचरौ dwelling on the slopes of mountains, सिंहौ यथैव  like two lions, भयम् fear, सम्भ्रमम् hesitation, न अभ्युपेयतुः did not feel.

##### आङ्ग्लानुवादः
Then the two mighty perpetuators of the Raghu race, who were like two lions dwelling on the slopes of mountains, lived in that lonely forest  without fear or hesitation.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे त्रिपञ्चाशस्सर्गः॥  
Thus ends the fiftythird sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/04-chitrakUTa-prAptiH/053_rAma-laxmaNasaMvAdaH.md">
<details><summary><h3>भूषणम् ...{Loading}...</h3></summary>



स तं वृक्षं समासाद्य सन्ध्यामन्वास्य पश्चिमाम् ।  

रामो रमयतां श्रेष्ठ इति होवाच लक्ष्मणम्  ॥  २।५३।१  ॥   

स तमित्यादि । अत्र मृगमांसादनमस्तमयात् प्रागर्थसिद्धम् । अन्वास्य उपास्य
 ॥  २।५३।१  ॥   

  

अद्येयं प्रथमा रात्रिर्याता जनपदाद्बहिः ।  

या सुमन्त्रेण रहिता तां नोत्कण्ठितुमर्हसि  ॥  २।५३।२  ॥   

अद्येति । याता प्राप्ता । अद्येत्यस्य नोत्कण्ठितुमर्हसीत्यनेनान्वयः ।
उत्कण्ठा दुःखस्मरणं तां प्रतीति शेषः  ॥  २।५३।२  ॥   

  

जागर्त्तव्यमतन्द्रिभ्यामद्यप्रभृति रात्रिषु ।  

योगक्षेमं हि सीताया वर्तते लक्ष्मणावयोः  ॥  २।५३।३  ॥   

जागर्तव्यमिति । योगक्षेमं पालनमिति यावत् । आवयोर्वर्तते,
अस्मदधीनमित्यर्थः  ॥  २।५३।३  ॥   

  

रात्रिं कथञ्चिदेवेमां सौमित्रे वर्तयामहे ।  

उपावर्तामहे भूमावास्तीर्य स्वयमार्जितैः  ॥  २।५३।४  ॥   

रात्रिमिति । कथञ्चिदेवेमामिति । प्राथमिकत्वादिति भावः । इमां
शय्यासम्पादनात् पूर्वमेव प्राप्तां स्वयमार्जितैः, तृणपर्णैरिति शेषः ।
उपावर्त्तामहे शयिष्यामहे । वर्त्तमानसामीप्ये वर्त्तमानवद्भावः  ॥  २।५३।४
 ॥   

  

स तु संविश्य मेदिन्यां महार्हशयनोचितः ।  

इमाः सौमित्रयो रामो व्याजहार कथाः शु  



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/04-chitrakUTa-prAptiH/053_rAma-laxmaNasaMvAdaH.md">
<details><summary><h3>शिरोमणी ...{Loading}...</h3></summary>



वासवृक्षप्राप्त्यनन्तरकालिकं रामवृत्तमाह-- स इति । समासाद्य प्राप्य
पश्चिमामुत्तरां सन्ध्यामन्वास्य रामः लक्ष्मणमुवाच  ॥  २।५३।१  ॥   

  

तद्वचनमेवाह-- अद्येति । जनपदात्स्वकीयजनसेवितदेशाद्बहिः याता प्राप्ता
सुमन्त्रेण रहिता प्रथमा या इयं रात्रिः तां प्राप्य उत्कण्ठितुं पित्रादि
स्मर्तुं नार्हसि  ॥  २।५३।२  ॥   

  

जागर्तव्यमिति । अतन्द्रिभ्यां तन्द्रारहिताभ्यामावाभ्यां जागर्तव्यं
जागरितव्यम् तत्र हेतुः सीतायाः योगक्षेमौ आवयोरधीनौ इति शेषः । वर्तते
तत्र योगः अलभ्यस्य वन्यफलादेर्लाभः, क्षेमः लब्धस्य स्वमर्यादारूपवस्तुनः
परिपालनम्  ॥  २।५३।३  ॥   

  

रात्रिमिति । हे लक्ष्मण कथञ्चित्सुखाभावे ऽपीत्यर्थः । इमां रात्रिं
वर्तयामहे व्यतीतयामः सुखाभावे हेतुः भूमौ पर्णशालारहितस्थले स्वयमर्जितैः
तृणादिभिः आस्तीर्य अपवर्तामहे तिष्ठामः "उपावर्तामहे" इति भूषणपाठः  ॥ 
२।५३।४  ॥   

  

रामविशेषोक्तिं वर्णयितुमाह-- स इति । स रामः इमाः कथाः सौमित्रये व्याजहार
कथयामास  ॥  २।५३।५  ॥   

  

तत्कथनमेवाह-- ध्रुवमिति । अद्य अस्मिन्समये दुःखं यथा स्यात्तथा महाराजः
स्वपिति ध्रुवं निश्चितमेतत् अतः कृतकामा प्राप्तस्वाभीष्टवरापि कैकेयी किं
तुष्टा भवितुमर्हति नेत्यर्थः । तु किमर्थे  ॥  २।५३।६  ॥   

  

सेति । प्राणान्प्राणसदृशास्मद्रक्षक हे लक्ष्मण आगतं भरतम् न दृष्ट्वा
भरतकर्तृकागमनमदृष्ट्वेत्यर्थः । किञ्च न आगतमागमनं यस्य तं भरतं दृष्ट्वा
ज्ञात्वा भरतो नागत इति विचार्येत्यर्थः । आगतमित्यत्र निषेधार्थकमकारं
प्रश्लिष्येमौ अर्थौ राज्यकरणाद्राज्यकरणहेतुकभरतानयनार्थं महाराजं तु न
च्यावयेत्प्रेषयेत् । अस्मद्वियोगदुःखितत्वादिति तात्पर्यम् । तेन
सुमन्त्रमेव प्रेषयितेति व्यञ्जितम्  ॥  २।५३।७  ॥   

  

अनाथ इति । अनाथः सर्वनियन्तृत्वेन नाथान्तररहितः चक्रवर्तीत्यर्थः ।
वृद्धः ज्ञानवयोभ्यामधिकः अत एव वशमतिकान्तिमागतो नित्यं प्राप्तो ऽपि
महाराजः कैकेय्या मन्थरया मया विना कृतः अत एव कामात्मा कामः
अभिषेकविषयिणीच्छा आत्मनि मनस्येव यस्य सः दुःखी सन्नित्यर्थः । किं
करिष्यति एतेन तत्कृत्यं विचारणीयमिति ध्वनितम्  ॥  २।५३।८  ॥   

  

इदमिति । कामे अभिषेकविषयकोत्कटेच्छायां सत्यां मतिविभ्रमं
मतिविभ्रमकारकमिदं वियोगतं व्यसनं दुःखमालोक्य अनुभूय विद्यमानस्यापि
राज्ञः अर्थधर्माभ्यां गरीयान्गरीयस्त्वमस्ति अर्थधर्मयोर्नैव त्याग
इत्यर्थः । इति मे मतिः निश्चयः तेन तस्य धैर्यातिशयवत्त्वं
मर्यादापालकत्वं च ध्वनितम्  ॥  २।५३।९  ॥   

  

तस्य धैर्यातिशयवत्त्वं प्रकाशयन्नाह-- क इति । तातो दशरथो मामिव अविद्वान्
अरसज्ञो ऽपि कः पुमान् कृते परोपकाराय छन्दानुवर्तिनमाज्ञाकारिणं पुत्रं
प्रमदायाः अतिहर्षहेतुभूतायाः पुर्यास्त्यजेत् पृथक् कुर्यात् न कोपी
ऽत्यर्थः । कृते इत्यत्र विनापि प्रत्ययमित्युपपदलोपः  ॥  २।५३।१०  ॥   

  

इदानीं भरतस्यापि दुःखातिशयो भवितेति बोधयन्नाह-- सुखीति । एकः मया रहितः
सभार्यः केकयीसुतो यो भरतः सः सुखी सन् अधिराजवत्कोशलान् बत किं भोक्ष्यति
पालयिता नेत्यर्थः  ॥  २।५३।११  ॥   

  

ननु तर्हि राज्याधिकारे एव न तिष्ठेदित्यत आह-- स इति । ताते वयसातीते
अतिवयस्के सतीत्यर्थः । स वशिष्ठादिभिर्बोधितो भरतः सर्वस्य राज्यस्य
सर्वप्रजाभ्य इत्यर्थः । एकमल्पं प्राणरक्षामात्रजं सुखं भविष्यति
प्रापयिष्यति प्राप्त्यर्थको ऽन्तर्भावितणिजर्थश्च भवतिः  ॥  २।५३।१२  ॥   

  

इदानीमिदं वियोगजनितदुःखं न दशरथयोग्यमिति बोधयन्नाह-- अर्थेति । राजा
दशरथो यथा येन प्रकारेण क्षिप्रं दुःखं प्राप्त इति शेषः । एवमनेन प्रकारेण
दुःखं यः पुरुषः अर्थधर्मौ परित्यज्य कामं स्वच्छामनुवर्तते सः आपद्यते
एतेन अकारणकमिदं दुःखं शीघ्रं नंष्टेति सूचितम्  ॥  २।५२।१३  ॥   

  

इदानीं केकय्यां दुःखातिशयो ऽस्तीति बोधयन्नाह-- मन्य इति । मम प्रव्राजनं
निर्वर्तयितुं दशरथान्ताय दशरथसिद्धान्तं निर्वर्तयितुं भरतस्य राज्याय
स्वनियुक्तत्वमूलकभरतसम्बन्धिराज्यपालनाय विद्यमाना कैकेयी सन्तप्ता
अस्मद्वियोगजदुःखाक्रान्तास्तीति मन्ये अत एव मत्कृते हर्षध्वंसे सति
सौभाग्यमदमोहिता अहमतीव पतिप्रियेति सौभाग्यविषयको यो मद्धर्षस्तेन अमोहिता
सा कैकेयी कौशल्यादीन् अ न प्रबाधेत । श्लोकद्वयमेकान्वयि  ॥  २।५३।१४,१५
 ॥   

  

ननु एतत्स्मरणस्य इदानीं किं प्रयोजनमित्यत आह-- मातेति । माताः कौशल्यादयः
सुमित्रा च अस्मत्कारणादस्मदर्थमदुःखमावसेत्प्राप्नुयात् इतः हेतोः काले
प्रभातसमये अयोध्यां प्रविश गच्छ सुमित्राया मातृग्रहणेन ग्रहणे ऽपि
पुनरुपादानं गोबलीवर्दन्यायेन वैशिष्ट्यबोधनाय  ॥  २।५३।१६  ॥   

  

अहमिति । एकः सहायान्तररहितः नाथो रक्षकः  ॥  २।५३।१७  ॥   

  

मन्थरातो ऽवश्यं रक्षा कर्तव्येति बोधयन्नाह-- क्षुद्रेति । कैकेयी तद्दासी
मन्थरा द्वेषात्सर्वनिष्ठप्रीत्यभावाद्धेतोः क्षुद्रकर्मा सती
अन्यायमाचरेत् । तदेवाह-- गरं विषम्  ॥  २।५३।१८  ॥   

  

ननु हिंसाजनकं कर्म कथं करिष्यतीत्यत आह-- नूनमिति । जात्यन्तरे
मनुवंशातिरिक्तक्षत्रियजातौ स्त्रियः पुत्रैरपत्यैर्वियोजिताः
अत्यन्तवियोगं प्राप्ता भवन्ति बालान् घ्नन्तीत्यर्थः । तत्तस्माद्धेतोः
एतदुपस्थितं दुःखं वारयेति शेषः  ॥  २।५३।१९  ॥   

  

मयेति । चिरपुष्टेन चिरं पोषितेन अत एव दुःखसंवर्धितेन कदा अयं संविर्धितो
भविष्यतीति सम्भावनामूलकदुःखाभासं यथा स्यात्तथा संवृद्धिं प्रापितेन मया
फलकाले विप्रायुज्यत अतः मां वियोगसम्पत्तिं धिक्  ॥  २।५३।२०  ॥   

  

मेति । यतः यो ऽहम् अनन्तकमनिवानिवार्यम् अम्बायाः मातुः शोकं दद्मि अतः
ईदृशं मत्सदृशवियोगहेतुकं सीमन्तिनी स्त्री मा स्म जनयेत्  ॥  २।५३।२१  ॥   

  

मन्ये इति । सा मात्रा कौशल्यया पालिता सारिका पक्षिविशेषः । मत्तो ऽधिका
प्रीतिविशिष्टा मातृविषयकस्नेहयुक्ता मातृप्रमोदजनिकेत्यर्थः ।
यद्यस्माद्धेतोः शुक पादमरेर्दशेति तस्याः सारिकायाः वाक्यं श्रूयते
नात्रेति शेषः तदर्थस्तु हे शुक अरेः कौशल्याशत्रोः पादं त्वं दशेति सा तु
वचनश्रवणेनापि सन्तोषयति अहं तु तत्राप्यशक्त इति तात्पर्यम्  ॥  २।५३।२२
 ॥   

  

शोचन्त्या इति । अल्पभाग्यायाः अल्पभाग्यासदृश्याः अपुत्रायाः
प्रव्राजितपुत्रवत्याः मातुः न किञ्चिदुपकुर्वता वियोगजदुःखमशमयतेत्यर्थः
मया किं कार्यम्  ॥  २।५३।२३  ॥   

  

अल्पभाग्येति । यतो मया रहिता अत एव अल्पभाग्या तत्सदृशी अत एव
परमदुःखार्ता अत एव शोकसागरे पतिता मे माता शेते आस्ते  ॥  २।५३।२४  ॥   

  

ननु भवद्गमनमन्तरा कथं शत्रुविनाशः तं विना कथं तस्याः परमसुखमिति
सुखार्थमेव गच्छसीत्यत आह-- एक इति । अयोध्यां नित्यं प्राप्त इति शेषः एको
ऽहं पृथिवीं निखिलपृथिवीशत्रून् चकारेण लोकान्तरशत्रूनपि क्रुद्धः
सन्निषुभिः तरेयम् । ननु तर्हि किमर्थं गम्यत इत्यत आह-- अकारणं
विशेषकारणरहितं वीर्यं वीर्यहेतुकशत्रुनाशो न भवति नु निश्चितमेतत्  ॥ 
२।५३।२५  ॥   

  

नन्वपराधविशेषाभावे ऽपि शत्रुत्वेन प्रसिद्धा हन्तव्या एवेत्यत आह--
अधर्मभयभीतः सङ्ग्रामादन्यत्र रिपूणामपि वधः अधर्मः इति भयेन भीतः परलोकस्य
दूरशत्रुजनस्य हन्ता नास्मीति  

शेषः तेन हेतुना नाभिषेचये  ॥  २।५३।२६  ॥   

  

एतदिति । अदीनः नित्यं दीनतारहितो ऽपि रामः विलप्य विविधमुक्त्वा उपाविशत्
 ॥  २।५३।२७  ॥   

  

विलापेति । आश्वासयदाश्वासनफलकविज्ञापनामकरोत्  ॥  २।५३।२८  ॥   

  

तद्विज्ञापनामेवाह-- ध्रुवमिति । आयुधिनां वर श्रेष्ठ शर्वरी रात्रिः एतेन
त्वया विना मद्गमनमनर्थकमिति ध्वनितम्  ॥  २।५३।२९  ॥   

  

नेति । यदिदं परितप्यसे शोचसि तदौपयिकं युक्तं न अत एव विषादयसि दुःखयसि  ॥ 
२।५३।३०  ॥   

  

मन्मात्रप्रेषणं सर्वथा अयुक्तमिति बोधयन्नाह-- न चेति । त्वया हीना सीता
अहं च न जीवावो न जीवावः नञ्द्वयेन क्रिया ऽ ऽवर्त्यते  ॥  २।५३।३१  ॥   

  

नहीति । तातादिकं स्वर्गं साकेतं च त्वया विना द्रष्टुं नेच्छेयम् । एतेन
नोत्कण्ठितुमर्हसीत्यस्योत्तरं जातम्  ॥  २।५३।३२  ॥   

  

तत इति । ततः लक्ष्मणोक्तिश्रवणानन्तरं तत्र न्यग्रोधे सुखासीनौ धर्मवत्सलौ
सीतारामौ नातिदूरे समीपे इत्यर्थः । सुकृतां लक्ष्मणेन रचितां शय्यां
निरीक्ष्य भेजाते तस्थतुः  ॥  २।५३।३३  ॥   

  

स इति । उत्तमपुष्कलं मधुरं पूर्णार्थं लक्ष्मणस्य वचः सुचिराय बहुकालं
निशम्य श्रुत्वा वनवासं वनवासोचितं धर्मं प्रपद्य यथाकालं कर्तव्यत्वेन
निश्चित्य समस्ताः समाः वर्षाणि विदधे विधातुमशिक्षयत्  ॥  २।५३।३४  ॥   

  

तत इति । भयं कुतश्चिद्भीतिं सम्भ्रममुद्वेगं च नैव अभ्युपेयतुः  ॥  २।५३।३५
 ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
त्रिपञ्चाशत्तमः सर्गः  ॥  २।५३  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/04-chitrakUTa-prAptiH/053_rAma-laxmaNasaMvAdaH.md">
<details><summary><h3>तिलकम् ...{Loading}...</h3></summary>



स तमिति  ॥  २।५३।१  ॥   

  

आ जनपदादेति च्छेदः आ इति यातेत्यनेन संबध्यते । अस्मज्जनपदाद्बहिर्देशे
ऽद्येयं या रात्रिरायाता प्राप्ता, येयं वनवासरात्रिषु प्रथमा सुमन्त्रेण
रहिता च, तामिमां प्राप्य नोत्कण्ठितुं नगरादि स्मर्तुम्  ॥  २।५३।२  ॥   

  

न विद्यते तन्द्री ययोस्ताभ्याम् इडभावो ह्रस्वत्वं चार्षम् । क्वचित्तु
"अतन्द्राभ्याम्" इत्येव पाठः आवयोर्वर्तेत ऽस्मदायत्तावित्यर्थः ।
अप्राप्तप्राप्तिर्योगः लब्धपरिपालनं क्षेमः  ॥  २।५३।३  ॥   

  

कथंचिदेवेमाम्, उटजादिनिर्माणाभावात् स्वयमर्जितैः तृणपर्णादिभिरिति शेषः ।
अपवर्तामहे यथाकथंचिच्छयनं कुर्मः  ॥  २।५३।४  ॥   

  

कथा वार्ताः  ॥  २।५३।५  ॥   

  

कृतकामा संपन्नमनोरथा  ॥  २।५३।६  ॥   

  

राज्यकारणान्महाराज्यपदाभिषेककारणात्प्राणानपि न च्यावयेत् अपि तु
च्यावयेदित्यर्थः  ॥  २।५३।७९  ॥   

  

कामस्य गरीयस्त्वं साधयति को हीत्यादिना । अत्यज्ञो ऽपि कः पुमान्मामिव
छन्दानुवर्तिनमाज्ञाकारिणं पुत्रं प्रमदायाः कृते प्रमदातोषनिमित्तं
त्यजेत्, किं पुनः सर्वज्ञो राजा तस्मात्सर्वतः प्रबलः काम इति भावः  ॥ 
२।५३।१०  ॥   

  

एवं वादो हि भगवतो लक्ष्मणमतिपरीक्षार्थमयोध्यां त्वं प्रविशेति लक्ष्मणं
प्रति वक्तुं तदाशयं ज्ञातुं च न वास्तव इति बोध्यम्  ॥  २।५३।११  ॥   

  

एकं मुख्यं सुखम् अनुभवितेति शेषः ईदृशो भविष्यति । "सुखमेकः" इति वा पाठः
एक एव राजा भविष्यतीत्यर्थः इति तीर्थः  ॥  २।५३।१२  ॥   

  

यो भरतः काममनुवर्तते स यथा राजा दशरथो विपदमापन्न एवं विपदमापद्यते
प्राप्नोतीत्यर्थः । अन्ये तु राजा दशरथो यथा राजत्वमापन्नस्तथा भरतो
राजत्वमापद्यते इत्यर्थमाहुः  ॥  २।५३।१३,१४  ॥   

  

मत्कृते मम दुःखसंपादननिमित्तम्  ॥  २।५३।१५  ॥   

  

माता तवेति शेषः । काले प्रातःकाले उत्थायेत्यर्थः  ॥  २।५३।१६  ॥   

  

नाथो रक्षकः  ॥  २।५३।१७  ॥   

  

क्षुद्रकर्मा कैकेयी द्वेषादन्यायमाचरेत् हि निश्चितम् । तदेवाह हे धर्मज्ञ
ते मम च मातरं सुमित्रां कौसल्यां चोद्दिश्य गरं विषं हि तु दद्यात्  ॥ 
२।५३।१८  ॥   

  

जात्यन्तरे जन्मान्तरे एतत्पुत्रवियोगदुःखम्  ॥  २।५३।१९  ॥   

  

फलकाले सुखानुभवकाले  ॥  २।५३।२०  ॥   

  

कुत इत्यतः सौमित्रे इति  ॥  २।५३।२१  ॥   

  

हे लक्ष्मण अम्बया पालिता कृतवचनशिक्षा च सारिका मत्तो ऽम्बायां
प्रीतिविशिष्टा अधिकप्रीतियुक्ता इति मन्ये यद्यस्मात्तस्याः सारिकायाः
सकाशादेवं शत्रुनिग्रहविषयम् "शुक्र पादमरेर्दश" इति वाक्यं श्रूयते
कौसल्ययेति शेषः । अस्मत्तस्तु तदपि नेति भावः । अत्रेदं वाक्यम्
अरेर्बिडालस्य पादे हे शुक्र दशेत्यर्थकतया लोकप्रसिद्धमरेर्मत्पालयितुः
कौसल्यायाः शत्रोः पादं दशेत्यर्थकतया रामेण योजितमिति वक्रोक्तिरलङ्कारः
 ॥  २।५३।२२  ॥   

  

अपुत्रायाः पुत्रकृतप्रयोजनरहितायाः  ॥  २।५३।२३  ॥   

  

शेते इदानीमिति शेषः  ॥  २।५३।२४  ॥   

  

नन्वेवं हृदये शोकस्तर्हि मया सर्वनिवारणसहायेनोक्तं राज्यमेव कुतो
नाङ्गीकृतमिति चेन्न, राज्यकरणे त्वदपेक्षापि मे न, किंत्वधर्मभयादेव मया
तन्नाङ्गीकृतमित्याह एक इत्यादि । तरेयम् निरस्तारातिकां कर्तुं शक्त
इत्यर्थः । ननु  

वीर्यमकारणं परलोकहिते, अपि तु धर्म एवेति शेषः  ॥  २।५३।२५  ॥   

  

अधर्मात्कैकेय्यै पितृदत्तवरपालनप्रतिज्ञाक्षतिरूपादधर्माद्भीतः अत एव
परलोकस्य च नाशाद्भीत इति शेषः  ॥  २।५३।२६  ॥   

  

अन्यच्च एतज्जातीयम् । विजने इत्यनेन स्वविलापेन लोकदुःखाभावो ध्वनितः ।
अश्रुपूर्णमुखत्वं नटवल्लोकव्यवहारानुसारेणेति बोध्यम्  ॥  २।५३।२७,२८  ॥   

  

आ युधिनामिति च्छेदः  ॥  २।५३।२९  ॥   

  

औपयिकं युक्तं यतस्त्वत्परितापेन सीताया मम च विषादो भवति  ॥  २।५३।३० ॥   

  

अथ गन्तव्यमिति यदुक्तं तदुत्तरं सीतावदहमप्यवर्जनीय इति वक्तुमात्मनः
सीतासाधर्म्यमाह न चेति । त्वया हीना सीता त्वया हीनो ऽहं च जलादुद्धृतौ
मत्स्याविव न जीवावो न जीवाव इति जीवाव इत्यस्यावृत्त्या नञ्द्वयान्वयः ।
जीवनाभावस्य सर्वथा सत्यत्वप्रतिपादनाय द्विरुक्तिः  ॥  २।५३।३१  ॥   

  

अत्र नोत्कण्ठितुमर्हसीत्यस्योत्तरम् नहीति । नञ्त्रयस्य नेच्छेयं नेच्छेयं
नेच्छेयमिति प्रकारेणेच्छेयामिति पदावृत्त्यान्वयः । स्वर्गं चाप्यद्य
प्राप्तं द्रष्टुं त्वया विना नेच्छेयम् किमुत गन्तुमिति भावः  ॥  २।५३।३२
 ॥   

  

ततो लक्ष्मणवचनानन्तरं तत्र तस्मिन्नेव न्यग्रोधमूले समासीनौ सीतारामौ
न्यग्रोधमूले स्वावस्थानदेशादतिसमीपे लक्ष्मणेन सुकृतां सम्यग्रचितां
शय्यां भेजाते वत्सला च वत्सलश्च वत्सलौ "पुमान्स्त्रिया" इत्येकशेषः  ॥ 
२।५३।३३  ॥   

  

स रामो लक्ष्मणस्य वनवासं प्रत्यादरादुच्यमानमेवंभूतमत
एवोत्तमपुष्कलमत्यन्तश्रेष्ठं वचो निशम्य सुचिराय स्वयं वनवासरूपं धर्मं
प्रपद्याङ्गीकृत्य समस्ताः समा वनवासं प्रति विदधे लक्ष्मणस्यानुमतिमिति
शेषः  ॥  २।५३।३४  ॥   

  

भयं तत्कार्यमितस्तत ईक्षणरूपं संभ्रमं च नोपेयतुः  ॥  २।५३।३५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे त्रिपञ्चाशः सर्गः  ॥  २।५३  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/04-chitrakUTa-prAptiH/053_rAma-laxmaNasaMvAdaH.md">
<details><summary><h3>द्राविडपाठः ...{Loading}...</h3></summary>



  
स तं वृक्षं समासाद्य सन्ध्यामन्वास्य पश्चिमाम्।  
रामो रमयतां श्रेष्ठ इति होवाच लक्ष्मणम् ॥ 2.53.1 ॥   
अद्येयं प्रथमा रात्रिर्याता जनपदाद्बहिः।  
या सुमन्त्रेण रहिता तां नोत्कण्ठितुमर्हसि ॥ 2.53.2 ॥   
जागर्त्तव्यमतन्द्रिभ्यामद्यप्रभृति रात्रिषु।  
योगक्षेमं हि सीताया वर्तते लक्ष्मणावयोः ॥ 2.53.3 ॥   
रात्रिं कथञ्चिदेवेमां सौमित्रे वर्तयामहे।  
उपावर्तामहे भूमावास्तीर्य स्वयमार्जितैः ॥ 2.53.4 ॥   
स तु संविश्य मेदिन्यां महार्हशयनोचितः।  
इमाः सौमित्रयो रामो व्याजहार कथाः शुभाः ॥ 2.53.5 ॥   
ध्रुवमद्य महाराजो दुःखं स्वपिति लक्ष्मण।  
कृतकामा तु कैकेयी तुष्टा भवितुमर्हति ॥ 2.53.6 ॥   
सा हि देवी महाराजं कैकेयी राज्यकारणात्।  
अपि न च्यावयेत् प्राणान् दृष्ट्वा भरतमागतम् ॥ 2.53.7 ॥   
अनाथश्च हि वृद्धश्च मया चैव विनाकृतः।  
किं करिष्यति कामात्मा कैकेयीवशमागतः ॥ 2.53.8 ॥   
इदं व्यसनमालोक्य राज्ञश्च मतिविभ्रमम्।  
काम एवार्थधर्माभ्यां गरीयानिति मे मतिः ॥ 2.53.9 ॥   
को ह्यविद्वानपि पुमान् प्रमदायाः कृते त्यजेत्।  
छन्दानुवर्त्तिनं पुत्रं ततो मामिव लक्ष्मण ॥ 2.53.10 ॥   
सुखी बत सभार्यश्च भरतः केकयीसुतः।  
मुदितान् कोसलानेको यो भोक्ष्यत्यधिराजवत् ॥ 2.53.11 ॥   
स हि सर्वस्य राज्यस्य मुखमेकं भविष्यति।  
ताते च वयसातीते मयि चारण्यमास्थिते ॥ 2.53.12 ॥   
अर्थधर्मौ परित्यज्य यः काममनुवर्तते।  
एवमापद्यते क्षिप्रं राजा दशरथो यथा ॥ 2.53.13 ॥   
मन्ये दशरथान्ताय मम प्रव्राजनाय च।  
कैकेयी सौम्य सम्प्राप्ता राज्याय भरतस्य च ॥ 2.53.14 ॥   
अपीदानीं न कैकेयी सौभाग्यमदमोहिता।  
कौसल्यां च सुमित्रां च सम्प्रबाधेत मत्कृते ॥ 2.53.15 ॥   
मा स्म मत्कारणाद्देवी सुमित्रा दुःखमावसेत्।  
अयोध्यामित एव त्वं काल्ये प्रविश लक्ष्मण ॥ 2.53.16 ॥   
अहमेको गमिष्यामि सीतया सह दण्डकान्।  
अनाथाया हि नाथस्त्वं कौसल्याया भविष्यसि ॥ 2.53.17 ॥   
क्षुद्रकर्मा हि कैकेयी द्वेष्यमन्याय्यमाचरेत्।  
परिदद्या हि धर्मज्ञे भरते मम मातरम् ॥ 2.53.18 ॥   
नूनं जात्यन्तरे कस्मिन् स्त्रियः पुत्रैर्वियोजिताः।  
जनन्या मम सौमित्रे तस्मादेतदुपस्थितम् ॥ 2.53.19 ॥   
मया हि चिरपुष्टेन दुःखसंवर्द्धितेन च।  
विप्रायुज्यत कौसल्या फलकाले धिगस्तु माम् ॥ 2.53.20 ॥   
मा स्म सीमन्तिनी काचिज्जनयेत् पुत्रमीदृशम्।  
सौमित्रे योऽहमम्बाया दद्मि शोकमनन्तकम् ॥ 2.53.21 ॥   
मन्ये प्रीतिविशिष्टा सा मत्तो लक्ष्मण शारिका।  
यस्यास्तच्छ्रूयते वाक्यं शुक पादमरेर्दश ॥ 2.53.22 ॥   
शोचन्त्या अल्पभाग्याया न किञ्चिदुपकुर्वता।  
पुत्रेण किमपुत्राया मया कार्य्यमरिन्दम ॥ 2.53.23 ॥   
अल्पभाग्या हि मे माता कौसल्या रहिता मया।  
शेते परमदुःखार्त्ता पतिता शोकसागरे ॥ 2.53.24 ॥   
एको ह्यहमयोध्यां च पृथिवीं चापि लक्ष्मण।  
तरेयमिषुभिः क्रुद्धो ननु वीर्यमकारणम् ॥ 2.53.25 ॥   
अधर्मभयभीतश्च परलोकस्य चानघ।  
तेन लक्ष्मण नाद्याहमात्मानमभिषेचये ॥ 2.53.26 ॥   
एतदन्यच्च करुणं विलप्य विजने वने।  
अश्रुपूर्णमुखो रामो निशि तूष्णीमुपाविशत् ॥ 2.53.27 ॥   
विलप्योपरतं रामं गतार्चिषमिवानलम्।  
समुद्रमिव निर्वेगमाश्वासयत लक्ष्मणः ॥ 2.53.28 ॥   
ध्रुवमद्य पुरी राजन्नयोध्याऽऽयुधिनां वर।  
निष्प्रभा त्वयि निष्क्रान्ते गतचन्द्रेव शर्वरी ॥ 2.53.29 ॥   
नैतदौपयिकं राम यदिदं परितप्यसे।  
विषादयसि सीतां च मां चैव पुरुषर्षभ ॥ 2.53.30 ॥   
न च सीता त्वया हीना न चाहमपि राघव।  
मुहूर्त्तमपि जीवावो जलान्मत्स्याविवोद्धृतौ ॥ 2.53.31 ॥   
न हि तातं न शत्रुघ्नं न सुमित्रां परन्तप।  
द्रष्टुमिच्छेयमद्याहं स्वर्गं वापि त्वया विना ॥ 2.53.32 ॥   
ततस्तत्र सुखासीनौ नातिदूरे निरीक्ष्य ताम्।  
न्यग्रोधे सुकृतां शय्यां भेजाते धर्मवत्सलौ ॥ 2.53.33 ॥   
स लक्ष्मणस्योत्तमपुष्कलं वचो निशम्य चैवं वनवासमादरात्।  
समाः समस्ता विदधे परन्तपः प्रपद्य धर्मं सुचिराय राघवः ॥ 2.53.34 ॥   
ततस्तु तस्मिन् विजने वने तदा महाबलौ राघववंशवर्द्धनौ।  
न तौ भयं सम्भ्रममभ्युपेयतुर्यथैव सिंहौ गिरिसानुगोचरौ ॥ 2.53.35 ॥   

</details>
</div>
