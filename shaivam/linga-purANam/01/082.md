---
title: ०८२

---
सूत उवाच॥  
व्यपोहनस्तवं वक्ष्ये सर्वसिद्धिप्रदं शुभम्॥  
नन्दिनश्च मुखाच्छ्रुत्वा कुमारेण महात्मना॥ ८२.१ ॥  
  
व्यासाय कथितं तस्माद्बहुमानेन वै मया॥  
नमः शिवाय शुद्धाय निर्मलाय यशस्विने॥ ८२.२ ॥  
  
दुष्टान्तकाय सर्वाय भवाय परमात्मने॥  
पञ्चवक्त्रो दशभुजो ह्यक्षपञ्चदशैर्युतः॥ ८२.३ ॥  
  
शुद्धस्फटिकसङ्काशः सर्वाभरणभूषितः॥  
सर्वज्ञ सर्वगः शान्तः सर्वोपरि सुसंस्थितः॥ ८२.४ ॥  
  
पद्मासनस्थः सोमेशः पापमाशु व्यपोहतु॥  
ईशानः पुरुषश्चैव अघोरः सद्य एव च॥ ८२.५ ॥  
  
वामदेवश्च भगवान्पापमाशु व्यपोहतु॥  
अनन्तः सर्वविद्येशः सर्वज्ञः सर्वदः प्रभुः॥ ८२.६ ॥  
  
शिवध्यानैकसम्पन्नः स मे पापं व्यपोहतु॥  
सूक्ष्मः सुरासुरेशानो विश्वेशो गणपूजितः॥ ८२.७ ॥  
  
शिवध्यानैकसम्पन्नः स मे पापं व्यपोहतु॥  
शिवोत्तमो महापूज्यः शिवध्यानपरायणः॥ ८२.८ ॥  
  
सर्वगः सर्वदः शान्तः स मे पापं व्यपोहतु॥  
एकाश्रो भगवानीशः शिवार्चनपरायणः॥ ८२.९ ॥  
  
शिवध्यानैकसम्पन्नः स मे पापं व्यपोहतु॥  
त्रिमूर्तिर्भगवानीशः शिवभक्तिप्रबोधकः॥ ८२.१० ॥  
  
शिवध्यानैकसम्पन्नः स मे पापं व्यपोहतु॥  
श्रीकण्ठः श्रीपतिः श्रीमाञ्शिवध्यानरतः सदा॥ ८२.११ ॥  
  
शिवार्चनरतः श्रीमान् स मे पापं व्यपोहतु॥  
शिखण्डी भगवाञ्शान्तः शवभस्मानुलेपनः॥८२.१२॥  
  
त्रैलोक्यनमिता देवी सोल्काकारा पुरातन।  
शिवार्चनरतः श्रीमान् स मे पापं व्यपोहतु॥८२.१३॥  
  
दाक्षायणी महादेवी भौरी हैमवती शुभा॥  
एकपर्णाग्रजा सौम्या तथा वै चैकपाटला॥ ८२.१४ ॥  
  
अपर्णावरदा देवी वरदानैकतत्परा॥  
उमा सुरहरा साक्षात्कौशिकी वा कपर्दिनी॥ ८२.१५ ॥  
  
खट्वाङ्गधारिणी दिव्या कराग्रतरुपल्लवा॥  
नैगमेयादिभिर्दिव्यैश्चतुर्भिः पुत्रकैर्वृता॥ ८२.१६ ॥  
  
मेनाया नन्दिनी देवी वारिजा वारिजेक्षणा॥  
अम्बाया वीतशोकस्य नन्दिनश्च महात्मनः॥ ८२.१७ ॥  
  
शुभावत्याः सखी शान्ता पञ्चचूडा वरप्रदा॥  
सृष्ट्यर्थं सर्वभूतानां प्रकृतित्वं गताव्यया॥ ८२.१८ ॥  
  
त्रयोविंशतिभिस्तत्त्वैर्महदाद्यौर्विजृम्भिता॥  
लक्ष्म्यादिशक्तिभिर्नित्यं नमिता नन्दनन्दिनी॥ ८२.१९ ॥  
  
मनोन्मनी महादेवी मायावी मण्डनप्रिया॥  
मायया या जगत्सर्वं ब्रह्माद्यं सचराचरम्॥ ८२.२० ॥  
  
क्षोभिणी मोहिनी नित्यं योगिनां हृदि संस्थिता॥  
एकानेकस्थिता लोके इन्दीवरनिभेक्षणा॥ ८२.२१ ॥  
  
भक्त्या परमया नित्यं सर्वदेवैरभिष्टुता॥  
गणेँद्राम्भोजगर्भैन्द्रयमवित्तेशपूर्वकैः॥ ८२.२२ ॥  
  
संस्तुता जननी तेषां सर्वोपद्रवनाशिनी॥  
भक्तानामार्तिहा भव्या भवभावविनाशनी॥ ८२.२३ ॥  
  
भुक्तिमुक्तिप्रदा दिव्या भक्तानामप्रयत्नतः॥  
सा मे साक्षान्महादेवी पापमाशु व्यपोहतु॥ ८२.२४ ॥  
  
चण्डः सर्वगणेशानो मुखाच्छम्भोर्विनिर्गतः॥  
शिवार्चनरतः श्रीमान् स मे पापं व्यपोहतु॥ ८२.२५ ॥  
  
शालङ्कायनपुत्रस्तु हलमार्गोत्थितः प्रभुः॥  
जामाता मरुतां देवः सर्वभूतमहेश्वरः॥ ८२.२६ ॥  
  
सर्वगः सर्वदृक् शर्वः सर्वेशसदृशः प्रभुः॥  
सनारायणकैर्देवैः सेन्द्रचन्द्रदिवाकरैः॥ ८२.२७ ॥  
  
सिद्धैश्च यक्षगन्धर्वैर्भूतैर्भूतविधायकैः॥  
उरगैर्ऋषिभिश्चैव ब्रह्मणा च महात्मना॥ ८२.२८ ॥  
  
स्तुतस्त्रैलोक्यनाथस्तु मुनिरन्तः पुरं स्थितः॥  
सर्वदा पूजितः सर्वैर्नन्दी पापं व्यपोहतु॥ ८२.२९ ॥  
  
महाकायो महा तेजा महादेव इवापरः॥  
शिवार्चनरतः श्रीमान्स मे पापं व्यपोहतु॥ ८२.३० ॥  
  
मेरुमन्दारकैलासतटकूटप्रभेदनः॥  
ऐरावतादिभिर्दिव्यैर्दिग्गजैश्च सुपूजितः॥ ८२.३१ ॥  
  
सप्तपातालपादश्च सप्तद्वीपोरुजङ्घकः॥  
सप्तार्णवाङ्कुशश्चैव सर्वतीर्थोदरः शिवः॥ ८२.३२ ॥  
  
आकाशदेहो दिग्बाहुः सोमसूर्याग्निलोचनः॥  
हतासुरमहावृक्षो ब्रह्मविद्यामहोत्कटः॥ ८२.३३ ॥  
  
ब्रह्माद्याधोरणैर्दिव्यैर्योगपाशसमन्वितैः॥  
बद्धो हृत्पुण्डरीकाख्येस्तम्भे वृत्तिं निरुध्य च॥ ८२.३४ ॥  
  
नागेन्द्रवक्त्रो यः साक्षाद्गणकोटिशतैर्वृतः॥  
शिवध्यानैकसम्पन्नः स मे पापं व्यपोहतु॥ ८२.३५ ॥  
  
भृङ्गीशः पिङ्गलाक्षोसौ भसिताशस्तु देहयुक्॥  
शिवार्चनरतः श्रीमान्स मे पापं व्यपोहतु॥ ८२.३६ ॥  
  
चतुर्भिस्तनुभिर्नित्यं सर्वासुरनिबर्हणः॥  
स्कन्दः शक्तिधरः शान्तः सेनानीः शिखिवाहनः॥ ८२.३७ ॥  
  
देवसेनापतिः श्रीमान्स मे पापं व्यपोहतु॥  
भवः शर्वस्तथेशानो रुद्रः पशुपतिस्तथा॥ ८२.३८ ॥  
  
उग्रो भीमो महादेवः शिवार्चनरतः सदा॥  
एताः पापं व्यपोहन्तु मूर्तयः परमेष्ठिनः॥ ८२.३९ ॥  
  
महादेवः शिवो रुद्रः शङ्करो नीललोहितः॥  
ईशानो विजयो भीमो देवदेवो भवोद्भवः॥ ८२.४० ॥  
  
कपालीशश्च विज्ञेयो रुद्रा रुद्रांशसम्भवाः॥  
शिवप्रणामसम्पन्ना व्यपोहन्तु मलं मम॥ ८२.४१ ॥  
  
विकर्तनो विवस्वांश्च मार्तण्डो भास्करो रविः॥  
लोकप्रकाशकश्चैव लोकसाक्षीत्रिविक्रमः॥ ८२.४२ ॥  
  
आदित्यश्च तथा सूर्यश्चांशुमांश्च दिवाकरः॥  
एते वै द्वादशादित्या व्यपोहन्तु मलं मम॥ ८२.४३ ॥  
  
गगनं स्पर्शनं तेजो रसश्च पृथिवी तथा॥  
चन्द्रः सूर्यस्तथात्मा च तनवः शिवभाषिताः॥ ८२.४४ ॥  
  
पापं व्यपोहन्तु मम भयं निर्नाशयन्तु मे॥  
वासवः पावकश्चैव यमो निर्ऋतिरेव च॥ ८२.४५ ॥  
  
वरुणो वायुसोमौ च ईशानो भगवान् हरिः॥  
पितामहश्च भगवान् शिवध्यानपरायणः॥ ८२.४६ ॥  
  
एते पापं व्यपोहन्तु मनसा कर्मणा कृतम्॥  
नभस्वान्स्पर्शनो वायुरनिलो मारुतस्तथा॥ ८२.४७ ॥  
  
प्राणः प्राणेशजीवेशौ मारुतः शिवभाषिताः॥  
शिवार्चनरताः सर्वे व्यपोहन्तु मलं मम॥ ८२.४८ ॥  
  
खेचरी वसुचारी च ब्रह्मेशो ब्रह्मब्रह्मधीः॥  
सुषेणः शाश्वतः पृष्टः सुपुष्टश्चमहाबलः॥ ८२.४९ ॥  
  
एते वै चारणाः शम्भोः पूजयन्तीव भाविताः॥  
व्यपोहन्तु मलं सर्वं पापं चैव मया कृतम्॥ ८२.५० ॥  
  
मन्त्रज्ञो मन्त्रवित् प्राज्ञो मन्त्रराट् सिद्धपूजितः॥  
सिद्धवत्परमः सिद्धः सर्वसिद्धिप्रदायिनः॥ ८२.५१ ॥  
  
व्यपोहन्तु मलं सर्वे सिद्धाः शिवपदार्चकाः॥  
यक्षो यक्षेश धनदो जृम्भको मणिभद्रकः॥ ८२.५२ ॥  
  
पूर्णभद्रेश्वरो माली शितिकुण्डलिरेव च॥  
नरेन्द्रश्चैव यक्षेशा व्यपोहन्तु मलं मम॥ ८२.५३ ॥  
  
अनन्तः कुलिकश्चैव वासुकिस्तक्षकस्तथा।  
कर्कोटको महापद्मः शङ्खपालो महाबलः॥ ८२.५४ ॥  
  
शिवप्रणामसम्पन्नाः शिवदेहप्रभूषणाः॥  
मम पापं व्यपोहन्तु विषं स्थावरजङ्गमम्॥ ८२.५५ ॥  
  
वीणाज्ञः किन्नरश्चैव सुरसेनः प्रमर्दनः॥  
अतिशयः स प्रयोगी गीतज्ञश्चैव किन्नराः॥ ८२.५६ ॥  
  
शिवप्रणामसम्पन्ना व्यपोहन्तु मलं मम॥  
विद्याधरश्च विबुधो विद्याराशिर्विदां वरः॥ ८२.५७ ॥  
  
विबुद्धो विबुधः श्रीमान्कृतज्ञश्च महायशाः॥  
एते विद्याधराः सर्वे शिवध्यानपरायणाः॥ ८२.५८ ॥  
  
व्यपोहन्तु मलं घोरं महादेवप्रसादतः॥  
वामदेवी महाजम्भः कालनेमिर्महाबलः॥ ८२.५९ ॥  
  
सुग्रीवो मर्दकश्चैव पिङ्गलो देवमर्दनः॥  
प्रह्रादश्चाप्यनुह्रादः संह्रादः किल बाष्कलौ॥ ८२.६० ॥  
  
जम्भः कुम्भश्च मायवी कार्तवीर्यः कृतञ्जयः॥  
एतेऽसुरा महात्मानो महादेवपरायणाः॥ ८२.६१ ॥  
  
व्यपोहन्तु भयं घोरमासुरं भावमेव च॥  
गरुत्मान् खगतिश्चैव पक्षिराट् नागमर्दनः॥ ८२.६२ ॥  
  
नागशत्रुर्हिरण्याङ्गो वैनतेयः प्रभञ्जनः॥  
नागाशीर्विषनाशश्च विष्णुवाहन एव च॥ ८२.६३ ॥  
  
एते हिरण्यवर्णाभा गरुडा विष्णुवाहनाः॥  
नानाभरणसम्पन्ना व्यपोहन्तु मलं मम॥ ८२.६४ ॥  
  
अगस्त्यश्च वसिष्ठश्च अङ्गिराभृगुरेव च॥  
काश्यपो नारदश्चैव दधीचश्च्यवनस्तथा॥ ८२.६५ ॥  
  
उपमन्युस्तथान्ये च ऋषयः शिवभाविताः॥  
शिवार्चनरताः सर्वे व्यपोहन्तु मलं मम॥ ८२.६६ ॥  
  
पितरः पितामहाश्चैव तथैव च प्रपितामहाः॥  
अग्निष्वात्ता बर्हिषदस्तथा मातामहादयः॥ ८२.६७ ॥  
  
व्यपोहन्तु भयं पापं शिवध्यानपरायणाः॥  
लक्ष्मीश्च धरणी चैव गायत्री च सरस्वती॥ ८२.६८ ॥  
  
दुर्गा उषा शची ज्येष्ठा मातरः सुरपूजिताः॥  
देवानां मातरश्चैव गणानां मातरस्तथा॥ ८२.६९ ॥  
  
भूतानां मातरः सर्वा यत्र या गणमातरः॥  
प्रसादाद्देवदेवस्य व्यपोहन्तु मलं मम॥ ८२.७० ॥  
  
उर्वशी मेनका चैव रम्भा रतितिलोत्तमाः॥  
सुमुखी दुर्मुखी चैव कामुखी कामवर्धनी॥ ८२.७१ ॥  
  
तथान्याः सर्वलोकेषु दिव्याश्चाप्सरसस्तथा॥  
शिवाय ताण्डवं नित्यं कुर्वन्त्योतीव भाविताः॥ ८२.७२ ॥  
  
देव्यः शिवार्चनरता व्यपोहन्तु मलं मम॥  
अर्कः सोमोङ्गारकश्च बुधश्चैव बृहस्पतिः॥ ८२.७३ ॥  
  
शुक्रः शनैश्चरश्चैव राहुः केतुस्तथैव च॥  
व्यपोहन्तु भयं घोरं ग्रहपीडां शिवार्चकाः॥ ८२.७४ ॥  
  
मेषो वृषोथ मिथुनस्तथा कर्कटकः शुभः॥  
सिंहश्च कन्या विपुला तुला वै वृश्चिकस्तथा॥ ८२.७५ ॥  
  
धनुश्च मकरश्चैव कुम्भो मीनस्तथैव च॥  
राशयो द्वादश ह्येते शिवपूजापरायणाः॥ ८२.७६ ॥  
  
व्यपोहन्तु भयं पापं प्रसादात्परमेष्ठिनः॥  
अश्विनी भरणी चैव कृत्तिका रोहिणी तथा॥ ८२.७७ ॥  
  
श्रीमन्मृगशिरश्चार्द्रा पुनर्वसुपुष्यसार्पकाः॥  
मघा वै पूर्वफाल्गुन्य उत्तराफाल्गुनी तथा॥ ८२.७८ ॥  
  
हस्तश्चित्रा तथा स्वाती विशाखा चानुराधिका॥  
ज्येष्ठा मूलं महाभागा पूर्वाषाढा तथैव च॥ ८२.७९ ॥  
  
उत्तराषाढिका चैव श्रवणं च श्रविष्ठिका॥  
शतभिषक्पूर्वभद्रा च तथा प्रोष्ठपदा तथा॥ ८२.८० ॥  
  
पौष्णं च देव्यः सततं व्यपोहन्तु मलं मम॥  
ज्वरः कुम्भोदरश्चैव शङ्कुकर्णो महाबलः॥ ८२.८१ ॥  
  
महाकर्णः प्रभातश्च महाभूतप्रमर्दनः॥  
श्येनजिच्छिवदूतश्च प्रमथाः प्रीतिवर्धनाः॥ ८२.८२ ॥  
  
कोटिकोटिशतैश्चैव भूतानां मातरः सदा॥  
व्यपोहन्तु भयं पापं महादेवप्रसादतः॥ ८२.८३ ॥  
  
शिवध्यानैकसम्पन्नो हिमराडम्बुसन्निभः॥  
कुन्देन्दुसदृशाकारः कुम्भकुन्देन्दुभूषणः॥ ८२.८४ ॥  
  
वडवानलशत्रुर्यो वडवामुखभेदनः॥  
चतुष्पादसमायुक्तः क्षीरोद इव पाण्डुरः॥ ८२.८५ ॥  
  
रुद्रलोके स्थितो नित्यं रुद्रैः सार्धं गणेश्वरैः॥  
वृषेन्द्रो विश्वधृग्देवो विश्वस्य जगतः पिता॥ ८२.८६ ॥  
  
वृतो नन्दादिभिर्नित्यं मातृभिर्मखमर्दनः॥  
शिवार्चनरतो नित्यं स मे पापं व्यपोहतु॥ ८२.८७ ॥  
  
गङ्गा माता जगन्माता रुद्रलोके व्यवस्थिता॥  
शिवभक्ता तु या नन्दा सा मे पापं व्यपोहतु॥ ८२.८८ ॥  
  
भद्रा भद्रपदा देवी शिवलोके व्यवस्थिता ॥  
माता गवां महाभागा सा मे पापं व्यपोहतु॥ ८२.८९ ॥  
  
सुरभिः सर्वतोभद्रा सर्वपापप्रणाशनी॥  
रुद्रपूजारता नित्यं सा मे पापं व्यपोहतु॥ ८२.९० ॥  
  
सुशीला शीलसम्पन्ना श्रीप्रदा शिवभाविता॥  
शिवलोके स्थिता नित्यं सा मे पापं व्यपोहतु॥ ८२.९१ ॥  
  
वेदशास्त्रार्थतत्त्वज्ञः सर्वकार्याभिचिन्तकः॥  
समस्तगुणसम्पन्नः सर्वदेवेश्वरात्मजः॥ ८२.९२ ॥  
  
ज्येष्ठः सर्वेश्वरः सौम्यो महा विष्णुतनुः स्वयम्॥  
आर्यः सेनापतिः साक्षाद्गहनो मखमर्दनः॥ ८२.९३ ॥  
  
ऐरावतगजारूढः कृष्णकुञ्चितमूर्धजः॥  
कृष्णाङ्गो रक्तनयनः शशिपन्नगभूषणः॥ ८२.९४ ॥  
  
भूतैः प्रेतैः पिशाचैश्च कूष्माण्डैश्च समावृतः॥  
शिवार्चनरतः साक्षात्स मे पापं व्यपोहतु॥ ८२.९५ ॥  
  
ब्रह्माणी चैव माहेशी कौमारी वैष्णवी तथा॥  
वाराही चैव माहेन्द्री चामुण्डाग्नेयिका तथा॥ ८२.९६ ॥  
  
एता वै मातरः सर्वाः सर्वलोकप्रपूजिताः॥  
योगिनीभीर्महापापं व्यपोहन्तु समाहिताः॥ ८२.९७ ॥  
  
वीरभद्रो महातेजा हिमकुन्देन्दुसन्निभः॥  
रुद्रस्य तनयो रौद्रः शूलासक्तमहाकरः॥ ८२.९८ ॥  
  
सहस्रबाहुः सर्वज्ञः सर्वायुधधरः स्वयम्॥  
त्रेताग्निनयनो देवस्त्रैलोक्याभयदः प्रभुः॥ ८२.९९ ॥  
  
मातॄणां रक्षको नित्यं महावृषभवाहनः॥  
त्रैलोक्यनमितः श्रीमान्शिवपादार्चने रतः॥ ८२.१०० ॥  
  
यज्ञस्य च शिरश्छेत्ता पूष्णो दन्तविनाशनः॥  
वह्नेर्हस्तहरः साक्षाद्भगनेत्रनिपातनः॥ ८२.१०१ ॥  
  
पादाङ्गुष्ठेन सोमाङ्गपेषकः प्रभुसञ्ज्ञकः॥  
उपेन्द्रेन्द्रयमादीनां देवानामङ्गरक्षकः॥ ८२.१०२ ॥  
  
सरस्वत्य महादेव्या नासिकोष्ठावकर्तनः॥  
गणेश्वरोयः सेनानीः स मे पापं व्यपोहतु॥ ८२.१०३ ॥  
  
ज्येष्ठा वरिष्ठा वरदा वराभरणभूषिता॥  
महालक्ष्मीर्जगन्माता सा मे पापं व्यपोहतु॥ ८२.१०४ ॥  
  
महामोहा महाभागा महाभूतगणैर्वृता॥  
शिवार्चनरता नित्यं सा मे पापं व्यपोहतु॥ ८२.१०५ ॥  
  
लक्ष्मीः सर्वगुणोपेता सर्वलक्षणसंयुता॥  
सर्वदा सर्वगा देवी सा मे पापं व्यपोहतु॥ ८२.१०६ ॥  
  
सिंहारूढा महादेवी पार्वत्यास्तनयाव्यया॥  
विष्णोर्निद्रा महामाया वैष्णवी सुरपूजिता॥ ८२.१०७ ॥  
  
त्रिनेत्र वरदा देवी महिषासुरमर्दिनी॥  
शिवार्चनरता दुर्गा सा मे पापं व्यवोहतु॥ ८२.१०८ ॥  
  
ब्रह्माण्डधारका रुद्राः सर्वलोकप्रपूजिताः॥  
सत्याश्च मानसाः सर्वे व्यपोहन्तु भयं मम॥ ८२.१०९ ॥  
  
भूताः प्रेताः पिशाचाश्च कूष्माण्डगणनायकाः॥  
कूष्माण्डकाश्च ते पापं व्यपोहन्तु समाहिताः॥ ८२.११० ॥  
  
अनेन देवं स्तुत्वा तु चान्ते सर्वं समापयेत्॥  
प्रणम्य शिरसा भूमौ प्रतिमासे द्विजोत्तमाः॥ ८२.१११ ॥  
  
व्यपोहनस्तवं दिव्यं यः पठेच्छृणुयादपि॥  
विधूय सर्वपापानि रुद्रलोकेमहीयते॥ ८२.११२ ॥  
  
कन्यार्थी लभते कन्यां जयकामो जयं लभेत्॥  
अर्थकामो लभेदर्थं पुत्रकामो बहून् सुतान्॥ ८२.११३ ॥  
  
विद्यार्थी लभते विद्यां भोगार्थी भोगमाप्नुयात्॥  
यान्यान्प्रार्थयते कामान्मानवः श्रवणादिह॥ ८२.११४ ॥  
  
तान्सर्वान् शीघ्रमाप्नोति देवानां च प्रियो भवेत्॥  
पठ्यमानमिदं पुण्यं यमुद्दिश्य तु पठ्यते॥ ८२.११५ ॥  
  
तस्य रोगा न बाधन्ते वातपित्तादिसम्भवाः॥  
नाकाले मरणं तस्य न सर्पैरपि दश्यते॥ ८२.११६ ॥  
  
यत्पुण्यं चैव तीर्थानां यज्ञानां चैव यत्फलम्॥  
दानानां चैव यत्पुण्यं व्रतानां च विशेषतः॥ ८२.११७ ॥  
  
तत्पुण्यं कोटिगुणितं जप्त्वा चाप्नोति मानवः॥  
गोघ्नश्चैव कृतघ्नश्च वीरहा ब्रह्महा भवेत्॥ ८२.११८ ॥  
  
शरणागतघाती च मित्रविश्वासघातकः॥  
दुष्टः पापसमाचारो मातृहा पितृहा तथा॥ ८२.११९ ॥  
  
व्यपोह्य सर्वपापानि शिवलोके महीयते॥ ८२.१२० ॥  
  
इति श्रीलिङ्गमहापुराणे पूर्वभागे व्यपोहनस्तवनिरूपणं नाम द्व्यशीतितमोऽध्यायः॥ ८२ ॥