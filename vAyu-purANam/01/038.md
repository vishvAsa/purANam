---
title: ०३८

---
॥सूत उवाच ॥  
अतः परं प्रवक्ष्यामि दक्षिणान्दिशमाश्रिताः।  
या द्रोण्यः सिद्धचरिताः शृणु ता ह्यनुपूर्वशः ॥ ३८.१ ॥  
  
शिशिरस्याचलेन्द्रस्य पतङ्गस्यान्तरेण च।  
श्लक्ष्णभूमिश्रिया युक्तं लतालिङ्गितपादपम् ॥ ३८.२ ॥  
  
पृथुक्षेपोच्चशिखरैः पादपैरुपशोभितम्।  
उदुम्बरवनं रम्यं पक्षिसङ्घनिषेवितम् ॥ ३८.३ ॥  
  
पक्वैर्विद्रुमसङ्काशै र्मधुपूर्णैर्मनोरमैः।  
ज्वलितं तद्वनं भाति महाकुम्भोपमैः फलैः ॥ ३८.४ ॥  
  
तत् सिद्धयक्षगन्धर्वाः किन्नरा उरगास्तथा।  
विद्याधराश्च मुदिता उपजीवन्ति नित्यशः ॥ ३८.५ ॥  
  
प्रसन्नस्वादुसलिलास्तत्र नद्यो बहूदकाः।  
सुरसामलतोयास्ताः सरांसि च समन्ततः ॥ ३८.६ ॥  
  
तत्राश्रमं भगवतः कर्द्दमस्य प्रजापतेः।  
रम्यं सुरगणाकीर्णं सर्वतश्चित्रकाननम्।  
समन्ताद्योजनशतं तद्वनं परिमण्डलम् ॥ ३८.७ ॥  
  
ताम्रवर्णस्य शैलस्य पतङ्गस्यान्तरेण तु।  
शतयोजनविस्तीर्णं द्वियोजनशतायतम् ॥ ३८.८ ॥  
  
तरुणादित्यसङ्काशैः पुण्डरीकैः समन्ततः।  
सहस्रपत्रैर्विकचैर्महापद्मैरलङ्कृतम् ॥ ३८.९ ॥  
  
तथा भ्रमरसंलीनैः शतपत्रैः सुगन्धिभिः।  
प्रफुल्ल्लैः शोभितजलं रक्तनीलैर्महोत्पलैः ॥ ३८.१० ॥  
  
सरोवरं महापुण्यं देवदानवसेवितम्।  
महोरगैरध्युषितं नीलजाल विभूषितम् ॥ ३८.११ ॥  
  
तस्य मध्ये जनपदो ह्यायतः शतयोजनः।  
त्रिंशद्योजनविस्तीर्णो रक्तधातुविभूषितः ॥ ३८.१२ ॥  
  
तस्योपरि महारम्या प्रांशु प्राकारतोरणा।  
नरनारीगणाकीर्णा स्फीता विभवविस्तरैः ॥ ३८.१३ ॥  
  
वलभीकूटनिर्व्यूहैर्मणिभक्तिविचित्रितैः।  
रत्नचित्रार्पिततलैः श्लक्ष्णचित्रोत्तरच्छदैः ॥ ३८.१४ ॥  
  
महाभवनमालाभिर्महाप्रांशुभिरुत्तमैः।  
विद्याधरपुरं तत्र शोभते भ्राजयच्छुभम् ॥ ३८.१५ ॥  
  
विद्याधरपतिस्तत्र पुलोमा तत्र विश्रुतः।  
चित्रवेषधरः स्रग्वी माहेन्द्रसदृशद्युतिः ॥ ३८.१६ ॥  
  
दीप्तानां चित्रवेषाणां सूर्यप्रतिमतेजसाम्।  
विद्याधरसहस्राणामनेकेषां स राजराट् ॥ ३८.१७ ॥  
  
विशाखस्याचलेन्द्रस्य पतङ्गस्यान्तरेण च।  
सरसस्ताम्रवर्णस्य पूर्वे तीरे परिश्रुतम् ॥ ३८.१८ ॥  
  
पञ्चेषुक्षेपणैर्विद्धं सुशाखं वर्णशोभितम् ।  
सर्व कालफलं तत्र स्फीतं चाम्रवणं महत् ॥ ३८.१९ ॥  
  
फलैः कनकसङ्काशैर्महास्वादैः सुगन्धिभिः।  
महाकुम्भप्रमाणैश्चातनुशाखैः समन्ततः ॥ ३८.२० ॥  
  
गन्धर्वकिन्नरा यक्षा नागा विद्याधरास्तथा।  
पिबन्त्याम्ररसं तत्र सुस्वादुं ह्यमृतोपमम् ॥ ३८.२१ ॥  
  
तत्राम्ररसपीतानां मुदितानां महात्मनाम्।  
श्रूयन्ते हृष्ट पुष्टानां नादास्तस्मिन् महावने ॥ ३८.२२ ॥  
  
सुमूलस्याचलेन्द्रस्य वसुधारस्य चान्तरे।  
समा सुरभिपूर्णाढ्या विहङ्गैरुपशोभिता ॥ ३८.२३ ॥  
  
त्रिंशद्योजनविस्तीर्णा पञ्चाशद्योजनायता।  
तत्र बिल्वस्थली विप्राः शुद्धा निम्नफलद्रुमाः ॥ ३८.२४ ॥  
  
सुस्वादैर्विद्रुमनिभैः फलैर्बिल्वैर्महोपमैः।  
शीर्यमाणैर्विशीर्णैश्च प्रक्लिन्नतलमृत्तिकाः ॥ ३८.२५ ॥  
  
तां स्थलीमुपजीवन्ति यक्षगन्धर्वकिन्नराः।  
सिद्धा नागाश्च बहुशो नित्यं बिल्वफलाशिनः ॥ ३८.२६ ॥  
  
अन्तरे वसुधारस्य रत्नधारस्य चान्तरे।  
त्रिंशद्योजनविस्तीर्णमायतं शतयोजनम् ॥ ३८.२७ ॥  
  
सुगन्धं किंशुकवनं नित्यं पुष्पितपादपम्।  
पुष्पलक्ष्म्यावृतं भाति प्रदीप्तमिव सर्वतः ॥ ३८.२८ ॥  
  
यस्य गन्धेन दिव्येन वास्यते परिमण्डलम्।  
समग्रं योजनशतं काननानि समन्ततः ॥ ३८.२९ ॥  
  
तत् सिद्धचारणगणैरप्सरोभिश्च सेवितम् ।  
रम्यं तत् किंशुक वनं जलाशयविभूषितम् ॥ ३८.३० ॥  
  
तत्रादित्यस्य देवस्य दीप्तमायतनं महत् ।  
मासे मासेऽनतरति तत्र सूर्यः प्रजापतिः ॥ ३८.३१ ॥  
  
तत्र कालस्य कर्त्तारं सहस्रांशुं सुरोत्तमम्।  
सिद्धसङ्घा नमस्यन्ति सर्वलोकनमस्कृतम् ॥ ३८.३२ ॥  
  
पञ्चकूटस्य शैलस्य कैलासस्यान्तरेण तु।  
षट्‌त्रिंशद्योजनायामं विस्तीर्णं शतयोजनम् ॥ ३८.३३ ॥  
  
क्षुद्रसत्त्वैरनाधृष्यं सर्वतो हंसपाण्डुरम्।  
दुष्पारं सर्वसत्वानां दुर्गमं लोमहर्षणम् ॥ ३८.३४ ॥  
  
इत्येता ह्यन्तरद्रोण्यो दक्षिणे परिकीर्तिताः।  
यथानुपूर्वमखिलाः सिद्धसङ्घनिषेविताः ॥ ३८.३५ ॥  
  
पश्विमायां दिशितथा येऽन्तरद्रोणिविस्तराः।  
तान् वर्ण्यमानांस्तत्वेन श्रृणुतेमान् द्विजोत्तमाः ॥ ३८.३६ ॥  
  
अन्तराले गिरौ तस्मिन् सुवक्षः शिखिशैलयोः।  
समन्ताद्योजनशतमेकभूमं शिलातलम् ॥ ३८.३७ ॥  
  
नित्यतप्तं महाघोरं दुःस्पर्शं रोमहर्षणम्।  
अगम्यं सर्वसत्त्वानामीश्वराणां सुदारुणम् ॥ ३८.३८ ॥  
  
मध्ये तस्यां शिलास्थल्यां त्रिंशद्योजनमण्डलम्।  
ज्वालासहस्रकलिलं वह्निस्थानं सुदारुणम् ॥ ३८.३९ ॥  
  
अनिन्धनस्तत्र सदा ज्वालामाली विभावसुः।  
ज्वलत्येष सदा देवः शश्वत्तत्र हुताशनः ॥ ३८.४० ॥  
  
अधिदेवकृते योऽसावग्नेर्भागो विधीयते।  
स तत्र ज्वलते नित्यं लोकसंवर्त्तकोऽनलः ॥ ३८.४१ ॥  
  
अन्तरे शैलवरयोर्देवा वापि तयोः शुभाः ।  
मातुलुङ्गस्थली तत्र ह्यायामाद्दशयोजना ॥ ३८.४२ ॥  
  
मधुव्यञ्जनसंस्थानैः सुरसैः कनकप्रभैः।  
फलैः परिणतैः सर्वा शोभिता सा महास्थली ॥ ३८.४३ ॥  
  
तत्राश्रमं महा पुण्यं सिद्धसङ्घनिषेवितम्।  
बृहस्पतेः प्रमुदितं सर्वकामगुणैर्युतम् ॥ ३८.४४ ॥  
  
तथैव शैलवरयोः कुमुदाञ्जनयोरपि।  
अन्तरे केसरद्रोणी ह्यनेकायाम योजना ॥ ३८.४५ ॥  
  
द्विबाहुपरिणाहैस्तैस्त्रिहस्तायतविस्तृतैः।  
चन्द्रांशुवर्णैर्व्याकोशैर्मत्तषट्पदनादितैः ॥ ३८.४६ ॥  
  
मधुसर्पीरजः पृक्तैर्महागन्धैर्मनोहरैः।  
शबलं तद्वनं भाति कुसुमैः सर्वकालजैः ॥ ३८.४७ ॥  
  
तत्र विष्णोः सुरगुरोर्दीप्तमायतनं महत्।  
प्रकाशन्त्रिषु लोकेषु सर्वलोकनमस्कृतम् ॥ ३८.४८ ॥  
  
अन्तरे शैलवरयोः कृष्णपाण्डुरयोरपि।  
त्रिंशद्योजनविस्तीर्णं नवत्यायतयोजनम् ॥ ३८.४९ ॥  
  
श्लक्ष्णमेकशिलं देशं वृक्षवीरुद्विवर्जितम् ।  
सुखपादप्रचा रञ्च निम्नोन्नतविवर्जितम् ॥ ३८.५० ॥  
  
मध्ये तु सरसस्तस्य रम्या तु स्थलपद्मिनी।  
सहस्रपत्रैर्व्याकोशैः छत्रमात्रैरलङ्कृता ॥ ३८.५१ ॥  
  
पुण्डरीकैर्महापद्मै रुचिरैर्गन्धशालिभिः ।  
शतपत्रैश्च विकचैरुत्पलैर्नीलपत्रकैः ॥ ३८.५२ ॥  
  
मदोत्कटैर्मधुकरैर्भ्रमरैश्च मदोत्कटैः।  
मृदुगद्घदकण्ठानां किन्नराणाञ्च निस्वनैः ॥ ३८.५३ ॥  
  
उपगीतपद्मखण्डाढ्या विस्तीर्णा स्थलपद्मिनी।  
यक्षगन्धर्वचरिता सिद्धचारणसेविता ॥ ३८.५४ ॥  
  
मध्ये तस्याश्च पद्मिन्याः पञ्चयोजनमण्डलः।  
न्यग्रोधो विपुलस्कन्धो ह्यनेकारोहिमण्डितः ॥ ३८.५५ ॥  
  
तत्र चन्द्रप्रभः श्रीमान् पूर्णचन्द्रनिभानन)।  
सहस्रवदनो देवो नीलवासाः सुरारिहा ॥ ३८.५६ ॥  
  
पद्म माल्यधरस्थल्यां महाभागोऽपराजितः।  
इज्यते यक्षगन्धर्वैर्विद्याधरगणैस्तथा ॥ ३८.५७ ॥  
  
तस्मिन्नायतने साक्षादनादिनिधनो हरिः।  
पद्मोपहारौर्विविधै रिज्यते सिद्धचारणैः ॥ ३८.५८ ॥  
  
तदनन्तसदो नाम सर्वलोकेषु विश्रुतम्।  
पद्ममालावलम्बाभिर्मालाभिरुपशोभितम् ॥ ३८.५९ ॥  
  
तथा सहस्रशिखरकुमुदस्यान्तरेण च।  
पञ्चाशद्योजनायामं त्रिंशद्योजनविस्तरम् ।  
इषुक्षेपोच्चशिखरं नानाविहगसेवितम् ॥ ३८.६० ॥  
  
महागन्धैर्महास्वादैर्गजदेहनिभैः फलैः।  
मधुस्रवैर्महावृक्षैरुपेतं तत् समन्ततः ॥ ३८.६१ ॥  
  
तत्राश्रमं महापुण्यं देवर्षिगणसेवितम्।  
शुक्रस्य प्रथितं तत्र भास्वरं पुण्यकर्मणः ॥ ३८.६२ ॥  
  
शङ्कुकूटस्य शैलस्य वृषभस्यान्तरेण च।  
परूषकस्थली रम्या ह्यनेकायतयोजना ॥ ३८.६३ ॥  
  
बिल्वप्रमाणैश्च शुभैर्महास्वादैः सुगन्धिभिः।  
फलैः प्रक्लिद्यते भूमिः परुषैर्वृन्तविच्युतैः ॥ ३८.६४ ॥  
  
तां स्थलीमुपजीवन्ति किन्नरोरगसाधवः।  
परूषकरसोन्मत्ता मानाढ्यास्तत्र चारणाः ॥ ३८.६५ ॥  
  
कपिञ्जलस्य शैलस्य नागशैलस्य चान्तरे।  
द्वियोजनशतायामा विस्तीर्णा शतयोजना ॥ ३८.६६ ॥  
  
स्थली मनोहरा सा हि नानावनविभूषिता ।  
नानापुष्पफलोपेता किन्नरोरगसेविता ॥ ३८.६७ ॥  
  
द्राक्षावनानि रम्याणि तथा नागवनानि च।  
खर्जूरवनखण्डानि नीलाशोकवनानि च ॥ ३८.६८ ॥  
  
दाडिमानाञ्च स्वादूनामक्षोटकवनानि च।  
अतसीतिलकानाञ्च कदलीनां वनानि च ॥ ३८.६९ ॥  
  
बदरीणाञ्च स्वादूनां वनखण्डानि सर्वशः।  
स्वादुशीताम्बुपूर्णाभिर्नदीभिः शोभितानि च ॥ ३८.७० ॥  
  
तथा पुष्पकशैलस्य महामेघस्य चान्तरे।  
षष्टियोजनविस्तीर्णा सा भूमिः शतमायता ॥ ३८.७१ ॥  
समा पाणितलप्रख्या कठिना पाण्डुरा घना।  
वृक्षगुल्मलतागुल्मैस्तृणैश्वापि विवर्जिता ॥ ३८.७२ ॥  
  
वर्जिता विविधैः सत्वैर्न्नित्यमस्मिन् निराश्रया।  
सा काननस्थली नाम दारुणा रोमहर्षणा ॥ ३८.७३ ॥  
  
महासरांसि च तथा महावृक्षास्तथैव च।  
महावनानि सर्वाणि कान्तनामानि सर्वशः ॥ ३८.७४ ॥  
  
सरसाञ्च वनानाञ्च सा स्थली च प्रजापतेः।  
क्षुद्राणां सरसाञ्चैव सङ्ख्या तत्र न विद्यते ॥ ३८.७५ ॥  
  
दश द्वादश सप्ताष्टौ विंशत्र्रिंशच्च योजनाः।  
स्थल्यो द्रोण्यश्च विख्याताः सरांसि च वनानि च ॥ ३८.७६ ॥  
  
केचित् सन्ति महाघोराः श्यामाः पर्वतकुक्षयः।  
सूर्यांशुजालैरस्पृष्टा नित्यं शीता दुरासदाः ॥ ३८.७७ ॥  
  
तथा ह्यनलतप्तानि सरांसि द्विजसत्तमाः।  
शैलकुक्ष्यन्तरस्थानि सहस्राणि शतानि च ॥ ३८.७८ ॥  
  
इति श्रीमहापुराणे वायुप्रोक्ते भुवनविन्यासो नामाष्टत्रिंशोऽध्यायः ॥ ३८ ॥