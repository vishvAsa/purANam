---
title: ०१७

---
सूत उवाच॥  
एवं सङ्क्षेपतः प्रोक्तः सद्यादीनां समुद्भवः॥  
यः पठेच्छृणुयाद्वापि श्रावयेद्वा द्विजोत्तमान्॥ १७.१ ॥  
  
स याति ब्रह्मसायुज्यं प्रसादात्परमेष्ठिनः॥  
ऋषय ऊचुः॥  
कथं लिङ्गमभूल्लिङ्गे समभ्यर्च्यः स शङ्करः॥ १७.२ ॥  
  
किं लिङ्गं कस्तथा लिङ्गी सूत वक्तुमिहार्हसि॥  
रोमहर्षण उवाच॥  
एवं देवाश्च ऋषयः प्रणिपत्य पितामहम्॥ १७.३ ॥  
  
अपृच्छन् भगवाँल्लिङ्गं कथमासीदिति स्वयम्॥  
लिङ्गे महेश्वरो रुद्रः समभ्यर्च्यः कथं त्विति॥ १७.४ ॥  
  
किं लिङ्गं कस्तथा लिङ्गी सोप्याह च पितामहः॥  
पितामह उवाच॥  
प्रधानं लिङ्गमाख्यातं लिङ्गी च परमेश्वरः॥ १७.५ ॥  
  
रक्षार्थमम्बुधौ मह्यं विष्णोस्त्वासीत्सुरोत्तमाः॥  
वैमानिके गते सर्गे जनलोकं सहर्षिभिः॥ १७.६ ॥  
  
स्थितिकाले तदा पूर्णे ततः प्रत्याहृते तथा॥  
चतुर्युगसहस्रान्ते सत्यलोकं गते सुराः॥ १७.७ ॥  
  
विनाधिपत्यं समतां गतेऽन्ते ब्रह्मणो मम॥  
शुष्के च स्थावरे सर्वे त्वनावृष्ट्या च सर्वशः॥ १७.८ ॥  
  
पशवो मानुषा वृक्षाः पिशाचाः पिशिताशनाः॥  
गन्धर्वाद्याः क्रमेणैव निर्दग्धा भानुभानुभिः॥ १७.९ ॥  
  
एकार्णवे महाघोरे तमोभूते समन्ततः॥  
सुष्वापाम्भसि योगात्मा निर्मलो निरुपप्लवः॥ १७.१೦ ॥  
  
सहस्रशीर्षा विश्वात्मा सहस्राक्षः सहस्रपात्॥  
सहस्रबाहुः सर्वज्ञः सर्वदेवभवोद्भवः॥ १७.११ ॥  
  
हिरण्यगर्भो रजसा तमसा शङ्करः स्वयम्॥  
सत्त्वेन सर्वगो विष्णुः सर्वात्मत्वे महेश्वरः॥ १७.१२ ॥  
  
कालात्मा कालनाभस्तु शुक्लः कृष्णस्तु निर्गुणः॥  
नारायणो महाबाहुः सर्वात्मा सदसन्मयः॥ १७.१३ ॥  
  
तथाभूतमहं दृष्ट्वा शयानं पङ्कजेक्षणम्॥  
मायया मोहितस्तस्य तमवोचममर्षितः॥ १७.१४ ॥  
  
कस्त्वं वदेति हस्तेन समुत्थाप्य सनातनम्॥  
तदा हस्तप्रहारेण तीव्रेण स दृढेन तु॥ १७.१५ ॥  
  
प्रबुद्धोहीयशयनात्समासीनः क्षणं वशी॥  
ददर्श निद्राविक्लिन्न नीरजामललोचनः॥ १७.१६ ॥  
  
मामग्रे संस्थितं भासाध्यासितो भगवान् हरिः॥  
आह चोत्थाय भगवान् हसन्मां मधुरं सकृत्॥ १७.१७ ॥  
  
स्वागतंस्वागतं वत्स पितामह महाद्युते॥  
तस्य तद्वचनं श्रुत्वा स्मितपूर्वं सुरर्षभाः॥ १७.१८ ॥  
  
रजसा बद्धवैरश्च तमवोचं जनार्दनम्॥  
भाषसे वत्सवत्सेति सर्गसंहारकारणम्॥ १७.१९ ॥  
  
मामिहान्तः स्मितं कृत्वा गुरुः शिष्यमिवानघ॥  
कर्तारं जगतां साक्षात्प्रकृतेश्च प्रवर्तकम्॥ १७.२೦ ॥  
  
सनातनमजं विष्णुं विरिञ्चिं विश्वसम्भवम्॥  
विश्वात्मानं विधातारं धातारं पङ्कजेक्षणम्॥ १७.२१ ॥  
  
किमर्थं भाषसे मोहाद्वक्तुमर्हासि सत्वरम्॥  
सोपि मामाह जगतां कर्ताहमिति लोकय॥ १७.२२ ॥  
  
भर्ता हर्ता भवानङ्गादवतीर्णो ममाव्ययात्॥  
विस्मृतोऽसि जगन्नाथं नारायणमनामयम्॥ १७.२३ ॥  
  
पुरुषं परमात्मानं पुरुहूतं पुरुष्टुतम्॥  
विष्णुमच्युतमीशानं विश्वस्य प्रभवोद्भवम्॥ १७.२४ ॥  
  
तवापराधो नास्त्यत्र मम मायाकृतं त्विदम्॥  
श्रृणु सत्यं चतुर्वक्त्र सर्वदेवेश्वरो ह्ययम्॥ १७.२५ ॥  
  
कर्ता नेता च हर्ता च न मयास्ति समो विभुः॥  
अहमेव परं ब्रह्म परं तत्त्वं पितामह॥ १७.२६ ॥  
  
अहमेव परं ज्योतिः परमात्मा त्वहं विभुः॥  
यद्यदृष्टं श्रुतं सर्वं जगत्यस्मिंश्चराचरम्॥ १७.२७ ॥  
  
तत्तद्विद्धि चतुर्वक्त्र सर्वं मन्मयमित्यथ॥  
मया सृष्टं पुराव्यक्तं चतुर्विशतिकं स्वयम्॥ १७.२८ ॥  
  
नित्यान्ता ह्यणवो बद्धाः सृष्टाः क्रोधोद्भवादयः॥  
प्रसादाद्धि भवानण्डान्यनेकानीह लीलया॥ १७.२९ ॥  
  
सृष्टा बुद्धिर्मया तस्यामहङ्कारस्त्रिधा ततः॥  
तन्मात्रापञ्चकं तस्मान्मनः षष्ठेन्द्रियाणि च॥ १७.३೦ ॥  
  
आकाशादीनि भूतानि भौतिकानि च लीलया॥  
इत्युक्तवति तस्मिंश्च मयि चापि वचस्तथा॥ १७.३१ ॥  
  
आवयोश्चाभवद्युद्धं सुघोरं रोमहर्षणम्॥  
प्रलयार्णवमध्ये तु रजसा बद्धवैरयोः॥ १७.३२ ॥  
  
एतस्मिन्नन्तरे लिङ्गमभवच्चावयोः पुरः॥  
विवादशमनार्थं हि प्रबोधार्थं च भास्वरम्॥ १७.३३ ॥  
  
ज्वालामालासहस्राढ्यं कालानलशतोपमम्॥  
क्षयवृद्धिविनिर्मुक्तमादिमध्यान्तवर्जितम्॥ १७.३४ ॥  
  
अनौपम्यमनिर्देश्यमव्यक्तं विश्वसम्भवम्॥  
तस्य ज्वालासहस्रेण मोहितो भगवान् हरिः॥ १७.३५ ॥  
  
मोहितं प्राह मामत्र परिक्षावोऽग्निसम्भवम्॥  
अधोगमिष्याम्यनलस्तम्भस्यानुपमस्य च॥ १७.३६ ॥  
  
भवानूर्द्ध्वं प्रयत्नेन गन्तुमर्हसि सत्वरम्॥  
एवं व्याहृत्य विश्वात्मा स्वरूपमकरोत्तदा॥ १७.३७ ॥  
  
वाराहमहमप्याशु हंसत्वं प्राप्तवान्सुराः॥  
तदाप्रभृति मामाहुर्हंसं हंसो विराडिति॥ १७.३८ ॥  
  
हंसहंसेति यो ब्रूयान्मां हंसः स भविष्यति॥  
सुश्वेतो ह्यनलाक्षश्च विश्वतः पक्षसंयुतः॥ १७.३९ ॥  
  
मनोनिलजवो भूत्वा गतोहं चोर्ध्वतः सुराः॥  
नारायणोपि विश्वात्मा नीलाञ्जनचयोपमम्॥ १७.४೦ ॥  
  
दशयोजनविस्तीर्णं शतयोजनमायतम्॥  
मेरुपर्वतवर्ष्माणं गौरतीक्ष्णाग्रदंष्ट्रिणम्॥ १७.४१ ॥  
  
कालादित्यसमाभासं दीर्घघोणं महास्वनम्॥  
ह्रस्वपादं विचित्राङ्गं जैत्रं दृढमनौपमम्॥ १७.४२ ॥  
  
वाराहमसितं रूपमास्थाय गतवानधः॥  
एवं वर्षसहस्रं तु त्वरन्विष्णुरधोगतः॥ १७.४३ ॥  
  
नापश्यदल्पमप्यस्य मूलं लिङ्गस्य सूकरः॥  
तावत्कालं गतोह्यूर्द्ध्वमहमप्यरिसूदनः॥ १७.४४ ॥  
  
सत्वरं सर्वयत्नेन तस्यान्तं ज्ञातुमिच्छया॥  
श्रान्तो ह्यदृष्ट्वा तस्यान्तमहङ्कारादधोगतः॥ १७.४५ ॥  
  
तथैव भगवान् विष्णुः श्रान्तः सन्त्रस्तलोचनः॥  
सर्वदेवभवस्तूर्णमुत्थितः सः महावपुः॥ १७.४६ ॥  
  
समागतो मया सार्धं प्रणिपत्य महामनाः॥  
मायया मोहितः शम्भोस्तस्थौ संविग्नमानसः॥ १७.४७ ॥  
  
पृष्ठतः पार्श्वतश्चैव चाग्रतः परमेश्वरम्॥  
प्रणिपत्य मया सार्धं सस्मार किमिदं त्विति॥ १७.४८ ॥  
  
तदा समभवत्तत्र नादो वै शब्दलक्षणः॥  
ओमोमिति सुरश्रेष्ठाः सुव्यक्तः प्लुतलक्षणः॥ १७.४९ ॥  
  
किमिदं त्विति सञ्चित्य मया तिष्ठन्महास्वनम्॥  
लिङ्गस्य दक्षिणे भागे तदापश्यत्सनातनम्॥ १७.५೦ ॥  
  
आद्यवर्णमकारं तु उकारं चोत्तरे ततः॥  
मकारं मध्यतश्चैव नादान्तं तस्य चोमिति॥ १७.५१ ॥  
  
सूर्यमण्डलवद्दृष्ट्वा वर्णमाद्यं तु दक्षिणे॥  
उत्तरे पावकप्रख्यमुकारं पुरुषर्षभः॥ १७.५२ ॥  
  
शीतांशुमण्डलप्रख्यं मकारं मध्यमं तथा॥  
तस्योपरि तदापश्यच्छुद्धस्फटिकवत् प्रभुम्॥ १७.५३ ॥  
  
तुरीयातीतममृतं निष्कलं निरुपप्लवम्॥  
निर्द्वन्द्वं केवलं शून्यं बाह्याभ्यन्तरवर्जितम्॥ १७.५४ ॥  
  
सबाह्याभ्यन्तरं चैव सबाह्याभ्यन्तरस्थितम्॥  
आदिमध्यान्तरहितमानन्दस्यापि कारणम्॥ १७.५५ ॥  
  
मात्रास्तिस्रस्त्वर्धमात्रं नादाख्यं ब्रह्मसञ्ज्ञितम्॥  
ऋग्यजुःसामवेदा वै मात्रारूपेण माधवः॥ १७.५६ ॥  
  
वेदशब्देभ्य एवेशं विश्वात्मानमचिन्तयत्॥  
तदाभवदृषिर्वेद ऋषेः सारतमं शुभम्॥ १७.५७ ॥  
  
तेनैव ऋषिणा विष्णुर्ज्ञातवान्परमेश्वरम्॥  
देव उवाच॥  
चिन्तया रहितो रुद्रो वाचो यन्मनसा सह॥ १७.५८ ॥  
  
अप्राप्य तं निवर्तन्ते वाच्यस्त्वेकाक्षरेण सः॥  
एकाक्षरेण तद्वाच्यमृतं परमकारणम्॥ १७.५९ ॥  
  
सत्यमानन्दममृतं परं ब्रह्म परात्परम्॥  
एकाक्षरादकाराख्यो भगवान्कनकाण्डजः॥ १७.६೦ ॥  
  
एकाक्षरादुकाराख्यो हरिः परमकारणम्॥  
एकाक्षरान्मकाराख्यो भगवान्नीललोहितः॥ १७.६१ ॥  
  
सर्गकर्ता त्वकाराख्यो ह्युकाराख्यस्तु मोहकः॥  
मकाराख्यास्तयोर्नित्यमनुग्रहकरोऽभवत्॥ १७.६२ ॥  
  
मकाराख्यो विभुर्बीजी ह्यकारो बीजमुच्यते॥  
उकाराख्यो हरिर्योनिः प्रधानपुरुषेश्वरः॥ १७.६३ ॥  
  
बीजी च बीजं तद्योनिर्नादाख्यश्च महेश्वरः॥  
बीजी विभज्य चात्मानं स्वेच्छया तु व्यवस्थितः॥ १७.६४ ॥  
  
अस्य लिङ्गादभूद्बीजमकारो बीजिनः प्रभोः॥  
उकारयोनौ निक्षिप्तमवर्धत समन्ततः॥ १७.६५ ॥  
  
सौवर्णमभवच्चाण्डमावेष्ट्याद्यं तदक्षरम्॥  
अनेकाब्दं तथा चाप्सु दिव्यमण्डं व्यवस्थितम्॥ १७.६६ ॥  
  
ततो वर्षसहस्रान्ते द्विधा कृतमजोद्भवम्॥  
अण्डमप्सु स्थितं साक्षादाद्याख्येनेश्वरेण तु॥ १७.६७ ॥  
  
तस्याण्डस्य शुभं हैमं कपालं चोर्द्ध्वसंस्थितम्॥  
जज्ञे यद्द्यौस्तदपरं पृथिवी पञ्चलक्षणा॥ १७.६८ ॥  
  
तस्मादण्डोद्भवो जज्ञे त्वकाराख्यश्चतुर्मुखः॥  
स स्रष्टा सर्वलोकानां स एव त्रिविधः प्रभुः॥ १७.६९ ॥  
  
एवमोमोमिति प्रोक्तमित्याहुर्यजुषां वराः॥  
यजुषां वचनं श्रुत्वा ऋचः सामानि सादरम्॥ १७.७೦ ॥  
  
एवमेव हरे ब्रह्मन्नित्याहुः श्रुतयस्तदा॥  
ततो विज्ञाय देवेशं यथावच्छ्रुतिसम्भवैः॥ १७.७१ ॥  
  
मन्त्रैर्महेश्वरं देवं तुष्टाव सुमहोदयम्॥  
आवयोः स्तुतिसन्तुष्टो लिङ्गे तस्मिन्निरञ्जनः॥ १७.७२ ॥  
  
दिव्यं शब्दमयं रूपमास्थाय प्रहसन् स्थितः॥  
अकारस्तस्य मूर्द्धा तु ललाटं दीर्घमुच्यते॥ १७.७३ ॥  
  
इकारो दक्षिणं नेत्रमीकारो वामलोचनम्॥  
उकारो दक्षिणं श्रोत्रमूकारो वाममुच्यते॥ १७.७४ ॥  
  
ऋकारो दक्षिणं तस्य कपोलं परमेष्ठिनः॥  
वामं कपोलमॄकारो लृलॄ नासापुटे उभे॥ १७.७५ ॥  
  
एकारमोष्ठमूर्द्ध्वश्च एकारस्त्वधरो विभोः॥  
ओकारश्च तथौकारो दन्तपङ्क्तिद्वयं क्रमात् १७.७६ ॥  
  
अमस्तु तालुनी तस्य देवदेवस्य धीमतः॥  
कादिपञ्चाक्षराण्यस्य पञ्च हस्तानि दक्षिणे॥ १७.७७ ॥  
  
चादिपञ्चाक्षराण्येवं पञ्च हस्तानि वामतः॥  
टादिपञ्चाक्षरं पादस्तादिपञ्चाक्षरं तथा॥ १७.७८ ॥  
  
पकारमुदरं तस्य फकारः पार्श्वमुच्यते॥  
बकारो वामपार्श्वं वै भकारं स्कन्धमस्य तत्॥ १७.७९ ॥  
  
मकारं हृदयं शम्भोर्महादेवस्य योगिनः॥  
यकारादिसकारान्तं विभोर्वै सप्त धातवः॥ १७.८೦ ॥  
  
हकार आत्मरूपं वै क्षकारः क्रोध उच्यते॥  
तं दृष्ट्वा उमया सार्द्धं भगवन्तं महेश्वरम्॥ १७.८१ ॥  
  
प्रणम्य भगवान् विष्णुः पुनश्चापश्यदूर्द्ध्वतः॥  
ॐकारप्रभवं मन्त्रं कलापञ्चक संयुतम्॥ १७.८२ ॥  
  
शुद्धस्फटिकसङ्काशं सुभाष्टत्रिंशदक्षरम्॥  
मेधाकरमभूद्भूयः सर्वधर्मार्थसाधकम्॥ १७.८३ ॥  
  
गायत्रीप्रभवं मन्त्रं हरितं वश्यकारकम्॥  
चतुर्विशतिवर्णाढ्यं चतुष्कलमनुत्तमम्॥ १७.८४ ॥  
  
अथर्वमसितं मन्त्रं कलाष्टकसमायुतम्॥  
अभिचारिकमत्यर्थ त्रयस्त्रिंशच्छुभाक्षरम्॥ १७.८५ ॥  
  
यजुर्वेदसमायुक्तं पञ्चत्रिंशच्छुभाक्षरम्॥  
कलाष्टकसमायुक्तं सुश्वेतं शान्तिकं तथा॥ १७.८६ ॥  
  
त्रयोदशकलायुक्तं बालाद्यैः सह लोहितम्॥  
समोद्भवं जगत्याद्यं वृद्धिसंहारकारणम्॥ १७.८७ ॥  
  
वर्णाः षडधिकाः षष्टिरस्य मन्त्रवरस्य तु॥  
पञ्च मन्त्रांस्तथा लब्ध्वा जजाप भगवान् हरिः॥ १७.८८ ॥  
  
अथ दृष्ट्वा कलावर्णमृग्यजुःसामरूपिणम्॥  
ईशानमीशमुकुटं पुरुषास्यं पुरातनम्॥ १७.८९ ॥  
  
अघोरहृदयं हृद्यं वामगुह्यं सदाशिवम्॥  
सद्यः पादं महादेवं महाभोगीन्द्रभूषणम्॥ १७.९೦ ॥  
  
विश्वतः पादवदनं विश्वतोक्षिकरं शिवम्॥  
ब्रह्मणोधिपतिं सर्गस्थितिसंहारकारणम्॥ १७.९१ ॥  
  
तुष्टाव पुनरिष्टाभिर्वाग्भिर्वरदमीश्वरम्॥ १७.९२ ॥  
इति श्रीलिङ्गमहापुराणे पूर्वभागे लिङ्गोद्भवो नाम सप्तदशोऽध्यायः॥ १७ ॥