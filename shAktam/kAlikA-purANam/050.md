---
title: ०५०

---
॥और्व्व उवाच॥  
अथ काले व्यतीते तु पुनस्तारावती शुभा।  
आर्तवं विहितं स्नानं नदीं प्राप्ता दृषद्वतीम्॥ ५०.१ ॥  
  
दासीसहस्रैः संयुक्ता नानालङ्कारमण्डिता।  
रम्भादिभिर्यथेन्द्राणी तथा सा प्रत्यदृश्यत॥ ५०.२ ॥  
  
सावतीर्णा जले देवी गौराङ्गी तडिदुज्ज्वला।  
नदीमुज्ज्वलयामास भिन्नाञ्जनसमाम्भसम्॥ ५०.३ ॥  
  
स्थलीं काचमयीं स्वच्छां काञ्चनीप्रतिमा यथा।  
स्वभासा ज्वलयामास प्रतिबिम्बेन सा तथा॥ ५०.४ ॥  
  
अथ तां पुनरेवाथ कपोतो मुनिसत्तमः।  
आनाभिमग्नां तोयौर्घैर्ददर्श सुमनोहराम्॥ ५०.५ ॥  
  
दृष्ट्वा तामथ पप्रच्छ तदा चित्राङ्गदां मुनिः।  
केयं जले दृषद्वत्यामवतीर्णा सखीशतैः॥ ५०.६ ॥  
  
श्रिया ज्वलन्ती श्रीतुल्या किमपर्णा गिरेः सुता।  
अतीव भ्राजते रूपैर्न संस्तौषि च तां किमु॥ ५०.७ ॥  
  
अथ तस्य वचः श्रुत्वा मुनेश्चित्राङ्गदा तदा।  
ऋषिशापभयात् साध्वी संस्तौमीति तदाऽब्रवीत्॥ ५०.८ ॥  
  
इयं तारावती नाम ककुत्स्थस्य सुता सती।  
चन्द्रशेखरभूपालभार्याऽतिदयिता शुभा॥ ५०.९ ॥  
  
एषा त्वया कामिता तु कामार्थं पूर्वतो मुने।  
स्वालङ्कारैरङ्कृत्य मां दत्त्वा ते गृहं गता॥ ५०.१० ॥  
  
सेयं पुननर्दीं स्नातुं भगिनी मे समागता।  
ज्येष्ठां तां तु मुने वक्तुं न ते किञ्चिच्च युज्यते॥ ५०.११ ॥  
  
त्वमत्र तिष्ठ विप्रेन्द्र ज्येष्ठां तां भगिनीं प्रियाम् ।  
समाभाष्य समेष्ये त्वामनुजानासि चेद् गतौ॥ ५०.१२ ॥  
  
इति श्रुत्वा वचस्तस्या मुनिः स्नेहेन वञ्चनाम्।  
तारावत्या कृतां पूर्वं मुनिस्तस्यै चुकोप ह ॥ ५०.१३ ॥  
  
इयं पापीयसी रामा वञ्चनामकरोन्मयि।  
तस्याः सङ्कालनञ्चाहं करिष्याम्यद्यनिश्चितम्॥ ५०.१४ ॥  
  
इत्युक्त्वा स तया सार्धं मुनिश्चित्राङ्गदाख्यया।  
जगाम यत्र सा देवी स्थिता तारावती शुभा॥ ५०.१५ ॥  
  
गत्वा तां तु समासाद्य कपोतो मुनिसत्तमः।  
इदं तारावतीं प्राह कुपितः प्रहसन्निव॥ ५०.१६ ॥  
  
कामार्थं प्रार्थिता पूर्वं त्वं मया च्छद्मना त्वया।  
वञ्चितोऽस्मि दुराधर्षे धलं तस्य समाप्नुहि॥ ५०.१७ ॥  
  
ममापि पुरतः पापे त्वं सतीति विकत्थसे।  
सतीत्वभ्रंशकं मां त्वं नैव कामितवत्यसि॥ ५०.१८ ॥  
  
तस्माद बीभत्सवेषस्त्वां कपाली पलितो रहः।  
विरूपो धनहीनश्च कामयिष्यति वै हठात्॥ ५०.१९ ॥  
  
सद्योजातं पुत्रयुगं सश्रीकं वानराननम्।  
भविष्यति च ते पापे त्वेकाब्दाभ्यन्तरेऽधुना॥ ५०.२० ॥  
  
एतच्छ्रुत्वा मुनेर्वाक्यं प्राह तारावती मुनिम्।  
कोपाद् भयाच्च सा देवी स्फुरदोष्ठपुटा तदा॥ ५०.२१ ॥  
  
यदि सा पूजयित्वा तु चण्डिकां प्राप मां प्रसूः।  
यद्यहं व्रतिनी नित्यं भूपतौ चन्द्रशेखरे॥ ५०.२२ ॥  
  
ककुत्स्थस्य सुता सत्यं यद्यहं द्विजसत्तम।  
तेन सत्येन मे देवान्नान्यो मां कामयिष्यति॥ ५०.२३ ॥  
  
यदि सत्यं महादेवो नित्यमाराध्यते मया।  
तेन सत्येन मे देवादाराध्याच्चन्द्रशेखरात्॥ ५०.२४ ॥  
  
स्वप्नेऽपि मुनिशार्दूल नान्यो मां कामयिष्यति।  
इत्युक्त्वा सा मुनिं नत्वा स्वामिविन्यस्तमानसा॥ ५०.२५ ॥  
  
ययौ तारावती देवी स्वस्थानमिति भामिनी।  
तस्यां गतायां देव्यां तु चिन्तयामास तां मुनिः॥ ५०.२६ ॥  
  
ममैव पुरतश्चैषा निर्भीताति प्रवल्गते ।  
अत्रान्तर्विनिगूढं तु बीजं शुद्धं भविष्यति॥ ५०.२७ ॥  
  
एवं विचिन्त्य स मुनिर्ध्यानसंयुक्तमानसः।  
दिव्यज्ञानपरो भूत्वा सर्ववृत्तान्तमाददे॥ ५०.२८ ॥  
  
यथा भृङ्गिमहाकालौ देव्या शप्तौ सुतावुभौ।  
प्रतिशापं यथा तौ तु ददतुः पार्वतीं हरम्॥ ५०.२९ ॥  
  
यथावतीर्णौ मानुष्ययोनौ तौ तु यदर्थतः।  
चित्राङ्गदा यथा जाता यदर्थं देवकन्यका॥ ५०.३० ॥  
  
दिव्यज्ञानेन तज्ज्ञात्वा मुनिः किञ्चन नाकरोत्।  
चित्राङ्गदामादरेण समादाय मुनिस्ततः॥ ५०.३१ ॥  
  
स्वस्थानं गतवान् विप्रः पूजयामास तां मुनिः।  
तारावती च तत्सर्वं चन्द्रशेखर भूपतेः॥ ५०.३२ ॥  
  
वृत्तान्त मुनिशापस्य कथयामास भामिनी।  
तत्सर्वं पौष्यजो राजा स्वगतं चिन्तया युतः॥ ५०.३३ ॥  
  
आश्वास्य दयितां भार्यां माभैर्देवीति सोऽचिरात् ।  
सततं सेवया पत्युर्धर्मार्थपरिसेवनैः॥ ५०.३४ ॥  
  
वर्जनादप्रशस्तानां मुनिशापोऽपनीयते।  
तस्मात् त्वं देवि सुभगे चारित्रव्रतधारिणी॥ ५०.३५ ॥  
  
कल्याणभागिनी नित्यं नापदं समवाप्स्यसि।  
एवमुक्त्वा स राजा तु करवीरपुराधिपः॥ ५०.३६ ॥  
  
प्रासादं कारयामास उच्चैरभ्रङ्कषं बहु।  
उच्चैश्चतुःशतं व्यामं त्रिंशद्‌योजनविस्तृतम्॥ ५०.३७ ॥  
  
रत्नस्फटिकभूम्यन्तःखचितं रत्नकर्बुरैः।  
वैदूर्यपटलैः शुभ्रैश्छादितं सुमनोहरम्॥ ५०.३८ ॥  
  
स्वर्णं रत्नतुलास्तम्भं विश्वकर्मविनिर्मितम्।  
रक्षार्थं कारयामास तारावत्याः प्रियङ्करम्॥ ५०.३९ ॥  
  
रत्नसोपानसंयुक्तं वैदूर्यवलभीयुतम्।  
सौवर्णनीपसम्बद्धसुधर्मा सदृशं गुणैः॥ ५०.४० ॥  
  
तस्यां समस्तभोग्यानि स्वादूनि च मृदूनि च।  
आप्तैरासादयामास पुरुषैश्चन्द्रशेखरः॥ ५०.४१ ॥  
  
ततस्तारावतीं देवीमादाय चन्द्रशेखरः।  
नित्यं प्रासादपृष्ठं तमारुह्य रमते नृपः॥ ५०.४२ ॥  
  
एवं संवत्सरं यावदन्यैरप्राप्यवेश्मनि।  
आप्तैरधिष्ठितद्वारि तां देवीं समरक्षत॥ ५०.४३ ॥  
  
एकदा तु विना तेन करवीराधिपेन तु।  
उच्चैः प्रासादमारुह्य स्थिता तारावती सदा॥ ५०.४४ ॥  
  
चिन्तयन्ती नृपं तं तु दयितं चन्द्रशेखरम्।  
तत्पदे न्यस्तमनसा सावित्रीव पतिव्रता॥ ५०.४५ ॥  
  
आराध्य च महादेवं पार्वत्या सहितं तदा।  
इष्टां देवीं च सा देवी चिन्तयन्ती स्म च स्थिता ॥ ५०.४६ ॥  
  
तत्र सा चिन्तयन्ती तु त्र्यम्बकं चन्द्रशेखरम्।  
विवेद भेदं न तयोश्चन्द्रशेखरयोर्द्वयोः॥ ५०.४७ ॥  
  
एवं प्रासादपृष्ठे तु स्थिता तारावती सती।  
सुधर्मामध्यगा देवी शक्रश्रीरिव भूषिता॥ ५०.४८ ॥  
  
अथोमया समं देवो वियता चन्द्रशेखरः।  
आजगाम तदा गच्छन् प्रासादं प्रति तं नृप॥ ५०.४९ ॥  
  
 ददृशे सूत्तरन्ती सा उमायाः सदृशी गुणैः।  
सर्वलक्षण सम्पूर्णा माधवस्येव माधवी ॥ ५०.५० ॥  
  
तां दृष्ट्वा न्यगदद् देवीं गौरीं वृषभकेतनः।  
स्मितप्रसन्नवदनः प्रहसन्निव भामिनीम्॥ ५०.५१ ॥  
  
॥ईश्वर उवाच॥  
इयं ते मानुषी मूर्तिः प्रिये तारावतीति या।  
भृङ्गिमहाकालयोस्ते जन्मनो विहता स्वयम्॥ ५०.५२ ॥  
  
त्वत्तो ह्यनन्यकान्तोऽहं नान्यं गन्तुमिहोत्सहे।  
त्वमिदानीं स्वयं चास्यां मूर्त्यां प्रविश भामिनि।  
तत उत्पादयिष्यामि महाकालं च भृङ्गिणम्॥ ५०.५३ ॥  
  
॥ देव्युवाच॥  
ममैव मानुषी मूर्तिरस्यां वृषभकेतन।  
विशामि तेऽत्र वचनादुत्पादय सुतद्वयम्॥ ५०.५४ ॥  
  
मम भृङ्गिमहाकाल कपोतानां च शापतः।  
एवं मोक्षो भवेद् भर्ग तस्मात् त्वं कुरुमत्प्रियम्॥ ५०.५५ ॥  
  
॥ और्व्व उवाच॥  
प्रविशेश ततो देवी स्वयं तारावतीतनौ।  
महादेवोऽपि तस्यां तु कामार्थं समुपस्थितः॥ ५०.५६ ॥  
  
ततः सापर्णयाविष्टा देवी तारावती सती।  
कामयानं महादेवं स्वयमेवाभजन्मुदा॥ ५०.५७ ॥  
  
तस्मिन्कालेऽभवद्गर्गः कपाली चास्थिमाल्यधृक्।  
बीभत्सवेशो दुर्गन्धः पलितोऽतिविरूपधृक्॥ ५०.५८ ॥  
  
कामावसाने तस्यां तु सद्योजातं सुतद्वयम्।  
अभवन्नृपशार्दूल तथाशाखामृगाननम्॥ ५०.५९ ॥  
  
तद्‌देहान्निःसृतापर्णा जातयोः सुतयोस्तयोः।  
मोहयित्वा यथात्मानं न जानाति ककुत्स्थजा॥  
अहं गौरी तथा भर्गभावेन मानुषेण तु॥ ५०.६० ॥  
  
अथ तारावती देवी सुतौ दृष्ट्वा क्षितिस्थितौ।  
पातिव्रत्यात् परिभ्रष्टा आत्मानं वीक्ष्य भामिनी॥ ५०.६१ ॥  
  
तथा बीभत्सवेशं तु हरं दृष्ट्वाग्रतः स्थितम्।  
मुनिशापं तदा मेने प्राप्तं कालान्तकोपमम्॥ ५०.६२ ॥  
  
इति शोकविमूढा च निनिन्द च सतीव्रतम्।  
इदं चोवाच त वीक्ष्य महादेव त्रिशूलिनम्॥ ५०.६३ ॥  
  
मुनिव्रतादपि वरं नानीणां च सतीव्रतम्।  
इति स्म सततं धीरा व्याहरन्ति पुराविदः॥ ५०.६४ ॥  
  
न तत्सत्यमहं मन्ये यत्प्रवृत्तं ममेदृशम्।  
इत्युक्त्वा सा तदा देवी शुशोच च मुमोह च॥ ५०.६५ ॥  
  
तामाहाथ महादेवो मा कार्षिस्त्वं वरानने।  
शोकं सतीव्रतं चापि मा निन्द त्वं सुचेतने॥ ५०.६६ ॥  
  
कपोतेन यदा शप्ता त्वं तदैव तदग्रतः।  
उक्तवत्यसि दीर्घाक्षि यत् तद्‌भूतं तवाधुना॥ ५०.६७ ॥  
  
यदि सत्यं महादेवो नित्यमाराध्यते मया।  
तेन सत्येन मे देवादाराध्याच्चन्द्रशेखरात्॥ ५०.६८ ॥  
  
स्वप्नेऽपि मुनिशार्दूल नान्यो मां कामयिष्यति।  
सोऽहमेव महादेव आराध्यश्चन्द्रशेखरः॥ ५०.६९ ॥  
  
त्वं मया कामिता चापि मा कार्षीः शोकमङ्गने।  
इत्युक्त्वा स महादेवस्तत्रैवान्तरधीयत॥ ५०.७० ॥  
  
मायया मोहिता देवी तत्र तारावती सती।  
भूमौ मलिनवेशेन मन्युना समुपाविशत्॥ ५०.७१ ॥  
  
सुतौ च पतितौ भूमौ सा देवी नासभाजयत्।  
भर्तुरागमनं शश्वत् काङ्क्षन्ती भर्गभाषितम्॥ ५०.७२ ॥  
  
न रराज गृहे चापि मुक्तकेशी तथास्थिता।  
अथ क्षणान्महाभागः स राजा चन्द्रशेखर॥ ५०.७३ ॥  
  
प्रासादपृष्ठमागच्छद् द्रष्टुं तारावतीं तदा।  
स तं प्रासादमारुह्य जायां तारावतीं तदा॥ ५०.७४ ॥  
  
ददर्श पतितां भूमौ मुक्तकेशीं निरुत्सवाम्।  
श्यामाननां श्वसन्तीं च सत्यगर्हण तत्पराम्॥ ५०.७५ ॥  
  
सुतौ च पतितौ भूमौ सूर्याचन्द्रमसौ तदा ।  
वानरास्यौ स ददृशे पदक्षोभं वृषस्य च॥ ५०.७६ ॥  
  
इति सर्वमवेक्ष्याथ सा राजा चन्द्रशेखरः।  
भीतश्च विस्मितश्चैव भार्यां पप्रच्छ सम्भ्रमात्॥ ५०.७७ ॥  
  
किं किं तारावति तव प्रवृत्तं निर्जनेगृ हे।  
को वा धषितवांस्त्वां हि शिवः सिंहवधूमिव॥ ५०.७८ ॥  
  
कस्य वा पृथुकावैतौ प्रोद्दीप्तौ वानराननौ।  
तन्मे द्रुतं समाचक्ष्व को वा त्वां कामितोऽपरः ॥ ५०.७९ ॥  
  
॥और्व्य उवाच॥  
एवमुक्ता तु भूपेन तदा तारावती सती।  
वृत्तान्तं कथयामास सकलं चन्द्रशेखरे॥ ५०.८० ॥  
  
यथा समागतो भर्ग उत्तरं च यथोक्तवान्।  
तत्सर्वं कथयामास बाष्पकण्ठा सगद्गदा॥ ५०.८१॥  
  
तस्यास्तद्वचनं श्रुत्वा चिन्तयंश्चन्द्रशेखरः।  
किं वृत्तमिति विज्ञातुं भूतले समुपाविशत्॥ ५०.८२ ॥  
  
स्वगतं चिन्तयन् राजा चकारेमां विचारणाम्।  
अनन्यकान्तो गिरिशः स नान्यां पार्वतीमृते॥ ५०.८३ ॥  
  
कामयिष्यति तस्मात् स न भर्गः परमेश्वरः।  
ऋषिशापो हि बलवांस्तच्छापादेव राक्षसः॥ ५०.८४ ॥  
  
कोऽपि मायाबलोपेतः शङ्करच्छद्मनागतः।  
एषा सती प्रिया भार्या राक्षसेनापि दूषिता ॥ ५०.८५ ॥  
  
कथं चेयं मया ग्राह्या पूर्ववत् सर्वकर्मसु।  
एतौ च तनयौ तस्य सद्योजातौ च राक्षसौ॥ ५०.८६ ॥  
  
अन्यथा वा कथम्भूतौ शाखामृगमुखौ सुतौ ।  
एवं चिन्तयतस्तस्य देवौघविनियोजिता॥ ५०.८७ ॥  
  
सरस्वती वियत्स्था तु राजानमिति चाब्रवीत्।  
न त्वया संशयः कार्यस्तारावत्यां ॥ ५०.८८ ॥  
  
सत्यमेव महादेवो भार्यां वव समेयिवान्।  
एमौ च तनयौ तस्य राजंस्त्वं परिपालय॥ ५०.८९ ॥  
  
योऽन्यस्ते संशयोऽत्रास्ति नारदस्तं विनेष्यति।  
इत्युक्त्वा विररामाशु वाग्देवी प्रियवादिनी॥ ५०.९० ॥  
  
जातसम्प्रत्ययो राजा भार्यामाश्वासयत्तदा।  
सुतौ तु देवदेवस्य संस्कृत्य विधिना तदा॥ ५०.९१ ॥  
  
पालयामास नृपतिराकाङ्क्षान्नारदागमम्।  
अथाजगाम देवर्षिर्नारदस्तस्य मन्दिरम्॥ ५०.९२ ॥  
  
पूजाभिर्बहुभिस्तं तु प्रत्यगृह्णात् स भूपतिः।  
पूजयित्वा यथान्यायं तारावत्या समं नृपः॥ ५०.९३ ॥  
  
उच्चैः प्रासादमतुलं सुरेशभवनोपमम्।  
आरोहयामास तदा तं मुनिं चन्द्रशेखरः॥ ५०.९४ ॥  
  
तत्रोपांशु तदा राजा सभार्यश्चन्द्रशेखरः।  
पूर्वप्रवृत्तवृत्तान्तमपृच्छच्चन्द्रशेखरः॥ ५०.९५ ॥  
  
पूतोस्स्म्यनुगृहीतोऽस्मि भवता ब्रह्मसूनुना।  
अन्तर्बहिश्च विप्रेन्द्र तुङ्गप्रासादगामिना॥ ५०.९६ ॥  
  
एकं मे संशयं ब्रह्मं श्छेत्तुमर्हसि हृद्गतम्।  
त्वदन्यः संशयस्यास्य च्छेत्ता नैवास्ति कुत्रचित्॥ ५०.९७ ॥  
  
ऋषिशापेन भार्येयं मम तारावती सती।  
बीभत्सवेशाकृतिना धर्षिता कृत्तिवाससा॥ ५०.९८ ॥  
  
तस्यात्मजौ समुत्पन्नौ सद्योजाता विमौ पुनः।  
तत्र मे संशयं शाश्वन्नित्यं चित्ते प्रवर्तते॥ ५०.९९ ॥  
  
अनन्यकान्तो गिरिशो गिरिजां पार्वतीमृते।  
कथं सङ्गमयामास मानुषीं हीनजन्मजाम्॥ ५०.१०० ॥  
  
कथमुत्पादयामास मनुष्यौ तनयौ स्वकौ।  
एदत्सर्वं समाचक्ष्व यदि गुह्यं न ते भवेत्॥ ५०.१०१ ॥  
  
॥और्व्व उवाच॥  
इति पृष्टः स तु मुनिश्चन्द्रशेखरभूभृता।  
कथयामास तत्सर्वं नारदो मुनिसत्तमः॥ ५०.१०२ ॥  
  
यथा भृङ्गिमहाकालौ समुत्पन्नौ पुरातनौ।  
यथा शप्तौ च पार्वत्या तौ चोदाहरतां यथा॥ ५०.१०३ ॥  
  
यथा पौष्यसुतो जातो भर्गः स चन्द्रशेखरः।  
तारावती ककुत्स्थस्य गृहे गौरी यथाभवत्॥ ५०.१०४ ॥  
  
तत्सर्वं कथयामास नारदश्चन्द्रशेखरे।  
इदं च परमाख्यानं कथयामास नारदः॥ ५०.१०५ ॥  
  
॥नारद उवाच॥  
व्याजहार यदापर्णां कालीति वृषभध्वजः।  
तदोमा तपसे याता वपुर्गौरत्वकाङ्क्षया॥ ५०.१०६ ॥  
  
अमर्षयुक्ता वचनाच्छङ्करस्य गिरेः सुता।  
विनीयमाना भर्गेण सानुं हिमवतो गिरेः॥ ५०.१०७ ॥  
  
तस्यां गतायां पार्वत्यां शङ्करो विरहार्दितः।  
कैलासाद्रिं परित्यज्य मेरुपृष्ठं तदा ययौ॥ ५०.१०८ ॥  
  
तत्रापि शर्म नो लेभे पार्वत्या च विनाकृतः।  
मोहितः कामदेवेन तथा वै योगनिद्रया॥ ५०.१०९ ॥  
  
अथैकदा मेरुपृष्ठे चरन्तीं सुमनोहराम्।  
सावित्रीं ददृशे शम्भुः पार्वत्याः सदृशीं गुणैः॥ ५०.११० ॥  
  
तां दृष्ट्वा मदनाविष्टः पार्वत्या विरहार्दितः।  
अविद्यया समाविष्टो बभूव प्राकृतो यथा॥ ५०.१११ ॥  
  
अथ तां पार्वतीभ्रान्त्या चरन्तीमन्वधावत।  
एहि मां पार्वति शुभे भवद्विरहपीडितम्॥ ५०.११२ ॥  
  
प्रहरत्येष मां कामः पर्ववैरमनुस्मरन्।  
मम तत्र प्रतीकारं कुरु सम्प्रति वल्लभे॥ ५०.११३ ॥  
  
इत्युक्त्वा विमुखीं यान्तीं सावित्रीं वृषभध्वजः।  
स्कन्धे हस्तेन पस्पर्श सा चुकोप ततो भृशम्॥ ५०.११४ ॥  
  
अथ सा सम्मुखी भूत्वा सावित्र्यतिपतिव्रता।  
इदमाह महादेवं गर्हयन्ती वृषध्वजम्॥ ५०.११५ ॥  
  
किं त्वं पशुपते मूर्ख मानुषः प्राकृतो यथा।  
निरस्य कलहैर्भार्यामनुनेतुमिहार्हसि॥ ५०.११६ ॥  
  
विमूढचेतनः कामैस्त्वं संस्तौषि परस्त्रियम्।  
असंस्तुत्वापि सम्प्रष्टुं मादृशीं युज्यते तव॥ ५०.११७ ॥  
  
किमहं पार्वती मूढ येन मत्स्कन्धदेशतः।  
हस्तं ददास्यविज्ञाय सावित्रीं विद्धि मां सतीम्॥ ५०.११८ ॥  
  
यस्मान्मानुषवन्मां त्वमनुजानासि बर्बर।  
तस्मात् त्वं मानुषीयोन्यां सुरतं संविधास्यसि॥ ५०.११९ ॥  
  
गौरीमृते नान्यकान्तस्त्वमन्यां तु समीहसे।  
तस्यैतत्फलितं भर्ग गच्छ मां त्वं परित्यज॥ ५०.१२० ॥  
  
इत्युक्त्वा सा गता देवी स्वमाश्रमपदं सती।  
लज्जाविस्मयसंयुक्तो हरोऽप्यायात् निजास्पदम्॥ ५०.१२१ ॥  
  
अतोऽयं मानुषीयोनौ सुरत शङ्करोऽकरोत्।  
तस्मान्निः संशयं राजन्निमां तारावतीं सतीम्।  
दयस्व तनयावेतौ भगंस्य प्रतिपालय॥ ५०.१२२ ॥  
  
॥और्व्व उवाच॥  
ततः स राजा श्रुत्वैव नारदस्य मुखात् तदा।  
आत्मनः शम्भुरूपत्वं गौरी तारावतीति च।  
मनुष्ययोनावुत्पन्नावुमावृषभकेतनौ॥ ५०.१२३ ॥  
  
श्रुत्वातिहर्षितो राजा विस्मितो नारदं पुनः।  
पप्रच्छ मुनिशार्दूल विज्ञातुमिति चात्मनः॥ ५०.१२४ ॥  
  
शङ्करत्वं च गौरीत्व तारावत्याः समक्षतः।  
यथाहं तत्तु पश्यामि तं मां ज्ञापय निश्चितम्॥ ५०.१२५ ॥  
  
॥ नारद उवाच॥  
अङ्के तारावतीं कृत्वा अक्षिणी त्वं निमीलय।  
क्षणं तारावती चापि निमीलयतु चक्षुषी॥ ५०.१२६ ॥  
  
निमील्य पश्चाद्राजेन्द्र उन्मीलय ततो द्रुतम्।  
ततस्ते शाम्भवं ज्ञानं रूपं चापि भविष्यति॥ ५०.१२७ ॥  
  
इत्युक्तो नारदेनाथ स राजा चन्द्रशेखरः।  
वामेन पाणिना धृत्वा देवीं तारावतीं सतीम् ॥ ५०.१२८ ॥  
  
चक्षुषी च तया सार्धं निमील्योन्मील्य तत्क्षणात्।  
तन्निमीलनकाले तु तस्याभूच्छम्भूरूपता॥ ५०.१२९ ॥  
  
गौरीरूपाऽभवद् देवी ततस्तारावती सती ।  
अहं शम्भुरहं गौरीति विज्ञानं तयोरभूत्॥ ५०.१३० ॥  
  
ततः प्रोवाच तं शम्भुं नारदः प्रहसन्निव।  
शम्भुः साक्षाद् भवान् गौरी देवी तारावती स्वयम्॥ ५०.१३१ ॥  
  
प्रत्यक्षं ते महाभाग सम्पश्यात्मानमात्मना।  
ततो राजा भवत्वेवमित्युक्त्वाथ स्वकां तनुम्॥ ५०.१३२ ॥  
  
व्याघ्रचर्मपरीधानां दशभिर्बाहुभिर्युताम् ।  
त्रिशूलखट्वाङ्गधरां शक्त्यादिधृतहस्तकाम् ॥ ५०.१३३ ॥  
  
वृषभोपरि संस्था तु जटाजूटविभूषिताम् ।  
तारां च विद्युद्गौराङ्गी पद्महस्तां शुभाननाम्॥ ५०.१३४ ॥  
  
वीक्ष्य सम्प्रत्ययं प्राप ज्ञानेनापि तदात्मनि।  
ततस्तु नारदः प्राह शृणु राजन् वचो मम॥ ५०.१३५ ॥  
  
नृयोनौ वैष्णवी माया युवां पूर्वममोहयत्।  
तेन तेन शरीरेण शम्भुत्वं नेक्षितं त्वया॥ ५०.१३६ ॥  
  
अधुना दर्शिता देऽद्य शम्भुना शम्भुरूपता।  
निमील्य नयनद्वन्द्वं पुनस्त्वं याहि मर्त्यताम्॥ ५०.१३७ ॥  
  
आसाद्य मानुषं भावमादेहान्तं स्थिरो भव।  
तथा तारावती देवी तूर्णं भवतु मानुषी॥ ५०.१३८ ॥  
  
॥और्व्व उवाच॥  
आत्मनो देवरूपत्वं ज्ञात्वा दृष्ट्वाऽथ चक्षुषा।  
जात सम्प्रत्ययो राजा न्यमीलयत लोचने॥ ५०.१३९ ॥  
  
ततस्तारावती देवी न्यमीलयत चक्षुषी।  
पुनस्तौ मानवौ जातौ महिषी नृपतिस्तथा॥ ५०.१४० ॥  
  
उन्मील्य तौ तु नेत्राणि मानुषत्वं तदात्मनोः।  
दृष्ट्वा आवां तथा मर्त्याविति ज्ञानमभूत् तयोः॥ ५०.१४१ ॥  
  
ततो विमोहितौ तौ तु दम्पती विष्णुमायया।  
अहं राजा च महिषी अहमित्यभवन्मतिः॥ ५०.१४२ ॥  
  
तस्यां सुतौ तु जाययां देवांशाविति तन्मती ।  
आवां स्थिता कला मूर्ध्नि अभूतां जातचिह्नितौ॥ ५०.१४३ ॥  
  
ततः स राजा न्यगदत् तं मुनिं नारदं मुदा।  
सत्यमेतत् त्वया प्रोक्तं करिष्ये वचनं तव॥ ५०.१४४ ॥  
  
पालयिष्ये शम्भुपुत्रौ सत्यलभ्ये सदैव हि।  
किन्त्वेतौ मुनिशार्दूल त्वं संस्कुरु यथाविधि॥ ५०.१४५ ॥  
  
॥और्व्व उवाच॥  
ततस्तयोर्न्नाम चक्रे नारदो वचनान्नृप।  
ज्येष्ठो भैरवनामाऽभूद् गौरीपुत्रो भयङ्करः॥ ५०.१४६ ॥  
  
वेतालसदृशः कृष्णो वेतालोऽभूत् तथापरः।  
इति चक्रे तयोर्नाम देवर्षिब्रह्मणः सुतः॥ ५०.१४७ ॥  
  
अन्यांश्च सर्वान् संस्कारान्नारदो भुनिसत्तमः।  
चकार क्रमशो वाक्याच्चन्द्रशेखरभूभृतः॥ ५०.१४८ ॥  
  
एवं सर्वान् संशयांस्तु सञ्छिद्य मुनिसत्तमः।  
संस्कृत्य भर्गतनयौ विसृष्टस्तेन भूभृता॥ ५०.१४९ ॥  
  
ययावाकाशमार्गेण नाकपृष्ठं स नारदः।  
नारदे तु गते राजा मुदितश्चन्द्रशेखरः॥ ५०.१५० ॥  
  
तारावत्या समं रेमे करवीराह्वये पुरे।  
शम्भोरंशोऽहमित्येवं गौर्यास्तारावतीति च॥ ५०.१५१ ॥  
  
जातश्रद्धस्तदा राजा शशास सुचिरं क्षितिम्।  
तन्यौ च हरस्याथ तदा वैतालभैरवौ॥ ५०.१५२ ॥  
  
ववृधाते महात्मानौ शरच्चन्द्राविवोद्यतौ।  
चन्द्रशेखरभूपस्य तारावत्यां नृपोत्तमः॥ ५०.१५३ ॥  
  
त्रयः पुत्रा महावीर्या रूपसम्पत्-समन्विताः।  
ज्येष्ठस्तत्रोपरिचरो दमनोऽलर्क एव च॥ ५०.१५४ ॥  
  
वैतालभैरवाम्यां तु ज्यायांसस्तेऽभवंस्त्रयः।  
एवमेते त्रयः पुत्राश्चन्द्रशेखरभूभृतः॥ ५०.१५५ ॥  
  
वेतालभैरवौ चापि सद्योजातौ हरात्मजौ।  
समानभोगा ववृधुश्चन्द्रशेखरभूभृतः।  
पालितास्तु सभार्येण समानासनवाहनाः॥ ५०.१५६ ॥  
  
पञ्चसुता महाबलाः पञ्चभूतसदृशाः कृता विधेः।  
ववृधिरे प्रथमं सकलं जगत् समतीत्य मुदा बलदर्पिताः॥ ५०.१५७ ॥  
  
॥ इति श्रीकालिकापुराणे पञ्चाशोध्यायः ॥