+++
title = "०१८ शूर्पणखाशासनम्"
title_english = "018 Lakshmana punishes Surpanakha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-018-Shoorpanakha_Shasanam_.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/03-raxo-hatyA/018_shUrpaNakhAshAsanam.md">
<details><summary><h3>IITK ...{Loading}...</h3></summary>

Rama directs Surpanakha to Lakshmana-- Surpanakha approaches Lakshmana
to marry her -- Lakshmana cuts her nose and ears-- Surpanakha narrates
the event to Khara.



#### श्लोकः
##### मूलम्
ततश्शूर्पणखां रामः कामपाशावपाशिताम्।  
स्वच्छया श्लक्ष्णया वाचा स्मितपूर्वमथाब्रवीत्॥3.18.1॥

##### शब्दार्थः
ततः then, रामः Rama, कामपाशावपाशिताम् to one who was overcome by lust, शूर्पणखाम् to Surpanakha, स्वच्छया with clear, श्लक्ष्णया with lucid, वाचा with words, स्मितपूर्वम् with a smile, अथ then, अब्रवीत् said.

##### आङ्ग्लानुवादः
To  Surpanakha bound by the noose of passion Rama with a smile replied in a clear, lucid mannerः



#### श्लोकः
##### मूलम्
कृतदारोऽस्मि भवति भार्येयं दयिता मम।  
त्वद्विधानां तु नारीणां सुदुःखा ससपत्नता॥3.18.2॥

##### शब्दार्थः
भवति O Lady, कृतदारः married, अस्मि I am, इयम् this woman, मम myself, दयिता dear, भार्या wife, त्वद्विधानाम् of people like you, नारीणाम् for women, ससपत्नता being a cowife, सुदुःखा very painful.

##### आङ्ग्लानुवादः
O lady I am married and here is my wife who is dear to me. To be a cowife to some one is indeed painful for people like you.



#### श्लोकः
##### मूलम्
अनुजस्त्वेष मे भ्राता शीलवान्प्रियदर्शनः।  
श्रीमानकृतदारश्च लक्ष्मणो नाम वीर्यवान्॥3.18.3॥

##### शब्दार्थः
लक्ष्मणो नाम by name Lakshmana, एषः this man, मे my, अनुजः younger, भ्राता brother, शीलवान् a man of good conduct, प्रियदर्शनः goodlooking, श्रीमान् virtuous,  अकृतदारश्च  
single, वीर्यवान् heroic.

##### आङ्ग्लानुवादः
Here is my younger brother Lakshmana. He is a man of good conduct, good look, valiant and virtuous. (Besides) he is not with his wife.



#### श्लोकः
##### मूलम्
अपूर्वी भार्यया चार्थी तरुणः प्रियदर्शनः।  
अनुरूपश्च ते भर्ता रूपस्यास्य भविष्यति॥3.18.4॥

##### शब्दार्थः
अपूर्वी not accompanied by his, भार्यया wife, अर्थी a man in need, तरुणः young, प्रियदर्शनः handsome, ते to your, रूपस्य beauty, अनुरूपः worthy of, भर्ता husband, भविष्यति will be.

##### आङ्ग्लानुवादः
He is not with his wife, and is in need of one. He is young, handsome and worthy. He will be an appropriate husband to you.



#### श्लोकः
##### मूलम्
एनं भज विशालाक्षि भर्तारं भ्रातरं मम।  
असपत्ना वरारोहे मेरुमर्कप्रभा यथा॥3.18.5॥

##### शब्दार्थः
विशालाक्षि O largeeyed one, वरारोहे  with fine hips, एनम् him, भ्रातरम् my brother, अर्कप्रभा radiance of the Sun, मेरुं यथा like mount Meru, असपत्ना without a cowife, भज serve him.

##### आङ्ग्लानुवादः
O  woman of large eyes and fine hips, my brother is fit for you. You will (with him) shine like the radiant Sun on mount Meru. You will enjoy yourself without a cowife. You may approach him.



#### श्लोकः
##### मूलम्
इति रामेण सा प्रोक्ता राक्षसी काममोहिता।  
विसृज्य रामं सहसा ततो लक्ष्मणमब्रवीत्॥3.18.6॥

##### शब्दार्थः
रामेण by Rama, इति this way, प्रोक्ता having been told, राक्षसी the demoness, काममोहिता deluded with lust, सहसा suddenly, रामम् Rama, विसृज्य leaving, ततः thereafter, लक्ष्मणम् to Lakshmana, अब्रवीत् said.

##### आङ्ग्लानुवादः
Thus  told by Rama, the demoness, deluded with lust, left him suddenly, and said to  
Lakshmanaः



#### श्लोकः
##### मूलम्
अस्य रूपस्य ते युक्ता भार्याहं वरवर्णिनी।  
मया सह सुखं सर्वान्दण्डकान्विचरिष्यसि॥3.18.7॥

##### शब्दार्थः
ते to you, अस्य रूपस्य for your form, वरवर्णिनी a woman of fine complexion, अहम् I am, युक्ता most suitable, भार्या wife, मया सह with me, सुखम् happily, दण्डकान् to Dandaka forest, विचरिष्यसि you can wander about.

##### आङ्ग्लानुवादः
With my fine complexion, I will be a suitable wife for you. You can happily wander about in Dandaka forest with me.



#### श्लोकः
##### मूलम्
एवमुक्तस्तु सौमित्री राक्षस्या वाक्यकोविदः।  
ततश्शूर्पणखीं स्मित्वा लक्ष्मणो युक्तमब्रवीत्॥3.18.8॥

##### शब्दार्थः
राक्षस्या by that demoness, एवम् thus, उक्तः spoken, वाक्यकोविदः wellversed in the use of words, सौमित्रिः son of Sumitra, लक्ष्मणः Lakshmana, ततः then, स्मित्वा with a gentle smile, शूर्पणखीम् to Surpanakha, युक्तम् appropriately, अब्रवीत् said.

##### आङ्ग्लानुवादः
Thus addressed by the demoness Lakshmana, son of Sumitra, wellversed in the use of words gave her a befitting reply ः



#### श्लोकः
##### मूलम्
कथं दासस्य मे दासी भार्या भवितुमिच्छसि।  
सोऽहमार्येण परवान्भ्रात्रा कमलवर्णिनि॥3.18.9॥

##### शब्दार्थः
कमलवणिनि O woman of lotus complexion, दासस्य of a servant, मे myself, भार्या wife, दासी female servant, भवितुम् will become, कथम् how, इच्छसि do you intend to be, सः such Rama, अहम् I am, आर्येण्य to that revered, परवान् dependent upon, भ्रात्रा brother.

##### आङ्ग्लानुवादः
O lotuscomplexioned woman , how can you act as a maid to a slave ? Why do you intend to be so? I am already dependent on my revered brother.



#### श्लोकः
##### मूलम्
समृद्धार्थस्य सिद्धार्था मुदितामलवर्णिनी।  
आर्यस्य त्वं विशालाक्षि भार्या भव यवीयसी॥3.18.10॥

##### शब्दार्थः
विशालाक्षि  largeeyed, अमलवर्णिनी  of clear complexion, त्वम् you, समृद्धार्थस्य lord of great wealth, आर्यस्य to Rama, यवीयसी younger, भार्या wife, सिद्धार्था fulfilled, मुदिता happy, भव you may be.

##### आङ्ग्लानुवादः
O largeeyed one, you have a clear complexion. You may become the younger wife of my master who is lord of great wealth. And live a happy, fulfilled life.



#### श्लोकः
##### मूलम्
एनां विरूपामसतीं करालां निर्णतोदरीम्।  
भार्यां वृद्धां परित्यज्य त्वामेवैष भजिष्यति॥3.18.11॥

##### शब्दार्थः
एषः this man, विरूपाम् deformed, असतीम् unchaste, करालाम् frightful, निर्णतोदरीम् a woman of drooping belly, वृद्धाम् old, एनाम् her, भार्याम् wife, परित्यज्य after discarding, त्वामेव you alone, भजिष्यति he will accept you.

##### आङ्ग्लानुवादः
He will abandon this uglylooking, unchaste, frightening old woman of drooping belly and accept you alone as his wife.



#### श्लोकः
##### मूलम्
को हि रूपमिदं श्रेष्ठं संत्यज्य वरवर्णिनि।  
मानुषीषु वरारोहे कुर्याद्भावं विचक्षणः॥3.18.12॥

##### शब्दार्थः
वरवर्णिनि O lady of fair complexion, वरारोहे (lady with beautiful hips)charming, विचक्षणः which wise man, को हि indeed, श्रेष्ठम् best, इदं रूपम् this figure, संत्यज्य giving up, मानुषीषु among females, भावम् love, कुर्यात् how will he have?.

##### आङ्ग्लानुवादः
O lady of fair complexion and beautiful hips, which wise man will fall in love with any other female giving up a fine figure like you ?



#### श्लोकः
##### मूलम्
इति सा लक्ष्मणेनोक्ता कराला निर्णतोदरी।  
मन्यते तद्वचस्तथ्यं परिहासाविचक्षणा॥3.18.13॥

##### शब्दार्थः
लक्ष्मणेन by Lakshmana, इति thus, उक्ता having spoken, कराला fierce, निर्णतोदरी drooping bellied woman, परिहासाविचक्षणा  capable of making fun, सा that Surpanakha, तद्वचः those words, तथ्यम् to be true, मन्यते presumes

##### आङ्ग्लानुवादः
While Lakshmana was thus making fun of the dreadful, droopingbellied Surpanakha, she presumed his words to be true.



#### श्लोकः
##### मूलम्
सा रामं पर्णशालायामुपविष्टं परन्तपम्।  
सीतया सह दुर्दर्षमब्रवीत्काममोहिता॥3.18.14॥

##### शब्दार्थः
काममोहिता deluded with passion, सा she, सीतया सह with Sita, पर्णशालायाम् in the leafthatched hut, उपविष्टं seated, परन्तपम् tormentor of foes, Rama, दुर्धर्षम् formidable, रामम् Rama, अब्रवीत् said.

##### आङ्ग्लानुवादः
Deluded with passion, Surpanakha said to formidable Rama, the scorcher of foes,  seated in the leafthatched hut along with Sitaः



#### श्लोकः
##### मूलम्
एनां विरूपामसतीं करालां निर्णतोदरीम्।  
वृद्धां भार्यामवष्टभ्य मां न त्वं बहुमन्यसे॥3.18.15॥

##### शब्दार्थः
विरूपाम् ugly, असतीम् unchaste, करालाम् fiercelooking woman, निर्णतोदरीम् a flatbellied woman, वृद्धाम् aged, एनाम् her, भार्याम् wife, अवष्टभ्य  taking hold , त्वम् you, माम् me, न बहुमन्यसे not honouring me.

##### आङ्ग्लानुवादः
You are holding on to this lady who is ugly, unchaste, fiercelooking, flatbellied and  aged and not caring for me.



#### श्लोकः
##### मूलम्
अद्येमां भक्षयिष्यामि पश्यतस्तव मानुषीम्।  
त्वया सह चरिष्यामि निस्सपत्ना यथासुखम्॥3.18.16॥

##### शब्दार्थः
तव while you, पश्यतः are seeing, अद्य now, इमाम् this, मानुषीम् to this woman, भक्षयिष्यामि I will eat up, निस्सपत्ना without a cowife, त्वया सह with you, यथासुखम् happily, चरिष्यामि I shall move about.

##### आङ्ग्लानुवादः
I shall eat up this woman now before your very eyes and I can move about happily with you without a cowife.



#### श्लोकः
##### मूलम्
इत्युक्त्वा मृगशाबाक्षीमलातसदृशेक्षणा।  
अभ्यधावत्सुसङ्कृद्धा महोल्कां रोहिणीमिव॥3.18.17॥

##### शब्दार्थः
अलातसदृशेक्षणा a woman of flaming ambercoloured eye, इति this way, उक्त्वा after telling, सुसङ्कृद्धा very angrily, महोल्काम् a giant meteor, रोहिणीमिव as if hurtling towards the constellation Rohini, मृगशाबाक्षीम् the fawneyed lady, अभ्यधावत् rushed towards.

##### आङ्ग्लानुवादः
While speaking this, Surpanakha, with eyes like flaming amber ran to the fawneyed Sita in great anger like a giant meteor hurtling towards the constellation of Rohini ः



#### श्लोकः
##### मूलम्
तां मृत्युपाशप्रतिमामापतन्तीं महाबलः।  
निगृह्य रामः कुपित स्ततो लक्ष्मणमब्रवीत्॥3.18.18॥

##### शब्दार्थः
महाबलः mighty, रामः Rama, कुपितः  enraged, मृत्युपाशप्रतिमामापतन्तीं falling like the noose of death, ताम् her, निगृह्य  restraining, ततः after that, लक्ष्मणम् to Lakshmana, अब्रवीत् said.

##### आङ्ग्लानुवादः
Mighty Rama in a rage restrained her who was falling upon Sita like the noose of death, and said to Lakshmanaः



#### श्लोकः
##### मूलम्
क्रूरैरनार्यैस् सौमित्रे परिहासः कथञ्चन।  
न कार्यः पश्यवैदेहीं कथञ्चित्सौम्य जीवतीम्॥3.18.19॥

##### शब्दार्थः
सौम्य O handsome one, सौमित्रे Lakshmana, क्रूरैः by the wicked, अनार्यैः by the uncivilised one, कथञ्चन indeed, परिहासः fun, न not, कार्यः proper, कथञ्चित् somehow, जीवतीम् a living  
lady, वैदेहीम् Sita, पश्य see.

##### आङ्ग्लानुवादः
O handsome Lakshmana it is not proper to cut jokes with wicked, uncivilized persons. Now see Sita who has somehow survived.



#### श्लोकः
##### मूलम्
इमां विरूपामसतीमतिमत्तां महोदरीम्।  
राक्षसीं पुरुषव्याघ्र विरूपयितुमर्हसि॥3.18.20॥

##### शब्दार्थः
पुरुषव्याघ्र tiger among men, विरूपाम् uncouth, असतीम् unchaste , अतिमत्ताम् passionate, महोदरीम्  big bellied इमां राक्षसीम् this demoness,  विरूपयितुम् to deform, अर्हसि you should.

##### आङ्ग्लानुवादः
O tiger among men, this uncouth, bigbellied, unchaste and highly passionate demoness deserves to be formed.



#### श्लोकः
##### मूलम्
इत्युक्तो लक्ष्मणस्तस्याः क्रुद्धो रामस्य पार्श्वतः।  
उद्धृत्य खङ्गं चिच्छेद कर्णनासं महाबलः॥3.18.21॥

##### शब्दार्थः
इति this, उक्तः instructed, महाबलः powerful, लक्ष्मणः Lakshmana, क्रुद्धः being angry, रामस्य Rama's, पार्श्वतः by the side, खङ्गम् sword, उद्धृत्य having lifted, तस्याः her, कर्णनासम् ears and nose, चिच्छेद cut off.

##### आङ्ग्लानुवादः
Thus instructed (by Rama), powerful Lakshmana took position by the side of Rama, angrily lifted the sword and cut off her nose and ears.



#### श्लोकः
##### मूलम्
निकृत्तकर्णनासा तु विस्वरं सा विनद्य च।  
यथागतं प्रदुद्राव घोरा शूर्पणखा वनम्॥3.18.22॥

##### शब्दार्थः
घोरा dreadful one, सा शूर्पणखा that Surpanakha, निकृत्तकर्णनासा with her ears and nose cut off, विस्वरम् in a hoarse voice, विनद्य च making a loud noise, यथागतम् in the same way as she came from, वनम् forest, प्रदुद्राव ran away.

##### आङ्ग्लानुवादः
Dreadful Surpanakha with her ears and nose cut off, roared in a hoarse voice and ran  
away into the forest in the same direction as she came.



#### श्लोकः
##### मूलम्
सा विरूपा महाघोरा राक्षसी शोणितोक्षिता।  
ननाद विविधान्नादान्यथा प्रावृषि तोयदः॥3.18.23॥

##### शब्दार्थः
विरूपा disfigured, महाघोरा very dreadful, शोणितोक्षिता drenched in blood, सा राक्षसी that demoness, प्रावृषि in rainy season, तोयदः यथा like a cloud, विविधान्  different, नादान् sounds, ननाद released.

##### आङ्ग्लानुवादः
The dreadful demoness who thus was disfigured. Drenched in blood, she  thundered like a cloud in rainy season.



#### श्लोकः
##### मूलम्
सा विक्षरन्ती रुधिरं बहुधा घोरदर्शना।  
प्रगृह्य बाहू गर्जन्ती प्रविवेश महावनम्॥3.18.24॥

##### शब्दार्थः
घोरदर्शना of frightful look, सा she, बहुधा in many ways, रुधिरम् blood, विक्षरन्ती dripping, बाहू प्रगृह्य holding her arms, गर्जन्ती while roaring, महावनम् great forest, प्रविवेश entered.

##### आङ्ग्लानुवादः
Dripping blood profusely, the frightful demoness lifted her arms and entered the great forestroaring.



#### श्लोकः
##### मूलम्
ततस्तु सा राक्षससङ्घसंवृतं खरं जनस्थानगतं विरूपिता।  
उपेत्य तं भ्रातरमुग्रदर्शनं पपात भूमौ गगनाद्यथाऽशनिः॥3.18.25॥

##### शब्दार्थः
ततः after that, विरूपिता a disfigured woman, सा she, राक्षससङ्घसंवृतम् surrounded by demons, जनस्थानगतम्  living in Janasthana, उग्रदर्शनम्  fiercelooking, भ्रातरम् brother, तं खरम् to Khara, उपेत्य approaching, गगनात् from the sky, अशनिः thunderbolt, यथा like that, भूमौ on the ground, पपात fell down.

##### आङ्ग्लानुवादः
A disfigured demoness, she fell down like the thunderbolt from the sky on the ground while her fiercelooking brother Khara sat surrounded by demons at Janasthana.



#### श्लोकः
##### मूलम्
ततस्सभार्यं भयमोहमूर्छिता सलक्ष्मणं राघवमागतं वनम्।  
विरूपणं चात्मनि शोणितोक्षिता शशंस सर्वं भगिनी खरस्य सा॥3.18.26॥

##### शब्दार्थः
ततः thereafter, खरस्य to Khara, भगिनी a sister, सा she, भयमोहमूर्छिता  a woman who was wild with fear and delusion, शोणितोक्षिता drenched in blood, वनम् forest, आगतम् reached, सभार्यम् with wife, सलक्ष्मणम् with Lakshmana, राघवम् Rama, आत्मनि at her, विरूपणं च disfigurement, सर्वम् all, शशंस narrated.

##### आङ्ग्लानुवादः
Thereafter the sister of Khara, wild with fear and delusion and drenched in blood, narrated all about the arrival of Rama, Sita and Lakshmana in the forest and her disfigurement.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे अष्टादशस्सर्ग॥  
Thus ends the eighteenth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/03-raxo-hatyA/018_shUrpaNakhAshAsanam.md">
<details><summary><h3>भूषणम् ...{Loading}...</h3></summary>



ततः शूर्पणखां रामः कामपाशावपाशिताम् ।  

स्वच्छया श्लक्ष्णया वाचा स्मितपूर्वमथाब्रवीत्  ॥  ३।१८।१  ॥   

अथ खरक्रोधहेतुः शूर्पणखाविरुपकरणमष्टादशे तत इत्यादि । ततः तत्र
पर्णशालायाम् । अथ शूर्पणखावचनानन्तरम् । स्वच्छया स्पष्टार्थया ।
श्लक्ष्णया मृद्व्या । काम एव पाशः तेनावपाशितां सञ्जातपाशां
बद्धामित्यर्थः  ॥  ३।१८।१  ॥   

  

कृतदारो ऽस्मि भवति भार्येयं दयिता मम ।  

त्वद्विधानां तु नारीणां सुदुःखा ससपत्नता  ॥  ३।१८।२  ॥   

कृतदारः स्वीकृतभार्यः । करोतेरनेकार्थत्वात् अस्मीत्यस्मिन्नर्थे निपातः ।
भवतीति शूर्पणखायाः सम्बोधनम् । इष्टात्वेन त्यक्तुमनर्हेत्याह दयितेति ।
तर्हि "तुल्योनेकत्रदक्षिणः" इत्युक्तदक्षिणो भवेत्याशङ्क्याह
त्वद्विधानामिति । सुदुःखा सुतरां दुःखकरी । सपत्न्या सहिता ससपत्नी तस्या
भावः ससपत्नता "त्वतलोर्गुणवचनस्य" इति पुंवद्भावः । गुणत्वं चास्य न
शुक्लतादिवत् किन्तु कठिनत्वमित्यादिवत् द्रव्यत्वव्यावृतिः । अतः
सपत्नीसाहित्यरूपगुणवचनत्वात् पुंवद्भावः  ॥  ३।१८।२  ॥   

  

अनुजस्त्वेष मे भ्राता शीलवान् प्रियदर्शनः ।  

श्रीमानाकृतदारश्च लक्ष्मणो नाम वीर्यवान्  ॥  ३।१८।३  ॥   

अकृतदारः असहकृतदार इत्यर्थः । "न वितथा परिहासकथास्वपि" इत्यक्तेः "अनृतं
नोक्तपूर्वं मे न च वक्ष्ये कदाचन" इत्युक्तेश्च अकृतदार इति नार्थः  ॥ 
३।१८।३  ॥   

  

अपूर्वी भार्यया चार्थी तरुणः प्रियदर्शनः ।  

अनुरूपश्च तेभर्ता रूपस्यास्य भविष्यति  ॥  ३।१८।४  ॥   

पूर्वं भार्यासुखं ज्ञातमनेन । पूर्वी "पूर्वादिनिः" इति इनिः । न पूर्वी
अपूर्वी, चिरादज्ञातभार्यासुख इत्यर्थः । अत एव भार्यया अर्थी प्रयोजनवान्
। इदं वचनद्वयं स्वभार्याविषयकान्तराशयेन प्रयुक्तम् । अनुरूपश्च
तेभर्तेत्यत्र अभर्तेति च्छेदेनान्तराशयः । रूपस्यास्य कुत्सितस्य
रूपस्येत्यर्थः  ॥  ३।१८।४  ॥   

  

एनं भज विशालाक्षि भर्तारं भ्रातरं मम ।  

असपत्ना वरारोहे मेरुमर्कप्रभा यथा  ॥  ३।१८।५  ॥   

इति रामेण सा प्रोक्ता राक्षसी काममोहिता ।  

विसृज्य रामं सहसा ततो लक्ष्मणमब्रवीत्  ॥  ३।१८।६  ॥   

अस्य रूपस्य ते युक्ता भार्याहं वरवर्णिनी ।  

मया सह सुखं सर्वान् दण्डकान् विचरिष्यसि  ॥  ३।१८।७  ॥   

विशालाक्षी वर्तुलतया विशालाक्षीत्वमपि गम्यते । अर्कप्रभा मेरुं यथा भजति
तथेत्यन्वयः । अर्कप्रभा मेरुं प्राप्ता यथा निवर्तते तथेत्यप्यर्थः । एवं
रामो दयालुतया स्वस्मिन् काममोहेन प्राप्तायाः स्त्रियाः सहसा धिक्कारेण
दुःखं मा भूदिति परिहासकथां प्रवर्तयामास  ॥  ३।१८।५७  ॥   

  

एवमुक्तस्तु सौमित्री राक्षस्या वाक्यकोविदः ।  

ततः शूर्पनखीं स्मित्वा लक्ष्मणो युक्तमब्रवीत्  ॥  ३।१८।८  ॥   

शूर्प इव नखो यस्याः सा शूर्पनखी । सञ्ज्ञाया अविवक्षितत्वात्
"स्वाङ्गाच्चोपसर्जनादसंयोगोपधात्" इति ङीष् । असञ्ज्ञात्वादेव
"पूर्वपदात्सञ्ज्ञायामगः" इति णत्वाभावः  ॥  ३।१८।८  ॥   

  

कथं दासस्य मे दासी भार्या भवितुमिच्छसि ।  

सो ऽहमार्येण परवान् भ्रात्राकमलवर्णिनि  ॥  ३।१८।९  ॥   

दासस्य मे भार्या भूत्वा कथं दासी भवितुमिच्छसि । कस्य दासस्त्वमित्यत्राह
सो ऽहमिति । अहमार्येण ज्येष्ठेन भ्रात्रा । परवान् नाथवान्
"दूरानात्मोत्तमाः पराः" इत्यमरः । तस्य दासो ऽहमित्यर्थः ।
अकमलवर्णिनीत्यपि च्छेदः  ॥  ३।१८।९  ॥   

  

समृद्धार्थस्य सिद्धार्थामुदितामलवर्णिनी ।  

आर्यस्य त्वं विशालाक्षि भार्या भव यवीयसी  ॥  ३।१८।१०  ॥   

सिद्धार्था सिद्धनिवृत्तिः । "अर्थो ऽभिधेयरैवस्तुप्रयोजननिवृत्तिषु"
इत्यमरः । अमुदिता मलवर्णिनीत्यपि । यवीयसी कनिष्ठा हीना च  ॥  ३।१८।१०  ॥   

  

एनां विरूपामसतीं करालां निर्णतोदरीम् ।  

भार्यां वृद्धां परित्यज्य त्वामेवैष भजिष्यति  ॥  ३।१८।११  ॥   

सीतायां विद्यमानायां कथं मां परिग्रहीष्यतीत्यत्राह एनामिति ।
एतादृशावस्थां त्वामेव परित्यज्य सीतां भजिष्यतीति हार्दो ऽर्थः । असतीम्
अप्रशस्तामिति सीतापक्षे, अतो न पुरः स्फूर्तिकदोषः । करालां दन्तुराम् ।
निर्णतं निरतिशयम् उदरं यस्यास्ताम्  ॥  ३।१८।११  ॥   

  

को हि रूपमिदं श्रेष्ठं सन्त्यज्य वरवर्णिनि ।  

मानुषीषु वरारोहे कुर्याद्भावं विचक्षणः  ॥  ३।१८।१२  ॥   

को हीति विपरीतलक्षणा  ॥  ३।१८।१२  ॥   

  

इति सा लक्ष्मणेनोक्ता कराला निर्णतोदरी ।  

मन्यते तद्वचस्तथ्यं परिहासाविचक्षणा  ॥  ३।१८।१३  ॥   

परिहासाविचक्षणा परिहासानभिज्ञा  ॥  ३।१८।१३  ॥   

  

सा रामं पर्णशालायामुपविष्टं परन्तपम् ।  

सीतया सह दुर्धर्षमब्रवीत् काममोहिता  ॥  ३।१८।१४  ॥   

पर्णशालायामित्यनेन लक्ष्मणो बहिरेव स्थित इति गम्यते  ॥  ३।१८।१४  ॥   

  

एनां विरूपामसतीं करालां निर्णतोदरीम् ।  

वृद्धां भार्यामवष्टभ्य मां न त्वं बहुमन्यसे  ॥  ३।१८।१५  ॥   

अवष्टभ्य अवलम्ब्य  ॥  ३।१८।१५  ॥   

  

अद्येमां भक्षयिष्यामि पश्यतस्तव मानुषीम् ।  

त्वया सह चरिष्यामि निस्सपत्ना यथासुखम्  ॥  ३।१८।१६  ॥   

पश्यतः तव त्वयि पश्यति । निस्सपत्ना निष्प्रतिबन्धिका  ॥  ३।१८।१६  ॥   

  

इत्युक्त्वा मृगशावाक्षीमलातसदृशेक्षणा ।  

अभ्यधावत् सुसङ्क्रुद्धा महोल्का रोहिणीमिव  ॥  ३।१८।१७  ॥   

अलातसदृशेक्षणा निर्ज्वालकाष्ठाग्नितुल्येक्षणा । उल्का निर्गतज्वाला सा
चोत्पातकालभाविनी प्रकृते विवक्षिता  ॥  ३।१८।१७  ॥   

  

तां मृत्युपाशप्रतिमामापतन्तीं महाबलः ।  

निगृह्य रामः कुपितस्ततो लक्ष्मणमब्रवीत्  ॥  ३।१८।१८  ॥   

निगह्य हुंकारेण प्रतिषिद्ध्य  ॥  ३।१८।१८  ॥   

  

क्रूरैरनार्यैः सौमित्रे परिहासः कथञ्चन ।  

न कार्यः पश्य वैदेहीं कथञ्चित् सौम्य जीवतीम्  ॥  ३।१८।१९  ॥   

अनार्यैः दुर्जनैः । कथञ्चिज्जीवतीं शूर्पणखायाः क्रौर्यमालोक्य कथञ्चित्
स्वास्थ्यमापन्नाम्  ॥  ३।१८।१९  ॥   

  

इमां विरूपामसतीमतिमत्तां महोदरीम् ।  

राक्षसीं पुरुषव्याघ्र विरूपयितुमर्हसि  ॥  ३।१८।२०  ॥   

इमामिति । पूर्वमेव विरूपां पुनर्विरूपयेति भावः ।
एतावत्पर्यन्तमपराधाभावत्तूष्णीं स्थितम्, अद्य सीताक्रमणव्याजेनेमां
विरूपयेत्यर्थः  ॥  ३।१८।२०  ॥   

  

इत्युक्तो लक्ष्मणस्तस्याः क्रुद्धो रामस्य पार्श्वतः ।  

उद्धत्य खङ्गं चिच्छेद कर्णनासं महाबलः  ॥  ३।१८।२१  ॥   

तस्याः कर्णनासमित्यन्वयः । प्राण्यङ्गत्वादेकवद्भावः । रामे बद्धभावाया
अपि शूर्पणखायास्तदीयापचारेण हानिर्जातेत्यनुसन्धेयम्  ॥  ३।१८।२१  ॥   

  

निकृत्तकर्णनासा तु विस्वरं सा विनद्य च ।  

यथागतं प्रदुद्राव घोरा शूर्पणखा वनम्  ॥  ३।१८।२२  ॥   

यथागतम् आगतमार्गमनतिक्रम्य वनं प्रदुद्रावेति सम्बन्धः  ॥  ३।१८।२२  ॥   

  

सा विरूपा महाघोरा राक्षसी शोणितोक्षिता ।  

ननाद विविधान्नादान् यथा प्रावृषि तोयदः  ॥  ३।१८।२३  ॥   

शोणितोक्षिता रक्तेन सिक्ता । नादान्ननाद नादान् चकारेत्यर्थः । ओदनपाकं
पचतीतिवत् । प्रावृषि वर्षकाले  ॥  ३।१८।२३  ॥   

  

सा विक्षरन्ती रुधिरं बहुधा घोरदर्शना ।  

प्रगृह्य बाहू गर्जन्ती प्रविवेश महावनम्  ॥  ३।१८।२४  ॥   

विक्षरन्ती स्रवन्ती । रुधिरं रक्तम् । प्रगृह्य उद्यम्य  ॥  ३।१८।२४  ॥   

  

ततस्तु सा राक्षससङ्घसंवृतं खरं जनस्थानगतं विरूपिता ।  

उपेत्य तं भ्रातरमुग्रदर्शनं पपात भूमौ गगनाद्यथा ऽशनिः  ॥  ३।१८।२५  ॥   

तं रामवध्यत्वेन प्रसिद्धम् । यथा ऽशनिः अशनिरिव गगनात् भूमौ पपात ।
३।१८।२५  ॥   

  

ततः सभार्यं भयमोहमूर्च्छिता सलक्ष्मणं राघवमागतं वनम् ।  

विरूपणं चात्मनि शोणितोक्षिता शशंस सर्वं भगिनी खरस्य सा  ॥  ३।१८।२६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे अष्टादशः
सर्गः  ॥  १८  ॥   

  

उत्तरसर्गार्थमेकेन सङ्गृह्णाति ततः सभार्यमिति । भयजो मोहोभयमोहः
निस्सञ्ज्ञता तेन मूर्च्छिता व्याप्ता । राघवं वनमागतं शशंस आत्मविरूपाणं च
सर्वं शशंस, समूलं शशंसेत्यर्थः । खरस्य भगिनी
सपत्नीमातृपुत्रत्वान्मातृष्वसेयत्वाच्चेति पूर्वमुपपादितम्  ॥  ३।१८।२६
 ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने अष्टादशः सर्गः  ॥  १८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/03-raxo-hatyA/018_shUrpaNakhAshAsanam.md">
<details><summary><h3>शिरोमणी ...{Loading}...</h3></summary>



रामोक्तिं वर्णयन्नाह--तामिति । कामपाशावपाशितां कामरूपपाशबद्धां तां
सूर्पणखां स्वेच्छया स्वाधीनया श्लक्ष्णया मनोरमया वाचा स्मितपूर्वं यथा
स्यात्तथा ऽब्रवीत् माङ्गलिकवचनमुच्चारयामास ऽस्वच्छयाऽ इति पाठान्तरम्  ॥ 
३।१८।१  ॥   

  

तद्वचनाकारमाह--कृतेति । हे भवति अहं कृतदारः कृताः स्वीकृता दाराः येन सो
ऽस्मि । नन्वियं तु मया भक्ष्यते इत्यत आह--इयं भार्या मे दयिता अतिप्रिया
एतेन न भक्षणीयेति सूचितम् । ननु मया सह इयमपि तिष्ठतु इत्यत
आह--त्वद्विधानां नारीणां सपत्नता शत्रुत्वं सुदुःखावहा, एतेन सहस्थित्या
शत्रुत्वं भवितैवेति सूचितम्  ॥  ३।१८।२  ॥   

  

ननु मम का गतिरित्यत आह--अनुज इति । शीलवान् प्रशस्तशीलः प्रियदर्शनः
प्रीत्युत्पादकदर्शनवान् श्रीमान् सकलसंषत्तिविशिष्टः वीर्यवान्
अतिपराक्रमवान् तरुण एष मे अनुजो भ्राता लक्ष्मणः अकृतदारः न कृताः वने
स्वीकृताः दाराः येन सः अत एव अपूर्वी पूर्वभार्याभाववान् अत एव भार्यया
अर्थी प्रयोजनवान् च यदि भविष्यति तदा अस्य रूपस्य अनुरूपो भर्ता भविष्यति,
भविष्यतीत्यावर्तते  ॥  ३।१८।३४  ॥   

  

एनमिति । हे विशालाक्षि हे वरारोहे एनं मे भ्रातरं मेरुकर्मप्रभा इव
असपत्ना सपत्नरहिता सती भर्तारं भज कुरु  ॥  ३।१८।५  ॥   

  

इतीति । इति रामेण प्रोक्ता काममोहिता राक्षसी रामं विसृज्य त्यक्त्वा
लक्ष्मणमब्रवीत्  ॥  ३।१८।६  ॥   

  

तद्वचनाकारमाह--अस्येति । वरवर्णिनी मनोहरवर्णविशिष्टा अहं अस्य ते रूपस्य
युक्ता योग्या अस्मीति शेषः, अतः मया सह सर्वान्दण्डकान् सुखं विचरिष्यसि
 ॥  ३।१८।७  ॥   

  

एवमिति । राक्षस्या एवमुक्तः वाक्यकोविदः सौमित्रिः स्मित्वा संस्मित्य
शूर्पनखीमब्रवीत् । शूर्पनखीमित्यत्र शुद्धयौगिकत्वस्वीकारात्
णत्वाभावङीन्निषेधाभावौ  ॥  ३।१८।८  ॥   

  

तद्वचनाकारमाह--कथमिति । हे कमलवर्णिनि दासस्य मे दासी भार्या भवितुं त्वं
कथमिच्छसि । ननु कथं दासत्वं त्वयीत्यत आहआर्येणज्येष्ठेन भ्रात्रा
हेतुभूतेन अहं परवान् परवशो ऽस्मि  ॥  ३।१८।९  ॥   

  

ननु मया किं कर्तव्यमित्यत आह--समिति । समृद्धार्थंस्य सकलैश्वर्यसंपन्नस्य
आर्यस्य यवीयसी कनिष्ठा भार्या सिद्धार्था मुदिता सती त्वं भव  ॥  ३।१८।१०
 ॥   

  

एतामिति । वृद्धां चिरकालं सेवितामेतां भार्यां परित्यज्य त्वामेव भजिष्यति
। अत्रासंभवाद्विपरीतलक्षणा बोध्या, त्वद्बुद्ध्येति शेषो वा  ॥  ३।१८।११
 ॥   

  

क इति । इदं श्रेष्ठं रूपं संत्यज्य मानुषीपु स्त्रीषु को विचक्षणः भावं
प्रेमाणं कुर्यात्  ॥  ३।१८।१२  ॥   

  

इतीति । इति लक्ष्मणेनोक्ता परिहासाविचक्षणा परिहासविषयकनैपुण्याभाववती सा
शूर्पणखा एतल्लक्ष्मणोक्तपरिहासबोधकं वचनं सत्यं मन्यते अमन्यत  ॥  ३।१८।१३
 ॥   

  

सेति । सा लक्ष्मणेन प्रत्युक्ता शूर्पणखा सीतया सह उपविष्टं दुर्धर्षं
राममब्रवीत्  ॥  ३।१८।१४  ॥   

  

तद्वचनाकारमाह--इमामिति । इमां भार्यामवष्टभ्य आश्रित्य मां त्वं न बहु
मन्यसे अतः तव पश्यतः मानुषीमिमां भक्षयिष्यामि, अनन्तरं निःसपत्ना
सपत्नरहिता अहं त्वया सह चरिष्यामि । श्लोकद्वयमेकान्वयि  ॥  ३।१८।१५१६  ॥   

  

इतीति । अलातसदृशेक्षणा अलातचक्रसदृशनेत्रा सुसंक्रुद्धा शूर्पणखा इति वचः
उक्त्वा मृगशावाक्षीं मृगबालनेत्रसदृशनेत्रां सीतां महोल्का
पतितोत्पातविशेषः । रोहिणीमिव अभ्यगच्छत्  ॥  ३।१८।१७  ॥   

  

तामिति । मृत्युपाशप्रतिमां मृत्युपाशसदृशीम् आपतन्तीं तां शूर्पणखां
महाबलो रामः प्रगृह्य लक्ष्मणमब्रवीत्  ॥  ३।१८।१८  ॥   

  

तद्वचनाकारमाह--क्रूरैरिति । अनार्यैः क्षुद्रैः सह परिहासः कथंचन न कार्यः
कथंचिज्जीवतीं वैदेहीं पश्य  ॥  ३।१८।१९  ॥   

  

इमामिति । मत्तामिमां राक्षसीं विरूपयितुं विरूपां कर्तुमर्हसि, एतेन
विरूपकरणहेतुकशोकप्राप्त्या काममदध्वंसो भविष्यतीति सूचितम्  ॥  ३।१८।२०
 ॥   

  

इतीति । इत्युक्तो लक्ष्मणः खड्गमसिमुद्धृत्य अस्या राक्षस्याः कर्णनासे
रामस्य पश्यतः चिच्छेद  ॥  ३।१८।२१  ॥   

  

निकृत्तेति । निकृत्तं छिन्नं कर्णनासं यस्याः सा शूर्पणखा तु विस्वरं यथा
स्यात्तथा विनद्य यथागतं प्रदुद्राव पलायां चक्रे  ॥  ३।१८।२२  ॥   

  

प्रद्रवप्रकारमाह--सेति । शोणितोक्षिता रुधिरसिक्ता महाघोरा राक्षसी सा
शूर्पणखा प्रावृषि तोयदो मेघ इव विविधान्नादान् ननाद  ॥  ३।१८।२३  ॥   

  

सेति । रुधिरं बहुधा विक्षरन्ती विकिरन्ती बाहू प्रगृह्य गर्जन्ती
घोरदर्शना सा शूर्पणखा महावनं प्रविवेशा  ॥  ३।१८।२४  ॥   

  

तत इति । राक्षससंघैः राक्षसानां समूहैः संवृतं संयुक्तं जनस्थानगतं
जनस्थाने रावणेन नियोजितम् उग्रतेजसं भ्रातरं खरमुपेत्य विरूपिता
कर्णनासच्छेदेन विरूपं प्रापिता शूर्पणखा गगनात् अशनिर्वज्र इव भूमौ पपात
 ॥  ३।१८।२५  ॥   

  

तत इति । ततः भूमिपातानन्तरं भयमोहमूर्च्छिता भयमोहेन भयहेतुकाविवेकेन
मूर्छिता व्याप्ता शोणितोक्षिता रुधिरसिक्ता खरस्य भगिनी सा शूर्पणखा
सभार्यं सलक्ष्मणं राघवं रामं वनमागतं प्राप्तमुक्त्वा आत्मनि विरूपणं
सर्वं वृत्तान्तं च शशंस  ॥  ३।१८।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे ऽष्टादशः
सर्गः  ॥  ३।१८  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/03-raxo-hatyA/018_shUrpaNakhAshAsanam.md">
<details><summary><h3>तिलकम् ...{Loading}...</h3></summary>



तामिति । कामपाशेनावपाशितां सञ्जातपाशबन्धाम् । "स्वेच्छाया" इति पाठे
परिहासविनोदेनेत्यर्थः । अत एव स्मितपूर्वमिति तीर्थः । "स्वच्छन्दाम्" इति
पाठो युक्तः । स्वेच्छाचारिणीमित्यर्थः  ॥  ३।१८।१  ॥   

  

कृतदार ऊढभार्यः भवतीति संबुद्धिः । इयं भार्या मम दयिता संनिहिता चेति
शेषः । ससपत्नता सशत्रुता पत्युर्भार्यान्तरं हि भार्यान्तरस्य शत्रुभूतं
भवति, सपत्नीसाहित्यमिति वार्थः । अगुणवचनत्वे ऽप्यार्षः पुंवद्भावः ।
सपत्नीशब्दश्च सपत्नप्रकृतिको ऽपि भर्तुद्वितीयभार्यायामेव रूढ इति ध्येयम्
 ॥  ३।१८।२  ॥   

  

अकृतदारो ऽकृतपरदारपरिग्रह इति, धातूनामनेकार्थत्वादसंनिहितदार इति वा
हृदिस्थो ऽर्थः । नहि रामो मिथ्या ब्रूते । परिहासादौ मिथ्याभाषणेन दोष
इत्यनेन सूच्यते इति वयम् । एवमुत्तरत्रापि  ॥  ३।१८।३  ॥   

  

अपूर्वी इतः प्राग्भार्यासुखानभिज्ञः, अत एव भार्ययार्थी प्रयोजनवान् ।
आन्तराशयस्तु इतः पूर्वं परभार्यासुखानभिज्ञो भार्ययार्थी स्वाभार्यार्थीति
अस्य ते रूपस्यायमनुरूपो भविष्यति यद्यङ्गीकरिष्यतीति शेषः  ॥  ३।१८।४  ॥   

  

भर्तारमेनं भजेत्यन्वयः । भर्तृत्वेन सेवस्वेति यावत् । असपत्ना
सांप्रतमिति शेषः । अर्कप्रभा मेरुं यथा भजति तथा एवंविधो ऽपि वादो रामस्य
स्वं प्रति काममोहतः प्राप्ताया द्राग्धिक्कारे दुःखं मा भूदित्याहुः  ॥ 
३।१८।५७  ॥   

  

शूर्पनखीमिति शुद्धयौगिकम्  ॥  ३।१८।८  ॥   

  

दासस्य मे भार्या भूत्वा कथं दासी भवितुमिच्छसीति योजना । परवान्पराधीनः ।
कमलवर्णिनी रक्तकमलसदृशवर्णवती  ॥  ३।१८।९,१०  ॥   

  

एतामिति । परमार्थस्तु विशिष्टरूपां विरूपां त्रैलोक्यसुन्दरीम् । असतीं न
विद्यते ऽन्या सती यस्यास्ताम् करालामवयवसंनिवेशैर्युक्तैर्निम्नोन्नताम्
निर्णतोदरीं तनुमध्याम् । अर्थान्तरमपि प्रागुक्तरीत्या द्रष्टव्यम् ।
वृद्धां ज्ञानवृद्धाम्, अनादिं च  ॥  ३।१८।११,१२  ॥   

  

कराला दारुणा । परिहासाविचक्षणा तत्तद्वाक्ये परिहासत्वज्ञानरहिता  ॥ 
३।१८।१३१५  ॥   

  

पश्यतस्तव पश्यन्तं त्वामनादृत्य  ॥  ३।१८।१६,१७  ॥   

  

निगृह्य वाचेति शेषः  ॥  ३।१८।१८  ॥   

  

अनार्यैः परिहासो न कथमपि कार्यं इत्यत्रानुभवं प्रमाणयति पश्य वैदेहीं
भक्षयितुमुद्युक्ता अस्मत्कृतपरिहासदोषादिति शेषः । इदं
परिहासेनाप्यनृतवचनं सत्यनिष्ठस्य रामस्य सर्वानर्थमूलं मूलाविद्यायां
मायायां बीजावेशमूलं चेति कतकः । हे सौम्य
कथंचिज्जीवतीमेवेत्युत्तरश्लोकान्वयि  ॥  ३।१८।१९  ॥   

  

इमां स्वतो विरूपां विरूपय । पार्श्वस्थित इति शेषः  ॥  ३।१८।२०  ॥   

  

कर्णनासे इत्यार्षत्वादेकवत्त्वाभावः  ॥  ३।१८।२१,२२  ॥   

  

विविधान्नादान्ननाद चकारेत्यर्थः  ॥  ३।१८।२३  ॥   

  

प्रगृह्योद्यम्य  ॥  ३।१८।२४  ॥   

  

अशनिरिव गगनाद्भूमौ पपात  ॥  ३।१८।२५  ॥   

  

अथास्याः खरं प्रति स्ववृत्तान्तकथनं कविः संक्षिप्याह तत इति ।
भयजनितमोहेन विसंज्ञतया मूर्छिता व्याप्ता राघवं वनमागतं शशंस, आत्मविरूपणं
च शशंस । अत्रेदं बोध्यम् दशवर्षगमनोत्तरं पुनः सुतीक्ष्णाश्रमगमनं रामस्य
। तत्र च वर्षाकालापगमपर्यन्तं स्थित्वा किंचिच्छिष्टे एकादशे
ऽगस्त्याश्रमगमनम् । ततो वर्षाकालारम्भे पञ्चवट्यां वासः "मयूरनादिता
रम्या" इति तत्रोक्तेः । एवं वसतस्तस्य शरद्व्यपाये हेमन्तर्तुः प्रविष्ट
इत्युक्तेरत्र द्वादशवर्षपूर्तिः "पञ्चमे पञ्चमे वर्षे द्वौ द्वावधिकमासकौ"
इत्युक्तेर्मार्गशुक्लैकादश्यां त्रयोदशारम्भः । अत एव पाद्मा उक्तम्  

"तत्र तु द्वादशाब्दानि रामस्य अतिचक्रमुः । कस्मिंश्चिदथ काले तु राक्षसी
कामरूपिणी । तत्र शूर्पणखा भेजे राघवं रावणानुजा  ॥ " इति केचित् । अन्ये
तु-- त्रयोदशे किंचिदवशिष्टे शूर्पणखागमनम्, ततो माधे सीताहरणमित्याहुः ।
भारते युधिष्ठिरवनवासस्याधिकमासं गृहीत्वार्वागेव समाप्तेः । "पञ्चमे
पञ्चमे वर्षे द्वौ मासावुपजायतः । एषामभ्यधिका मासाः पञ्च च द्वादश क्षपाः
। त्रयोदशानां वर्षाणामिति मे वर्तते मतिः" इति
भीष्मेणोक्तत्वात्तद्रीत्यात्रापि तथैवोचितमिति पूर्वव्याख्यैव युक्तेति मम
भाति । यत्तु "तत्र त्रयोदशाब्दानि रामस्य अतिचक्रमुः" इति पाद्मे पाठः
क्वचित्, तत्रापि प्रवेशमात्रेण तदतिक्रमव्यवहारः । यथान्ये तु
वादिनामर्धावस्थितौ तद्व्यवहार इति बोध्यम् । प्रचुरस्तु "द्वादशाब्दानि"
इत्येव पाठः  ॥   

३।१८।२६  ॥   

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे ऽष्टादशः सर्गः  ॥  ३।१८  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/03-raxo-hatyA/018_shUrpaNakhAshAsanam.md">
<details><summary><h3>द्राविडपाठः ...{Loading}...</h3></summary>


ततः शूर्पणखां रामः कामपाशावपाशिताम्।  
स्वच्छया श्लक्ष्णया वाचा स्मितपूर्वमथाब्रवीत् ॥ 3.18.1 ॥   
कृतदारोऽस्मि भवति भार्येयं दयिता मम।  
त्वद्विधानां तु नारीणां सुदुःखा ससपत्नता ॥ 3.18.2 ॥   
अनुजस्त्वेष मे भ्राता शीलवान् प्रियदर्शनः।  
श्रीमानाकृतदारश्च लक्ष्मणो नाम वीर्यवान् ॥ 3.18.3 ॥   
अपूर्वी भार्यया चार्थी तरुणः प्रियदर्शनः।  
अनुरूपश्च तेभर्ता रूपस्यास्य भविष्यति ॥ 3.18.4 ॥   
एनं भज विशालाक्षि भर्तारं भ्रातरं मम।  
असपत्ना वरारोहे मेरुमर्कप्रभा यथा ॥ 3.18.5 ॥   
इति रामेण सा प्रोक्ता राक्षसी काममोहिता।  
विसृज्य रामं सहसा ततो लक्ष्मणमब्रवीत् ॥ 3.18.6 ॥   
अस्य रूपस्य ते युक्ता भार्याहं वरवर्णिनी।  
मया सह सुखं सर्वान् दण्डकान् विचरिष्यसि ॥ 3.18.7 ॥   
एवमुक्तस्तु सौमित्री राक्षस्या वाक्यकोविदः।  
ततः शूर्पनखीं स्मित्वा लक्ष्मणो युक्तमब्रवीत् ॥ 3.18.8 ॥   
कथं दासस्य मे दासी भार्या भवितुमिच्छसि।  
सोऽहमार्येण परवान् भ्रात्राकमलवर्णिनि ॥ 3.18.9 ॥   
समृद्धार्थस्य सिद्धार्थामुदितामलवर्णिनी।  
आर्यस्य त्वं विशालाक्षि भार्या भव यवीयसी ॥ 3.18.10 ॥   
एनां विरूपामसतीं करालां निर्णतोदरीम्।  
भार्यां वृद्धां परित्यज्य त्वामेवैष भजिष्यति ॥ 3.18.11 ॥   
को हि रूपमिदं श्रेष्ठं सन्त्यज्य वरवर्णिनि।  
मानुषीषु वरारोहे कुर्याद्भावं विचक्षणः ॥ 3.18.12 ॥   
इति सा लक्ष्मणेनोक्ता कराला निर्णतोदरी।  
मन्यते तद्वचस्तथ्यं परिहासाविचक्षणा ॥ 3.18.13 ॥   
सा रामं पर्णशालायामुपविष्टं परन्तपम्।  
सीतया सह दुर्धर्षमब्रवीत् काममोहिता ॥ 3.18.14 ॥   
एनां विरूपामसतीं करालां निर्णतोदरीम्।  
वृद्धां भार्यामवष्टभ्य मां न त्वं बहुमन्यसे ॥ 3.18.15 ॥   
अद्येमां भक्षयिष्यामि पश्यतस्तव मानुषीम्।  
त्वया सह चरिष्यामि निस्सपत्ना यथासुखम् ॥ 3.18.16 ॥   
इत्युक्त्वा मृगशावाक्षीमलातसदृशेक्षणा।  
अभ्यधावत् सुसङ्क्रुद्धा महोल्का रोहिणीमिव ॥ 3.18.17 ॥   
तां मृत्युपाशप्रतिमामापतन्तीं महाबलः।  
निगृह्य रामः कुपितस्ततो लक्ष्मणमब्रवीत् ॥ 3.18.18 ॥   
क्रूरैरनार्यैः सौमित्रे परिहासः कथञ्चन।  
न कार्यः पश्य वैदेहीं कथञ्चित् सौम्य जीवतीम् ॥ 3.18.19 ॥   
इमां विरूपामसतीमतिमत्तां महोदरीम्।  
राक्षसीं पुरुषव्याघ्र विरूपयितुमर्हसि ॥ 3.18.20 ॥   
इत्युक्तो लक्ष्मणस्तस्याः क्रुद्धो रामस्य पार्श्वतः।  
उद्धत्य खङ्गं चिच्छेद कर्णनासं महाबलः ॥ 3.18.21 ॥   
निकृत्तकर्णनासा तु विस्वरं सा विनद्य च।  
यथागतं प्रदुद्राव घोरा शूर्पणखा वनम् ॥ 3.18.22 ॥   
सा विरूपा महाघोरा राक्षसी शोणितोक्षिता।  
ननाद विविधान्नादान् यथा प्रावृषि तोयदः ॥ 3.18.23 ॥   
सा विक्षरन्ती रुधिरं बहुधा घोरदर्शना।  
प्रगृह्य बाहू गर्जन्ती प्रविवेश महावनम् ॥ 3.18.24 ॥   
ततस्तु सा राक्षससङ्घसंवृतं खरं जनस्थानगतं विरूपिता।  
उपेत्य तं भ्रातरमुग्रदर्शनं पपात भूमौ गगनाद्यथाऽशनिः ॥ 3.18.25 ॥   
ततः सभार्यं भयमोहमूर्च्छिता सलक्ष्मणं राघवमागतं वनम्।  
विरूपणं चात्मनि शोणितोक्षिता शशंस सर्वं भगिनी खरस्य सा ॥ 3.18.26 ॥   

</details>
</div>
