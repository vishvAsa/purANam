+++
title = "००१ ऋषीणाम् अभयप्रार्थनम्"
title_english = "001 Entering Dandaka Forest"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-001-Rusheenam_Abhaya_Prathanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/01-virAdha-vadhaH/001_RShINAm_abhayaprArthanam.md">
<details><summary><h3>IITK ...{Loading}...</h3></summary>

Rama, Sita and Lakshmana enter the Dandaka forest -- Sages at Dandaka
offer prayers and welcome Sri Rama.



#### श्लोकः
##### मूलम्
प्रविश्य तु महारण्यं दण्डकारण्यमात्मवान्।  
ददर्श रामो दुर्धर्षस्तापसाश्रममण्डलम्॥3.1.1॥

##### शब्दार्थः
आत्मवान् selfpossessed, दुर्धर्षः invincible रामः Rama, महारण्यम् great forest, दण्डकारण्यम् Dandaka forest, प्रविश्य having entered, तापसाश्रममण्डलम् multitude of hermitages of the ascetics, ददर्श saw.

##### आङ्ग्लानुवादः
The invincible and selfpossessed Rama entered the great forest of Dandaka and saw there a multitude of hermitages of the ascetics.



#### श्लोकः
##### मूलम्
कुशचीरपरिक्षिप्तं ब्राह्म्या लक्ष्म्या समावृतम्।  
यथा प्रदीप्तं दुर्दर्शं गगने सूर्यमण्डलम्॥3.1.2॥

##### शब्दार्थः
कुशचीरपरिक्षिप्तम्  ceremonial robes(made) of kusa grass spread all over ब्राह्म्या of the brahmanas, लक्ष्म्या of auspicious appearance, समावृतम् surrounded, गगने in the sky, प्रदीप्तम् glowing, सूर्यमण्डलं यथा like the orb of the Sun, दुर्दर्शम् difficult to gaze.

##### आङ्ग्लानुवादः
They (the hermitages) were strewn all over with kusa grass and robes by bark with auspicious sacrificial materials around and hence dazzling like the orb of the sun in the sky difficult to gaze.



#### श्लोकः
##### मूलम्
शरण्यं सर्वभूतानां सुसम्मृष्टाजिरं सदा।  
मृगैर्बहुभिराकीर्णं पक्षिसङ्घैस्समावृतम्॥3.1.3॥

##### शब्दार्थः
सर्वभूतानाम् for all beings, शरण्यम्  shelter, सदा always, सुसम्मृष्टाजिरं the courtyard being wellcleaned, wetted and decorated, बहुभिः by many, मृगैः by antelopes, आकीर्णम् filled all over, पक्षिसङ्घै by flocks of birds, समावृतम् filled with.

##### आङ्ग्लानुवादः
The courtyards (of the hermitages) were cleanswept, sprinkled with water and decorated. They provided shelter to all kinds of creatures and were filled all over with  flocks of birds and antelopes.



#### श्लोकः
##### मूलम्
पूजितं च प्रनृत्तं च नित्यमप्सरसां गणैः।  
विशालैरग्निशरणैः स्रुग्भाण्डैरजिनैः कुशैः॥3.1.4॥  
समिद्भिस्तोयकलशैः फलमूलैश्च शोभितम्।  
आरण्यैश्च महावृक्षैः पुण्यैस्स्वादुफलैर्वृतम्॥3.1.5॥

##### शब्दार्थः
अप्सरसाम्  by celestial damsels, गणैः by groups, पूजितं च glorified, प्रनृत्तं च and offered dances as service, विशालैः with vast, अग्निशरणैः with fire sanctuaries स्रुग्भाण्डैः with wooden ladles for offering ghee अजिनैः with deerskins, कुशैः with kusa grass, समिद्भिः with faggots (specially offered to fire in sacrificial ceremonies), तोयकलशैः pots filled with water, फलमूलैश्च with fruits and roots, शोभितम् adorned, आरण्यैः produced in forests, पुण्यैः sacred ones, स्वादुफलैः by sweet fruits, महावृक्षैः with huge trees, उपशोभितम् looking delightful all over.

##### आङ्ग्लानुवादः
The hermitages looked glorified with dances by celestial damsels. They were  adorned with vast fire sanctuaries, ladles for sacrificial ceremonies, deerskins and kusa grass faggots for pots of water, roots and fruits. They looked delightful with huge sacred trees of the forest laden with sweet fruits.



#### श्लोकः
##### मूलम्
बलिहोमार्चितं पुण्यं ब्रह्मघोषनिनादितम्।  
पुष्पैश्चान्यैः परिक्षिप्तं पद्मिन्या च सपद्मया॥3.1.6॥  
फलमूलाशनैर्दान्तैश्चीरकृष्णाजिनाम्बरैः।  
सूर्यवैश्वानराभैश्च पुराणैर्मुनिभिर्वुतम्॥3.1.7॥

##### शब्दार्थः
बलिहोमार्चितम् worshipped with various offerings and sacrifices, पुण्यम् sacred, ब्रह्मघोषनिनादितम् reverberating with chanting of the Vedas,अन्यैः पुष्पैः by other flowers, परिक्षिप्तम् scattered here and there, पद्मिन्या by a lotuspond, सपद्मया filled with lotuses, फलमूलाशनैः by those living on fruits and roots, दान्तैः selfrestrained ones, चीरकृष्णाजिनाम्बरैः wearing bark garments and skins of black antelopes, सूर्यवैश्वानराभैश्च glowing like the Sun or the fire, पुराणैः by the aged, मुनिभिः by the sages, वृतम् surrounded by.

##### आङ्ग्लानुवादः
The hermitages where various sacrificial offerings were made reverberated with Vedic chantings. Flowers were scattered all over. There was a lotuspond with lotuses. There were aged, selfrestrained sages glowing like the Sun or the fire, living on fruits and roots, clothed in bark and dark  deerskin.



#### श्लोकः
##### मूलम्
पुण्यैश्च नियताहारैः शोभितं परमर्षिभिः।  
तद्ब्रह्मभवनप्रख्यं ब्रह्मघोषनिनादितम्॥3.1.8॥

##### शब्दार्थः
पुण्यैः by holy people, नियताहारैः  with regulated diet, परमर्षिभिः by great sages, शोभितम् shining, ब्रह्मघोषनिनादितम् echoing with the chanting of the Vedas, ब्रह्मभवनप्रख्यम्  resembling the abode of Brahma, तत् that (hermitage).

##### आङ्ग्लानुवादः
The hermitages echoing with  the sounds of Vedic recitations and resembling the very abode of Brahma were adorned with great, holy sages living on regulated diet.



#### श्लोकः
##### मूलम्
ब्रह्मविद्भिर्महाभागैर्ब्राह्मणैरुपशोभितम्।  
तद्दृष्ट्वा राघवः श्रीमांस्तापसाश्रममण्डलम्॥3.1.9॥  
अभ्यगच्छन्महातेजा विज्यं कृत्वा महद्धनुः।

##### शब्दार्थः
ब्रह्मविद्भिः by those knowing the Supreme Spirit, महाभागैः by the venerable ones, बाह्मणैः by brahmins, उपशोभितम् was adorned, तत् that, तापसाश्रममण्डलम् groups of hermitages of the sages, दृष्ट्वा after seeing, श्रीमान्  illustrious, महातेजाः a man of great lustre, राघवः Rama, महत् great, धनुः bow, विज्यम् with loosened string, कृत्वा doing, अभ्यगच्छत् went forward.

##### आङ्ग्लानुवादः
The illustrious, effulgent Rama saw groups of hermitages adorned with venerable brahmins, with knowledge of the Supreme Spirit. On seeing them he loosened the string of his great bow and went forward.



#### श्लोकः
##### मूलम्
दिव्यज्ञानोपपन्नास्ते रामं दृष्ट्वा महर्षयः॥3.1.10॥  
अभ्यगच्छन्स्तदा प्रीता वैदेहीं च यशस्विनीम्।

##### शब्दार्थः
दिव्यज्ञानोपपन्नाः richly endowed with divine knowledge, ते महर्षयः those great sages, रामं Rama, यशस्विनीम् highly reputed, वैदेहीं च Sita too, दृष्ट्वा on seeing, प्रीताः pleased, तदा then, अभ्यगच्छन् went towards.

##### आङ्ग्लानुवादः
On seeing Rama with illustrious Sita, the great sages, richly endowed with divine knowledge, went forward to greet him.



#### श्लोकः
##### मूलम्
ते तं सोममिवोद्यन्तं दृष्ट्वा वै धर्मचारिणम्॥3.1.11॥  
लक्ष्मणं चैव दृष्ट्वा तु वैदेहीं च यशस्विनीम्।  
मङ्गलानि प्रयुञ्जानाः प्रत्यगृह्णन्दृढव्रताः॥3.1.12॥

##### शब्दार्थः
दृढव्रताः steadfast in vows, ते they, उद्यन्तम् rising, सोममिव like the Moon, धर्मचारिणम् follower of  righteous path, दृष्ट्वा तु on seeing, लक्ष्मणं चैव Lakshmana too, यशस्विनीम् famed, वैदेहीं च Sita also, दृष्ट्वा तु seeing, मङ्गलानि words of benediction, प्रयुञ्जानाः uttering, प्रत्यगृह्णन् went towards and received them.

##### आङ्ग्लानुवादः
The sages, steadfast in their vows, saw Rama who was shining like the rising Moon, Lakshmana and the famed Sita went forward and received them with words of benediction.



#### श्लोकः
##### मूलम्
रूपसंहननं लक्ष्मीं सौकुमार्यं सुवेषताम्।  
ददृशुर्विस्मिताकारा रामस्य वनवासिनः॥3.1.13॥

##### शब्दार्थः
वनवासिनः (sages) living in the woods, रामस्य Rama's, रूपसंहननम् beauty of the body, लक्ष्मीम् splendour, सौकुमार्यम् tenderness, सुवेषताम् will attired, विस्मिताकाराः wonderstruck sages, ददृशुः saw.

##### आङ्ग्लानुवादः
Those sages living  in the forest were wonderstruck to see the handsome, graceful, delicate and welldressed Rama.



#### श्लोकः
##### मूलम्
वैदेहीं लक्ष्मणं रामं नेत्रैरनिमिषैरिव।  
आश्चर्यभूतान्ददृशुः सर्वे ते वनचारिणः॥3.1.14॥

##### शब्दार्थः
सर्वे all, ते वनचारिणः those forestrangers, आश्चर्यभूतान् creating wonder, वैदेहीम् Sita, लक्ष्मणं Lakshmana, चैव too, रामं Rama, अनिमिषैरिव unblinking, नेत्रैः with eyes, ददृशुः saw.

##### आङ्ग्लानुवादः
All the foresters looked at the wonderful figures of Rama, Sita and Lakshmana with unblinking eyes.



#### श्लोकः
##### मूलम्
अत्रैनं हि महाभागास् सर्वभूतहिते रताः।  
अतिथिं पर्णशालायां राघवं संन्यवेशयन्॥3.1.15॥

##### शब्दार्थः
सर्वभूतहिते in the welfare of all beings, रताः engaged, महाभागाः glorious, अत्र here, पर्णशालायाम् in a leafy hut, अतिथिम् guest, एनम् राघवम् this Rama, संन्यवेशयन् made him sit and rest.

##### आङ्ग्लानुवादः
Ever engaged in the welfare of all beings, the sages made Rama, their guest, sit in their leafy hut.



#### श्लोकः
##### मूलम्
ततो रामस्य सत्कृत्य विधिना पावकोपमाः।  
आजह्रुस्ते महाभागाः सलिलं धर्मचारिणः॥3.1.16॥

##### शब्दार्थः
ततः thereafter, पावकोपमाः comparable to fire, महाभागाः great ones, ते they, धर्मचारिणः followers of righteousness, विधिना as per tradition, सत्कृत्य after rendering due hospitality, रामस्य to Rama, सलिलम् water, आजह्रुः offered.

##### आङ्ग्लानुवादः
The great sages comparable to the firegod and followers of righteousness honoured Rama  according to tradition by offering water.



#### श्लोकः
##### मूलम्
पुष्पं मूलं फलं सर्वमाश्रमं च महात्मनः।  
निवेदयित्वा धर्मज्ञास्ते ततः प्राञ्जलयोऽब्रुवन्॥3.1.17॥

##### शब्दार्थः
धर्मज्ञाः knowers of dharma, ते they, ततः then, पुष्पम् flower, फलम् fruit, मूलं root, सर्वम् all, आश्रमं च and the hermitage, महात्मनः to the great self, निवेदयित्वा having offered, प्राञ्जलयः with folded palms, अब्रुवन् said.

##### आङ्ग्लानुवादः
The sages who were knowers of dharma saluted the noble Rama, offered fruits, roots and flowers available  at the hermitage and with folded palms said thusः



#### श्लोकः
##### मूलम्
धर्मपालो जनस्यास्य शरण्यस्त्वं महायशाः।  
पूजनीयश्च मान्यश्च राजा दण्डधरो गुरुः॥3.1.18॥

##### शब्दार्थः
राजा king, महायशाः of great fame, जनस्यास्य of the people, धर्मपालः protector of dharma, शरण्यश्च  refuge, पूजनीयश्च worthy of worship, मान्यश्च respectable, दण्डधरः chastiser of evildoers, गुरुः a respectable one.

##### आङ्ग्लानुवादः
O king of great reputation, you are the refuge of the people, a protector of dharma, a chastiser of wrongdoers, a worshipful and respectable preceptor.



#### श्लोकः
##### मूलम्
इन्द्रस्येह चतुर्भागः प्रजा रक्षति राघव।  
राजा तस्माद्वरान्भोगान्रम्यान् भुङक्तेलोकनमस्कृतः॥3.1.19॥

##### शब्दार्थः
राघव O Rama, इन्द्रस्य Indra's, इह here, चतुर्भागः fourth part, प्रजाः people, रक्षति protects, तस्मात् therefore, राजा king, नमस्कृतः obeyed, वरान् best, भोगान् pleasures, भुङक्ते enjoys.

##### आङ्ग्लानुवादः
O Rama, in this world a king is considered the fourth part of Indra as he protects the people. Therefore, he is respected and he enjoys the choicest pleasures of life.



#### श्लोकः
##### मूलम्
ते वयं भवता रक्ष्या भवद्विषयवासिनः।  
नगरस्थो वनस्थो वा त्वं नो राजा जनेश्वरः॥3.1.20॥

##### शब्दार्थः
भवद्विषयवासि residents of your domain, ते to you, वयम् we, भवता by you, रक्ष्याः deserve to be protected, नगरस्थः residing in a city, वनस्थः वा or staying in the forest, जनेश्वरः Lord of the people, त्वम् you, राजा king.

##### आङ्ग्लानुवादः
Since we are the residents of your territory we deserve to be protected by you. Whether you live in the city or in the forest, you are the lord of the people and our king.



#### श्लोकः
##### मूलम्
न्यस्तदण्डा वयं राजञ्जितक्रोधा जितेन्द्रियाः।  
रक्षणीयास्त्वया शश्वदगर्भभूतास्तपोधनाः॥3.1.21॥

##### शब्दार्थः
राजन् O king, जितक्रोधाः men who have conquered anger, जितेन्द्रियाः selfcontrolled, तपोधनाः  asceties, वयम् we, न्यस्तदण्डाः cast aside the symbol of authority, गर्भभूताः like your children, त्वया by you, शश्वत् forever, रक्षणीयाः to be protected.

##### आङ्ग्लानुवादः
O king, we have conquered our anger and have controlled our senses. We ascetics have cast aside all our authority. We are like your children and need to be protected by you forever



#### श्लोकः
##### मूलम्
एवमुक्त्वा फलैर्मूलैः पुष्पैर्वन्यैश्च राघवम्।  
अन्यैश्च विविधाहारैः सलक्ष्मणमपूजयन्॥3.1.22॥

##### शब्दार्थः
एवम् in that manner, उक्त्वा having said, सलक्ष्मणम् along with Lakshmana, राघवम् Rama, फलैः with fruits, मूलैः with roots, पुष्पैः with flowers, अन्यैश्च and by other, वन्यैः by forest produce, विविधाहारैः different kinds of food, अपूजयन् offered with reverence.

##### आङ्ग्लानुवादः
Having said so, the ascetics offered with reverence fruits, roots, flowers and other forest  products to Rama and Lakshmana.



#### श्लोकः
##### मूलम्
तथान्ये तापसास्सिद्धा रामं वैश्वानरोपमाः।  
न्यायवृत्ता यथान्यायं तर्पयामासुरीश्वरम्॥3.1.23॥

##### शब्दार्थः
तथा like that, वैश्वानरोपमाः men comparable to fire, सिद्धाः men who accomplished spiritual pursuits, अन्ये others, न्यायवृत्ताः lawabiding people, तापसाः ascetics, ईश्वरम् divine Rama (who controls every one), यथान्यायम् in a fitting manner, तर्पयामासुः pleased with their words.

##### आङ्ग्लानुवादः
The lawabiding ascetics, who were comparable to fire and who were accomplished in their penances,  pleased lord Rama in a befitting manner.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे प्रथमस्सर्गः॥  
Thus ends the first sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/01-virAdha-vadhaH/001_RShINAm_abhayaprArthanam.md">
<details><summary><h3>भूषणम् ...{Loading}...</h3></summary>



 ॥  अरण्यकाण्डः  ॥  ॥  श्लोकसहितव्याख्यानम्  ॥   

(१सर्गतः १६सर्गपर्यन्तम्)  

वात्स्यश्रीशठकोपदेशिकवरश्रीपादरेण्वञ्जनैः  

दृष्ट्या निर्मलया निरीक्ष्य बहुधा वल्मीकजन्माशयम् ।  

श्रीमत्कौशिकवंशसागरमणिर्गोविन्दराजाह्वयो  

व्याचक्षे ऽहमरण्यकाण्डमधुना पश्यन्तु निर्मत्सराः  ॥   

श्रीरामायणराजस्य दत्त्वा पीताम्बरं महत् ।  

अर्पये परया लक्ष्म्या राजन्तीं रत्नमेखलाम्  ॥   

प्रविश्य तु महारण्यं दण्डकारण्यमात्मवान् ।  

ददर्श रामो दुर्धर्षस्तापसाश्रममण्डलम्  ॥  ३।१।१  ॥   

 ॥  श्रीरङ्गेशाय नमः  ॥   

एवं पूर्वस्मिन् काण्डे जगज्जन्मादिकारणस्य वेदान्तवेद्यस्य ब्रह्मणो
निरस्तसमस्ताविद्यत्वं नित्यानन्दपरिपूर्णत्वं निखिलान्तर्यामित्वं
निरतिशयौज्जवल्यं निरुपमधर्मप्रवर्तकत्वमित्याद्यनन्तकल्याण
गुणजातमुपवर्णितम् । सम्प्रति सज्जनसंरक्षणरूपं
धर्मविशेषमभिधातुमारण्यकाण्ड आरम्भते । यद्वा पूर्वकाण्डे
पितृवचनपरिपालनरूपो धर्मः सद्भिरनुष्ठातव्य इति प्राधान्येन दर्शितम् । अथ
सज्जनसंरक्षणरूपं धर्मविशेषं प्रतिपादयितुमारण्यकाण्ड आरभ्यते
प्रविश्येत्यादि । तुशब्दः पूर्वरण्यवैलक्षण्यं द्योतयति । महारण्यम्
इतरदुरवगाहम् । दण्डकारण्यं दण्डकस्य राज्ञो ऽरण्यं शुक्रशापादरण्यभूतं
जनपदम् । प्रविश्य आत्मवान् धैर्यवान्, दुरवगाहमहागहनप्रवेशे ऽप्यजनितभयलेश
इत्यर्थः । तत्र हेतुमाह दुर्धर्ष इति । हिंस्रादिभिरप्रधृष्य इत्यर्थः ।
रामः तापसानां तपस्विनाम् । आश्रममण्डलम् आश्रमसमूहम् । "तपोवने मठे
ब्रह्मचर्यादावाश्रमो ऽस्त्रियाम्" इति बाणः । ददर्श  ॥  ३।१।१  ॥   

कुशचीरपरिक्षिप्तं ब्राह्म्या लक्ष्म्या समावृत्तम् ।  

यथा प्रदीप्तं दुर्दर्शं गगने सूर्यमण्डलम्  ॥  ३।१।२  ॥   

अभिगम्यत्वायाश्रममण्डलं वर्णयति कुशेत्यादिभिः सार्धसप्तश्लोकैः । कुशैः
यज्ञार्थमादृतैः चीरैः स्नानानन्तरमातपे परिशोषणार्थं क्षिप्तैर्वल्कलैश्च
परिक्षिप्तं व्याप्तम् । ब्रह्म वेदः तत्सम्बन्धिनी
वेदाध्ययनतदर्थानुष्ठानजन्येत्यर्थः । तया लक्ष्म्या श्रिया समावृतं
समन्तादावृतम् अत एव गगने प्रदीप्तं, गगनमध्यस्थमित्यर्थः । दुर्दर्शं
सूर्यमण्डलं यथा तथावस्थितमित्यर्थः तद्वद्रक्षोभिरभिभवनीयम् ।
उदयास्तमययोर्हि सूर्यस्य मन्देहाख्यरक्षोभिराक्रमणम् नतु मध्याह्ने  ॥ 
३।१।२  ॥   

शरण्यं सर्वभूतानां सुसंमृष्टाजिरं तथा ।  

मृगैर्बहुभिराकीर्णं पक्षिसङ्घैः समावृतम्  ॥  ३।१।३  ॥   

अत एव शरण्यं शरणार्हम् "तदर्हति" इति यत्प्रत्ययः ।
सहजवैरप्रयुक्तवध्यघातुकभावाभावेन सर्वप्राणिनां वरीणीयमित्यर्थः ।
रक्षोभ्यो भीतानां वासार्हं वा । "शरणं गृहरक्षित्रोः" इत्यमरः । सदा
सुसंमृष्टाजिरं सदा सम्यक् संमृष्टाङ्गणम् । "अङ्गणं चत्वराजिरे" इत्यमरः ।
सर्वभूतशरण्यत्वं प्रपञ्चयति मृगैरिति  ॥  ३।१।३  ॥   

पूजितं च प्रनृत्तं च नित्यमप्सरसां गणैः ।  

विशालैरग्निशरणैः स्रुग्भाण्डैरजिनैः कुशैः  ॥  ३।१।४  ॥   

प्रनृत्तं प्रकृष्टनृत्तवत् । अर्श आद्यच् । बहुव्रीहिर्वा ।
अतिरमणीयप्रदेशत्वाद्देवतासान्निध्याद्वा नर्तनम् अत एव पूजितम् ।
अग्निशरणैः अग्निहोत्रगृहैः । स्रुङ्मुखानि भाण्डानि यज्ञपात्राणि
स्रुग्भाण्डानि "स्फ्यश्च कपालानि च" इत्याद्याम्नातानि तैः । "वणिङ्मूलधने
पात्रे भाण्डम्" इति वैजयन्ती । कुशैः परिस्तरणार्थैः । कुशचीरेत्यत्र
सङ्गृहीतकुशोक्तिः  ॥  ३।१।४  ॥   

समिद्भिस्तोयकलशैः फलमूलैश्च शोभितम् ।  

आरण्यैश्च महावृक्षैः पुण्यैः स्वादुफलैर्वृतम्  ॥  ३।१।५  ॥   

अरण्ये भवैः आरण्यैः  ॥  ३।१।५  ॥   

बलिहोमार्चितं पुण्यं ब्रह्मघोषनिनादितम् ।  

पुष्पैर्वन्यैः परिक्षिप्तं पद्मिन्या च सपद्मया  ॥  ३।१।६  ॥   

बलिभिः भूतबलिप्रभृतिभिः होमैर्वैश्वदेवादिहोमैश्च अर्चितं सत्कृतम् ।
ब्रह्म घोषैर्वेदघोषैः निनादितं सञ्जातनिनादम् । पुष्पैः
देवपूजार्थमुपक्षिप्तैः । सपद्मया पद्मिन्या सरस्या  ॥  ३।१।६  ॥   

फलमूलाशनैर्दान्तश्चीरकृष्णाजिनाम्बरैः ।  

सूर्यवैश्वानराभैश्च पुराणैर्मुनिभिर्वृतम्  ॥  ३।१।७  ॥   

मुनिषु तारतम्यप्रदर्शनार्थं सूर्यवैश्वानराभेरित्युपमानद्वयम् ।
पुराणैर्वृद्धैः  ॥  ३।१।७  ॥   

पुण्यैश्च नियताहारैः शोभितं परमर्षिभिः ।  

तद्ब्रह्मभवनप्रख्यं ब्रह्मघोषनिनादितम् ।  

ब्रह्मविद्भिर्महाभागैर्ब्राह्मणैरुपशोभितम्  ॥  ३।१।८  ॥   

परमर्षिभिः उक्तमुनीनामपि पूजनीयैः । तत् प्रसिद्धं ब्रह्मभवनप्रख्यं
ब्रह्मलोकतुल्यप्रसिद्धिकम् । ब्रह्मघौषैः कर्मकालिकवेदमन्त्रघौषैः
निनादितम् । ब्रह्मविद्भिः परब्रह्मज्ञानिभिः । महाभाग्यैः । "भागो
रूपार्थके प्रोक्तो भागधेयैकदेशयोः" इति विश्वः ।  

एतादृशं तापसाश्रममण्डलं ददर्शेति पूर्वेणान्वयः  ॥  ३।१।८  ॥   

स दृष्ट्वा राघवः श्रीमान् तापसाश्रममण्डलम् ।  

अभ्यगच्छन्महातेजा विज्यं कृत्वा महद्धनुः  ॥  ३।१।९  ॥   

स इति । विज्यं विसृष्टमौर्वीकं कृत्वा
विनीतवेषप्रवेश्यत्वादाश्रमाणामाश्रममृगपक्ष्यादिभयनिवृत्त्यर्थं च
विज्यकरणम् । अभ्यगच्छत् अभिमुखीभूय गतः  ॥  ३।१।९  ॥   

दिव्यज्ञानोपपन्नास्ते रामं दृष्ट्वा महर्षयः ।  

अभ्यगच्छंस्तथा प्रीता वैदेहीं च यशस्विनीम्  ॥  ३।१।१०  ॥   

दिव्येति । दिव्यं लोकविलक्षणं ज्ञानं तेन उवपपन्ना युक्ताः,
अतीतानागतज्ञानवन्त इत्यर्थः । रामो ऽयं रावणवधार्थमवतीर्णो विष्णुः, सीता
लक्ष्मीः, लक्ष्मणश्च तदंश इति विज्ञाततदवताररहस्या इति यावत्  ॥  ३।१।१०
 ॥   

ते तं सोममिवोद्यन्तं दृष्ट्वा वै धर्मचारिणः ।  

लक्ष्मणं चैव दृष्ट्वा तु वैदेहीं च यशस्विनीम् ।  

मङ्गलानि प्रयुञ्जानाः प्रत्यगृह्णन् दृढव्रताः  ॥  ३।१।११  ॥   

ते तमित्यादिसार्धश्लोक एकान्वयः । ते त्रिकालज्ञाः । तं
राक्षसनिरासायावकतीर्णं रामम् । उद्यन्तं सोममिव स्थितम्
अन्धकारनिवर्तनप्रवृत्तं चन्द्रमिव स्थितम् । यद्वा उद्यन्तं सोममिव
प्रतिपच्चन्द्रमिवार्चनीयम् । यद्वा वनराज्यन्तःप्रादुर्भवत्तया
मेघावृतमिन्दुमिव स्थितम् । धर्मचारिणो दृष्ट्वा स्वाचर्यमाणधर्माराध्यं
साक्षात्कृत्य । यद्वा इतः पूर्वं धर्मवीर्येण पश्यन्ति सम्प्रति चक्षुषा
साक्षात्कुर्वन्तीत्यर्थः । तथा लक्ष्मणं च वैदेहीं च दृष्ट्वा मङ्गलानि
प्रयुञ्जानाः स्वापेक्षितरक्षाभ्यर्थनात् प्रागेव मङ्गलानि प्रयुञ्जानाः ।
रामस्य सौन्दर्यसौकुमार्यादिकं दृष्ट्वा रक्षोभूयिष्ठे ऽत्र वने किं
भविष्यतीति व्याकुलहृदयतया तस्मै विरोधिनिरसनवचनानि प्रयुञ्जानाः ।
दृढव्रताः अशिथिलतद्रक्ष्यत्वनियमाः सन्तः । प्रत्यगृह्णन् प्रतिगृहीतवन्तः
। प्रत्युत्थानफलप्रदानाद्युपचारमकुर्वन्नित्यर्थः  ॥  ३।१।११  ॥  रूपसंहननं
लक्ष्मीं सौकुमार्यं सुवेषताम् ।  

ददृशुर्विस्मिताकारा रामस्य वनवासिनः  ॥  ३।१।१२  ॥   

मङ्गलाशासननिमित्तं सौन्दर्यसौकुमार्यादिकमाह रुपेति । रूपस्य शरीरस्य
संहननं ऽसमः समविभक्ताङ्गःऽ इत्युक्तावयवसंस्थानविशेषम् । लक्ष्मीं
समुदायशोभाम् । सौकुमार्यं पुष्पहासतुल्यकोमलताम् । सुवेषतां
शोभनलावण्यवत्ताम् । लावण्यस्वरूपमुक्तम् "मुक्ताफलेषु
च्छायायास्तरलत्वमिवान्तरा । प्रतिभाति यदङ्गेषु लावणयं तदिहोच्यते  ॥ "
इति। विस्मितानामाकारा इवाकारा येषां ते विस्मिताकाराः,
विस्मयावेदकस्वमुखप्रसादफुल्लनेत्रत्वादियुक्ता इत्यर्थः। वनवासिनः
विकारहेतौ  

सत्यप्यविकृतचित्ता इत्यर्थः । वनवासिनो ऽपि विस्मिताकाराः सन्तः रामस्य
रूपसंहननादिकं ददृशुः । अभेदेन प्रत्ययद्योतनार्थं चकाराप्रयोगः । यद्वा
अभूषणेति भूषितवद्भासमानत्वं रूपम् । तथोक्तम् "अङ्गान्यभूषितान्येव
वलयाद्यैर्विभूषणैः । येन भूषितवद्भाति तद्रूपमिति कथ्यते  ॥  " इति ।
संहननं सौन्दर्यम् । तदप्यक्तम् "अङ्गप्रत्यङ्गकानां यः सन्निवेशो यथोचितः
। सुश्लिष्टसन्धिबन्धः स्यात्तत्सौन्दर्यमिहोच्यते  ॥ " इति। लक्ष्मीं
लावण्यम्, त़च्चोक्तं पूर्वमेव सौकुमार्यमप्युक्तमेव। सुवेषताम्
उचितशृङ्गारसम्पन्नत्वम्  ॥  ३।१।१२  ॥   

वैदेहीं लक्ष्मणं रामं नेत्रैरनिमिषैरिव ।  

आश्चर्यभूतान् ददृशुः सर्वे ते वनचारिणः  ॥  ३।१।१३  ॥   

एतं न्यायं सीतालक्ष्मणयोरप्यतिदेष्टुमाह वैदेहीमिति । सर्वे वनचारिणः ।
आश्चर्यभूतान् अदृष्टपूर्वतया आश्चर्यावहान् । वैदेहीं लक्ष्मणं रामं च
दिव्यरूपदर्शनजनितानन्दभङ्गभीरूतया विस्मयविस्फारितेक्षणतया च सर्वथा
निर्निमेषैरिव स्थितैर्नेत्रैरुपलक्षिताः सन्तः ददृशुः । अनेन पूर्वश्लोके
विस्मिताकारा इत्येतद्विवृतम्  ॥  ३।१।१३  ॥   

अत्रैनं हि महाभागाः सर्वभूतहिते रतम् ।  

अतिथिं पर्णशालायां राघवं सन्न्यवेशयन्  ॥  ३।१।१४  ॥   

अत्रेति । अत्र आश्रममण्डले । महाभागाः महाभाग्याः ऋषयः । सर्वभूतहिते रतम्
अतिथिं न्यायतः पूजार्हम् । एनं राघवं पर्णशालायां स्वस्वपर्णशालायां
सन्न्यवेशयन् स्थापयामासुः  ॥  ३।१।१४  ॥   

ततो रामस्य सत्कृत्य विधिना पावकोपमाः ।  

आजह्रुस्ते महाभागास्सलिलं धर्मचारिणः  ॥  ३।१।१५  ॥   

तत इति । रामस्य सत्कृत्येति षष्ठ्यार्षी । "न लोकाव्यायनिष्ठा" इत्यादिना
निषेधात् । सत्कृत्य सत्कारं कृत्वा, कुशलप्रश्नादिकं कृत्वेत्यर्थः ।
पावकोपमा इत्यनेन रामस्य पवित्राणां पवित्रत्वमुक्तम् । धर्मचारिण इत्यनेन
सत्कारस्य धर्माचरणफलत्वमुक्तम् । महाभागा इति सुकृतपरिपाक उच्यते । सलिलम्
अर्ध्याद्युचितम् आजह्रुः  ॥  ३।१।१५  ॥   

मूलं पुष्पं फलं वन्यमाश्रमं च महात्मनः ।  

निवेदयित्वा धर्मज्ञास्ततः प्राञ्जलयो ऽब्रुवन्  ॥  ३।१।१६  ॥   

मूलमिति । धर्मज्ञाः शेषिणि शेषवृत्तिरूपधर्मज्ञाः । प्राञ्जलयः
प्रकृष्टाञ्जलयः, मूर्ध्नि कृता़ञ्जलय इत्यर्थः । महात्मनः शेषिणो रामस्य ।
वन्यं मूलादिकमाश्रमं च निवेदयित्वा इमानि भवदीयानि यथेष्टं
विनियुङ्क्ष्वेति निवेद्य ततो ऽब्रुवन्  ॥  ३।१।१६  ॥   

धर्मपालो जनस्यास्य शरण्यस्त्वं महायशाः ।  

पूजनीयश्च मान्यश्च राजा दण्डधरो गुरुः  ॥  ३।१।१७  ॥   

धर्मपालः इति । धर्मपालः वर्णाश्रमधर्मपालकः । अस्य आर्त्तस्य मुनिजनस्य
शरण्यः शरणार्हः । पूजनीयश्च देवताबुद्ध्या अर्चनार्हः । मान्यः
राजबुद्ध्या बहुमानार्हः । मान्यत्वे हेतुः राजा दण्डधर इति । दण्डस्य
निग्रहस्य धरः कर्ता । पूजनीयत्वे हेतुर्गुरुरिति  ॥  ३।१।१७  ॥   

इन्द्रस्येह चतुर्भागः प्रजा रक्षति राघव ।  

राजा तस्माद्वरान् भोगान् भुङ्क्ते लोकनमस्कृतः  ॥  ३।१।१८  ॥   

पूज्यत्वे हेत्वन्तरमाह इन्द्रस्येहेति । इह भूस्वर्गे । इन्द्रस्य
चतुर्भागः चतुर्थांशः राजा प्रजा तस्माद्धेतोः वरान् श्रेष्ठान् भोगान्
भुङ्क्ते अनुभवति । इन्द्रस्येति लोकपालान्तराणामुपलक्षणम् ।
"अष्टाभिर्लोकपालानां मात्राभिः कल्पिततो नृपः" इति वचनात् । वस्तुतस्तु
इन्द्रशब्दो ऽयं परमात्मपरः । "इदि परमैश्वर्ये " इति धातोस्तत्रैव
मुख्यवृत्तत्वात् "इन्द्रो मायाभिः पुरुरूप ईयते" इति श्रौतप्रयोगाच्च ।
इन्द्रस्य परमात्मनः चतुर्भागः चतुर्थांशः तदवतारभूते व्यक्तिचतुष्टये
एकव्यक्तिभूतः भवान् भोगान् भुङ्क्त इत्यर्थः ।
पूर्वापरश्लोकानुगुण्याच्चायमेवार्थः, नह्यन्यस्मै ऋषयः प्रा़ञ्जलयो भवन्ति
न चाश्रमं निवेदयन्ति नापि गर्भभूतत्वं वदन्ति  ॥  ३।१।१८  ॥   

ते वयं भवता रक्ष्या भवद्विषयवासिनः ।  

नगरस्थो वनस्थो वा त्वं नो राजा जनेश्वरः  ॥  ३।१।१९  ॥   

भवता रक्ष्यत्वे त्वद्देशवासित्वमेव निष्प्रमादो हेतुः,
नोपासनादिकमित्याहुः ते वयमिति । ते वयम् आर्त्ता वयम् । भवता रक्ष्याः
आर्तरक्षणदीक्षितेन त्वाया रक्षितुमर्हाः । किमुपासनबलेनैवमुच्यते?
नेत्याहुः भवद्विषयवासिन इति । भवद्देशवासित्वमेव भवद्रक्ष्यत्वे हेतुः,
नान्यः । तत्र प्रमादादिसम्भवात् देशवासित्वे तदभावादिति भावः । भवतु तथैव
रक्षिष्यामः यदा रक्षणप्रदेशे स्थास्याम इत्यत्राहुः नगरस्थ इति । नगरस्थः
सिहासनस्थो वा । वनस्थः तद्रहितो वा । त्वं स्वतः सिद्धसर्वशक्तिकः
निरुपाधिकसर्वशेषी च त्वम् । नः अस्माकं राजा रक्षकः । तत्र हेतुमाह
जनेश्वर इति । निरुपाधिकसर्वशेषीत्यर्थः  ॥  ३।१।१९  ॥   

न्यस्तदण्डा वयं राजन् जितक्रोधा जितेन्द्रियाः ।  

रक्षितव्यास्त्वया शश्वद्गर्भभूतास्तपोधनाः  ॥  ३।१।२०  ॥   

हेतुः जितक्रोधा इति । तपोनाशभीत्या त्यक्तक्रोधा इत्यर्थः । तत्रापि हेतुः
जितेन्द्रिया इति । इन्द्रियजयेन कामाद्यभिष्वङ्गाभावात्तन्मूलक्रोधरहिता
इत्यर्थः । वस्तुतस्तु स्वसामर्थ्ये सत्यपि
स्वरूपविरोधान्नास्माभिरस्मद्रक्षणमुचितमित्याहुः । त्वया रक्षितव्या इति
अनन्यार्हशरणा इत्यर्थः । गर्भभूताः प्रजातुल्याः,  

अनेनानन्यार्हशेषत्वमुक्तम् । शश्वदिति काकाक्षिन्यायेनोभयत्राप्यन्वेति,
तेनानन्यार्हशेषत्वानन्यशरणत्वयोः स्वाभाविकत्वमुक्तम् । तथापि साधनं विना
रक्षणे ऽतिप्रसङ्गः स्यादित्यत्राहुः तपोधना इति । तपो ऽत्र
न्यासनिक्षेपापरपर्यायः । "तस्मान्न्यासमेषां तपसामतिरिक्तमाहुः" इति
श्रुतेः । प्रपत्त्येकधना वयमित्यर्थः । अस्मत्कृतां प्रपत्तिं
व्याजीकृत्यास्मान् रक्षेत्यर्थः । रक्षणमत्र मोक्षप्रापणमेव ।
खरादिभ्यस्त्राणस्य शरभङ्गाश्रमवासिभिर्वक्ष्यमाणत्वात् । इमे तु मुनयो
मोक्षैकपराः  ॥  ३।१।२०  ॥   

एवमुक्त्वा फलैर्मूलैः पुष्पैर्वन्यैश्च राघवम् ।  

अन्यैश्च विविधाहारैः सलक्ष्मणमपूजयन्  ॥  ३।१।२१  ॥   

अतस्तेषां प्रपन्नानां यथोचितकैङ्कर्यप्रवृत्तिं दर्शयति एवमित्यादि । ऋषयः
एवमुक्त्वासलक्ष्मणं राघवं वन्यैः पुष्पैः फलादिभिश्चापूजयन् ।
राघवमित्यनेन सीतापूजनमप्यर्थसिद्धम् । मिथुनशेषित्वस्यैव स्वरूपत्वात्
प्रभाप्रभावन्न्यायेन तयोरपृथग्भावात् । अन्यैः सङ्कल्पसिद्धैः ।
विविधाहारैः मृष्टान्नादिभिः  ॥  ३।१।२१  ॥   

तथान्ये तापसाः सिद्धा रामं वैश्वानरोपमाः ।  

न्यायवृत्ता यथान्यायं तर्पयामासुरीश्वरम्  ॥  ३।१।२२  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे प्रथमः
सर्गः  ॥  १  ॥   

तथान्य इति । सिद्धाः सिद्धसाधननिष्ठाः । न्यायवृत्ताः
न्यायानुगुणव्यापाराः, स्वरूपानुरूपकैङ्कर्यवृत्तय इत्यर्थः ।
वैश्वानरोपमाः अस्पृष्टविरोधिनः स्वरूपविरुद्धनिषिद्धकाम्यकर्मान्तरत्यागिन
इत्यर्थः । अन्ये पूर्वेभ्यो विलक्षणाः । तापसाः कायिककैङ्कर्याशक्ता
इत्यर्थः । ईश्वरं परमशेषिणं रामं यथान्यायं यथोचितं
स्तुतिप्रणामादिभिस्तर्पयामासुरित्यर्थः  ॥  ३।१।२२  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने प्रथमः सर्गः  ॥  १  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/01-virAdha-vadhaH/001_RShINAm_abhayaprArthanam.md">
<details><summary><h3>शिरोमणी ...{Loading}...</h3></summary>



रामायणशिरोमणिः ।  

सदा सीतारामं परममभिरामं श्रुतिदृशां  

मुनीनां संसेव्यं विविधवनवासैकमनसम् ।  

नमामः सौमित्रिं रघुपतिपदाब्जैकनिरतं  

प्रयागं तीर्थानां नृपतिमभिवन्दे ऽतिशरणम्  ॥  १ ॥   

  

हनूमन्तं वन्दे सकलसुखवन्तं सुरनुतं  

सदा संखेलन्तं पवनतनयं रामहृदयम् ।  

उदारं संवन्दे गुरुचरणकमलानि सततं  

यतः संप्राप्तव्याः सकलपुरुषार्थाः सुमनसाम्  ॥  २  ॥   

  

वाल्मीकिरामायणकाण्डयुग्मे  

कृत्वाशु टीकां शुभवेणिकातटे ।  

आरण्यकाण्डस्य करोमि सेव्यं  

रामायणाद्यं हि शिरोमणिं मुदा  ॥  ३  ॥   

  

यद्दर्शनाद्रामपदारविन्दे  

भक्तिः परा स्यात्सकलार्थमूलम् ।  

विष्ण्वादिवन्द्ये ऽखिलविश्वनन्द्ये  

स्वतेजसा द्योतितसूर्यचन्द्रे  ॥  ४  ॥   

  

सीतारामसमारम्भां शुकाचार्यादिमध्यगाम् ।  

अस्मदाचार्यपर्यन्तां वन्दे गुरुपरम्पराम्  ॥  ५  ॥   

  

रामकर्तृकदण्डकारण्यप्रवेशं वदन् तद्वृत्तान्तमाह--प्रविश्येति ।
दण्डकारण्यं दण्डकारण्यसंज्ञकं महदेव अरण्यं वनं प्रविश्य दुर्धर्षः
धर्षयितुमशक्यो रामस्तु तापसाश्रममण्डलं तापसानां
परमात्मविचारशीलानामाश्रममण्डलं पर्णशालासमूहं ददर्श । तत्संज्ञायां
निमित्तं तु दण्डकाभिधराजस्य देशः शुक्रशापवशादरण्यत्वं प्राप्त इति ।
ऽदुर्धर्षम्ऽ इति पाठे रक्षोयुतत्वादशक्यप्रवेशमित्यर्थ इति भट्टाः  ॥ 
३।१।१  ॥   

  

मण्डलमेव विशेषयन्नाह--कुशेत्यादिभिः । कुशचीराणि परिक्षिप्तानि यस्मिंस्तं
कुशचीराणां परिक्षिप्तं परिक्षेपो यस्मिन् तमिति वा ब्राह्म्या
ब्रह्मसंबन्धिन्या लक्ष्म्या ब्रह्मविद्ययेत्यर्थः, समावृतं सम्यग्युक्तमत
एव दुर्दर्शं गगने सूर्यमण्डलमिव प्रदीप्तं प्रकाशितं शरण्यमिति
सर्वभूतानां शरण्यं स्थित्यर्हं सुसंमृष्टानि अजिराणि अङ्गणानि येषु तं
मृगैः आकीर्णं व्याप्तं पक्षिणां संघैः समूहैः समावृतम्  ॥  ३।१।२३  ॥   

  

पूजितमिति । अप्सरसां गणैः समूहैः पूजितं शंसितमत एव उपनृत्तं समीपे
संपादितनर्तनं विशालैर्विस्तीर्णैः अग्निशरणैर्यागशालाभिः स्रुग्भाण्डैः
यागसामग्रीभूतस्रुग्भिः पात्रैश्च अजिनैः मृगादित्वग्भिः  ॥  ३।१।४  ॥   

  

समिदादिभिश्च शोभितमारण्यैः अरण्यजनितैर्वृतं युक्तम्  ॥  ३।१।५  ॥   

  

बलिहोमार्चितं बलिभिः उपहारैः होमैश्च अर्चितं पुण्यं दर्शनमात्रेण
पुण्यजनकं ब्रह्मघोषेण वैदिकशब्दोच्चारणशब्देन निनादितं शब्दितमन्यैः
चित्रकूटवनवर्तिपुष्पविलक्षणैः पुष्पैः परिक्षिप्तं सपद्मया पद्मसहितया
पद्मिन्या सरस्या अर्चितं युक्तम्  ॥  ३।१।६  ॥   

  

फलमूलाशनैः फलमूलमात्रभोजनैः दान्तैः नियमितोभयकरणैः चीरकृष्णाजिनाम्बरैः
चीराणि खण्डपटाः कृष्णाजिनानि च तान्येवाम्बराणि येषां तैः
सूर्यवैश्वानराभैः सूर्याग्निसदृशैः पुराणैः चिरन्तनैर्मुनिभिर्युतम्  ॥ 
३।१।७  ॥   

  

नियताहारैः नियमिताहारयुक्तैः पुण्यैः परमर्षिभिः शोभितमत एव
ब्रह्मभवनप्रख्यं ब्रह्मलोकसदृशं ब्रह्मघोषैः परमात्मपर्यवसानकशब्दैः
निनादितम् ब्रह्मविद्भिः परमात्मबोधनतत्परैः महाभागैः ब्राह्मणैरुपशोभितम्
तत्तापसाश्रममण्डलमस्तीति शेषः, तत्तापसाश्रममण्डलं श्रीमान् रामः
महद्धनुर्विज्यं कृत्वा अभ्यगच्छत् । सार्धश्लोकाष्टकमेकान्वयि  ॥  ३।१।८९
 ॥   

  

दिव्येति । दिव्यज्ञानोपपन्नास्ते महर्षयः रामं वैदेहीं च दुष्ट्वा प्रीताः
सन्तः अभिजग्मुः तत्संमुखं प्रापुः । अर्धद्वयमेकान्वयि  ॥  ३।१।१०  ॥   

  

ते इति । ते ऋषयः उद्यन्तं सोमं चन्द्रमसमिव धर्मचारिणं रामं लक्ष्मणं च
वैदेहीं दृष्ट्वा मङ्गलानि मङ्गलप्रापकवाक्यानि प्रयुञ्जानाः सन्तः
प्रत्यगृह्णन् स्वसेव्यत्वेन स्वीचक्रुः  ॥  ३।१।१११२  ॥   

  

रूपेति । रामस्य रूपसंहननं प्राकृतविलक्षणरूपसन्निवेशं लक्ष्मीं
शोभासंपत्तिं सौकुमार्यं सुकुमारतां सुवेषतां शोभनवेषं विस्मिताकाराः
विलक्षणाकारविषयकविस्मयवन्तः वनवासिनो ददृशुः, आकारे विस्मिताः
विस्मिताकारा राजदन्तादित्वात् परत्वम्  ॥  ३।१।१३  ॥   

  

तदेव भङ्ग्यन्तरेणाह--वैदेहीमिति । आश्चर्यभूतान्विलक्षणरूपादिप्राप्तान्
वैदेह्यादीननिमिषैः निमेषरहितैरिव नेत्रैः सर्वे वनवासिनः ददृशुः  ॥  ३।१।१४
 ॥   

  

अत्रेति । महाभागा ऋषयः अत्र प्रसिद्धायां पर्णशालायामतिथिं रामं
संन्यवेशयन्  ॥  ३।१।१५  ॥   

  

तत इति । ततः पर्णशालाप्रापणानन्तरं पावकोपमा ऋषयः धर्मचारिणो रामस्य
विधिना सत्कृत्य सलिलमर्घ्यादिसाधनीभूतजलम् आजह्वुः आनिन्युः  ॥  ३।१।१६
 ॥   

  

मङ्गलानीति । परमया अत्युत्कृष्टया मुदा हर्षेण मङ्गलानि प्रयुञ्जानाः
धर्मज्ञाः ऋषयः मूलादिकं निवेदयित्वा प्राञ्जलयः सन्तः अब्रुवन् आर्षो
ल्यबभावः । सार्धश्लोक एकान्वयी  ॥  ३।१।१७  ॥   

  

तद्वचनाकारमाह--धर्मेति । हे राघव धर्मपालः परमधर्मरक्षकः अत एव अस्य
एतल्लोकस्थस्य जनस्येन्द्रस्य तदुपलक्षितोर्ध्वलोकस्थस्य च
ब्रह्मादित्रयस्य वा शरण्यः शरणे हितः अत एव महायशाः
समातिशयरहितयशोविशिष्टः अत एव पूजनीयः सर्वकर्तृकपूजायोग्यः अत एव मान्यः
सर्वप्रकारेण सत्करणीयः अत एव गुरुः सर्वश्रेष्ठः अत एव चतुर्भागः
चतुर्णाम् अर्थधर्मकासमोक्षाणां भागः आश्रितकर्तृकसेवा यस्मात् सः दण्डधरः
खलनिग्रहकर्ता राजा नित्यराजत्वविशिष्टः भवान् प्रजाः रक्षत्येव  ॥ 
३।१।१८१९  ॥   

  

राजेति । तस्माद्ब्रह्मादेरपि गुरुत्वाद्धेतोः नमस्कृतो राजा भवान् वरान्
भोगान् भुङ्क्ते अत एव भवद्विषयवासिनस्ते वयं भवता रक्ष्याः  ॥  ३।१।२०  ॥   

  

नन्वहमपि भवत्सदृशो वनस्थ इति किं रक्षणप्रार्थनयेत्यत आह--नगरस्थ इति ।
जनेश्वरः सर्वजननियन्तात्वं नगरस्थो वनस्थो वा नो राजा । ननु भवन्तो
ऽतितेजस्विनः कुतो न आत्मरक्षां कुर्वन्तीत्यत आह--हे राजन् वयं
न्यस्तदण्डाः त्यक्तनिग्रहाः  ॥  ३।१।२१  ॥   

  

रक्षणीया इति । गर्भभूताः मात्रैकरक्ष्यपुत्रतुल्या इत्यर्थः,
तपोधनास्त्वया शश्वद्रक्षणीयाः एवमुक्त्वा फलादिभिः वन्यैर्वनोद्भवैः
अन्यैः फलाद्यतिरिक्तैः विविधाहारैः नीवारादिभिः सलक्ष्मणं लक्ष्मणसहितं
राममपूजयन् । सार्धश्लोक एकान्वयी  ॥  ३।१।२२  ॥   

  

वैश्वानरोपमाः अग्निसदृशाः न्यायवृत्ता न्यायमार्गावलम्बिनः सिद्धाः
प्राप्तसकलसिद्धयः अन्ये तापसाः ईश्वरं सर्वनियन्तारं रामं यथान्यायं
यथोचितं तर्पयामासुः  ॥  ३।१।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे प्रथमः
सर्गः  ॥  ३।१  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/01-virAdha-vadhaH/001_RShINAm_abhayaprArthanam.md">
<details><summary><h3>तिलकम् ...{Loading}...</h3></summary>



अरण्यकाण्डम् ।  

अथ ऋषिदर्शितवर्त्मना रामस्य दण्डकारण्यप्रवेशमाह प्रविश्येति ।
ऋषिदर्शितवर्त्मनेति शेषः, दण्डकारण्यं तत्सञ्ज्ञकं महारण्यं दण्डकस्य
राज्ञो देशः शुकशापवशादरण्यमभूत् । ततः प्रभृति दण्डकारण्यसञ्ज्ञा तस्य ।
प्रायेण महाराष्ट्रदेशो ऽयम् । आत्मवान्स्वायत्तचित्तः, दुर्धर्षो
द्विषद्भिरप्रधृष्यः । "दुर्धर्षम्" इति पाठे
रक्षोयुतत्वादशक्यप्रवेशमित्यर्थः, मण्डलं समूहः  ॥  ३।१।१  ॥   

  

आश्रममण्डलं वर्णयति कुशेति । परिक्षिप्तं व्याप्तम् । ब्राह्मी
लक्ष्मीर्ब्रह्मविद्याभ्यासजनितस्तेजोविशेषः तत्समावृतत्वादेव गगने
प्रदीप्तं दुर्दर्शं रक्षआदिभिर्द्रष्टुमशक्यं सूर्यमण्डलं यथा तथा भुवि
स्थितम्  ॥  ३।१।२  ॥   

  

शरण्यं वासायार्हं सर्वत्राणार्हं च । सुसंमृष्टाजिरमलङ्कृतप्राङ्गणम्  ॥ 
३।१।३ ॥   

  

अप्सरसां गणैरुपनृत्तमुप समीपे कृतनर्तनम् अतिमनोरमदेशत्वात् । अत एव तैः
पूजितं च । अग्निशरणैरग्निहोत्रगृहैः स्रुगादिभिर्यज्ञोपकरणैश्च शोभितम्  ॥ 
३।१।४ ॥   

  

आरण्यैररण्यभवैः  ॥  ३।१।५  ॥   

  

बलिहोमार्चितं वैश्वदेवहोमबलिहरणैः सत्कृतं, ब्रह्मघोषो वेदघोषस्तेन
निनादितं सञ्जातनिनादम् । पद्मिनी सरः, सपद्मया पद्मपुष्पयुक्तया  ॥  ३।१।६
 ॥   

  

पुराणैर्वृद्धैः  ॥  ३।१।७  ॥   

  

ब्रह्मभवनं ब्रह्मलोकः, ब्रह्मघोषो वेदघोषः  ॥  ३।१।८  ॥   

  

ब्रह्मविद्भिः सर्वत्र ब्रह्मानन्यत्वज्ञानवद्भिः ।
ब्राह्मणैरुक्तलक्षणैरन्वर्थब्राह्मणैस्तादृशैर्युक्तत्वादेव
ब्रह्मभवनप्रख्यत्वमाश्रमस्य  ॥  ३।१।९ ॥   

  

विज्यमवरोपितगुणम् आश्रमवर्तिमगादित्रासनिवृत्त्यर्थमिति भावः ।
दिव्यज्ञानोपपन्ना आदिगुर्ववतारो रामो रावणादीन्हनिष्यतीत्येवं
ज्ञानयुक्तास्ते रामं सीतां च, चाल्लक्ष्मणं च, दृष्ट्वा प्रीता
अभिजग्मुराभिमुख्येन जग्मुः । उद्यन्तं सोममिव तद्वत्प्रियदर्शनम् "सोमो
ऽस्माकं ब्राह्मणानां राजा" इति श्रुतेः । स्वकुलरक्षकसोमराजमिव स्वरक्षकं
धर्मचारिणं रामं दृष्ट्वा लक्ष्मणं यशस्विनीं पातिव्रत्ययशोवर्तीं
रक्षःकुलसंहारजयशोवर्तीं च सीतां दृष्ट्वा अत एवाग्रे रक्षणबुद्ध्या
प्रतिगृहीतवन्तः  ॥  ३।१।१०१२  ॥   

  

रूपसंहननम् "अङ्गान्यभूषितान्येव प्रेक्षणीयैर्विभूषणैः । येन
भूषितवद्भान्ति तद्रूपमिति कथ्यते  ॥ " इति लक्षितं रूपं तद्युक्तं
संहननमापादकेशं सुश्लिष्टसंबन्धः । "अङ्गप्रत्यङ्गकानां च संनिवेशे
यथोचितम् । सुश्लिष्टसन्धिबन्धो यस्तत्सौन्दर्यमिहोच्यते  ॥   

" इत्युक्तलक्षणं सौन्दर्यम् । लक्ष्मीं कान्तिलावण्यम् । "मुक्ताफलेषु
छायायास्तरलत्वमिवान्तरा । प्रतिभाति यदङ्गेषु लावण्यं तन्निगद्यते  ॥ "  

सौकुमार्यं परचित्तग्राहितालक्षणं मार्दवं वा ।
विस्मितानामद्भुतवस्तुदर्शनवतां य आकारो
मुखप्रसादस्फारितेक्षणत्वादिरूपस्तथाविधाकाराः । विस्मितचित्ता इति यावत्
वनवासिन इति रामविशेषणम् । तादृशस्यापीदृशं रूपादीत्याश्चर्यम्  ॥  ३।१।१३
 ॥   

  

तदेवाह-- वैदेहीमिति । अनिमेषैर्निमेषरहितैः ।
आश्चर्यभूतान्रूपादिभिर्विस्मयप्रापकान्सर्वे ते वनवासिन ऋषयो मृगादयश्च ।
तद्दर्शनानन्दविच्छेदभयेन च निमेषराहित्यम्  ॥  ३।१।१४  ॥   

  

अत्राश्रममण्डले । अतिथिं न्यायतः पूजार्हम् । पर्णशालायां
प्रातिस्विक्याम्  ॥  ३।१।१५  ॥   

  

रामस्य सत्कृत्येति कर्मणः शेषत्वविवक्षायां षष्ठी । भवद्दर्शनादिभिर्वयं
धन्या इत्यादिप्रियवचनैः सत्कृत्य सलिलं सलिलादिपूजाद्रव्यमाजह्रुः
रामपूजार्थमिति शेषः  ॥  ३।१।१६  ॥   

  

आश्रमं च स्ववासस्थानभूतम्  ॥  ३।१।१७  ॥   

  

प्राञ्जलयः निजकुलदेवतावतारत्वात् अन्यथा हि क्षत्रिये
ब्राह्मणाञ्जलिकरणस्यानौचित्यं स्यात्  ॥  ३।१।१८  ॥   

  

पूजनीयो देवताबुद्ध्या पालकत्वेन गुरुत्वाद्वा । मान्यो राजबुद्ध्या
सत्कारार्हः । तदेवाह-- राजेत्यादि । दण्डधरो दुष्टनिग्रहकर्ता ।
सर्वलोकप्रसिद्धं पूजाहेतुमाह-- इन्द्रस्येति । इन्द्रस्याशेषयागपूज्यस्य
चतुर्भागश्चतुर्थों ऽशः, यद्वा इन्द्रस्य परमात्मनो विष्णोश्चतुर्थो ऽशः ।
एवकारेण न यस्यकस्यापि देवतासामान्यस्येति सूचितम्  ॥  ३।१।१९  ॥   

  

नमस्कृतः लौकैरिति शेषः । एवं राजमात्रस्याप्येवंविधत्वे
साक्षाद्भगवतस्तवैवंविधत्वमिति किमु वक्तव्यमिति ध्वनिः । ते वयमृषयः ।
रक्ष्यत्वे हेतुः भवद्विषयवासिन इति । विषयो देशः ।
सार्वभौमत्वाद्दण्डकारण्यमपि तद्देश एवेति भावः । विष्ण्ववतारत्वात्सर्वो
देशस्तवैवेति गूढो ऽभिप्रायः । ननु वनस्थेन बलहीनेन मया कथं भवन्तो
रक्ष्यास्तत्राह नगरस्थ इति । नगरमयोध्या । त्वं नो राजा रक्षकः राजा
जनेश्वर इत्याभ्यामिहामुत्र च त्वमेव रक्षकः राजा जनेश्वर
इत्याभ्यामिहामुत्र च त्वमेव रक्षकः सर्वशक्तिसंपन्नस्य
नगरवनवासाभ्यामुपचयापचययोरभावादिति ध्वनितम्  ॥  ३।१।२०  ॥   

  

ननु महाप्रभावानां कुतो रक्षकान्तरापेक्षेत्यत आह-- न्यस्तेति ।
त्यक्तभूतनिग्रहाः । तत्र हेतुर्जितक्रोधाः तपोनाशभयात् । अतो रक्षितव्याः
। गर्भभूताः यथा मातुर्गर्भे प्राप्तो जीवो मात्रा रक्ष्यते तद्वद्रक्ष्या
इत्यर्थः  ॥  ३।१।२१  ॥   

  

अन्यैर्नीवारादिभिर्विविधाहारैः । सलक्ष्मणमित्यनेन
लक्ष्मणस्याप्याहारभक्षणं स्पष्टमुक्तम्  ॥  ३।१।२२  ॥   

  

अन्ये सिद्धा सङ्कल्पसिद्धाः । न्यायो धर्मस्तदनुरुद्धं वृत्तं चरित्रं
येषां ते । यथान्यायमीश्वरार्हपदार्थोपस्थापनेनेश्वरं तर्पयामासुः  ॥ 
३।१।२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे प्रथमः सर्गः  ॥  ३।१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/01-virAdha-vadhaH/001_RShINAm_abhayaprArthanam.md">
<details><summary><h3>द्राविडपाठः ...{Loading}...</h3></summary>


प्रविश्य तु महारण्यं दण्डकारण्यमात्मवान्।  
ददर्श रामो दुर्धर्षस्तापसाश्रममण्डलम् ॥ 3.1.1 ॥   
कुशचीरपरिक्षिप्तं ब्राह्म्या लक्ष्म्या समावृत्तम्।  
यथा प्रदीप्तं दुर्दर्शं गगने सूर्यमण्डलम् ॥ 3.1.2 ॥   
शरण्यं सर्वभूतानां सुसम्मृष्टाजिरं तथा।  
मृगैर्बहुभिराकीर्णं पक्षिसङ्घैः समावृतम् ॥ 3.1.3 ॥   
पूजितं च प्रनृत्तं च नित्यमप्सरसां गणैः।  
विशालैरग्निशरणैः स्रुग्भाण्डैरजिनैः कुशैः ॥ 3.1.4 ॥   
समिद्भिस्तोयकलशैः फलमूलैश्च शोभितम्।  
आरण्यैश्च महावृक्षैः पुण्यैः स्वादुफलैर्वृतम् ॥ 3.1.5 ॥   
बलिहोमार्चितं पुण्यं ब्रह्मघोषनिनादितम्।  
पुष्पैर्वन्यैः परिक्षिप्तं पद्मिन्या च सपद्मया ॥ 3.1.6 ॥   
फलमूलाशनैर्दान्तश्चीरकृष्णाजिनाम्बरैः।  
सूर्यवैश्वानराभैश्च पुराणैर्मुनिभिर्वृतम् ॥ 3.1.7 ॥   
तद्ब्रह्मभवनप्रख्यं ब्रह्मघोषनिनादितम्।  
ब्रह्मविद्भिर्महाभागैर्ब्राह्मणैरुपशोभितम् ॥ 3.1.8 ॥   
स दृष्ट्वा राघवः श्रीमान् तापसाश्रममण्डलम्।  
अभ्यगच्छन्महातेजा विज्यं कृत्वा महद्धनुः ॥ 3.1.9 ॥   
दिव्यज्ञानोपपन्नास्ते रामं दृष्ट्वा महर्षयः।  
अभ्यगच्छंस्तथा प्रीता वैदेहीं च यशस्विनीम् ॥ 3.1.10 ॥   
लक्ष्मणं चैव दृष्ट्वा तु वैदेहीं च यशस्विनीम्।  
मङ्गलानि प्रयुञ्जानाः प्रत्यगृह्णन् दृढव्रताः ॥ 3.1.11 ॥   
रूपसंहननं लक्ष्मीं सौकुमार्यं सुवेषताम्।  
ददृशुर्विस्मिताकारा रामस्य वनवासिनः ॥ 3.1.12 ॥   
वैदेहीं लक्ष्मणं रामं नेत्रैरनिमिषैरिव।  
आश्चर्यभूतान् ददृशुः सर्वे ते वनचारिणः ॥ 3.1.13 ॥   
अत्रैनं हि महाभागाः सर्वभूतहिते रतम्।  
अतिथिं पर्णशालायां राघवं सन्न्यवेशयन् ॥ 3.1.14 ॥   
ततो रामस्य सत्कृत्य विधिना पावकोपमाः।  
आजह्रुस्ते महाभागास्सलिलं धर्मचारिणः ॥ 3.1.15 ॥   
मूलं पुष्पं फलं वन्यमाश्रमं च महात्मनः।  
निवेदयित्वा धर्मज्ञास्ततः प्राञ्जलयोऽब्रुवन् ॥ 3.1.16 ॥   
धर्मपालो जनस्यास्य शरण्यस्त्वं महायशाः।  
पूजनीयश्च मान्यश्च राजा दण्डधरो गुरुः ॥ 3.1.17 ॥   
इन्द्रस्येह चतुर्भागः प्रजा रक्षति राघव।  
राजा तस्माद्वरान् भोगान् भुङ्क्ते लोकनमस्कृतः ॥ 3.1.18 ॥   
ते वयं भवता रक्ष्या भवद्विषयवासिनः।  
नगरस्थो वनस्थो वा त्वं नो राजा जनेश्वरः ॥ 3.1.19 ॥   
न्यस्तदण्डा वयं राजन् जितक्रोधा जितेन्द्रियाः।  
रक्षितव्यास्त्वया शश्वद्गर्भभूतास्तपोधनाः ॥ 3.1.20 ॥   
एवमुक्त्वा फलैर्मूलैः पुष्पैर्वन्यैश्च राघवम्।  
अन्यैश्च विविधाहारैः सलक्ष्मणमपूजयन् ॥ 3.1.21 ॥   
तथान्ये तापसाः सिद्धा रामं वैश्वानरोपमाः।  
न्यायवृत्ता यथान्यायं तर्पयामासुरीश्वरम् ॥ 3.1.22 ॥   

</details>
</div>
