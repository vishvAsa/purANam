---
title: ०४०

---
भगवानुवाच  
पूर्व्वमासीत् महद्‌भूतं सर्व्वभूतभयङ्करम्।  
तद्देवैर्न्निहितं भूमौ स वास्तुपुरुषः स्मृतः ॥ १ ॥  
  
चतुः षष्टिपदे क्षेत्रे ईशं कोणार्द्धसंस्थितम्।  
घृताक्षतैस्तर्प्पयेत्तं पर्ज्जन्यं पदगं ततः ॥ २ ॥  
  
उत्पलाद्भिर्जयन्तञ्च द्विपदस्थं पताकया।  
महेन्द्रञ्चैककोष्ठस्थं सर्व्वरक्तैः पदे रविम् ॥ ३ ॥  
  
वितानेनार्द्धपदगं सत्यं पदे भृशं घृतैः।  
व्योम शाकुनमांसेन कोणार्द्धपदसंस्थितम् ॥ ४ ॥  
  
स्त्रुचा चार्द्धपदे वह्नि पूषाणं लाजयैकतः।  
स्वर्णेन वितथं द्विष्ठं मथनेन गृहक्षतम् ॥ ५ ॥  
  
मांसौदनेन धर्म्मेशमेकैकस्मिन् स्थितं द्वयम्।  
गन्धर्वं द्विपदं गन्धैर्भृशं शाकुनजिह्वया ॥ ६ ॥  
  
एकस्थमूद्‌र्ध्वसंस्थञ्च मृगं नीलपटैस्तथा।  
पितॄन् कृशरयार्द्धस्थं दन्तकाष्ठैः पदस्थितम् ॥ ७ ॥  
  
दौवारिकं द्विसंस्थञ्च सुग्रीवं यावकेन तु।  
पुष्पदन्तं कुशस्तम्बैः पद्मौर्व्वरुणमेकतः ॥ ८ ॥  
  
असुरं सुरया द्विष्ठं पदे शेषं घृताम्भसा।  
यवैः पापं पदार्द्धस्थं रोगमर्द्ध च मण्डकैः ॥ ९ ॥  
  
नागपुष्पैः पदे नागं मुख्यं भक्ष्यैर्द्धिसंस्थितम्।  
मुद्रौदनेन भल्लाटं पदे सोमं पदे तथा ॥ १० ॥  
  
मधुना पायसेनाथ शालूकेन ऋषि द्वये।  
पदे दितिं लोपिकाभिरर्द्धे दितिमयापरम् ॥ ११ ॥  
  
पूरिकाभिस्ततञ्चापमीशाधः पयसा पदे।  
ततोधश्चापवत्सन्तु दध्ना चैकपदे स्थितम् ॥ १२ ॥  
  
लड्ङुकैश्च मरीचिन्तु पूर्वकोष्ठचतष्टये ।  
सवित्रे रक्तपुष्पाणि ब्रह्माधः कोणकोष्ठके ॥ १३ ॥  
  
तदधः कोष्ठके दद्यात् सावित्र्यै च कुशोदकम्।  
विवस्वतेऽरुणं दद्याच्चन्दनञ्चतुरङ्घ्निषु ॥ १४ ॥  
  
रक्षोधः कोणकोष्ठे तु इन्द्रायान्नं निशान्वितम्।  
इन्द्रजयाय तस्याधो घृतान्नं कोणकोष्ठके ॥ १५ ॥  
  
चतुष्पदेषु दातव्यमिन्द्राय गुडपायसम्।  
वाय्वधः कोणदेशे तु रुद्राय पक्कमांसकम् ॥ १६ ॥  
  
तदधः क्रोणकोष्ठे तु यक्षायाद्रँ फलन्तथा।  
महीधराय मांसान्नं माषञ्च चतुरङ्‌घ्निषु ॥ १७ ॥  
  
मध्ये चतुषपदे स्थाप्या ब्रह्मणे तिलतण्डुलाः।  
चरकीं माषसर्प्पिर्भ्यां स्कन्दं कृशरयासृजा ॥ १८ ॥  
  
रक्तपद्मौर्विदारीञ्च कन्दर्पञ्च पलोदनैः।  
पूतनाम्पलपित्ताभ्यां मांसासृग्‌भ्याञ्च जम्भकम् ॥ १९ ॥  
  
पित्तासृगस्थिभिः पापां पिलिपिञ्चं स्रजासृजा।  
ईशाद्यान् रक्तमांसेन अभावादक्षतैर्यजेत् ॥ २० ॥  
  
रक्षोमातृगणेभ्यश्च पिशाचादिभ्य एव च।  
पितृभ्यः क्षेत्रपालेभ्यो बलीन् दद्यात् प्रकामतः ॥ २१ ॥  
  
अहुत्वैतानसन्तप्य प्रासादादीन्न कारयेत्।  
ब्रह्मस्थाने हरिं लक्ष्मीं गणं पश्चात् समर्च्चयेत् ॥ २२ ॥  
  
महीश्वरं वास्तुमयं वर्द्धन्या सहितं घटम्।  
ब्रह्माणं मध्यतः कुम्भे ब्रह्मादींस्छ दिगीश्वरान् ॥ २३ ॥  
  
दद्यात् पूर्णाहुति पश्चात् स्वस्ति वाच्य प्रणम्य च।  
प्रगृह्य कर्करीं सम्यक् मण्डलन्तु प्रदक्षिणम् ॥ २४ ॥  
  
सूत्रमार्गेण हे ब्रह्मांस्तोयधाराञ्च भ्रामयेत्।  
पूर्व्ववक्तेन मार्गेण सप्त वीजानि वापयेत् ॥ २५ ॥  
  
प्रारम्भं तेन मार्गेण तस्य खातस्य कारयेत्।  
ततो गर्त्तं खनेन्मध्ये हस्तमात्रं प्रमाणतः ॥ २६ ॥  
  
चतुरङ्गलकं चाधश्चोपलिप्यार्च्चयेत्ततः।  
ध्यात्वा चतुर्भुजं विष्णुमर्घ्यं दद्यात्तु कुम्मतः ॥ २७ ॥  
  
कर्कर्या पूरयेत् श्वभ्रं शुक्लपुष्पाणि च न्यसेत्।  
दक्षिणावर्त्तकं श्रेष्ठं वीजैर्ममृद्भिश्च पूरयेत् ॥ २८ ॥  
  
अर्घ्यदानं विनिष्पद्य गोवस्त्रादीन्ददेद्‌गुरौ।  
कालज्ञाय स्थपतये वैष्णवादिभ्य अर्च्चयेत् ॥ २९ ॥  
  
ततस्तु खानयेद्यत्नाज्जलान्तं यावदेव तु।  
पुरुषाधः स्थितं शल्यं न गृहे दोषदं भवेत् ॥ ३० ॥  
  
अस्थिशल्ये भिद्यते वै भिक्तिर्वै गृहिणोऽसूखम्।  
यन्नामशब्दं श्रृणुयात्तत्र शल्यं तदुद्भवम् ॥ ३१ ॥  
  
इत्यादिमहापुराणे आग्नेये अर्घ्यदानकथनं नाम चत्वारिंशोऽध्यायः।