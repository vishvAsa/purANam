+++
title = "०५१ गुह-लक्ष्मणसंवादः"
title_english = "051 Guha requests Lakshmana to take rest"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-051-Guha_Lakshmana_Samvadhaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/04-chitrakUTa-prAptiH/051_guha-laxmaNasaMvAdaH.md">
<details><summary><h3>IITK ...{Loading}...</h3></summary>

Lakshmana tells Guha about events which might overtake Ayodhya after
Rama's exile



#### श्लोकः
##### मूलम्
तं जाग्रतमदम्भेन भ्रातुरर्थाय लक्ष्मणम्।  
गुहः सन्तापसन्तप्तो राघवं वाक्यमब्रवीत्॥2.51.1॥

##### शब्दार्थः
गुहः Guha, भ्रातुः brother, अर्थाय for the sake of, जाग्रतम् keeping awake, राघवम् Raghava born in the family of the Raghus, तं लक्ष्मणम् to that Lakshmana, अदम्भेन without any pretence, सन्तापसन्तप्तः tormented with grief, वाक्यम् these words, अब्रवीत् said.

##### आङ्ग्लानुवादः
Deeply moved to see Lakshmana, scion of the Raghus, keeping awake all night without any pretence for his brother's sake, Guha spoke.



#### श्लोकः
##### मूलम्
इयं तात सुखा शय्या त्वदर्थमुपकल्पिता।  
प्रत्याश्वसिहि साध्वस्यां राजपुत्र यथासुखम्॥2.51.2॥

##### शब्दार्थः
तात O dear, इयम् this, सुखा comfortable, शय्या bed, त्वदर्थम् for your sake, उपकल्पिता has been arranged, राजपुत्र O prince, अस्याम् on this, यथासुखम् comfortably, साधु well, प्रत्याश्वसि हि take rest.

##### आङ्ग्लानुवादः
O dear prince this comfortable bed has been arranged for you. Rest happily on this bed.



#### श्लोकः
##### मूलम्
उचितोऽयं जनस्सर्वः क्लेशानां त्वं सुखोचितः।  
गुप्त्यर्थं जागरिष्यामः काकुत्स्थस्य वयं निशाम्॥2.51.3॥

##### शब्दार्थः
सर्वः all, अयं जनः these people, myself, क्लेशानाम् for all kinds of suffering, उचितः accustomed, त्वम् you, सुखोचितः accustomed to comforts, काकुत्स्थस्य for Rama  
descendant of the Kakutsthas, गुप्त्यर्थंम् for the sake of protection, वयम् we, निशाम् all  
night, जागरिष्यामः will keep awake.

##### आङ्ग्लानुवादः
We are used to all kinds of suffering and you, to comfort. We will keep vigil during the night for the protection of Rama, descendant of the Kakutsthas.



#### श्लोकः
##### मूलम्
न हि रामात्प्रियतमो ममास्ति भुवि कश्चन।  
ब्रवीम्येतदहं सत्यं सत्येनैव च ते शपे॥2.51.4॥

##### शब्दार्थः
मम for me, रामात् more than Rama, प्रियतमः dearer, कश्चन none, भुवि in this world, नास्ति हि not there, अहम् I, एतत् this one, सत्यम् true, ब्रवीमि I am saying, सत्येनैव by word of truth, ते to you, शपे I swear.

##### आङ्ग्लानुवादः
For me, there is none dearer than Rama in this world. I speak the truth. I swear by truth.



#### श्लोकः
##### मूलम्
अस्य प्रसादादाशंसे लोकेस्मिन् सुमुहद्यशः।  
धर्मावाप्तिं च विपुलामर्थावाप्तिं च केवलम्॥2.51.5॥

##### शब्दार्थः
अस्य by this Rama's, प्रसादात् grace, अस्मिन् in this, लोके world, सुमहत् supreme, यशः fame, धर्मावाप्तिं च attainment of dharma, विपुलाम् abundantly, अर्थावाप्तिं च and also acquisition of artha (wealth), केवलम् alone, आशंसे I am seeking.

##### आङ्ग्लानुवादः
I am seeking supreme fame in this world through the attainment of dharma and acquisition of abundant artha by the grace of Rama alone.



#### श्लोकः
##### मूलम्
सोऽहं प्रियसखं रामं शयानं सह सीतया।  
रक्षिष्यामि धनुष्पाणिस् सर्वतो ज्ञातिभिस् सह॥2.51.6॥

##### शब्दार्थः
सः such, अहम् I, ज्ञातिभिः with kinsmen, सह along with, धनुष्पाणिः bow in hand, सीतया सह along with sita, शयानम् resting, प्रियसखं dear friend, रामम् Rama, सर्वतः from every side,  रक्षिष्यामि I will protect.

##### आङ्ग्लानुवादः
I along with my kinsmen, bow in hand, will protect my dear friend, Rama with Sita from every side.



#### श्लोकः
##### मूलम्
न हि मेऽविदितं किञ्चिद्वनेऽस्मिंश्चरतस्सदा।  
चतुरङ्गं ह्यपिबलं सुमहत्प्रसहेमहि॥2.51.7॥

##### शब्दार्थः
सदा always, अस्मिन् वने in this forest, चरतः while wandering, मे to me, अविदितम् unknown, किञ्चित् nothing, न हि not there, सुमहत् vast, चतुरङ्गम् four divisions of army, बलम् अपि army also, प्रसहेमहि will endure.

##### आङ्ग्लानुवादः
Wandering about in this forest all the time there is nothing unknown to me (here). We can withstand even  a vast army of four divisions.



#### श्लोकः
##### मूलम्
लक्ष्मणस्तं तदोवाच रक्ष्यमाणास्त्वयानघ।  
नात्र भीता वयं सर्वे धर्ममेवानुपश्यता॥2.51.8॥

##### शब्दार्थः
तदा then, लक्ष्मणः Lakshmana, तम् to Guha, उवाच adressed, अनघ O Sinless me, धर्ममेव rigteousness, अनुपश्यता keeping in view, त्वया by you, रक्ष्यमाणाः being protected, वयं सर्वे all of us, अत्र here, न not, भीताः afraid of.

##### आङ्ग्लानुवादः
Lakshmana said to Guha, O sinless one when all of us are under your righteous protection we have nothing to fear.



#### श्लोकः
##### मूलम्
कथं दशरथौ भूमौ शयाने सह सीतया।  
शक्या निद्रा मया लब्धुं जीवितं वा सुखानि वा॥2.51.9॥

##### शब्दार्थः
दाशरथौ while the son of Dasaratha, सीतया सह along with Sita, भूमौ on the ground, शयाने is sleeping, मया by me, निद्रा sleep, जीवितं वा or life, सुखानि वा or pleasures, लब्धुम् to acquire, कथम् how, शक्या is it possible?

##### आङ्ग्लानुवादः
When Rama, son of Dasaratha, sleeps on the ground with Sita how can I sleep or  
live or enjoy pleasures?



#### श्लोकः
##### मूलम्
यो न देवासुरैः सर्वैः शक्यः प्रसहितुं युधि।  
तं पश्य सुखसंविष्टं तृणेषु सह सीतया॥2.51.10॥

##### शब्दार्थः
यः who, युधि in war, सर्वैः by all, देवासुरैः gods and demons, प्रसहितुम् to face him, न शक्यः not possible, सीतया सह with sita, तृणेषु on the blades of grass, सुखसंविष्टम् sleeping comfortably, तम् that Rama, पश्य see.

##### आङ्ग्लानुवादः
Look at that Rama whom all the gods and demons cannot face in war sleeps so comfortably on the grass with Sita.



#### श्लोकः
##### मूलम्
यो मन्त्रतपसा लब्धो विविधैश्च पराश्रमैः।  
एको दशरथस्येष्टः पुत्रः सदृशलक्षणः॥2.51.11॥  
अस्मिन् प्रव्राजिते राजा न चिरं वर्तयिष्यति।  
विधवा मेदिनी नूनं क्षिप्रमेव भविष्यति॥2.51.12॥

##### शब्दार्थः
यः whoever, दशरथस्य Dasaratha's, सदृशलक्षणः similar traits, एकः only, इष्टः favourite one, मन्त्रतपसा with austerities accompanied by mantras, विविधैश्च various, पराश्रमैः with much efforts, लब्धः obtained, पुत्रः son, अस्मिन् this (Rama), प्रव्राजिते is banished, राजा king, चिरम् for long, न वर्तयिष्यति not live, नूनम् certainly, मदिनां earth क्षिप्रमिव quickly, विधवा widow, भविष्यति will become.

##### आङ्ग्लानुवादः
This favourite son of Dasaratha who has similar traits like his father was born after he rigorously practised austerities accompanied by (Vedic) mantras. When he is banished, the king will not live long. Surely this land will soon be widowed.



#### श्लोकः
##### मूलम्
विनद्य सुमहानादं श्रमेणोपरताः स्त्रियः।  
निर्घोषोपरतं चातो मन्ये राजनिवेशनम्॥2.51.13॥

##### शब्दार्थः
स्त्रियः women, सुमहानादम् loud sound, विनद्य having raised, श्रमेण because of exhaustion,  
उपरताः ceased, अतः for that reason, राजनिवेशनम् king's palace, निर्घोषोपरतम् sounds have ceased, मन्ये I consider.

##### आङ्ग्लानुवादः
All the women having cried so much must have quietened down out of sheer exhaustion. That is why perhaps the sounds from the royal palace have ceased.



#### श्लोकः
##### मूलम्
कौशल्या चैव राजा च तथैव जननी मम।  
नाशंसे यदि जीवन्ति सर्वे ते शर्वरीमिमाम्॥2.51.14॥

##### शब्दार्थः
कौशल्या चैव Kausalya also, राजा च and the king, तथैव in the same way, मम जननी my mother, ते सर्वे all of them, इमाम् this, शर्वरीम् night, यदि जीवन्ति if they live, नाशंसे I do not expect.

##### आङ्ग्लानुवादः
I doubt whether all of them -- the king, Kausalya and my mother -- can survive this night.



#### श्लोकः
##### मूलम्
जीवेदपि हि मे माता शत्रुघ्नस्यान्ववेक्षया।  
तद्दुःखं यत्तु कौशल्या वीरसूर्विनशिष्यति॥2.51.15॥

##### शब्दार्थः
शत्रुघ्नस्य Satrughna's, अन्ववेक्षया looking forward, मे माता my mother, जीवेदपि हि if at all may live, वीरसूः valiant son, कौशल्या Kausalya, यत् विनशिष्यति if she perishes, तत् that one, दुःखम् is a sorrowful thing.

##### आङ्ग्लानुवादः
My mother may live looking forward to Satrughna. But, alas Kausalya may die, separated from her valiant son.



#### श्लोकः
##### मूलम्
अनुरक्तजनाकीर्णा सुखालोकप्रियावहा।  
राजव्यसनसंसृष्टा सा पुरी विनशिष्यति॥2.51.16॥

##### शब्दार्थः
अनुरक्तजनाकीर्णा filled with loyal people, सुखा causing pleasure, लोकप्रियावहा that brings happiness to the people, सा पुरी that city, राजव्यसनसंसृष्टा overtaken by sorrow due to the  
death of the king, विनशिष्यति will perish.

##### आङ्ग्लानुवादः
That city (of Ayodhya) is full of loyal people. It brings them happiness. It is dear to them. It will perish due to the sad demise of the king.



#### श्लोकः
##### मूलम्
कथं पुत्रं महात्मानं ज्येष्ठं प्रियमपश्यतः।  
शरीरं धारयिष्यन्ति प्राणा राज्ञो महात्मनः॥2.51.17॥

##### शब्दार्थः
महात्मानम् great one, ज्येष्ठम् eldest, प्रियम् beloved, पुत्रम् son, अपश्यतः unable to see, महात्मनः noble, राज्ञः king's, प्राणाः vital air, शरीरम् body, कथम् how?, धारयिष्यन्ति will he hold.

##### आङ्ग्लानुवादः
How can the noble king survive unable to see his highsouled, beloved, eldest son?



#### श्लोकः
##### मूलम्
विनष्टे नृपतौ पश्चात्कौसल्या विनशिष्यति।  
अनन्तरं च माताऽपि मम नाशमुपैष्यति॥2.51.18॥

##### शब्दार्थः
नृपतौ when the king, विनष्टे dies, पश्चात् following that, कौशल्या Kausalya, विनशिष्यति will also die, अनन्तरं च after that, मम मातापि my mother, नाशम् destruction, उपैष्यति will attain.

##### आङ्ग्लानुवादः
Subsequent to the death of the king, Kausalya will die and my mother will follow her.



#### श्लोकः
##### मूलम्
अतिक्रान्तमतिक्रान्तमनवाप्य मनोरथम्।  
राज्ये राममनिक्षिप्य पिता मे विनशिष्यति॥2.51.19॥

##### शब्दार्थः
मे पिता my father, अतिक्रान्तमतिक्रान्तम् past is past, मनोरथम् his desire, अनवाप्य without fulfilling, राज्ये in the kingdom, रामम् Rama, अनिक्षिप्य without installing, विनशिष्यति will die.

##### आङ्ग्लानुवादः
Past is past (irreversible). My father, brooding over his desire of installing Rama as king unfulfilled, will perish.



#### श्लोकः
##### मूलम्
सिद्धार्थाः पितरं वृत्तं तस्मिन्कालेऽप्युपस्थिते।  
प्रेतकार्येषु सर्वेषु संस्करिष्यन्ति भूमिपम्॥2.51.20॥

##### शब्दार्थः
तस्मिन् at that, काले time indeed, उपस्थिते present, सिध्दार्थाः those who accomplished their purpose, वृत्तम् laid in that state, पितरम् father, भूमिपम् lord of the land, king, सर्वेषु for all, प्रेतकार्येषु funeral rites, संस्करिष्यन्ति will perform.

##### आङ्ग्लानुवादः
Those who will remain present around the king, my father, at the time of his death and perform the funeral rites have their desires fulfilled (for they could attend the king's obsequies).



#### श्लोकः
##### मूलम्
रम्यचत्वरसंस्थानां सुविभक्तमहापथाम्।  
हर्म्यप्रासादसम्पन्नाम् गणिकावरशोभिताम्॥2.51.21॥  
रथाश्वगजसम्बाधां तूर्यनादविनादिताम्।  
सर्वकल्याणसम्पूर्णां हृष्टपुष्टजनाकुलाम्॥2.51.22॥  
आरामोद्यानसम्पन्नां समाजोत्सवशालिनीम्।  
सुखिता विचरिष्यन्ति राजधानीं पितुर्मम॥2.51.23॥

##### शब्दार्थः
रम्यचत्वरसंस्थानाम् with lovely squares laid, सुविभक्तमहापथाम् wellaligned broad highways, हर्म्यप्रासादसम्पन्नाम् rich with mansions and palaces, गणिकावरशोभिताम् graced with the fairest of courtesans, रथाश्वगजसम्बाधाम् thronged with chariots, elephants and horses, तूर्यनादविनादिताम् echoed with the sounds of trumpets, सर्वकल्याणसम्पूर्णाम् with the welfare of all, हृष्टपुष्टजनाकुलाम् filled with wellnourished and contended people, आरामोद्यानसम्पन्नाम् endowed with pleasure gardens and parks, समाजोत्सवशालिनीम् splendid with community festivals, मम पितुः my father's, राजधानीम् capital city, सुखिताः happily, विचरिष्यन्ति will be going about.

##### आङ्ग्लानुवादः
They will roam about happily in the capital city of my father with its lovely squares, wellaligned broad highways, its mansions and palaces, full of chariots, elephants, horses. It will be echoing with the sound of trumpets. It will be full of the welfare of all. It will be graced by the fairest of courtesans. Filled with wellnourished and contented people, the city dotted with several pleasuregardens and parks, will look  
splendid with community festivals and fairs.



#### श्लोकः
##### मूलम्
अपि जीवेद्दशरथो वनवासात्पुनर्वयम्।  
प्रत्यागम्य महात्मानमपि पश्येम सुव्रतम्॥2.51.24॥

##### शब्दार्थः
दशरथः Dasaratha, अपि जीवेत् if lives, वयम् we, वनवासात् from our exile, प्रत्यागम्य on return, सुव्रतम् observing vows, महात्मानम् magnanimous, पुनः again, अपि पश्येम will we see him?

##### आङ्ग्लानुवादः
Will the king be still alive? Will we see the noble king again on our return from exile after the fulfilment of his vows?



#### श्लोकः
##### मूलम्
अपि सत्यप्रतिज्ञेन सार्धं कुशलिना वयम्।  
निवृत्ते वनवासेऽस्मिन्नयोध्यां प्रविशेमहि॥2.51.25॥

##### शब्दार्थः
अस्मिन् this (Rama), निवृत्तवनवासे after completion of the exile, कुशलिना safe, सत्यप्रतिज्ञेन सार्धं with him who is always true to his promise, वयम् we, अयोध्याम् Ayodhya, अपि प्रविशेमहि will enter?

##### आङ्ग्लानुवादः
Will we ever be able, after completion of the exile, to enter the city of Ayodhya along with Rama who is true to his promise?



#### श्लोकः
##### मूलम्
परिदेवयमानस्य दुखार्तस्य महात्मनः।  
तिष्ठतो राजपुत्रस्य शर्वरी साऽत्यवर्तत॥2.51.26॥

##### शब्दार्थः
महात्मनः of the highsouled, दुःखार्तस्य tormented with grief, राजपुत्रस्य of the prince, परिदेवयमानस्य while he was wailing, तिष्ठतः standing by, सा शर्वरी that night, अत्यवर्तत passed away.

##### आङ्ग्लानुवादः
While that noble prince (Lakshmana), tormented with grief, stood thus wailing, the night passed off.



#### श्लोकः
##### मूलम्
तथा हि सत्यं ब्रुवति प्रजाहिते  
नरेन्द्रपुत्रे गुरुसौहृदाद्गुहः।  
मुमोच बाष्पं व्यसनाभिपीडितो  
ज्वरातुरो नाग इव व्यथातुरः॥2.51.27॥

##### शब्दार्थः
प्रजाहिते seeking the wellfare of people, नरेन्द्रपुत्रे king'son, गुरुसौहृदात् out of great friendship, तथा like that, सत्यम् truth ब्रुवति telling, गुहः Guha, व्यथातुरः afflicted, व्यसनाभिपीडितः overcome with grief, ज्वरातुरः feverstricken, नागः इव like elephant, बाष्पम् tears, मुमोच shed.

##### आङ्ग्लानुवादः
Out of great friendship with Guha, Lakshmana thus told the true story of prince (Rama) in the interest of his subject (Guha). (On hearing it) Guha was deeply afflicted with grief and pain and began shedding tears like an elephant suffering from fever.  

#### समाप्तिः
 श्रीमद्रामायणे वाल्मीकीय आदिकाव्ये अयोध्यकाण्डे एकपञ्चाशस् सर्गः॥  
Thus ends the fiftyfirst sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/04-chitrakUTa-prAptiH/051_guha-laxmaNasaMvAdaH.md">
<details><summary><h3>भूषणम् ...{Loading}...</h3></summary>



तं जाग्रतमदम्भेन भ्रातुरर्थाय लक्ष्मणम् ।  

गुहः सन्तापसन्तप्तो राघवं वाक्यमब्रवीत्  ॥  २।५१।१  ॥   

तं जाग्रतमित्यादि । अदम्भेन अकृत्रिमेण । अर्थाय रक्षणाय । सन्तापसन्तप्तः
रामदुर्दशादर्शनसन्तापेन सन्तप्तः । राघवं लक्ष्मणम्  ॥  २।५१।१  ॥   

  

इयं तात सुखा शय्या त्वदर्थमुपकल्पिता ।  

प्रत्याश्वसिहि साध्वस्यां राजपुत्र यथासुखम्  ॥  २।५१।२  ॥   

इयमिति । प्रत्याश्वसिहि विश्रान्तो भवेति यावत्  ॥  २।५१।२  ॥   

  

उचितो ऽयं जनः सर्वः क्लेशानां त्वं सुखोचितः ।  

गुप्त्यर्थं जागरिष्यामः काकुत्स्थस्य वयं निशाम्  ॥  २।५१।३  ॥   

न हि रामात्प्रियतरो ममास्ति भुवि कश्चन ।  

ब्रवीम्येतदहं सत्यं सत्येनैव च ते शपे  ॥  २।५१।४  ॥   

अयं जनः वनचारित्वेन क्लेशसहोजनः  ॥  २।५१।३४  ॥   

  

अस्य प्रसादादाशंसे लोके ऽस्मिन् सुमहद्यशः ।  

धर्मावाप्तिं च विपुलामर्थावाप्तिं च केवलाम्  ॥  २।५१।५  ॥   

अस्येति । आशंसे प्रार्थये । केवलामर्थावाप्तिम् अर्थावाप्तिमेवेत्यर्थः ।
केचित्तु केवलमिति पठित्वा केवलं प्रसादादिति योजयन्ति  ॥  २।५१।५  ॥   

  

सो ऽहं प्रियतमं रामं शयानं सह सीतया ।  

रक्षिष्यामि धनुष्पाणिः सर्वतो ज्ञातिभिः सह  ॥  २।५१।६  ॥   

स इति । सर्वतः सर्वदिक्षु  ॥  २।५१।६  ॥   

  

न हि मे ऽविदितं किञ्चिद्वनेस्मिंश्चरतः सदा ।  

चतुरङ्गं ह्यपि बलं सुमहत् प्रसहेमहि  ॥  २।५१।७  ॥   

लक्ष्मणस्तं तदोवाच रक्ष्यमाणास्त्वयानघ ।  

नात्र भीता वयं सर्वे धर्ममेवानुपश्यता  ॥  २।५१।८  ॥   

न हीति । अविदितमिति पदच्छेदः । किंचित् विरोध्यागमनस्थानम् । बलं परकीयम्
। प्रसहेमहीत्येतदात्मनि बहुवचनं जात्यपेक्षया  ॥  २।५१।७८  ॥   

  

कथं दाशरथौ भूमौ शयाने सहसीतया ।  

शक्य निद्रा मया लब्धुं जीवितं वा सुखानि वा  ॥  २।५१।९  ॥   

भीत्यभावे किमर्थं जागरणमित्याह--कथमिति । निद्रा न लभ्यत इति भावः ।
जीवितम् आश्वासनम् । निद्रैव न लभ्यते जीवितसुखानां का कथेति भावः  ॥ 
२।५१।९  ॥   

  

यो न देवासुरैः सर्वैः शक्यः प्रसहितुं युधि ।  

तं पश्य सुखसंविष्टं तृणेषु सह सीतया  ॥  २।५१।१०  ॥   

य इति । प्रसहितुमिति "तीषसह--" इत्यादिना पाक्षिक इट् । संविष्टं शयानम्
 ॥  २।५१।१०  ॥   

  

यो मन्त्रतपसा लब्धो विविधैश्च परिश्रमैः ।  

एको दशरथस्येष्टः पुत्रः सदृशलक्षणः  ॥  २।५१।११  ॥   

य इति । मन्त्रतपसा मन्त्रयुक्ततपसा, मन्त्रतपोभ्यामित्यर्थः । परिश्रमैः
यज्ञादिभिः । एकः मुख्यः । "एके मुख्यान्यकेवलाः" इत्यमरः । सदृशलक्षणः
स्वसदृशलक्षणः  ॥  २।५१।११  ॥   

  

अस्मिन् प्रव्राजिते राजा न चिरं वर्तयिष्यति ।  

विधवा मेदिनी नूनं क्षिप्रमेव भविष्यति  ॥  २।५१।१२  ॥   

अस्मिन्निति । वर्तयिष्यति जीविष्यति । विधवा पतिरहिता  ॥  २।५१।१२  ॥   

  

विनद्य सुमहानादं श्रमेणोपरताः स्त्रियः ।  

निर्घोषोपरतं चातो मन्ये राजनिवेशनम्  ॥  २।५१।१३  ॥   

विनद्येति । उपरताः भविष्यन्तीति शेषः । अत एव निर्घोषोपरतम् उपरतनिर्घोषं
भविष्यतीति मन्ये  ॥  २।५१।१३  ॥   

  

कौसल्या चैव राजा च तथैव जननी मम ।  

नाशंसे यदि जीवन्ति सर्वे ते शर्वरीमिमाम्  ॥  २।५१।१४  ॥   

कौसल्येति । सर्वे जीवन्ति जीविष्यन्तीति नाशंसे, यदि जीवन्ति इमां
शर्वरीमेव  ॥  २।५१।१४  ॥   

  

जीवेदपि हि मे माता शत्रुघ्नस्यान्ववेक्षया ।  

तद्दुःखं यत्तु कौसल्या वीरसूर्विनशिष्यति  ॥  २।५१।१५  ॥   

शत्रुघ्नस्यान्ववेक्षया शत्रुघ्नस्नेहेनेत्यर्थः । पुनःपुनर्दर्शनेन वा ।
वीरं पुत्रं सूत इति तथा कौसल्या विनशिष्यतीति यद्दुःखं तद्दुस्सहमित्यर्थः
 ॥  २।५१।१५  ॥   

  

अनुरक्तजनाकीर्णा सुखा लोकप्रियावहा ।  

राजव्यसनसंसृष्टा सा पुरी विनशिष्यति  ॥  २।५१।१६  ॥   

कथं पुत्रं महात्मानं ज्येष्ठं प्रियमपश्यतः ।  

शरीरं धारयिष्यन्ति प्राणा राज्ञो महात्मनः  ॥  २।५१।१७  ॥   

विनष्टे नृपतौ पश्चात्कौसल्या विनशिष्यति ।  

अनन्तरं च मातापि मम नाशमुपैष्यति  ॥  २।५१।१८  ॥   

राजव्यसनसंसृष्टा राजमरणनिमित्तव्यसनसंयुक्तेत्यर्थः  ॥  २।५१।१६१८  ॥   

  

अतिक्रान्तमतिक्रान्तमनवाप्य मनोरथम् ।  

राज्ये राममनिक्षिप्य पिता मे विनशिष्यति  ॥  २।५१।१९  ॥   

अतिक्रान्तमिति । मे पिता राज्ये राममनिक्षिप्य अत एव मनोरथमनवाप्य
विनशिष्यतीति यत् तस्मात् अतिक्रान्तमतिक्रान्तं सर्वं प्रयोजनमतीत्य
गतमित्यर्थः । अथवा अतिक्रान्तमतिक्रान्तं मनोरथमनवाप्य पुनःपुनर्वर्धमानं
मनोरथमनवाप्य रामो जातः वर्धिष्यते उद्वाहं करिष्यति राज्यं
प्राप्स्यतीत्येवमभिवृद्धं मनोरथमित्यर्थः । मनोरथातिक्रान्तिमेवाह राज्ये
राममनिक्षिप्येति  ॥  २।५१।१९  ॥   

  

सिद्धार्थाः पितरं वृत्तं तस्मिन् कालेप्युपस्थिते ।  

प्रेतकार्येषु सर्वेषु संस्करिष्यन्ति भूमिपम्  ॥  २।५१।२०  ॥   

सिद्धार्था इति । तस्मिन् काले मरणकाले उपस्थिते ।
प्रेतकार्येष्वप्युपस्थितेषु । वृत्तम् अतीतम्, मृतमिति यावत् । "वृत्तं
पद्ये चरित्रे त्रिष्वतीते दृढनिस्तुले" इत्यमरः । भूमिपं पितरम् ।
सिद्धार्थाः कृतार्थाः संस्करिष्यन्ति । वयं त्वकृतार्था इति भावः  ॥ 
२।५१।२०  ॥   

  

राम्यचत्वरसंस्थानां सुविभक्तमहापथाम् ।  

हर्म्यप्रासादसम्पन्नां गणिकावरशोभिताम्  ॥  २।५१।२१  ॥   

रथाश्वगजसम्बाधां तूर्यनादविनादिताम् ।  

सर्वकल्याणसम्पूर्णां हृष्टपुष्टजनाकुलाम्  ॥  २।५१।२२  ॥   

आरामोद्यानसम्पन्नां समाजोत्सवशालिनीम् ।  

सुखिता विचरिष्यन्ति राजधानीं पितुर्मम  ॥  २।५१।२३  ॥   

रम्यचत्वरसंस्थानामिति । रम्यचत्वरसंस्थानां रमणीयाङ्गणसंस्थानाम् ।
सुविभक्तमहापथां गृहपङ्क्तिभिः सम्यक्विभक्तराजमार्गाम् ।
हर्म्यप्रासादसम्पन्नां हर्म्यैर्धनिनां वासैः, प्रासादैर्देवभूभुजां
वासैश्च सम्पुर्णाम् । "हर्म्यादिर्धनिनां वासः प्रासादो देवभूभुजाम्"
इत्यमरः । रथाश्वगजसम्बाधाम्, सम्बाधां निबिडाम् । नादितां सञ्जातनादाम् ।
सर्वकल्याणसम्पूर्णां सर्वैः पुत्रजन्मोत्सवप्रभृतिभिः सम्पन्नाम् ।
आरामोद्यानसम्पन्नाम् आरामाः उद्यानानि च उपवनानि राज्ञः क्रीडार्हवनानि च
। समाजोत्सवशालिनीं समाजैः सङ्घैः क्रियमाण उत्सवः समाजोत्सवः, देवोत्सव
इत्यर्थः  ॥  २।५१।२१२३  ॥   

  

अपि जीवेद्दशरथो वनवासात् पुनर्वयम् ।  

प्रत्यागम्य महात्मानमपि पश्येम सुव्रतम्  ॥  २।५१।२४  ॥   

अपीति । अपिः सम्भावनायाम्  ॥  २।५१।२४  ॥   

  

अपि सत्यप्रतिज्ञेन सार्द्धं कुशलिना वयम् ।  

निवृत्तवनवासे ऽस्मिन्नयोध्यां प्रविशेमहि  ॥  २।५१।२५  ॥   

अपि सत्यप्रतिज्ञेनेति । सत्यप्रतिज्ञेन, पित्रेति शेषः । अस्मिन् रामे ।
प्रविशेमहीत्याशंसायां लिङ्  ॥  २।५१।२५  ॥   

  

परिदेवयमानस्य दुःखार्त्तस्य महात्मनः ।  

तिष्ठतो राजपुत्रस्य शर्वरी सात्यवर्तत  ॥  २।५१।२६  ॥   

परिदेवयमानस्येति । परिदेवयमानस्येत्यादौ सम्बन्धसामान्ये षष्ठी । एवमिति
शेषः  ॥  २।५१।२६  ॥   

  

तथा हि सत्यं ब्रुवति प्रजाहिते नरेन्द्रपुत्रे गुरुसौहृदाद् गुहः ।  

मुमोच बाष्पं व्यसनाभिपीडितो ज्वरातुरो नाग इव व्यथातुरः  ॥  २।५१।२७  ॥   

तथेति । सत्यं वास्तवम् नरेन्द्रपुत्रे लक्ष्मणे । गुरुसौहृदात् गुरुषु
पित्रादिषु सौहृदात् स्नेहात् । ज्वरातुरो नागो गज इव व्यथातुरो गुह
इत्यन्वयः  ॥  २।५१।२७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे एकपञ्चाशः
सर्गः  ॥  ५१  ॥   

इति श्रीगोविन्द० श्रीरा० भूष० पीता० अयोध्याकाण्डव्याख्याने एकपञ्चाशः
सर्गः  ॥  ५१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/04-chitrakUTa-prAptiH/051_guha-laxmaNasaMvAdaH.md">
<details><summary><h3>शिरोमणी ...{Loading}...</h3></summary>



गुहोक्तिं वर्णयितुमाह-- तमिति । भ्रातुरर्थाय सुखं शयनाय जाग्रतं तं
लक्ष्मणं सन्तापसन्तप्तः लक्ष्मणदुःखदर्शनजनितसन्तापवान् गुहः राघवं
लक्ष्मणमब्रवीत्  ॥  २।५१।१  ॥   

  

तद्वचनमेवाह-- इयमिति । साधु यथा तथा उपकल्पिता रचिता अतः अस्यां शय्यायां
यथासुखं प्रत्याश्वसिहि विश्रान्तिं कुरु  ॥  २।५१।२  ॥   

  

उचित इति । क्लेशानां जागरणादिदुःखानामयं मदादिर्जनः उचितः योग्यः त्वं तु
सुखोचितः अतः काकुत्स्थस्य रामस्य गुप्त्यर्थं वयं निशा सर्वरात्रं
जागरिष्यामः  ॥  २।५१।३  ॥   

  

नहीति । ते तवाग्रे सत्यं ब्रवीमि अत्र विश्वासार्थं सत्येन
स्वसुकृतेनेत्यर्थः । शपे शपथं करोमि  ॥  २।५१।४  ॥   

  

अस्येति । अस्य रामस्य प्रसादात् प्रसादं प्राप्यैव यशआदिकमाशासे वाञ्छामि
। एतेन प्रसादाभावे यशआदिकं व्यर्थमेवेति सूचितम् । एकश्चकार एवार्थे  ॥ 
२।५१।५  ॥   

  

स इति । सः रामप्रसादाकाङ्क्षी अहं सर्वथा सर्वप्रकारेण रक्षिष्यामि  ॥ 
२।५१।६  ॥   

  

रक्षणे स्वयोग्यतां प्रकाशयन्नाह-- नेति । अविदितमज्ञातं
सुमहदतिविस्तीर्णमतिबलं चतुरङ्गं रिपुप्रेषितसैन्यं सन्तरेमहि सुखं जेष्याम
इत्यर्थः  ॥  २।५१।७  ॥   

  

लक्ष्मण इति । ततः गुहवचनश्रवणानन्तरं लक्ष्मण उवाच । ततो वाचेत्यत्र गुणः
। अत एव निर्देशात् । चनमेवाह-- धर्मं सेवकरीतिमनुपश्यता ज्ञातवता त्वया
रक्ष्यमाणाः वयं नैव भीताः  ॥  २।५१।८  ॥   

  

ननु तर्हि किमर्थं जागरणमित्यत आह-- कथमिति । दाशरथौ रामे भूमौ शयाने सति
निद्रादि लब्धुं मया कथं शक्या तत्र जीवितशब्दः करणनिष्ठान्तः
भावनिष्ठान्तप्रकृतिकअर्शआद्यजन्तो वा अत एव भक्षणमर्थः  ॥  २।५१।९  ॥   

  

भूमिशयनायोग्यत्वं बोधयन्नाह य इति । सर्वैः मिलितैरित्यर्थः देवासुरैः
प्रसहितुं पराभवितुं न शक्यः तं तृणेषु सुखसंसुप्तं पश्य  ॥  २।५१।१०  ॥   

  

य इति । विविधैः पराक्रमैः उपलक्षितः सदृशलक्षणः सदृशानि सकलसद्गुणबोधकानि
लक्षणानि शरीरचिह्नानि यस्य सः अत एव एकः मुख्यः मन्त्रतपसा लब्धः यः
दशरथस्य पुत्रः तस्मिन्नस्मिन्रामे प्रव्रजिते सति राजा चिरं बहुकालं न
वर्तयिष्यति राज्यं पालयिष्यति अतः विधवा पालकरहिता मेदिनी क्षिप्रं
भविष्यति । श्लोकद्वयमेकान्वयि  ॥  २।५१।१११२  ॥   

  

विनद्येति । सुमहानादं विनद्य रामरामेत्युच्चार्येत्यर्थः । श्रमेण
खेदाधिक्येन उपरताः निवृत्ताः स्त्रियो भविष्यन्तीति शेषः । अतः रामनिवेशनं
रामगृहं निर्घोषोपरतं निर्घोषरहितं मन्ये  ॥  २।५१।१३  ॥   

  

कौशल्येति । कौशल्यादयः इमां शर्वरीं रात्रिं यदि जीवन्ति अतिमूर्च्छां न
प्राप्नुवन्तीत्यर्थः । तदा अहमाशंसे तद्धैर्यप्रशंसां करिष्यामीत्यर्थः  ॥ 
२।५१।१४  ॥   

  

जीवेदिति । शत्रुघ्नस्य स्वपुत्रस्य अन्ववेक्षया अवलोकनेन हि यदि मे माता
जीवेत्तदापि यदि वीरसूः अतिवीरपुत्रोत्पादनकर्त्री कौशल्या विनशिष्यति
विनङ्क्ष्यति लोकान्तरगमनेन अदृश्यत्वं प्राप्स्यति तत्तदा दुःखमतिक्लेशः
स्थास्यत्येवेति शेषः  ॥  २।५१।१५  ॥   

  

अनुरक्तेति । अनुरक्ताः रामविषयकानुरागविशिष्टाः ये जनास्तैः आकीर्णाः
व्याप्ता अत एव सुखः अतिसुखहेतुः अत एव लोकप्रियावहा या पुरी सा अयोध्या
राजव्यसनसंसृष्टा राजदुःखसम्बन्धवती सती विनशिष्यति  ॥  २।५१।१६  ॥   

  

कथमिति । ज्येष्ठपुत्रमपश्यतः राज्ञः प्राणाः शरीरं कथं धारयिष्यन्ति न
धारयिष्यन्तीत्यर्थः ।  

राजा लोकान्तरं गमिष्यतीति तात्पर्यम्  ॥  २।५१।१७  ॥   

  

अनर्थान्तरमाह-- विनष्टे इति । नृपतौ विनष्टे
लोकान्तरगमनप्रयुक्तादृश्यत्वं प्राप्ते सति अनन्तरं शीघ्रं यथा स्यात्तथा
कौसल्या विनशिष्यति पश्चान्मम मातापि नाशमुपैष्यति  ॥  २।५१।१८  ॥   

  

ननु यथा विश्वामित्रसहगमनसमये
रामदर्शनाभावप्रयुक्तराजकर्तृकलोकान्तरगमनाभावः तथाद्यपि भविष्यतीत्यत आह--
अतिक्रान्तमिति । राज्ये राममनिक्षिप्य अप्रापय्य
प्रारम्भविषयीभूताभिषेकमदृष्ट्वेत्यर्थः । अत एव अतिक्रान्तं सर्वत
उत्कृष्टमित्यर्थः । मनोरथमनवाप्य मे पिता विनशिष्यति विनङ्क्ष्यति
लोकान्तरं गमिष्यतीत्यर्थः । एतेनेदानीं गमने ह्रीर्हेतुर्भविष्यतीति
ध्वनितम्  ॥  २।५१।१९  ॥   

  

सिद्धार्था इति । तस्मिन्लोकान्तरप्रयाणयोग्ये काले उपस्थिते सति सर्वेषु
प्रेतकार्येषु प्रयाणसमयोचितकर्तव्येषु राघवं दशरथं ये संस्करिष्यन्ति
मङ्गलपाठादिकं करिष्यन्ति ते सिद्धार्थाः । एतेन भरतो ऽपि तस्मिन्काले तं
प्राप्स्यति न वेति संशयः सूचितः  ॥  २।५१।२०  ॥   

  

रम्येति । अपि यदि दशरथो जीवेत्प्रजाः पालयेत्तदा रम्यचत्वरसंस्थानां
रमणीयचतुष्पथयुक्तां हर्म्यैर्धनिनां गृहैः प्रासादैर्देवभूभुजां सदनैः
सम्पन्नां रथाश्वगजसम्बाधां रथादिभिर्व्याप्तां समाजोत्सवशालिनीं समाजानां
ब्राह्मणादिसमूहानामुत्सवस्य शालिनीमाश्रयभूतां मम पितुः राजधानीमयोध्यां
विचरिष्यन्ति सुखेन स्थास्यन्तीत्यर्थः । अयोध्याः आसिन इति शेषः । वयं
वनवासात्प्रत्यागम्य निवर्त्य महात्मानं राजानं पश्याम ।
श्लोकचतुष्टयमेकान्वयि  ॥  २।५१।२१२४  ॥   

  

सम्भावनान्तरमाह-- अपीति । सत्यप्रतिज्ञेन रामेण सार्धमयोध्यामपि
प्रविशेमहि । सम्भावनार्थो ऽपि  ॥  २।५१।२५  ॥   

  

परीति । दुःखार्तस्य अत एव परिदेवयमानस्य राजपुत्रस्य लक्ष्मणस्य शर्वरी
रात्रिः अत्यवर्तत व्यतीता ऽभवत्  ॥  २।५१।२६  ॥   

  

तथेति । नरेन्द्रसूनौ लक्ष्मणे सत्यं मृषासंसर्गशून्यं वचनं ब्रुवति सति
गुरुं सौहृदाद्धेतोः व्यसनाभिपीडितः अत एव व्यथातुरश्चञ्चलचित्तः गुहः
बाष्पमश्रु मुमोच, तत्र दृष्टान्तः ज्वरातुरः ज्वरपीडितः नागो गज इव  ॥ 
२।५१।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकपञ्चाशः सर्गः  ॥  २।५१  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/04-chitrakUTa-prAptiH/051_guha-laxmaNasaMvAdaH.md">
<details><summary><h3>तिलकम् ...{Loading}...</h3></summary>



एवं रामे शयाने तद्रक्षार्थं जाग्रल्लक्ष्मणगुहसंवादः तमित्यादि ।
अदम्भेनाकृत्रिमानुरागेण भ्रातुरर्थाय भ्रातू रक्षार्थं राघवं रघुकुलजं
सन्तापसन्तप्तो रामस्य भूशय्यादिजेन सन्तापेन पीडितः  ॥  २।५१।१  ॥   

  

इयमिति । प्रत्याश्वसिहि विश्रान्तो भव  ॥  २।५१।२  ॥   

  

अयं जन आटविकः  ॥  २।५१।३  ॥   

  

नहि रामादिति । सर्वात्मभूतात्  ॥  २।५१।४६  ॥   

  

अविदितमज्ञातम् । किं च चतुरङ्गमिति । परिकीयमिति शेषः । तादृशमपि परकीयं
बलं सन्तरेमहि युद्धेन जयेम  ॥  २।५१।७  ॥   

  

ततोवाच तत उवाचेति च्छेदः आर्षः सन्धिः । अत्र देशे वयं न भीताः यतो
धर्ममेवानुपश्यता त्वया रक्ष्यमाणा भवामः  ॥  २।५१।८  ॥   

  

तथापि जागरणे कारणमाह कथमिति । जीवितं विशिष्टसुखजीवितजनकं भोजनादि  ॥ 
२।५१।९,१०  ॥   

  

मन्त्रो गायत्र्यादिः तपः कृच्छ्रादि
पराक्रमैस्तज्जन्यैऋ़ष्यशृङ्गाद्यानयनाश्वमेधाद्यनुष्ठानैः एको मुख्यः ।
तत्र हेतुः सदृशलक्षणः पुरुषोत्तमसदृशलक्षणः दशरथसदृशलक्षण इत्यापाततो
ऽर्थः  ॥  २।५१।११ ॥   

  

विधवा विगतपतिका  ॥  २।५१।१२  ॥   

  

श्रमेणोपरता राजभवने ऽयोध्यानगरे च भविष्यन्तीति शेषः ।
निर्घोषोपरतमुपरतनिर्घोषं भवतीति मन्ये  ॥  २।५१।१३  ॥   

  

जीवन्तीति नाशंसे न संभावयामि यदि वा जीवन्त्येतावत्पर्यन्तम्, तदेमां
शर्वरीमेव जीविष्यन्त नाग्रे अन्नपानाद्यभावादिति संभावयामीति शेषः  ॥ 
२।५१।१४  ॥   

  

जीवेदपि एतद्रात्र्याः परमपीति शेषः । यदि यत् वीरसूः कौसल्या
एकपुत्रत्वाद्विनशिष्यत्येव तदतिदुःखमित्यर्थः  ॥  २।५१।१५  ॥   

  

अनुरक्तै रामानुरक्तैर्जनैराकीर्णा व्याप्ता सुखालोकरूपं प्रियमावहति सा
सदा सुखवल्लोका इदानीं राजव्यसनेन दशरथमरणदुःखेन संमृष्टा युक्ता  ॥ 
२।५१।१६  ॥   

  

राजव्यसनमेव दर्शयति कथमिति  ॥  २।५१।१७  ॥   

  

मातापि भर्तृपुत्रवियोगात्सत्यप्येकपुत्रसंनिधौ  ॥  २।५१।१८  ॥   

  

मनोरथं रामराज्याभिषेकमनवाप्य अतिक्रान्तमतिक्रान्तं नष्टं नष्टमिति
क्रोशन्निति शेषः । प्रत्यागतं रामं राज्ये ऽनिक्षिप्यैव मे पिता
विनशिष्यतीत्यन्वयः  ॥  २।५१।१९  ॥   

  

तस्मिन्काले मरणकाल उपस्थिते ये वृत्तं मृतं पितरं रघुकुलजं
सर्वप्रेतकार्येषु संस्करिष्यन्ति ते सिद्धार्था भाग्यवन्तः
प्राप्तराज्याश्च भरतादय इति शेषः । क्रोधात्तन्नामाग्रहणम्  ॥  २।५१।२०२२
 ॥   

  

विचरिष्यन्ति भरतादय इति शेषः  ॥  २।५१।२३  ॥   

  

अपि जीवेदिति संभावने लिङ् । अपि च अपि पश्याम अपि द्रक्ष्यामः  ॥  २।५१।२४
 ॥   

  

सत्यप्रतिज्ञेन रामेण  ॥  २।५१।२५  ॥   

  

परिदेवयमानस्येति इत्थमित्यादिः तिष्ठतो जाग्रतः  ॥  २।५१।२६  ॥   

  

गुरौ रामे सौहृदादित्युभयान्वयि अतिस्नेहाज्ज्वरातुरो गुहः व्यथातुरो नागो
गज इव  ॥  २।५१।२७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे  

एकपञ्चाशः सर्गः  ॥  २।५१  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/04-chitrakUTa-prAptiH/051_guha-laxmaNasaMvAdaH.md">
<details><summary><h3>द्राविडपाठः ...{Loading}...</h3></summary>



  
तं जाग्रतमदम्भेन भ्रातुरर्थाय लक्ष्मणम्।  
गुहः सन्तापसन्तप्तो राघवं वाक्यमब्रवीत् ॥ 2.51.1 ॥   
इयं तात सुखा शय्या त्वदर्थमुपकल्पिता।  
प्रत्याश्वसिहि साध्वस्यां राजपुत्र यथासुखम् ॥ 2.51.2 ॥   
उचितोऽयं जनः सर्वः क्लेशानां त्वं सुखोचितः।  
गुप्त्यर्थं जागरिष्यामः काकुत्स्थस्य वयं निशाम् ॥ 2.51.3 ॥   
न हि रामात्प्रियतरो ममास्ति भुवि कश्चन।  
ब्रवीम्येतदहं सत्यं सत्येनैव च ते शपे ॥ 2.51.4 ॥   
अस्य प्रसादादाशंसे लोकेऽस्मिन् सुमहद्यशः।  
धर्मावाप्तिं च विपुलामर्थावाप्तिं च केवलाम् ॥ 2.51.5 ॥   
सोऽहं प्रियतमं रामं शयानं सह सीतया।  
रक्षिष्यामि धनुष्पाणिः सर्वतो ज्ञातिभिः सह ॥ 2.51.6 ॥   
न हि मेऽविदितं किञ्चिद्वनेस्मिंश्चरतः सदा।  
चतुरङ्गं ह्यपि बलं सुमहत् प्रसहेमहि ॥ 2.51.7 ॥   
लक्ष्मणस्तं तदोवाच रक्ष्यमाणास्त्वयानघ।  
नात्र भीता वयं सर्वे धर्ममेवानुपश्यता ॥ 2.51.8 ॥   
कथं दाशरथौ भूमौ शयाने सहसीतया।  
शक्य निद्रा मया लब्धुं जीवितं वा सुखानि वा ॥ 2.51.9 ॥   
यो न देवासुरैः सर्वैः शक्यः प्रसहितुं युधि।  
तं पश्य सुखसंविष्टं तृणेषु सह सीतया ॥ 2.51.10 ॥   
यो मन्त्रतपसा लब्धो विविधैश्च परिश्रमैः।  
एको दशरथस्येष्टः पुत्रः सदृशलक्षणः ॥ 2.51.11 ॥   
अस्मिन् प्रव्राजिते राजा न चिरं वर्तयिष्यति।  
विधवा मेदिनी नूनं क्षिप्रमेव भविष्यति ॥ 2.51.12 ॥   
विनद्य सुमहानादं श्रमेणोपरताः स्त्रियः।  
निर्घोषोपरतं चातो मन्ये राजनिवेशनम् ॥ 2.51.13 ॥   
कौसल्या चैव राजा च तथैव जननी मम।  
नाशंसे यदि जीवन्ति सर्वे ते शर्वरीमिमाम् ॥ 2.51.14 ॥   
जीवेदपि हि मे माता शत्रुघ्नस्यान्ववेक्षया।  
तद्दुःखं यत्तु कौसल्या वीरसूर्विनशिष्यति ॥ 2.51.15 ॥   
अनुरक्तजनाकीर्णा सुखा लोकप्रियावहा।  
राजव्यसनसंसृष्टा सा पुरी विनशिष्यति ॥ 2.51.16 ॥   
कथं पुत्रं महात्मानं ज्येष्ठं प्रियमपश्यतः।  
शरीरं धारयिष्यन्ति प्राणा राज्ञो महात्मनः ॥ 2.51.17 ॥   
विनष्टे नृपतौ पश्चात्कौसल्या विनशिष्यति।  
अनन्तरं च मातापि मम नाशमुपैष्यति ॥ 2.51.18 ॥   
अतिक्रान्तमतिक्रान्तमनवाप्य मनोरथम्।  
राज्ये राममनिक्षिप्य पिता मे विनशिष्यति ॥ 2.51.19 ॥   
सिद्धार्थाः पितरं वृत्तं तस्मिन् कालेप्युपस्थिते।  
प्रेतकार्येषु सर्वेषु संस्करिष्यन्ति भूमिपम् ॥ 2.51.20 ॥   
राम्यचत्वरसंस्थानां सुविभक्तमहापथाम्।  
हर्म्यप्रासादसम्पन्नां गणिकावरशोभिताम् ॥ 2.51.21 ॥   
रथाश्वगजसम्बाधां तूर्यनादविनादिताम्।  
सर्वकल्याणसम्पूर्णां हृष्टपुष्टजनाकुलाम् ॥ 2.51.22 ॥   
आरामोद्यानसम्पन्नां समाजोत्सवशालिनीम्।  
सुखिता विचरिष्यन्ति राजधानीं पितुर्मम ॥ 2.51.23 ॥   
अपि जीवेद्दशरथो वनवासात् पुनर्वयम्।  
प्रत्यागम्य महात्मानमपि पश्येम सुव्रतम् ॥ 2.51.24 ॥   
अपि सत्यप्रतिज्ञेन सार्द्धं कुशलिना वयम्।  
निवृत्तवनवासेऽस्मिन्नयोध्यां प्रविशेमहि ॥ 2.51.25 ॥   
परिदेवयमानस्य दुःखार्त्तस्य महात्मनः।  
तिष्ठतो राजपुत्रस्य शर्वरी सात्यवर्तत ॥ 2.51.26 ॥   
तथा हि सत्यं ब्रुवति प्रजाहिते नरेन्द्रपुत्रे गुरुसौहृदाद् गुहः।  
मुमोच बाष्पं व्यसनाभिपीडितो ज्वरातुरो नाग इव व्यथातुरः ॥ 2.51.27 ॥   

</details>
</div>
