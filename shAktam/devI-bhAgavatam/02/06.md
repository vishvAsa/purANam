+++
title = "०६"

+++
सूत उवाच  
एवं सत्यवती तेन वृता शन्तनुना किल ।  
द्वौ पुत्रौ च तया जातौ मृतौ कालवशादपि ॥ १ ॥  
व्यासवीर्यात्तु सञ्जातो धृतराष्ट्रोऽन्ध एव च ।  
मुनिं दृष्ट्वाथ कामिन्या नेत्रसम्मीलने कृते ॥ २ ॥  
श्वेतरूपा यतो जाता दृष्ट्वा व्यासं नृपात्मजा ।  
व्यासकोपात्समुत्पन्नः पाण्डुस्तेन न संशयः ॥ ३ ॥  
सन्तोषितस्तया व्यासो दास्या कामकलाविदा ।  
विदुरस्तु समुत्पन्नो धर्मांशः सत्यवाक् शुचिः ॥ ४ ॥  
राज्ये संस्थापितः पाण्डुः कनीयानपि मन्त्रिभिः ।  
अन्धत्वाद्‌धृतराष्ट्रोऽसौ नाधिकारे नियोजितः ॥ ५ ॥  
भीष्मस्यानुमते राज्यं प्राप्तः पाण्डुर्महाबलः ।  
विदुरोऽप्यथ मेधावी मन्त्रकार्ये नियोजितः ॥ ६ ॥  
धृतराष्ट्रस्य द्वे भार्ये गान्धारी सौबली स्मृता ।  
द्वितीया च तथा वैश्या गार्हस्त्येषु प्रतिष्ठिता ॥ ७ ॥  
पाण्डोरपि तथा पत्न्यौ द्वे प्रोक्ते वेदवादिभिः ।  
शौरसेनी तथा कुन्ती माद्री च मद्रदेशजा ॥ ८ ॥  
गान्धारी सुषुवे पुत्रशतं परमशोभनम् ।  
वैश्याप्येकं सुतं कान्तं युयुत्सुं सुषुवे प्रियम् ॥ ९ ॥  
कुन्ती तु प्रथमं कन्या सूर्यात्कर्णं मनोहरम् ।  
सुषुवे पितृगेहस्था पश्चात्पाण्डुपरिग्रहः ॥ १० ॥  
ऋषय ऊचुः  
किमेतत्सूत चित्रं त्वं भाषसे मुनिसत्तम ।  
जनितश्च सुतः पूर्वं पाण्डुना सा विवाहिता ॥ ११ ॥  
सूर्यात्कर्णः कथं जातः कन्यायां वद विस्तरात् ।  
कन्या कथं पुनर्जाता पाण्डुना सा विवाहिता ॥ १२ ॥  
सूत उवाच  
शूरसेनसुता कुन्ती बालभावे यदा द्विजाः ।  
कुन्तिभोजेन राज्ञा तु प्रार्थिता कन्यका शुभा ॥ १३ ॥  
कुन्तिभोजेन सा बाला पुत्री तु परिकल्पिता ।  
सेवनार्थं तु दीप्तस्य विहिता चारुहासिनी ॥ १४ ॥  
दुर्वासास्तु मुनिः प्राप्तश्चातुर्मास्ये स्थितो द्विजः ।  
परिचर्या कृता कुन्त्या मुनिस्तोषं जगाम ह ॥ १५ ॥  
ददौ मन्त्रं शुभं तस्यै येनाहूतः सुरः स्वयम् ।  
समायाति तथा कामं पूरयिष्यति वाञ्छितम् ॥ १६ ॥  
गते मुनौ ततः कुन्ती निश्चयार्थं गृहे स्थिता ।  
चिन्तयामास मनसा कं सुरं समचिन्तये ॥ १७ ॥  
उदितश्च तदा भानुस्तया दृष्टो दिवाकरः ।  
मन्त्रोच्चारं तया कृत्वा चाहूतस्तिग्मगुस्तदा ॥ १८ ॥  
मण्डलान्मानुषं रूपं कृत्वा सर्वातिपेशलम् ।  
अवातरत्तदाकाशात्समीपे तत्र मन्दिरे ॥ १९ ॥  
दृष्ट्वा देवं समायान्तं कुन्ती भानुं सुविस्मिता ।  
वेपमाना रजोदोषं प्राप्ता सद्यस्तु भामिनी ॥ २० ॥  
कृताञ्जलिः स्थिता सूर्यं बभाषे चारुलोचना ।  
सुप्रीता दर्शनेनाद्य गच्छ त्वं निजमण्डलम् ॥ २१ ॥  
सूर्य उवाच  
आहूतोऽस्मि कथं कुन्ति त्वया मन्त्रबलेन वै ।  
न मां भजसि कस्मात्त्वं समाहूय पुरोगतम् ॥ २२ ॥  
कामार्तोऽस्म्यसितापाङ्‌गि भज मां भावसंयुतम् ।  
मन्त्रेणाधीनतां प्राप्प्तं क्रीडितुं नय मामिति ॥ २३ ॥  
कुन्त्युवाच ॥  
कन्यास्म्यहं तु धर्मज्ञ सर्वसाक्षिन्नमाम्यहम् ।  
तवाप्यहं न दुर्वाच्या कुलकन्यास्मि सुव्रत ॥ २४ ॥  
सूर्य उवाच  
लज्जा मे महती चाद्य यदि गच्छाम्यहं वृथा ।  
वाच्यतां सर्वदेवानां यास्याम्यत्र न संशयः ॥ २५ ॥  
शप्स्यामि तं द्विजं चाद्य येन मन्त्रः समर्पितः ।  
त्वां चापि सुभृशं कुन्ति नोचेन्मां त्वं भजिष्यसि ॥ २६ ॥  
कन्याधर्मः स्थिरस्ते स्यान्न ज्ञास्यन्ति जनाः किल ।  
मत्समस्तु तथा पुत्रो भविता ते वरानने ॥ २७ ॥  
इत्युक्त्वा तरणिः कुन्तीं तन्मनस्कां सुलज्जिताम् ।  
भुक्त्वा जगाम देवेशो वरं दत्त्वातिवाञ्छितम् ॥ २८ ॥  
गर्भं दधार सुश्रोणी सुगुप्ते मन्दिरे स्थिता ।  
धात्री वेद प्रिया चैका न माता न जनस्तथा ॥ २९ ॥  
गुप्तः सद्मनि पुत्रस्तु जातश्चातिमनोहरः ।  
कवचेनातिरम्येण कुण्डलाभ्यां समन्वितः ॥ ३० ॥  
द्वितीय इव सूर्यस्तु कुमार इव चापरः ।  
करे कृत्वाथ धात्रेयी तामुवाच सुलज्जिताम् ॥ ३१ ॥  
कां चिन्तां करभोरु त्वमाधत्सेऽद्य स्थितास्म्यहम् ।  
मञ्जूषायां सुतं कुन्ती मुञ्चन्ती वाक्यमब्रवीत् ॥ ३२ ॥  
किं करोमि सुतार्ताहं त्यजे त्वां प्राणवल्लभम् ।  
मन्दभाग्या त्यजामि त्वां सर्वलक्षणसंयुतम् ॥ ३३ ॥  
पातुत्वां सगुणागुणा भगवती  
     सर्वेश्वरी चाम्बिका  
स्तन्यं सैव ददातु विश्वजननी  
     कात्यायनी कामदा ।  
द्रक्ष्येऽहम्मुखपङ्कजं सुललितं  
     प्राणप्रियार्हं कदा  
त्यक्त्वा त्वां विजने वने रविसुतं  
     दुष्टा यथा स्वैरिणी ॥ ३४ ॥
पूर्वस्मिन्नपि जन्मनि त्रिजगतां  
     माता न चाराधिता  
न ध्यातं पदपङ्कजं सुखकरं  
     देव्याः शिवायाश्चिरम् ।  
तेनाहं सुत दुर्भगास्मि सततं  
     त्यक्त्वा पुनस्त्वां वने  
तप्स्यामि प्रिय पातकं स्मृतवती  
     बुद्ध्या कृतं यत्स्वयम् ॥ ३५ ॥  
सूत उवाव  
इत्युक्त्या तं सुतं कुन्ती मञ्जूषायां धृतं किल ।  
धात्रीहस्ते ददौ भीता जनदर्शनतस्तथा ॥ ३६ ॥  
स्नात्वा त्रस्ता तदा कुन्ती पितृवेश्मन्युवास सा ।  
मञ्जूषा वहमाना च प्राप्ता ह्यधिरथेन वै ॥ ३७ ॥  
राधा सूतस्य भार्या वै तयासौ प्रार्थितः सुतः ।  
कर्णोऽभूद्‌बलवान्वीरः पालितः सूतसद्मनि ॥ ३८ ॥  
कुन्ती विवाहिता कन्या पाण्डुना सा स्वयम्वरे ।  
माद्री चैवापरा भार्या मद्रराजसुता शुभा ॥ ३९ ॥  
मृगयां रममाणस्तु वने पाण्डुर्महाबलः ।  
जघान मृगबुद्ध्या तु रममाणं मुनिं वने ॥ ४० ॥  
शप्तस्तेन तदा पाण्डुर्मुनिना कुपितेन च ।  
स्त्रीसङ्गं यदि कर्तासि तदा ते मरणं धुवम् ॥ ४१ ॥  
इति शप्तस्तु मुनिना पाण्डुः शोकसमन्वितः ।  
त्यक्त्वा राज्यं वने वासं चकार भृशदुःखितः ॥ ४२ ॥  
कुन्ती माद्री च भार्ये द्वे जग्मतुः सह सङ्गते ।  
सेवनार्थं सतीधर्मं संश्रिते मुनिसत्तमाः ॥ ४३ ॥  
गङ्गातीरे स्थितः पाण्डुर्मुनीनामाश्रमेषु च ।  
शृण्वानो धर्मशास्त्राणि चकार दुश्चरं तपः ॥ ४४ ॥  
कथायां वर्तमानायां कदाचिद्धर्मसंश्रितम् ।  
अशृणोद्वचनं राजा सुपृष्टं मुनिभाषितम् ॥ ४५ ॥  
अपुत्रस्य गतिर्नास्ति स्वर्गे गन्तुं परन्तप ।  
येन केनाप्युपायेन पुत्रस्य जननं चरेत् ॥ ४६ ॥  
अंशजः पुत्रिकापुत्रः क्षेत्रजो गोलकस्तथा ।  
कुण्डः सहोढः कानीनः क्रीतः प्राप्तस्तथा वने ॥ ४७ ॥  
दत्तः केनापि चाशक्तौ धनग्राहिसुताः स्मृताः ।  
उत्तरोत्तरतः पुत्रा निकृष्टा इति निश्चयः ॥ ४८ ॥  
इत्याकर्ण्य तदा प्राह कुन्तीं कमललोचनाम् ।  
सुतमुत्पादयाशु त्वं मुनिं गत्वा तपोऽन्वितम् ॥ ४९ ॥  
ममाज्ञया न दोषस्ते पुरा राज्ञा महात्मना ।  
वसिष्ठाज्जनितः पुत्रः सौदासेनेति मे श्रुतम् ॥ ५० ॥  
तं कुन्ती वचनं प्राह मम मन्त्रोऽस्ति कामदः ।  
दत्तो दुर्वाससा पूर्वं सिद्धिदः सर्वथा प्रभो ॥ ५१ ॥  
निमन्त्रयेऽहं यं देवं मन्त्रेणानेन पार्थिव ।  
आगच्छेत्सर्वथासौ वै मम पार्श्वं निमन्त्रितः ॥ ५२ ॥  
भर्तुर्वाक्येन सा तत्र स्मृत्वा धर्मं सुरोत्तमम् ।  
सङ्गम्य सुषुवे पुत्रं प्रथमं च युधिष्ठिरम् ॥ ५३ ॥  
वायोर्वृकोदरं पुत्रं जिष्णुं चैव शतक्रतोः ।  
वर्षे वर्षे त्रयः पुत्राः कुन्त्या जाता महाबलाः ॥ ५४ ॥  
माद्री प्राह पतिं पाण्डुं पुत्रं मे कुरु सत्तम ।  
किं करोमि महाराज दुःखं नाशय मे प्रभो ॥ ५५ ॥  
प्रार्थिता पतिना कुन्ती ददौ मन्त्रं दयान्विता ।  
एकपुत्रप्रबन्धेन माद्री पतिमते स्थिता ॥ ५६ ॥  
स्मृत्वा तदाश्विनौ देवौ मद्रराजसुता सुतौ ।  
नकुलः सहदेवश्च सुषुवे वरवर्णिनी ॥ ५७ ॥  
एवं ते पाण्डवाः पञ्च क्षेत्रोत्पन्ताः सुरात्मजाः ।  
वर्षवर्षान्तरे जाता वने तस्मिन्द्विजोत्तमाः ॥ ५८ ॥  
एकस्मिन्समये पाण्डुर्माद्रीं दृष्ट्वाथ निर्जने ।  
आश्रमे चातिकामार्तो जग्राहागतवैशसः ॥ ५९ ॥  
मा मा मा मेति बहुधा निषिद्धोऽपितया भृशम् ।  
आलिलिङ्ग प्रियां दैवात्पपात धरणीतले ॥ ६० ॥  
यथा वृक्षगता वल्ली छिन्ने पतति वै द्रुमे ।  
तथा सा पतिता बाला कुर्वन्ती रोदनं बहु ॥ ६१ ॥  
प्रत्यागता तदा कुन्ती रुदती बालकास्तथा ।  
मुनयश्च महाभागाः श्रुत्वा कोलाहलं तदा ॥ ६२ ॥  
मृतः पाण्डुस्तदा सर्वे मुनयः संशितव्रताः ।  
सहाग्निभिर्विधिं कृत्वा गङ्गातीरे तदादहन् ॥ ६३ ॥  
चक्रे सहैव गमनं माद्री दत्त्वा सुतौ शिशू ।  
कुन्त्यै धर्मं पुरस्कृत्य सतीनां सत्यकामतः ॥ ६४ ॥  
जलदानादिकं कृत्वा मुनयस्तत्र वासिनः ।  
पञ्चपुत्रयुतां कुन्तीमनयन्हस्तिनापुरम् ॥ ६५ ॥  
तां प्राप्तां च समाज्ञाय गाङ्गेयो विदुरस्तथा ।  
नगरीं धृतराष्ट्रस्य सर्वे तत्र समाययुः ॥ ६६ ॥  
पप्रच्छुश्च जनाः सर्वे कस्य पुत्रा वरानने ।  
पाण्डोः शापं समाज्ञाय कुन्ती दुःखान्विता तदा ॥ ६७ ॥  
तानुवाच सुराणां वै पुत्राः कुरुकुलोद्‌भवाः ।  
विश्वासार्थं समाहूताः कुन्त्या सर्वे सुरास्तदा ॥ ६८ ॥  
आगत्य खे तदा तैस्तु कथितं नः सुताः किल ।  
भीष्मेण सत्कृतं वाक्यं देवानां सत्कृताः सुताः ॥ ६९ ॥  
गता नागपुरं सर्वे तानादाय सुतान्वधूम् ।  
भीष्मादयः प्रीतचित्ताः पालयामासुरर्थतः ॥ ७० ॥  
एवं पार्थाः समुत्पन्ना गाङ्गेयेनाथ पालिताः ॥ ७१ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
द्वितीयस्कन्धे युधिष्ठिरादीनामुत्पत्तिवर्णनं नाम षष्ठोऽध्यायः ॥ ६ ॥
