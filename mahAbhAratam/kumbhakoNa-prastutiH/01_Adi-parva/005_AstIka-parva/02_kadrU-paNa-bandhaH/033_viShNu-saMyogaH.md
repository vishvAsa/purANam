---
title: ०३३ विष्णु-संयोगः
unicode_script: devanagari

---


अध्यायः 033
अमृतसमीपे गरुडस्य गमनम् ॥ 1 ॥ अमृतं गृहीत्वा गच्छतो गरुडस्य विष्णुदर्शनम् ॥ 2 ॥ विष्णुगरुडयोः परस्परं वरदानम् ॥ 3 ॥ गरुडस्य सुपर्णनामप्राप्तिः ॥ 4 ॥
सौतिरुवाच ।
जाम्बूनदमयो भूत्वा मरीचिनिकरोज्ज्वलः ।	001a  
प्रविवेश बलात्पक्षी वारिवेग इवार्णवम् ॥	001b  
स चक्रं क्षुरपर्यन्तमपश्यदमृतान्तिके ।	002a  
परिभ्रमन्तमनिशं तीक्ष्णधारमयस्मयम् ॥	002b  
ज्वलनार्कप्रभं घोरं छेदनं सोमहारिणाम् ।	003a  
घोररूपं तदत्यर्थं यन्त्रं देवैः सुनिर्मितम् ॥	003b  
तस्यान्तरं स दृष्ट्वै पर्यवर्तत खेचरः ।	004a  
अरान्तरेणाभ्यपतत्संक्षिप्याङ्गं क्षणेन ह ॥	004b  
अधश्चक्रस्य चैवात्र दीप्तानलसमद्युती ।	005a  
विद्युज्जिह्वौ महावीर्यौ दीप्तास्यौ दीप्तलोचनौ ॥	005b  
चक्षुर्विषौ महाघोरौ नित्यं क्रुद्धौ तरस्विनौ ।	006a  
अमृतस्यैव रक्षार्थं ददर्श भुजगोत्तमौ ॥	006b  
सदा संरब्धनयनौ सदा चानिमिषेक्षणौ ।	007a  
तयोरेकोऽपि यं पश्येत्स तूर्णं भस्मसाद्भवेत् ॥	007b  
तौ दृष्ट्वा सहसा खेदं जगाम विनतात्मजः ।	008a  
कथमेतौ महावीर्यौ जेतव्यौ हरिभोजिनौ ॥	008b  
इति संचिन्त्य गरुडस्तयोस्तूर्णं निराकरः ।\'	009a  
तयोश्चक्षूंषि रजसा सुपर्णः सहसाऽऽवृणोत् ।	009b  
ताभ्यामदृष्टरूपोऽसौ सर्वतः समताडयत् ॥	009c  
तयोरङ्गे समाक्रम्य वैनतेयोऽन्तरिक्षगः ।	010a  
आच्छिनत्तरसा मध्ये सोममभ्यद्रवत्ततः ॥	010b  
समुत्पाट्यामृतं तत्र वैनतेयस्ततो बली ।	011a  
उत्पपात जवेनैव यन्त्रमुन्मथ्य वीर्यवान् ॥	011b  
अपीत्वैवामृतं पक्षी परिगृह्याशु निःसृतः ।	012a  
आगच्छदपरिश्रान्त आवार्यार्कप्रभां ततः ॥	012b  
विष्णुना च तदाकाशे वैनतेयः समेयिवान् ।	013a  
तस्य नारायणस्तुष्टस्तेनालौल्येन कर्मणा ॥	013b  
तमुवाचाव्ययो देवो वरदोऽस्मीति खेचरम् ।	014a  
स वव्रे तव तिष्ठेयमुपरीत्यन्तरिक्षगः ॥	014b  
उवाच चैनं भूयोऽपि नारायणमिदं वचः ।	015a  
अजरश्चामरश्च स्याममृतेन विनाऽप्यहम् ॥	015b  
016    सौतिरुवाच ।
एवमस्त्विति तं विष्णुरुवाच विनतासुतम् ।	016a  
प्रतिगृह्य वनौ तौ च गरुडो विष्णुमब्रवीत् ॥	016b  
भवतेपि वरं दद्यां वृणोतु भगवानपि ।	017a  
तं वव्रे वाहनं विष्णुर्गरुत्मन्तं महाबलम् ॥	017b  
ध्वजं च चक्रे भगवानुपरि स्थास्यसीति तम् ।	018a  
एवमस्त्विति तं देवमुक्त्वा नारायणं खगः ॥	018b  
वव्राज तरसा वेगाद्वायुं स्पर्धन्महाजवः ।	019a  
तं व्रजन्तं खगश्रेष्ठं वज्रेणेन्द्रोऽभ्यताडयत् ॥	019b  
हरन्तममृतं रोषाद्गरुडं पक्षिणां वरम् ।	020a  
तमुवाचेन्द्रमाक्रन्दे गरुडः पततां वरः ॥	020b  
प्रहसञ्श्लक्ष्णया वाचा तथा वज्रसमाहतः ।	021a  
ऋषेर्मानं करिष्यामि वज्रं यस्यास्थिसंभवम् ॥	021b  
वज्रस्य च करिष्यामि तवैव च शतक्रतो ।	022a  
एतत्पत्रं त्यजाम्येकं यस्यान्तं नोपलप्स्यसे ॥	022b  
न च वज्रनिपातेन रुजा मेऽस्तीह काचन ।	023a  
एवमुक्त्वा ततः पत्रमुत्ससर्ज स पक्षिराट् ॥	023b  
तदुत्सृष्टमभिप्रेक्ष्य तस्य पर्णमनुत्तमम् ।	024a  
हृष्टानि सर्धभूतानि नाम चक्रुर्गरुत्मतः ॥	024b  
सुरूपं पत्रमालक्ष्य सुपर्णोऽयं भवत्विति ।	025a  
तद्दृष्ट्वा महदाश्चर्यं सहस्राक्षः पुरंदरः ।	025b  
खगो महदिदं भूतमिति मत्वाऽभ्यभाषत ॥	025c  
बलं विज्ञातुमिच्छामि यत्ते परमनुत्तमम् ।	026a  
सख्यं चानन्तमिच्छामि त्वया सह खगोत्तम ॥ ॥	026b  
इति श्रीमन्महाभारते आदिपर्वणि आस्तीपर्वणि त्रयस्त्रिंशोऽध्यायः ॥ 33 ॥
*1-33-4 संक्षिप्य अणुतरं कृत्वा ॥ 1-33-10 तयोः अङ्गे देहौ आच्छिनत् खण्डशः कृतवान् ॥ 1-33-11 यन्त्रमुन्मथ्य अमृतं अमृतकुम्भं समुत्पाठ्य उत्पपातेत्यन्वयः ॥ 1-33-12 आवार्य वारयित्वा तिरस्कृत्येत्यर्थः ॥ 1-33-13 अलौल्येन अमृतपानलोभराहित्येन ॥ 1-33-14 उपरि ध्वजे इत्यर्थः ॥ 1-33-19 स्पर्धावानिवाचरतीति स्पर्धन् ॥ 1-33-20 आक्रन्दे कलकले ॥ 1-33-21 ऋषेः दधीचेः ॥ त्रयस्त्रिंशोऽध्यायः ॥ 33 ॥