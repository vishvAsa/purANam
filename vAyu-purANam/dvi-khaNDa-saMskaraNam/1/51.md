---
title: ०५१

---
॥सूत उवाच॥  
स्वायम्भुवे निसर्गे तु व्याख्यातान्युत्तराणि तु।  
भविष्याणि च सर्वाणि तेषां वक्ष्याम्यनुक्रमम् ॥ ५१.१ ॥  
  
एतच्छ्रुत्वा तु मुनयः पप्रच्छुर्लोमहर्षणम्।  
सूर्याचन्द्रमसोश्चारं ग्रहाणाञ्चैव सर्वशः ॥ ५१.२ ॥  
  
॥ऋषय ऊचुः ॥  
भ्रमन्ते कथमेतानि ज्योतींषि दिवि मण्डलम्।  
तिर्यग्व्यूहेन सर्वाणि तथैवासङ्करेण च।  
कश्च भ्रामयते तानि भ्रमन्ति यदि वा स्वयम् ॥ ५१.३ ॥  
  
एतद्वेदितुमिच्छामस्तन्नो निगद सत्तम्।  
भूतसम्मोहनन्त्वेतच्छ्रोतुमिच्छा प्रवर्त्तते ॥ ५१.४ ॥  
  
॥सूत उवाच॥  
भूतसम्मोहनं ह्येतद् ब्रुवतो मे निबोधत।  
प्रत्यक्षमपि दृस्यं यत्तत् सम्मोहयते प्रजाः ॥ ५१.५ ॥  
  
योऽसौ चतुर्दिशं पुच्छे शिशुमारे व्यवस्थितः।  
उत्तानपादपुत्रोऽसौ मेढीभूतो ध्रुवो दिवि ॥ ५१.६ ॥  
  
स हि भ्रमन् भ्रामयते चन्द्रादित्यौ ग्रहैः सह।  
भ्रमन्तमनुगच्छन्ति नक्षत्राणि च चक्रवत् ॥ ५१.७ ॥  
  
ध्रुवस्य मनसा चासौ सर्पते भगणः स्वयम्।  
सूर्याचन्द्रमसौ तारा नक्षत्राणि ग्रहैः सह ॥ ५१.८ ॥  
  
वातानीकमयैर्बन्धैर्ध्रुवे बद्धानि तानि वै।  
तेषां योगस्व भेदाश्च कालचारस्तथैव च ॥ ५१.९ ॥  
  
अस्तोदयौ तथोत्पाता अयने दक्षिणोत्तरे।  
विषुवद्‌ग्रहवर्णाश्च ध्रुवात्सर्वं प्रवर्त्तते ॥ ५१.१० ॥  
  
वर्षा धर्मो हिमं रात्रिः सन्ध्या चैव दिनं तथा ।  
शुभाशुभं प्रजानाञ्च ध्रुवात्सर्वं प्रवर्त्तते ॥ ५१.११ ॥  
  
ध्रुवेणाधिकृतांश्चैव सूर्योऽपावृत्त्य तिष्ठति।  
तदेष दीप्तकिरणः स कालाग्निर्द्दिवाकरः ॥ ५१.१२ ॥  
  
परिवर्त्त क्रमाद्विप्रा भाभिरालोकयन् दिशः।  
सूर्यः किरणजालेन वायुयुक्तेन सर्वशः।  
जगतो जलमादत्ते कृत्स्नस्य द्विजसत्तमाः ॥ ५१.१३ ॥  
  
आधित्यपीतं सूर्याग्नेः सोमं सङ्क्रमते जलम्।  
नाडीभिर्वायुयुक्ताभिर्लोकाधानं प्रवर्त्तते ॥ ५१.१४ ॥  
  
यत्सोमात् स्रवते सूर्यस्तदग्रेष्ववतिष्ठते।  
मेघा वायुनिघातेन विसृजन्ति जलम्भुवि ॥ ५१.१५ ॥  
  
एकमुत्क्षिप्यते चैव पतते च पुनर्ज्जलम्।  
नानाप्रकारमुदकन्तदेव परिवर्त्तते ॥ ५१.१६ ॥  
  
सन्धारणार्थं भूतानां मायैषा विश्वनिर्मिता।  
अनया मायया व्याप्तं त्रैलोक्यं सचराचरम् ॥ ५१.१७ ॥  
  
विश्वेशो लोककृद्देवः सहस्रांशुः प्रजापतिः।  
धाता कृत्स्नस्य लोकस्य प्रभु र्विष्णुर्दिवाकरः ॥ ५१.१८ ॥  
  
सर्वलौकिकमम्भो वै यत्सोमान्नभसः स्नुतम्।  
सोमाधारं जगत्सर्वमेतत्तथ्यं प्रकीर्तितम् ॥ ५१.१९ ॥  
  
सूर्यादुष्णं निस्रवते सोमाच्छीतं प्रवर्त्तते।  
शीतोष्णवीर्यौ द्वावेतौ युक्तौ धारयतो जगत् ॥ ५१.२० ॥  
  
सोमाधारा नदी गङ्गा पवित्रा विमलोदका।  
सोमपुत्रपुरोगाश्च महानद्यो द्विजोत्तमाः ॥ ५१.२१ ॥  
  
सर्वभूतशरीरेषु आपो ह्यनुगताश्च याः ।  
तेषु सन्दह्यमानेषु जङ्गमस्थावरेषु च।  
धूमभूतास्तु ता आपो निष्क्रामन्तीह सर्वशः ॥ ५१.२२ ॥  
  
तेन चाभ्राणि जायन्ते स्थानमत्राम्भसां स्मृतम् ।  
आर्कन्तेजो हि भूतेभ्यो ह्यादत्ते रश्मिभिर्जलम् ॥ ५१.२३ ॥  
  
समुद्राद्वायुसंयोगाद्वहन्त्यापो गभस्तयः।  
यतस्त्वृतुवशात् काले परिवर्त्तो दिवाकारः।  
यच्छत्यपो हि मेघेब्यः शुक्लाः शुक्लगभस्तिभिः ॥ ५१.२४ ॥  
  
अभ्रस्था प्रपतन्त्यापो वायुना समुदीरिताः।  
सर्वभूतहितार्थाय वायुभिश्च समन्ततः ॥ ५१.२५ ॥  
  
ततो वर्षति षण्मासान् सर्वभूतविवृद्धये।  
वायव्यं स्तनितञ्चैव वैद्युतञ्चाग्निसम्भवम् ॥ ५१.२६ ॥  
  
मेहनाच्च मिहेर्द्धातोर्मेघत्वं व्यञ्जयन्ति च।  
न भ्रश्यन्ति यतस्त्वापस्तदभ्रं कवयो विदुः ॥ ५१.२७ ॥  
  
मेघानां पुनरुत्पत्तिस्त्रिविधा योनिरुच्यते।  
आग्नेया ब्रह्मजाश्चैव पक्षजाश्च पृथग्विधाः।  
त्रिधा घनाः समाख्यातास्तेषां वक्ष्यामि सम्भवम् ॥ ५१.२८ ॥  
  
आग्नेयास्त्वर्णजाः प्रोक्तास्तेषां तस्मात् प्रवर्त्तनम्।  
शीतदुर्दिनवाता ये स्वगुणास्ते व्यवस्थिताः ॥ ५१.२९ ॥  
  
महिषाश्च वराहाश्च मत्तमातङ्गगामिनः।  
भूत्वा धरणिमभ्येत्य विचरन्ति रमन्ति च ॥ ५१.३० ॥  
  
जीमूता नाम ते मेघा एतेब्यो जीवसम्भवाः।  
विद्युद्गुणविहीनाश्च जलधारावलम्बिनः ॥ ५१.३१ ॥  
  
मूका घना महाकाया प्रवाहस्य वशानुगाः।  
क्रोशमात्राच्च वर्षन्ति क्रोशार्द्धादपि वा पुनः ॥ ५१.३२ ॥  
  
पर्वताग्रनितम्बेषु वर्षन्ति च रमन्ति च।  
बलाकागर्भदाश्चैव बलाकागर्भधारिणः ॥ ५१.३३ ॥  
  
ब्रह्मजानाम ते मेघा ब्रह्मनिःश्वाससम्भवाः।  
ते हि विद्युद्गुणोपेताः स्तनयन्ति स्वनप्रियाः ॥ ५१.३४ ॥  
  
तेषां शब्दप्रणादेन भूमिः स्वाङ्गरुहोद्घमा।  
राज्ञी राज्ञाभिषिक्तेव पुनर्यौवनमश्रुते।  
तेष्वियं प्रीतिमासक्ता भूतानां जीवितोद्भवा ॥ ५१.३५ ॥  
  
जीमूता नाम ते मेघास्तेभ्यो जीवस्य सम्भवः।  
द्वितीयं प्रवहं वायुं मेघास्ते तु समाश्रिताः ॥ ५१.३६ ॥  
  
एते योजनमात्राच्च सार्द्धार्द्धान्निष्कृतादपि।  
वृष्टिसर्गस्तथा तेषां धारासाराः प्रकीर्त्तिताः।  
पुष्करावर्त्तका नाम ये मेघाः पक्षसम्भवाः ॥ ५१.३७ ॥  
  
शक्रेण पक्षाश्छिन्ना ये पर्वतानां महोजसाम्।  
कामगानां प्रवृद्धानां भूतानां शिवमिच्छता ॥ ५१.३८ ॥  
  
पुष्करा नाम ते मेघा बृहन्तस्तोय मत्सराः।  
पुष्करावर्त्तकास्तेन कारणेनेह शब्दिताः ॥ ५१.३९ ॥  
  
नानारूपधराश्चैव महाघोरतराश्च ते।  
कल्पान्तवृष्टेः स्रष्टारः संवर्त्ताग्नेर्नियामकाः ॥ ५१.४० ॥  
  
वर्षन्त्येते युगान्तेषु तृतीयास्ते प्रकीर्त्तिताः।  
अनेकरूपसंस्थानाः पूरयन्तो महीतलम् ।  
वायुं परं वहन्तः स्युराश्रिताः कल्पसाधकाः ॥ ५१.४१ ॥  
  
यान्यस्याण्डकपालस्य प्राकृतस्याभवंस्तदा।  
तस्माद्ब्रह्मा समुत्पन्नश्चतुर्वक्त्रः स्वयम्भुवः।  
तान्येवाण्डकपालस्य सर्वे मेघाः प्रकीर्त्तिताः ॥ ५१.४२ ॥  
  
तेषामाप्यायनं धूमः सर्वेषामविशेषतः ।  
तेषां श्रेष्ठस्तु पर्ज्जन्यश्चत्वारश्चैव दिग्गजाः ॥ ५१.४३ ॥  
  
गजानां पर्वतानाञ्च मेगानां भोगिभिः सह।  
कुलमेकं पृथग्भूतं योनिरेका जलं स्मृतम् ॥ ५१.४४ ॥  
  
पर्जन्यो दिग्गजाश्चैव हेमन्ते शीतसम्भवाः।  
तुषारवृष्टिं वर्षन्ति सर्वसस्यविवृद्धये ॥ ५१.४५ ॥  
  
श्रेष्ठः परिवहो नाम तेषां वायुरपाश्रयः।  
योऽसौ बिभर्त्ति भगवान् गङ्गामाकाशगोचराम्।  
दिव्यामतिजलां पुण्यां विद्यां स्वर्गपथिस्थिताम् ॥ ५१.४६ ॥  
  
तस्याविष्पन्दजन्तोयं दिग्गजाः पृथुभिः करैः।  
शीकरं सम्प्रमुञ्चन्ति नीहार इति स स्मृतः ॥ ५१.४७ ॥  
  
दक्षिणेन गिरिर्योऽसौ हेमकूट इति स्मृतः।  
उदग् हिमवतः शैलादुत्तरस्य च दक्षिणे।  
पुण्ड्रं नाम समाख्यातं नगरं तत्र वै स्मृतम् ॥ ५१.४८ ॥  
  
तस्मिन्निपतितं वर्षं यत्तुषारसमुद्भवम् ।  
ततस्तदावहो वायुर्हिमशैलात् समुद्वहन्।  
आनयत्यात्मयोगेन सिञ्चमानो महागिरिम् ॥ ५१.४९ ॥  
  
हिमवन्तमतिक्रम्य वृष्टिशेषं ततः परम्।  
इहाभ्येति ततः पश्चादपरान्तविवृद्धये ॥ ५१.५० ॥  
  
मेघावाप्यायतश्चैव सर्वमेतत् प्रकीर्त्तितम् ।  
सूर्य एव तु वृष्टिनां स्रष्टा समुपदिश्यते ॥ ५१.५१ ॥  
  
ध्रुवेणा वेष्टितः सूर्यस्ताब्यां वृष्टिः प्रवर्त्तते।  
ध्रुवेणावेष्टितो वायुर्वृष्टिं संहरते पुनः ॥ ५१.५२ ॥  
  
ग्रहान्निःसृत्य सूर्यात्तु कृत्स्ने नक्षत्रमण्डले ।  
वारस्यान्ते विशत्यर्कं ध्रुवेण परिवेष्टितम् ॥ ५१.५३ ॥  
  
अतः सूर्यरथस्याथ सन्निवेशं निबोधत।  
संस्थितैनैकचक्रेण पञ्चारेण त्रिनाभिना ॥ ५१.५४ ॥  
  
हिरण्मयेन भगवान् पर्वणा तु महौजसा।  
नष्टवर्त्मान्धकारेण षट्‌प्रकारैकनेमिना।  
चक्रेण भास्वता सूर्यः स्यन्दनेन प्रसर्प्पति ॥ ५१.५५ ॥  
  
दश योजनसाहस्रो विस्तारायामतः स्मृतः।  
द्विगुणोऽस्य रथोपस्थादीषादण्डप्रमाणतः ॥ ५१.५६ ॥  
  
स तस्य ब्रह्मणा सृष्टो रथो ह्यर्थवशेन तु।  
असङ्गः काञ्चनो दिव्यो युक्तः परमगैर्हयैः ॥ ५१.५७ ॥  
  
छन्दोभिर्वाजिरूपैस्तु यतः शुक्रस्ततः स्थितः।  
वरुणस्यन्दनस्तेह लक्षणैः सदृशस्तु सः।  
ते नाऽसौ सर्पतिव्योम्नि भास्वता तु दिवाकरः ॥ ५१.५८ ॥  
  
अथेमानि तु सूर्यस्य प्रत्यङ्गानि रथस्य तु।  
संवत्सरस्यावयवैः कल्पितानि यथा क्रमम् ॥ ५१.५९ ॥  
  
अहस्तु नाभिः सूर्यस्य एकचक्रः स वै स्मृतः।  
आराः पञ्चर्त्तवस्तस्य नेमिः षढृतवः स्मृताः ॥ ५१.६० ॥  
  
रथनीडः स्मृतो ह्यब्दस्त्वयने कूबरावुभौ ।  
मुहूर्ता बन्धुरास्तस्य शम्या तस्य कलाः स्मृताः ॥ ५१.६१ ॥  
  
तस्य काष्ठाः स्मृता घोणा ईषादण्डः क्षणांस्तु वै।  
निमेषाश्चानुकर्षोऽस्य ईषा चास्य लवाः स्मृताः ॥ ५१.६२ ॥  
  
रात्रिर्वरूथो घर्मोऽस्य ध्वज ऊर्द्ध्वसमुच्छ्रितः।  
युगाक्षकोटी ते तस्य अर्थकामावुभौ स्मृतौ ॥ ५१.६३ ॥  
  
सप्ताश्वरूपाश्छन्दांसि वहन्ते वामतो धुराम्।  
गायत्री चैव त्रिष्टुपू च अनुष्टुब् जगती तथा ॥ ५१.६४ ॥  
  
पङ्क्तिश्च बृहती चैव उष्णिक् चैव तु सप्तमम्।  
अक्षे चक्रं निबद्धन्तु ध्रुवे त्वक्षः समर्पितः ॥ ५१.६५ ॥  
  
सहचक्रो भ्रमत्यक्षः सहाक्षो भ्रमति ध्रुवः।  
अक्षः सहैव चक्रेण भ्रमतेऽसौ ध्रुवेरितः ॥ ५१.६६ ॥  
  
एवमर्थ वशात्तस्य सन्निवेशो रथस्य तु।  
तथा संयोगभागेन संसिद्धो बास्वरो रथः ॥ ५१.६७ ॥  
  
तेनाऽसौ तरणिर्देवस्तरसा सर्पते दिवि।  
युगाक्षकोटिसम्बद्धौ रश्मी द्वौ स्यन्दनस्य हि ॥ ५१.६८ ॥  
  
ध्रुवेण भ्रमतो रश्मी विचक्रयुगयोस्तु वै।  
भ्रमतो मण्डलानि स्युः खेचरस्य रथस्य तु ॥ ५१.६९ ॥  
  
युगाक्षकोटी ते तस्य दक्षिणे स्यन्दनस्य तु।  
ध्रुवेण सङ्गृहीते वै द्विचक्रश्वेतरज्जुवत् ॥ ५१.७० ॥  
  
भ्रमन्तमनुगच्छेतां ध्रुवं रश्मी तु तावुभौ ।  
युगाक्ष कोटी ते तस्य वातोर्मी स्यन्दनस्य तु ॥ ५१.७१ ॥  
  
कीलासक्तो यथा रज्जुर्भ्रमते सर्वतो दिशम्।  
ह्रसतस्तस्य रश्मी तौ मण्डलेषूत्तरायणे ॥ ५१.७२ ॥  
  
वर्द्धेते दक्षिणे चैव भ्रमतो मण्डलानि तु।  
ध्रुवेण सङ्गृहीतौ तु रस्मी वै नयतो रविम् ॥ ५१.७३ ॥  
  
आकृष्येते यदा तौ वै ध्रुवेण समधिष्ठितौ।  
तदा सोऽभ्यन्तरं सूर्यो भ्रमते मण्डलानि तु ॥ ५१.७४ ॥  
  
अशीतिमण्डलशतं काष्ठयोरुभयोश्चरन् ।  
ध्रुवेण मुच्यमानाभ्यां रश्मिभ्यां पुनरेव तु ॥ ५१.७५ ॥  
  
तथैव बाह्यतः सूर्यो भ्रमते मण्डलानि तु।  
उद्वेष्टयन् स वेगेन मण्डलानि तु गच्छति ॥ ५१.७६ ॥  
  
इति श्रीमहापुराणे वायुप्रेक्ते ज्योतिष्प्रचारो नामैकपञ्चा शोऽध्यायः ॥ ५१ ॥