---
title: ०७४ शर्मिष्ठा-दास्यम्
unicode_script: devanagari

---


अध्यायः 074

शुक्रवृषपर्वणोः संवादः ॥ 1 ॥ शुक्रकोपशान्तये वृषपर्वनियोगात् शर्मिष्ठया देवयानीदास्याङ्गीकारः ॥ 2 ॥ प्रसन्नया देवयान्या सह शुक्रस्य पुरप्रवेशनम् ॥ 3 ॥
वैशंपायन उवाच ।
ततः काव्यो भृगुश्रेष्ठः समन्युरुपगम्य ह ।	001a  
वृषपर्वाणमासीनमित्युवाचाविचारयन् ॥	001c  
नाधर्मश्चरितो राजन्सद्यः फलति गौरिव ।	002a  
शनैरावर्त्यमानो हि कर्तुर्मूलानि कृन्तति ॥	002c  
पुत्रेषु वा नप्तृषु वा न चेदात्मनि पश्यति ।	003a  
फलत्येव ध्रुवं पापं गुरुभुक्तमिवोदरे ॥	003c  
अधीयानं हितं राजन्क्षमावन्तं जितेन्द्रियम् ।	004a  
यदघातयथा विप्रं कचमाङ्गिरसं तदा ।	004c  
अपापशीलं धर्मज्ञं शुश्रूषुं मद्गृहे रतम् ॥	004e  
शर्मिष्ठया देवयानी क्रूरमुक्ता बहु प्रभो ।	005a  
विप्रकृत्य च संरम्भात्कूपे क्षिप्ता मनस्विनी ॥	005c  
सा न कल्पेत वासाय तयाहं रहितः कथम् ।	006a  
वसेयमिह तस्मात्ते त्यजामि विषयं नृप ॥\'	006c  
वधादनर्हतस्तस्य वधाच्च दुहितुर्मम ।	007a  
वषपर्वन्निबोधेदं त्यक्ष्यामि त्वां सबान्धवम् ।	007c  
स्थातुं त्वद्विषये राजन्न शक्ष्यामि त्वया सह ॥	007e  
मा शोच वृषपर्वंस्त्वं मा क्रुध्यस्व विशांपते ।	008a  
स्थातुं ते विषये राजन्न शक्ष्यामि तया विना ।	008c  
अस्या गतिर्गतिर्मह्यं प्रियमस्याः प्रियं मम ॥	008e  
वृषपर्वोवाच ।	009  
यदि ब्रह्मन्घातयामि यदि वा क्रोशयाम्यहम् ।	009a  
शर्मिष्ठया देवयानीं तेन गच्छाम्यसद्गतिम् ॥	009c  
शुक्र उवाच ।\'	010  
अहो मामभिजानासि दैत्य मिथ्याप्रलापिनम् ।	010a  
यथेममात्मनो दोषं न नियच्छस्पुपेक्षसे ॥	010c  
वृषपर्वोवाच ।	011  
नाधर्मं न मृषावादं त्वयि जानामि भार्गव ।	011a  
त्वयि धर्मश्च सत्यं च तत्प्रसीदतु नो भवान् ॥	011c  
यद्यस्मानपहाय त्वमितो गच्छसि भार्गव ।	012a  
समुद्रं संप्रवेक्ष्यामि पूर्वं मद्बान्धवैः सह ॥	012c  
पातालमथवा चाग्निं नान्यदस्ति परायणम् ।	013a  
यद्येव देवान्गच्छेस्त्वं मां च त्यक्त्वा ग्रहाधिप ।	013c  
सर्वत्यागं ततः कृत्वा प्रविशामि हुताशनम्\' ॥	013e  
शुक्र उवाच ।	014  
समुद्रं प्रविशध्वं वा दिशो वा द्रवतासुराः ।	014a  
दुहितुर्नाप्रियं सोहुं शक्तोऽहं दयिता हि मे ॥	014c  
प्रसाद्यतां देवयानी जीवितं यत्र मे स्थितम् ।	015a  
योगक्षेमकरस्तेऽहमिन्द्रस्येव बृहस्पतिः ॥	015c  
वृषपर्वोवाच ।	016  
यत्किंचिदसुरेन्द्राणां विद्यते वसु भार्गव ।	016a  
भुवि हस्तिगवाश्वं च तस्य त्वं मम चेश्वरः ॥	016c  
शुक्र उवाच ।	017  
यत्किंचिदस्ति द्रविणं दैत्येन्द्राणां महासुर ।	017a  
तस्येश्वरोस्मि यद्येषा देवयानी प्रसाद्यताम् ॥	017c  
वैशंपायन उवाच ।	018  
एवमुक्तस्तथेत्याह वृषपर्वा महाकविम् ।	018a  
देवयान्यन्तिकं गत्वा तमर्थं प्राह भार्गवः ॥	018c  
देवयान्युवाच ।	019  
यदि त्वमीश्वरस्तात राज्ञो वित्तस्य भार्गव ।	019a  
नाभिजानामि तत्तेऽहं राजा तु वदतु स्वयम् ॥	019c  
वैशंपायन उवाच ।	020  
शुक्रस्य वचनं श्रुत्वा वृषपर्वा सबान्धवः ।	020a  
देवयानि प्रसीदेति पपात भुवि पादयोः ॥	020c  
वृषपर्वोवाच ।	021  
स्तुत्यो वन्द्यश्च सततं मया तातश्च ते शुभे ।	021a  
यं काममभिकामाऽसि देवयानि शुचिस्मिते ।	021c  
तत्तेऽहं संप्रदास्यामि यदि वापि हि दुर्लभम् ॥	021e  
देवयान्युवाच ।	022  
दासीं कन्यासहस्रेण शर्मिष्ठामभिकामये ।	022a  
अनु मां तत्र गच्छेत्सा यत्र दद्याच्च मे पिता ॥	022c  
वृषपर्वोवाच ।	023  
उत्तिष्ठ त्वं गच्छ धात्रि शर्मिष्ठां शीघ्रमानय ।	023a  
यं च कामयते कामं देवयानी करोतु तम् ॥	023c  
त्यजेदेकं कुलस्यार्थे ग्रामार्थे च कुलं त्यजेत् ।	024a  
ग्रामं जनपदस्यार्थे आत्मार्थे पृथिवीं त्यजेत्\' ॥	024c  
वैशंपायन उवाच ।	025  
ततो धात्री तत्र गत्वा शर्मिष्ठां वाक्यमब्रवीत् ।	025a  
उत्तिष्ठ भद्रे शर्मिष्ठे ज्ञातीनां सुखमावह ॥	025c  
त्यजति ब्राह्मणः शिष्यान्देवयान्या प्रचोदितः ।	026a  
सायं कामयते कामं स कार्योऽद्य त्वयाऽनघे ॥	026c  
शर्मिष्ठोवाच ।	027  
यं सा कामयते कामं करवाण्यहमद्य तम् ।	027a  
यद्येवमाह्वयेच्छुक्रो देवयानीकृते हि माम् ।	027c  
मद्दोषान्मागमच्छुक्रो देवयानी च मत्कृते ॥	027e  
वैशंपायन उवाच ।	028  
ततः कन्यासहस्रेण वृता शिबिकया तदा ।	028a  
पितुर्नियोगात्त्वरिता निश्चक्राम पुरोत्तमात् ॥	028c  
शर्मिष्ठोवाच ।	029  
अहं दासीसहस्रेण दासी ते परिचारिका ।	029a  
अनु त्वां तत्र यास्यामि यत्र दास्यति ते पिता ॥	029c  
देवयान्युवाच ।	030  
स्तुवतो दुहिताऽहं ते याचतः प्रतिगृह्णतः ।	030a  
स्तूयमानस्य दुहिता कथं दासी भविष्यसि ॥	030c  
शर्मिष्ठोवाच ।	031  
येनकेनचिदार्तानां ज्ञातीनां सुखमावहेत् ।	031a  
अतस्त्वामनुयास्यामि तत्र दास्यति ते पिता ॥	031c  
वैशंपायन उवाच ।	032  
प्रतिश्रुते दासभावे दुहित्रा वृषपर्वणः ।	032a  
देवयानी नृपश्रेष्ठ पितरं वाक्यमब्रवीत् ॥	032c  
देवयान्युवाच ।	033  
प्रविशामि पुरं तात तुष्टाऽस्मि द्विजसत्तम ।	033a  
अमोघं तव विज्ञानमस्ति विद्याबलं च ते ॥	033c  
वैशंपायन उवाच ।	034  
एवमुक्तो दुहित्रा स द्विजश्रेष्ठो महायशाः ।	034a  
प्रविवेश पुरं हृष्टः पूजितः सर्वदानवैः ॥ ॥	034c  

इति श्रीमन्महाभारते आदिपर्वणि संभवपर्वणि चतुःसप्ततितमोऽध्यायः ॥ 74 ॥