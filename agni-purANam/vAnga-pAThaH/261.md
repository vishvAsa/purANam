---
title: २६१

---
पुष्कर उवाच  
यजुर्व्विधानङ्कथितं वक्ष्ये साम्नां विधानकं ।  
संहितां वैष्णवीञ्जप्त्वा हुत्वा स्यात् सर्व्वकामभाक् ॥ २६१.१ ॥  
  
संहिताञ्छान्दसीं साधु जप्त्वा प्रीणाति शङ्करं ।  
स्कान्दीं पैत्र्यां संहिताञ्च जप्त्वा स्यात्तु प्रसादवान् ॥ २६१.२ ॥  
  
यत इन्द्र भजामहे हिंसादोषविनाशनं ।  
अवकीर्णी मुच्यते च अग्निस्तिग्मेति वै जपन् ॥ २६१.३ ॥  
  
सर्व्वम्पापहरं ज्ञेयं परितोयञ्च तासु च ।  
अविक्रेयञ्च विक्रीय जपेद्‌घृतवतीति च ॥ २६१.४ ॥  
  
अयानो देव सवितर्ज्ञेयन्दुःस्वप्ननाशनं ।  
अबोध्यग्निरितिमन्त्रेण घृतं राम यथाविधि ॥ २६१.५ ॥  
  
अभ्युक्ष्य घृतशेषेण मेखलाबन्ध इष्यते ।  
स्त्रीणां यासान्तु गर्भाणि पतन्ति भृगुसत्तम ॥ २६१.६ ॥  
  
मणिं जातस्य बालस्य वध्नीयात्तदनन्तरं ।  
सोमं राजानमेतेन व्याधिभिर्विप्रमुच्यते ॥ २६१.७ ॥  
  
सर्पसाम प्रयुञ्चानो नाप्नुयात् सर्पजम्भयं ।  
माद्य त्वा वाद्यतेत्येतद्‌धुत्वा विप्रः सहस्रशः ॥ २६१.८ ॥  
  
सतावरिमणिम्बद्‌ध्वा नाप्नुयाच्छस्त्रतो भयं ।  
दीर्घतससोर्क्क इति हुत्वान्नं प्राप्नुयाद्वहु ॥ २६१.९ ॥  
  
स्वमध्यायन्तीति जपन्न म्रियेत् पिपासया ।  
त्वमिमा ओषधी ह्येतज्‌जप्त्वा ब्याधिन्न वाप्नुयात् ॥ २६१.१० ॥  
  
पथि देवव्रतञ्जप्त्वा भयेब्यो विप्रमुच्यते ।  
यदिन्द्रो मुनये त्वेति हुतं सौभाग्यवर्द्धनं ॥ २६१.११ ॥  
  
भगो न चित्र हत्येवं नेत्रयो रञ्जनं हितं ।  
सौभाग्यवर्द्धनं राम नात्र कार्य्या विचारणा ॥ २६१.१२ ॥  
  
जपेदिन्द्रेति वर्गञ्च तथा सौभाग्यवर्द्धनं ।  
परि प्रिया हि वः कारिः काभ्यां संश्रावयेत् स्त्रियं ॥ २६१.१३ ॥  
  
सा तङ्कामयते राम नात्र कार्य्या विचारणा ।  
रथन्तरं वामदेव्यं ब्रह्मवर्च्चसवर्द्धनं ॥ २६१.१४ ॥  
  
प्राशयेद्वालकं नित्यं वचाचूर्णं घृतप्लुतं ।  
इन्द्रमिद्‌गाथिनं जप्त्वा भवेच्छ्रुतिधरस्त्वसौ ॥ २६१.१५ ॥  
  
हुत्वा रथन्तरञ्जप्त्वा पुत्रमाप्नोत्यसंशयं ।  
मयि श्रीरिति मन्त्रोयं जप्तव्यः श्रीविवर्द्धनः ॥ २६१.१६ ॥  
  
वैरूप्यस्याष्टकं नित्यं प्रयुञ्जानः श्रियं लभेत् ।  
सप्ताष्टकं प्रयुञ्चानः सर्व्वान् कामानवाप्नुयात् ॥ २६१.१७ ॥  
  
गव्येषुणेति यो नित्यं सायं प्रातरतन्त्रितः ।  
उपस्थानं गवां कुर्य्यात्तस्य स्युस्ताः सदा गृहे ॥ २६१.१८ ॥  
  
घृताक्तन्तु यवद्रोणं वात आवातु भेषजं ।  
अनेन हुत्वा विधिवत् सर्व्वां मायां व्यपोहति ॥ २६१.१९ ॥  
  
प्रदेवो दासेन तिलान् हुत्वा कार्म्मणकृन्तनं ।  
अभि त्वा पूर्व्वपीतये वषटकारसमन्वितं ॥ २६१.२० ॥  
  
वासकेध्मसहस्रन्तु हुतं युद्‌धे जयप्रदं ।  
हस्त्यश्वपुरुषान् कुर्य्याद् बुधः पिष्टमयान् शुभान् ॥ २६१.२१ ॥  
  
परकीयानथोद्देश्य प्रधानपुरुषांस्तथा ।  
सुस्विन्नान् पिष्टकवरान् क्षुरेणोत्‌कृत्य भागशः ॥ २६१.२२ ॥  
  
अभि त्वा शूर णोनुमो मन्त्रेणानेन मन्त्रवित् ।  
कृत्वा सर्षपतैलाक्तान् क्रोधेन जुहुयात्ततः ॥ २६१.२३ ॥  
  
एतत् कृत्वा बुघः कर्म्म सङ्ग्रामे जयमाप्नुयात् ।  
गारुडं वामदेव्यञ्च रथन्तरबृहद्रथौ ॥ २६१.२४ ॥  
  
सर्वपापप्रशमनाः कथिताः संशयं विना ।  
  
इत्यादिमहापुराणे आग्नेये सामविधानं नाम एकषष्ट्यधिकद्विशततमोऽध्यायः ॥