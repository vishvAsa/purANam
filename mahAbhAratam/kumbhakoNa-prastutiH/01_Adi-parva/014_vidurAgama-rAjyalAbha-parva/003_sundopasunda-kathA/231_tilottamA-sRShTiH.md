---
title: २३१ तिलोत्तमा-सृष्टिः
unicode_script: devanagari

---


अध्यायः 231

सुन्दोपसुन्दकृतोपद्रवं निवेद्य देवादिभिः प्रार्थितेन ब्रह्मणा आज्ञप्तेन विश्वकर्मणा तिलोत्तमासृष्टिः ॥ 1 ॥ तिलोत्तमया ब्रह्माज्ञास्वीकारः ॥ 2 ॥

नारद उवाच ।	001  

ततो देवर्षयः सर्वे सिद्धाश्च परमर्षयः ।	001a  
जग्मुस्तदा परमार्तिं दृष्ट्वा तत्कदनं महत् ॥	001c  
तेऽभिजग्मुर्जितक्रोधा जितात्मानो जितेन्द्रियाः ।	002a  
पितामहस्य भवनं जगतः कृपया तदा ॥	002c  
ततो ददृशुरासीनं सह देवैः पितामहम् ।	003a  
सिद्धैर्ब्रह्मर्षिभिश्चैव समन्तात्परिवारितम् ॥	003c  
तत्र देवो महादेवस्तत्राग्निर्वायुना सह ।	004a  
चन्द्रादित्यौ च शक्रश्च पारमेष्ठ्यास्तथर्षयः ॥	004c  
वैखानसा वालखिल्या वानप्रस्था मरीचिपाः ।	005a  
अजाश्चैवाविमूढाश्च तेजोगर्भास्तपस्विनः ॥	005c  
ऋषयः सर्व एवैते पितामहमुपागमन् ।	006a  
ततोऽभिगम्य ते दीनाः सर्व एव महर्षयः ॥	006c  
सुन्दोपसुन्दयौः कर्म सर्वमेव शशंसिरे ।	007a  
यथा हृतं यथा चैव कृतं येन क्रमेण च ॥	007c  
न्यवेदयंस्ततः सर्वमखिलेन पितामहे ।	008a  
ततो देवगणाः सर्वे ते चैव परमर्षयः ॥	008c  
तमेवार्थं पुरस्कृत्य पितामहमचोदयन् ।	009a  
ततः पितामहः श्रुत्वा सर्वेषां तद्वचस्तदा ॥	009c  
मुहूर्तमिव सञ्चिन्त्य कर्तव्यस्य च निश्चयम् ।	010a  
तयोर्वधं समुद्दिश्य विश्वकर्माणमाह्वयत् ॥	010c  
दृष्ट्वा च विश्वकर्माणं व्यादिदेश पितामहः ।	011a  
सृज्यतां प्रार्थनीयैका प्रमदेति महातपाः ॥	011c  
पितामहं नमस्कृत्य तद्वाक्यमभिनन्द्य च ।	012a  
निर्ममे योषितं दिव्यां चिन्तयित्वा पुनःपुनः ॥	012c  
त्रिषु लोकेषु यत्किञ्चिद्भूतं स्थावरजङ्गमम् ।	013a  
समानयद्दर्शनीयं तत्तदत्र स विश्ववित् ॥	013c  
कोटिशश्चैव रत्नानि तस्या गात्रे न्यवेशयत् ।	014a  
तां रत्नसङ्घातमयीमसृजद्देवरूपिणीम् ॥	014c  
सा प्रयत्नेन महता निर्मिता विश्वकर्मणा ।	015a  
त्रिषु लोकेषु नारीणां रूपेणाप्रतिमाभवत् ॥	015c  
न तस्याः सूक्ष्ममप्यस्ति यद्गात्रे रूपसम्पदा ।	016a  
नियुक्ता यत्र वा दृष्टिर्न सज्जति निरीक्षताम् ॥	016c  
सा विग्रहवतीव श्रीः कामरूपा वपुष्मती ।	017a  
\'पितामहमुपातिष्ठत्किं करोमीति चाब्रवीत् ॥	017c  
प्रीतो भूत्वा स दृष्ट्वैव प्रीत्या चास्यै वरं ददौ ।	018a  
कान्तत्वं सर्वभूतानां साश्रियानुत्तमं वपुः ॥	018c  
सा तेन वरदानेन कर्तुश्च क्रियया तदा ।	019a  
\'जहार सर्वभूतानां चक्षूंषि च मनांसि च ॥	019c  
तिलं तिलं समानीय रत्नानां यद्विनिर्मिता ।	020a  
तिलोत्तमेति तत्तस्या नाम चक्रे पितामहः ॥	020c  
ब्रह्माणं सा नमस्कृत्य प्राञ्जलिर्वाक्यमब्रवीत् ।	021a  
किं कार्यं मयि भूतेश येनास्म्यद्येह निर्मिता ॥	021c  
पितामह उवाच ।	022  
गच्छ सुन्दोपसुन्दाभ्यामसुराभ्यां तिलोत्तमे ।	022a  
प्रार्थनीयेन रूपेण कुरु भद्रे प्रलोभनम् ॥	022c  
त्वत्कृते दर्शादेव रूपसम्पत्कृतेन वै ।	023a  
विरोधः स्याद्यथा ताभ्यामन्योन्येन तथा कुरु ॥	023c  
नारद उवाच ।	024  
सा तथेति प्रतिज्ञाय नमस्कृत्य पितामहम् ।	024a  
चकार मण्डलं तत्र विबुधानां प्रदक्षिणम् ॥	024c  
प्राङ्मुखो भगवानास्ते दक्षिणेन महेश्वरः ।	025a  
देवाश्चैवोत्तरेणासन्सर्वतस्त्वृषयोऽभवन् ॥	025c  
कुर्वन्त्यां तु तदा तत्र मण्डलं तत्प्रदक्षिणम् ।	026a  
इन्द्रः स्थाणुश्च भगवान्धैर्येण तु परिच्युतौ ॥	026c  
द्रष्टुकामस्य चात्यर्थं गतायां पार्श्वतस्तथा ।	027a  
अन्यदञ्चितपद्माक्षं दक्षिणं निःसृतं मुखम् ॥	027c  
पृष्ठतः परिवर्तन्त्यां पश्चिमं निःसृतं मुखम् ।	028a  
गतायां चोत्तरं पार्श्वमुत्तरं निःसृतं मुखम् ॥	028c  
महेन्द्रस्यापि नेत्राणां पृष्ठतः पार्श्वतोग्रतः ।	029a  
रक्तान्तानां विशालानां सहस्रं सर्वतोऽभवत् ॥	029c  
एवं चतुर्मुखः स्थाणुर्महादेवोऽभवत्पुरा ।	030a  
तथा सहस्रनेत्रश्च बभूव बलसूदनः ॥	030c  
तथा देवनिकायानां महर्षीणां च सर्वशः ।	031a  
मुखानि चाभ्यवर्तन्त येन याति तिलोत्तमा ॥	031c  
तस्या गात्रे निपतिता दृष्टिस्तेषां महात्मनाम् ।	032a  
सर्वेषामेव भूयिष्ठमृते देवं पितामहम् ॥	032c  
गच्छन्त्यां तु तया सर्वे देवाश्च परमर्षयः ।	033a  
कृतमित्येव तत्कार्यं मेनिरे रूपसम्पदा ॥	033c  
तिलोत्तमायां तस्यां तु गतायां लोकभावनः ।	034a  
\'कृतं कार्यमिति श्रीमानब्रवीच्च पितामहः ।	034c  
सर्वान्विसर्जयामास देवानृषिगणांश्च तान् ॥ ॥	034e  

इति श्रीमन्महाभारते आदिपर्वणि विदुरागमनराज्यलाभपर्वणि एकत्रिंशदधिकद्विशततमोऽध्यायः ॥ 231 ॥

1-231-23 ताभ्यां तयोः ॥ 1-231-31 देवनिकायानां देवसङ्घानां येन देशेन मार्गेण सा याति तथा मुखान्यभ्यवर्तन्त ॥ एकत्रिंशदधिकद्विशततमोऽध्यायः ॥ 231 ॥