+++
title = "०५४"

+++
Skandapurāṇa Adhyāya 54

E-text generated on February 22, 2017 from the original TeX files of: Yokochi, Yuko, ed. The Skandapurāṇa. Vol.III. Adhyāyas 34.1-61, 53-69. The Vindhyavāsinī Cycle. Critical Edition with an Introduction & Annotated English Synopsis. Leiden/Groningen: Brill & Egbert Forsten, 2013.

SP0540010: सनत्कुमार उवाच।  
SP0540011: ततस्तेन विमानेन सर्वसृक्स चतुर्मुखः।  
SP0540012: जगाम मन्दरं धीमान्विचित्रोपलकन्दरम्॥ १॥  
SP0540021: स तमासाद्य विस्तीर्णमनौपम्यमतिप्रभम्।  
SP0540022: दूराद्दृष्टिसुखं दृष्ट्वा सभास्थानिदमब्रवीत्॥ २॥  
SP0540031: इदं रुद्रगृहं शुभ्रमदृश्यं सुकृतामपि।  
SP0540032: देवानामपि पश्यध्वं भास्कराकारवर्चसम्॥ ३॥  
SP0540041: इदं प्रविश्य देवानां यज्ञश्रीर्नापसर्पति।  
SP0540042: जयश्च नित्यं युद्धेषु धर्मश्च सुमहानपि॥ ४॥  
SP0540051: एतत्सृष्टं स्वयं तेन मनसानुपमद्युति।  
SP0540052: न ह्यस्य सदृशं किंचिदण्डे ऽस्मिन्विद्यते गृहम्॥ ५॥  
SP0540061: इदं प्रविश्य धर्मात्मा दुःखं भूयो न विन्दते।  
SP0540062: न चापि जन्म प्राप्नोति नित्यमैश्वर्यगो हि सः॥ ६॥  
SP0540071: अनिर्देश्यमिदं योगाद्योगिनामपि नित्यशः।  
SP0540072: अन्यस्तु कुत एवेदं वर्णयीत महानपि॥ ७॥  
SP0540081: एतदस्मद्विमानस्य वायुनाभ्याहतं रुषा।  
SP0540082: वर्धते गिरिणा सार्धं विन्ध्यस्य शिखरं यथा॥ ८॥  
SP0540091: एतदस्मद्विमानस्य मार्गमावृत्य विष्ठितम्।  
SP0540092: ऊर्ध्वं तिर्यगधस्ताच्च देवदेवस्य तेजसा॥ ९॥  
SP0540101: एतदन्धं तमः कृत्वा मेघो ऽसौ जीवनः स्वयम्।  
SP0540102: वज्रोद्यतकरः स्रग्मी प्रत्युद्यात्यभिनादयन्॥ १०॥  
SP0540110: सनत्कुमार उवाच।  
SP0540111: ततः स भगवान्देवो ब्रह्मा लोकपितामहः।  
SP0540112: विष्टभ्य तं विमानाग्र्यमवतस्थे कृताञ्जलिः॥ ११॥  
SP0540121: तुष्टाव च तदा देवं शर्वमुग्रं कपर्दिनम्।  
SP0540122: ते चैव ऋषयः सर्वे विमानस्थाः सुसंयताः॥ १२॥  
SP0540131: ततः स मेघः स्वं स्थानमगमद्वृष्टिसर्जनः।  
SP0540132: दिशश्च विमलाः सर्वाः प्रकाशश्चाभवद्भृशम्॥ १३॥  
SP0540141: तं जपन्तं विदित्वा च भगवान्गोवृषध्वजः।  
SP0540142: नन्दिनं द्वारदेशस्थमिदमाह सुरेश्वरः॥ १४॥  
SP0540151: एष ब्रह्मा विमानेन मामिह द्रष्टुमागतः।  
SP0540152: ब्रूहि येनागतो ऽसीह कार्येण विदितो ऽसि मे।  
SP0540153: कुरु तद्गच्छ शीघ्रं त्वं कालस्तस्यायमागतः॥ १५॥  
SP0540160: सनत्कुमार उवाच।  
SP0540161: स एवमुक्तो रुद्रेण नन्दी प्रमथनायकः।  
SP0540162: द्वाःस्थ-म्-एव विमानस्थं ब्रह्माणमिदमब्रवीत्॥ १६॥  
SP0540170: नन्द्युवाच।  
SP0540171: यूयं ज्ञाता भगवता येन कार्येण चागताः।  
SP0540172: कुरुध्वं किल तच्छीघ्रं कालो ऽयं तस्य वर्तते॥ १७॥  
SP0540181: ततः स कृत्वा मनसा नमस्कारं हि शम्भवे।  
SP0540182: प्रदक्षिणमुपावृत्य मन्दरं प्रजगाम ह॥ १८॥  
SP0540191: स मन्दरगिरिं सर्वं परिहृत्य महामनाः।  
SP0540192: शाकद्वीपस्य मध्येन जम्बूद्वीपमथागमत्॥ १९॥  
SP0540201: स दृश्यमानो देवैश्च मुनिभिश्च यतव्रतैः।  
SP0540202: हिमवन्तं गिरिश्रेष्ठमुपागम्येदमब्रवीत्॥ २०॥  
SP0540211: एतद्धिमवतः शृङ्गमुच्छ्रितं कान्तिमत्स्थितम्।  
SP0540212: युगान्तादित्यसंकाशं दूरात्समभिलक्ष्यते॥ २१॥  
SP0540221: अत्र सा जगतो धात्री धात्री पुत्रमिवौरसम्।  
SP0540222: पालयन्ती जगत्सर्वं तपस्तप्यति शैलजा॥ २२॥  
SP0540231: अहो नु शिखरं पुण्यं भाग्यवच्चापि सर्वथा।  
SP0540232: यदेनं गिरिपुत्र्यर्थे वरैर्योक्ष्यति कामहा॥ २३॥  
SP0540241: पश्यध्वं तपसो वीर्यं देव्याः सुचरितस्य वै।  
SP0540242: यदेतच्छिखरं दृष्ट्वा न पश्याम पुनर्यमम्॥ २४॥  
SP0540251: स एवं कथयन्नेव विमानेन चतुर्मुखः।  
SP0540252: ऋषिभिः सहितः सर्वैः शिखरद्वारमागतः॥ २५॥  
SP0540261: तत्रैनं रुद्रसचिवा आयुधोद्यतपाणयः।  
SP0540262: भर्त्सयन्तो ऽभ्यवर्तन्त तिष्ठ तिष्ठेतिवादिनः॥ २६॥  
SP0540271: तान्ब्रह्मा श्लक्ष्णया वाचा सान्त्वपूर्वमुवाच ह।  
SP0540272: प्रशंसमानस्तान्सर्वान्प्राञ्जलिर्युक्तमानसः॥ २७॥  
SP0540280: ब्रह्मोवाच।  
SP0540281: यूयं सर्वे महात्मान ऐश्वर्येण समन्विताः।  
SP0540282: अक्षया ह्यमराश्चैव तथाप्रतिहताश्च ह॥ २८॥
SP0540291: महायोगबलोपेता अजय्या युधि केनचित्।  
SP0540292: को युष्मानभिवर्तेत शक्रो ऽपि प्रवरेश्वराः॥ २९॥
SP0540301: देवदेवाज्ञया सो ऽहमायातो मन्दरादिह।  
SP0540302: देव्या वरप्रदानार्थमनुज्ञा क्रियतां मम॥ ३०॥
SP0540310: गणेश्वरा ऊचुः।  
SP0540311: देव्या दाता स्वयं देवो वरानिष्टान्महामनाः।  
SP0540312: तानेव देवी त्वन्यस्मान्मनसापि न चिन्तयेत्॥ ३१॥
SP0540321: शक्तो देवो ऽनुग्रहीतुं जगत्सर्वं महेश्वरः।  
SP0540322: त्वामप्यसौ ऽनुगृह्णाति किमु देवीं जगत्पतिः॥ ३२॥
SP0540330: ब्रह्मोवाच।  
SP0540331: अशक्तो न महादेवो वरं दातुं महामनाः।  
SP0540332: य एवं चिन्तयेद्देवं न भवेत्स कथंचन॥ ३३॥
SP0540341: न देवी भगवत्पार्श्वादिच्छते किल पार्वती।  
SP0540342: वरानिष्टांस्ततो देवो मामिह प्रेषयच्छिवः॥ ३४॥
SP0540351: अथ तं युक्तमनसो युक्तं प्रत्यक्षमीश्वराः।  
SP0540352: महेश्वरमपश्यन्त कृतानुज्ञं च लोकपम्॥ ३५॥
SP0540361: नियुक्ताश्च पुनः सर्वे ब्रह्माणं लोककारणम्।  
SP0540362: ऊचुर्गणेश्वराः सर्वे विदितार्था महामुने॥ ३६॥
SP0540371: प्रेषितो देवदेवेन ज्ञातो ऽस्माभिः पितामह।  
SP0540372: त्वं विशस्वाधुना देव पार्वत्या वरदित्सया॥ ३७॥
SP0540381: अवतीर्य विमानात्तु ततः शीघ्रं पितामहः।  
SP0540382: निलिल्ये शिखरे तस्मिन्नानाधातुविचित्रिते॥ ३८॥
SP0540391: अथ सोपलधातुनिर्झरो गिरिराजो ऽतिमहाशिलोच्चयः।  
SP0540392: विनिसृष्टदिवाकरामलः स गिरिर्दिव्य इवोदयाचलः॥ ३९॥
SP0549999: इति स्कन्दपुराणे चतुष्पञ्चाशो ऽध्यायः॥
