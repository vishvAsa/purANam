---
title: १९४ क्षत्रिय-शरणागतिः
unicode_script: devanagari

---


अध्यायः 194

पराशरोत्पत्तिः ॥ 1 ॥ पितरं कल्माषपादभक्षितं ज्ञात्वा क्रुद्धेन पराशरेण लोकविनाशाय यतनम् ॥ 2 ॥ कर्तवीर्यार्जुन वंश्यैः क्षत्रियैः धनार्थं भृगुवंश्यानां ब्राह्मणानां हननम् ॥ 3 ॥ क्षत्रियभीत्या कयाचिद्ब्राह्मण्या ऊरौ गर्भं धृतं हन्तुं क्षत्रियाणामुद्यमः ॥ 4 ॥ ऊरुं भित्वा निर्गतस्य बालकस्य तेजसान्धीभूतानां क्षत्रियाणां ब्राह्मणींप्रति शरणगमनम् ॥ 5 ॥
गन्धर्व उवाच 	001  
आश्रमस्था ततः पुत्रमदृश्यन्ती व्यजायत ।	001a  
शक्तेः कुलकरं राजन् द्वितीयमिव शक्तिनम् ॥	001c  
जातकर्मादिकास्तस्य क्रियाः स मुनिसत्तमः ।	002a  
पौत्रस्य भरतश्रेष्ठ चकार भगवान्स्वयम् ॥	002c  
परासुः स यतस्तेन वसिष्ठः स्थापितो मुनिः ।	003a  
गर्भस्थेन ततो लोके पराशर इति स्मृतः ॥	003c  
अमन्यत स धर्मात्मा वसिष्ठं पितरं मुनिः ।	004a  
जन्मप्रभृति तस्मिंस्तु पितरीवान्ववर्तत ॥	004c  
स तात इति विप्रर्षिं वसिष्ठं प्रत्यभाषत ।	005a  
मातुः समक्षं कौन्तेय अदृश्यन्त्याः परन्तप ॥	005c  
तातेति परिपूर्णार्थं तस्य तन्मधुरं वचः ।	006a  
अदृश्यन्त्यश्रुपूर्णाक्षी शृण्वती तमुवाच ह ॥	006c  
मा तात ताततातेति ब्रूह्येनं पितरं पितुः ।	007a  
रक्षसा भक्षितस्तात तव तातो वनान्तरे ॥	007c  
मन्यसे यं तु तातेति नैष तातस्तवानघ ।	008a  
आर्य एष पिता तस्य पितुस्तव यशस्विनः ॥	008c  
स एवमुक्तो दुःखार्तः सत्यवागृषिसत्तमः ।	009a  
सर्वलोकविनाशाय मतिं चक्रे महामनाः ॥	009c  
तं तथा निश्चितात्मानं स महात्मा महातपाः ।	010a  
ऋषिर्ब्रह्मविदां श्रष्ठो मैत्रावरुणिरन्त्यधीः ॥	010c  
वसिष्ठो वारयामास हेतुना येन तच्छृणु ।	011a  
वसिष्ठ उवाच 	011  
कृतवीर्य इति ख्यातो बभूव पृथिवीपतिः ॥	011c  
याज्यो वेदविदां लोके भृगूणां पार्थिवर्षभः ।	012a  
स तानग्रभुजस्तात धान्येन च धनेन च ॥	012c  
सोमान्ते तर्पयामास विपुलेन विशांपतिः ।	013a  
तस्मिन्नृपतिशार्दूले स्वर्यातेऽथ कथञ्चन ॥	013c  
बभूव तत्कुलेयानां द्रव्यकार्यमुपस्थितम् ।	014a  
भृगूणां तु धनं ज्ञात्वा राजानः सर्व एव ते ॥	014c  
याचिष्णवोऽभिजग्मुस्तांस्ततो भार्गवसत्तमान् ।	015a  
भूमौ तु निददुः केचिद्भृगवो धनमक्षयम् ॥	015c  
ददुः केचिद्द्विजातिभ्यो ज्ञात्वा क्षत्रियतो भयम् ।	016a  
भृगवस्तु ददुः केचित्तेषां वित्तं यथेप्सितम् ॥	016c  
क्षत्रियाणां तदा तात कारणान्तरदर्शनात् ।	017a  
ततो महीतलं तात क्षत्रियेण यदृच्छया ॥	017c  
खनताऽधिगतं वित्तं केनच्चिद्भृगुवेश्मनि ।	018a  
तद्वित्तं ददृशुः सर्वे समेताः क्षत्रियर्षभाः ॥	018c  
अवमन्य ततः क्रोधाद्भृगूंस्ताञ्छरणागतान् ।	019a  
निजघ्नुः परमेष्वासाः सर्वांस्तान्निशितैः शरैः ॥	019c  
आगर्भादवकृन्तन्तश्चेरुः सर्वां वसुन्धराम् ।	020a  
तत उच्छिद्यमानेषु भृगुष्वेवं भयात्तदा ॥	020c  
भृगुपत्न्यो गिरिं दुर्गं हिमवन्तं प्रपेदिरे ।	021a  
तासामन्यतमा गर्भं भयाद्दध्रे महौजसम् ॥	021c  
ऊरुणैकेन वामोरूर्भर्तुः कुलविवृद्धये ।	022a  
तं गर्भमुपलभ्याशु ब्राह्मण्येका भयार्दिता ॥	022c  
गत्वा वै कथयामास क्षत्रियाणामुपह्वरे ।	023a  
ततस्ते क्षत्रिया जग्मुस्तं गर्भं हन्तुमुद्यताः ॥	023c  
ददृशुर्ब्राह्मणीं तेऽथ दीप्यमानां स्वतेजसा ।	024a  
अथ गर्भः स भित्त्वोरुं ब्राह्मण्या निर्जगाम ह ॥	024c  
मुष्णन्दृष्टीः क्षत्रियाणां मध्याह्न इव भास्करः ।	025a  
ततश्चक्षुर्विहीनास्ते गिरिदुर्गेषु बभ्रमुः ॥	025c  
ततस्ते मोघसङ्कल्पा भयार्ताः क्षत्रियाः पुनः ।	026a  
ब्राह्मणीं शरणं जग्मुर्दृष्ट्यर्थं तामनिन्दिताम् ॥	026c  
ऊचुश्चैनां महाभागां क्षत्रियास्ते विचेतसः ।	027a  
ज्योतिःप्रहीणा दुःखार्ताः शान्तार्चिष इवाग्नयः ॥	027c  
भगवत्याः प्रसादेन गच्छेत्क्षत्रमनामयम् ।	028a  
उपारम्य च गच्छेम सहिताः पापकर्मणः ॥	028c  
सपुत्रा त्वं प्रसादं नः कर्तुमर्हसि शोभने ।	029a  
पुनर्दृष्टिप्रदानेन राज्ञः सन्त्रातुमर्हसि ॥ ॥	029c  

इति श्रीमन्महाभारते आदिप्रवणि चैत्ररथपर्वणि चतुर्नवत्यधिकशततमोऽध्यायः ॥ 194 ॥

1-194-10 अन्त्यधीः अन्ते सिद्धान्ते साध्वी अन्त्या धीर्यस्य सोन्त्यधीः ॥ चतुर्नवत्यधिकशततमोऽध्यायः ॥ 194 ॥