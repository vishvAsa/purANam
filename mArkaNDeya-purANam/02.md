+++
title = "०२"

+++

द्वितीयोऽध्यायः  

मार्कण्डेय उवाच  

अरिष्टनेमिपुत्रोऽभूद्गरुडो नाम पक्षिराट् ।  
गरुडस्याभवत्पुत्रः सम्पातिरिति विश्रुतः  ॥ २.१ ॥  
तस्याप्यासीत्सुतः शूरः सुपार्श्वो वायुविक्रमः  ।  
सुपार्श्वतनयः कुन्तिः कुन्तिपुत्रः प्रलोलुपः  ॥ २.२ ॥  
तस्यापि तनयावास्तां कङ्कः कन्धर एव च  ॥ २.३ ॥  
कङ्कः कैलासशिखरे विद्युद्रूपेति विश्रुतम्  ।  
ददर्शाम्बुजपत्राक्षं राक्षसं धनदानुगम्  ॥ २.४ ॥  
आपानासक्तममलस्त्रग्दामाम्बरधारिणम्  ।  
भार्यासहायमासीनं शिलापट्टेऽमले शुभे  ॥ २.५ ॥  
तद्दृष्टमात्रं कङ्केन रक्षः क्रोधसमन्वितम्  ।  
प्रोवाच कस्मादायातस्त्वमितो ह्यण्डजाधम  ॥ २.६ ॥  
स्त्रीसन्निकर्षे तिष्ठन्तं कस्मान्मामुपसर्पसि  ।  
नैष धर्मः सुबुद्धीनां मिथोनिष्पाद्यवस्तुषु  ॥ २.७ ॥  

कङ्क उवाच  

साधारणोऽयं शैलेन्द्रो यथा तव तथा मम  ।  
अन्येषां चैव जन्तूनां ममता भवतोऽत्र का  ॥ २.८ ॥  

मार्कण्डेय उवाच  

ब्रुवाणमित्थं खड्गेन कङ्कं चिन्छेद राक्षसः  ।  
क्षरत्क्षतजबीभत्सं विस्फुरन्तमचेतनम्  ॥ २.९ ॥  
कङ्कं विनिहतं श्रुत्वा कन्धरः क्रोधमूर्च्छितः  ।  
विद्युद्रूपवधायाशु मनश्चक्रेऽण्डजेश्वरः  ॥ २.१० ॥  
स गत्वा शैलशिखरं कङ्को यत्र हतः स्थितः  ।  
तस्य सङ्कलनं चक्रे भ्रातुर्ज्येष्ठस्य खेचरः  ।  
कोपामर्षविवृताक्षो नागेन्द्र इव निः श्वसन्  ॥ २.११ ॥  
जगामाथ स यत्रास्ते भ्रातृहा तस्य राक्षसः  ।  
पक्षवातेन महता चालयन् भूधरान् वरान्  ॥ २.१२ ॥  
वेगात्पयोदजालानि विक्षिपन् क्षतजेक्षणः  ।  
क्षणात्क्षयितशत्रुः स पक्षाभ्यां क्रान्तभूधरः  ॥ २.१३ ॥  
पानासक्तमतिं तत्र तं ददर्श निशाचरम्  ।  
आताम्रवक्त्रनयनं हेमपर्यङ्कमाश्रितम्  ॥ २.१४ ॥  
स्त्रग्दामापूरितशिखं हरिचन्दनभूषितम्  ।  
केतकीगर्भपत्राभैर्दन्तैर्घोरतराननम्  ॥ २.१५ ॥  
वामोरुमाश्रितां चास्य ददर्शायतलोचनाम्  ।  
पत्नीं मदनिकां नाम पुंस्कोकिलकलस्वनाम्  ॥ २.१६ ॥  
ततो रोषपरीतात्मा कन्धरः कन्दरस्थितम्  ।  
तमुवाच सुदुष्टात्मन्नेहि युध्यस्व वै मया  ॥ २.१७ ॥  
यस्माज्जेष्ठो मम भ्राता विश्रब्धो घाततस्त्वया  ।  
तस्मात्त्वां मदसंसक्तं नयिष्ये यमसादनम्  ॥ २.१८ ॥  
विश्वस्तघातिनां लोका ये च स्त्रीबालघातिनाम्  ।  
यास्यसे निरयान् सर्वांस्तांस्त्वमद्य मया हतः  ॥ २.१९ ॥  

मार्कण्डेय उवाच  

इत्येवं पतगेन्द्रेण प्रोक्तं स्त्रीसन्निधौ तदा  ।  
रक्षः क्रोधसमाविष्टं प्रत्यभाषत पक्षिणम्  ॥ २.२० ॥  
यदि ते निहतो भ्राता पौरुषं तद्धि दर्शितम्  ।  
त्वामप्यद्य हनिष्येऽहं खड्गेनानेन खेचर  ॥ २.२१ ॥  
तिष्ठ क्षणं नात्र जीवन् पतगाधम यास्यसि  ।  
इत्युक्त्वाञ्जनपुञ्जाभं विमलं खड्गमाददे  ॥ २.२२ ॥  
ततः पतगराजस्य यक्षाधिपभटस्य च  ।  
बभूव युद्धमतुलं यथा गरुडशक्रयोः  ॥ २.२३ ॥  
ततः स राक्षसः क्रोधात्खड्गमाविध्य वेगवत् ।  
चिक्षेप पतगेन्द्राय निर्वाणाङ्गारवर्चसम्  ॥ २.२४ ॥  
पतगेन्द्रश्च तं खड्गङ्किञ्चिदुत्प्लुत्य भूतलात् ।  
वक्त्रेण जग्राह तदा गरुडः पन्नगं यथा  ॥ २.२५ ॥  
वक्त्रपादतलैर्भङ्क्त्वा चक्रे क्षोभमथातुलम्  ।  
तस्मिन् भग्ने ततः खड्गे बाहुयुद्धमवर्तत  ॥ २.२६ ॥  
ततः पतगराजेन वक्षस्याक्रम्य राक्षसः  ।  
हस्तपादकरैराशु शिरसा च वियोजितः  ॥ २.२७ ॥  
तस्मिन् विनिहते सा स्त्री खगं शरणमभ्यगात् ।  
किञ्चित्सञ्जातसन्त्रासा प्राह भार्या भवामि ते  ॥ २.२८ ॥  
तामादाय खगश्रेष्ठः स्वकं गृहमगात्पुनः  ।  
गत्वा स निष्कृतिं भ्रातुर्विद्युद्रुपनिपातनात् ॥ २.२९ ॥  
कन्धरस्य च सा वेश्म प्राप्येच्छारूपधारिणी  ।  
मेनकातनया सुभ्रूः सौपर्णं रूपमाददे  ॥ २.३० ॥  
तस्यां स जनयामास तार्क्षों नाम सुतां तदा  ।  
मुनिशापाग्निविप्लुष्टां वपुमप्सरसां वराम्  ।  
तस्या नाम तदा चक्रे तार्क्षोमिति विहङ्गमः  ॥ २.३१ ॥  
मन्दपालसुताश्चासंश्चत्वारोऽमितबुद्धयः  ।  
जरितारिप्रभृतयो द्रोणान्ता द्विजसत्तमाः  ॥ २.३२ ॥  
तेषां जघन्यो धर्मात्मा वेदवेदाङ्गपारगः  ।  
उपयेमे स तां तार्क्षों कन्धरानुमते शुभाम्  ॥ २.३३ ॥  
कस्यचित्त्वथ कालस्य तार्क्षो गर्भमवाप ह  ।  
सप्तपक्षाहिते गर्भे कुरुक्षेत्रं जगाम सा  ॥ २.३४ ॥  
कुरुपाण्डवयोर्युद्धे वर्तमाने सुदारुणे  ।  
भावित्वाच्चैव कार्यस्य रणमध्ये विवेश सा  ॥ २.३५ ॥  
तत्रापश्यत्तदा युद्धं भगदत्तकिरीटिनोः  ।  
निरन्तरं शरैरासीदाकाशं शलभैरिव  ॥ २.३६ ॥  
पार्थकोदण्डनिर्मुक्तमासन्नमतिवेगवत् ।  
तस्या भल्लमहिश्यामं त्वचं चिच्छेद जाठरीम्  ॥ २.३७ ॥  
भिन्ने कोष्ठे शसाङ्काभं भूमावण्डचतुष्टयम्  ।  
आयुषः सावशेषत्वात्तूलराशाविवापतत् ॥ २.३८ ॥  
तत्पातसमकालं च सुप्रतीकाद्गजोत्तमात् ।  
पपात महती घष्टा बाणसञ्छिन्नबन्धना  ॥ २.३९ ॥  
समं समन्तात्प्राप्ता तु निर्भिन्नधरणीतला  ।  
छादयन्ती खगाण्डानि स्थितानि पिशितोपरि  ॥ २.४० ॥  
हते च तस्मिन्नृपतौ भगदत्ते नरेश्वरे  ।  
बहून्यहान्यभूद्युद्धं कुरुपाण्डवसैन्ययोः  ॥ २.४१ ॥  
वृत्ते युद्धे धर्मपुत्रे गते शान्तनवान्तिकम्  ।  
भीष्मस्य गदतोऽशेषान् श्रोतुं धर्मान्महात्मनः  ॥ २.४२ ॥  
घष्टागतानि तिष्ठन्ति यत्राण्डानि द्विजोत्तम  ।  
आजगाम तमुद्देशं शमीको नाम संयमी  ॥ २.४३ ॥  
स तत्र शब्दमशृणोच्चिचीकुचीति वाशताम्  ।  
बाल्यादस्फुटवाक्यानां विज्ञानेऽपि परे सति  ॥ २.४४ ॥  
अथर्षिः शिष्यसहितो घष्टामुत्पाट्य विस्मितः  ।  
अमातृपितृपक्षाणि शिशुकानि ददर्श ह  ॥ २.४५ ॥  
तानि तत्र तथा भूमौ शमीको भगवान्मुनिः  ।  
दृष्ट्वा स विस्मयाविष्टः प्रोवाचानुगतान् द्विजान्  ॥ २.४६ ॥  
सम्यगुक्तं द्विजाग्य्रेण शुक्रेणोशनसा स्वयम्  ।  
पलायनपरं दृष्ट्वा दैत्यसैन्यं सुरार्दितम्  ॥ २.४७ ॥  
न गन्तव्यं निवर्तध्वं कस्माद्व्रजथ कातराः  ।  
उत्सृज्य शौर्ययशसी क्व गता न मरिष्यथ  ॥ २.४८ ॥  
नश्यतो युध्यतो वापि तावद्भवति जीवितम्  ।  
यावद्धातासृजत्पूर्वं न यावन्मनसेप्सितम्  ॥ २.४९ ॥  
एके म्रियन्ते स्वगृहे पलायन्तोऽपरे जनाः  ।  
भुञ्जन्तोऽन्नं तथैवापः पिबन्तो निधनं गताः  ॥ २.५० ॥  
विलासिनस्तथैवान्ये कामयाना निरामयाः  ।  
अविक्षताङ्गाः शस्त्रैश्च प्रेतराजवशङ्गताः  ॥ २.५१ ॥  
अन्ये तपस्यभिरता नीताः प्रेतनृपानुगैः  ।  
योगाभ्यासे रताश्चान्ये नैव प्रापुरमृत्युताम्  ॥ २.५२ ॥  
शम्बराय पुरा क्षिप्तं वज्रं कुलिशपाणिना  ।  
हृदयेऽभिहतस्तेन तथापि न मृतोऽसुरः  ॥ २.५३ ॥  
तेनैव खलु वज्रेण तेनैनेन्द्रेण दानवाः  ।  
प्राप्ते काले हता दैत्यास्तत्क्षणान्निधनं गताः  ॥ २.५४ ॥  
विदित्वैवं न सन्त्रासः कर्तव्यो विनिवर्तते  ।  
ततो निवृत्तास्ते दैत्यास्त्यक्त्वा मरणजं भयम्  ॥ २.५५ ॥  
इति शुक्रवचः सत्यं कृतमेभिः खगोत्तमैः  ।  
ये युद्धेऽपि न सम्प्राप्ताः पञ्चत्वमतिमानुषे  ॥ २.५६ ॥  
क्वाणाडानां पतनं विप्राः क्व घण्टापतनं समम्  ।  
क्व च मांसवसारक्तैर्भूमेरास्तरणक्रियाः  ॥ २.५७ ॥  
केऽप्येते सर्वथा विप्रा नैते सामान्यपक्षिणः  ।  
दैवानुकूलता लोके महाभाग्यप्रदर्शिनी  ॥ २.५८ ॥  
एवमुक्त्वा स तान् वीक्ष्य पुनर्वचनमब्रवीत् ।  
निवर्तताश्रमं यात गृहीत्वा पक्षिबालकान्  ॥ २.५९ ॥  
मार्जाराखुभयं यत्र नैषामण्डजजन्मनाम्  ।  
श्येनतो नकुलाद्वापि स्थाप्यन्तां तत्र पक्षिणः  ॥ २.६० ॥  
द्विजाः किं वातियत्नेन मार्यन्ते कर्मभिः स्वकैः  ।  
रक्ष्यन्ते चाखिला जीवा यथैते पक्षिबालकाः  ॥ २.६१ ॥  
तथापि यत्नः कर्तव्यो नरैः सर्वेषु कर्मसु  ।  
कुर्वन् पुरुषकारन्तु वाच्यतां याति नो सताम्  ॥ २.६२ ॥  
इति मुनिवरचोदितास्ततस्ते  
मुनितनयाः परिगृह्य पक्षिणस्तान्  ।  
तरुविटपसमाश्रितालिसङ्घं  
ययुरथ तापसरम्यमाश्रमं स्वम्  ॥ २.६३ ॥  
स चापि वन्यं मनसाभिकामितं  
प्रगृह्य मूलं कुसुमं फलं कुशान्  ।  
चकार चक्रायुधरुद्रवेधसां  
सुरेन्द्रवैवस्वतः जातवेदसाम्  ॥ २.६४ ॥  
अपाम्पतेर्गोष्पतिवित्तरक्षिणोः  
समीरणस्यापि तथा द्विजोत्तमाः  ।  
धातुर्विधातुस्त्वथ वैश्वदेविकाः  
श्रुतिप्रयुक्ता विवधास्तु सत्क्रियाः  ॥ २.६५ ॥  

इति श्रीमार्कण्डेयपुराणे चटकोत्पत्तिर्नाम द्वितीयोऽध्यायः  
