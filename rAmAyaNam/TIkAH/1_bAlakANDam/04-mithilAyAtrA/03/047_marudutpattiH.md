+++
title = "०४७ मरुदुत्पत्तिः"
title_english = "047 The legend of Seven maruts wind gods"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-047-Marudut_Paththihi.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/03/047_marudutpattiH.md">
<details><summary><h2>IITK ...{Loading}...</h2></summary>

Origin of marutsVishala constructs the city Diti practises her
austerities--Sumati honours Viswamitra.



### श्लोकः
#### मूलम्
सप्तधातु कृते गर्भे दितिः परमदुःखिता।  
सहस्राक्षं दुराधर्षं वाक्यं सानुनयाऽब्रवीत्॥1.47.1॥

#### शब्दार्थः
गर्भे when the embryo, सप्तधा into seven pieces,  कृते having been cut, दितिः Diti, परमदुःखिता highly distressed, दुराधर्षम् unassailable, सहस्राक्षम् Indra, सानुनया affectionate, वाक्यम् words, अब्रवीत् spoke.

#### आङ्ग्लानुवादः
Deeply distressed Diti, having come to know that the embryo had been severed into seven pieces, humbly spoke to the unassailable Indra.



### श्लोकः
#### मूलम्
ममापराधाद्गर्भोऽयं सप्तधा विफलीकृतः।  
नापराधोऽस्ति देवेश तवात्र बलसूदन॥1.47.2॥

#### शब्दार्थः
बलसूदन O Slayer of Balasura, देवेश Devendra, मम my, अपराधात् by the fault, अयम् this,  गर्भः embryo, सप्तधा into seven pieces, विफलीकृतः rendered useless, अत्र in this matter, तव your, अपराधः fault, नास्ति was not there.

#### आङ्ग्लानुवादः
"O Indra, Slayer of Balasura, because of my fault this embryo has been made into  
seven pieces and rendered useless. In this matter you have not committed any fault.



### श्लोकः
#### मूलम्
प्रियं तु कर्तुमिच्छामि मम गर्भविपर्यये।  
मरुतां सप्तसप्तानां स्थानपाला भवन्त्विमे॥1.47.3॥

#### शब्दार्थः
गर्भविपर्यये this misfortune to embryo, मम for me, प्रियम् favour, कर्तुम् to do, इच्छामि I am desiring, इमे this, सप्त seven pieces, सप्तानां seven, मरुताम् maruts, स्थानपाला guardians of regions, भवन्तु become.

#### आङ्ग्लानुवादः
This disaster to the embryo has happened contrary to expectations. Hence, I seek a favour from you. Let these seven pieces become seven guardians of marut regions (regions of the wind).



### श्लोकः
#### मूलम्
वातस्कन्धाःइमे सप्त चरन्तु दिवि पुत्रक ।  
मारुता इति विख्याता दिव्यरूपा ममात्मजाः॥1.47.4॥

#### शब्दार्थः
पुत्रक O Son, सप्त seven, इमे these, मम my, आत्मजाः sons, दिव्यरूपाः having celestial beauty, वातस्कन्धाः presiding deities for Vata Skandha (divisions of wind), मारुताः इति named Maruts, विख्याताः wellknown, दिवि in the sky (intermediate regions), चरन्तु let them wander.

#### आङ्ग्लानुवादः
O Son, all these seven are my sons of celestial beauty.They will become pesiding deities for Vata Skandha (divisions of wind) and let them be wellknown as maruts wandering in the universe.



### श्लोकः
#### मूलम्
ब्रह्मलोकं चरत्वेक इन्द्रलोकं तथाऽपरः।  
दिवि वायुरिति ख्यातस्तृतीयोऽपि महायशाः॥1.47.5॥

#### शब्दार्थः
एकः one, ब्रह्मलोकम् in Brahma loka, चरतु may move about, तथा similarly, अपरः another, इन्द्रलोकम् Indra loka, महायशाः highly renowned, तृतीयोऽपि third one, वायुरिति known as Vayu, ख्यातः wellknown, दिवि in this universe, move about.

#### आङ्ग्लानुवादः
Among them, one will move about in Brahmaloka, another in Indraloka, and the third, well known as vayu will move around in the sky.



### श्लोकः
#### मूलम्
चत्वारस्तु सुरश्रेष्ठ दिशो वै तव शासनात्।  
सञ्चरिष्यन्तु भद्रं ते देवभूता ममात्मजाः॥1.47.6॥

#### शब्दार्थः
सुरश्रेष्ठ O Best of devatas, चत्वारः four, मम आत्मजाः my  sons, तव your, शासनात् by command, देवभूताः becoming celestial beings, दिशः directions, सञ्चरिष्यन्तु may range about.

#### आङ्ग्लानुवादः
O best of devatas by your command the other four sons will remain celestial, and will range about in four directions.



### श्लोकः
#### मूलम्
तस्यास्तद्वचनं श्रुत्वा सहस्राक्षः पुरन्दरः।  
उवाच प्राञ्जलिर्वाक्यं दितिं बलनिषूदनः॥1.47.7॥

#### शब्दार्थः
सहस्राक्षः thousandeyed, बलनिषूदनः slayer of Bala, पुरन्दरः Indra, तस्याः her, तत् वचनम् those words, शृत्वा having heard, प्राञ्जलिः with folded palms, दितिम् addressing Diti, वाक्यम् these words, उवाच spoke.

#### आङ्ग्लानुवादः
The thousandeyed Indra, slayer of Bala, on hearing Diti's words, addressed her with folded palms, sayingः



### श्लोकः
#### मूलम्
सर्वमेतद्यथोक्तं ते भविष्यति न संशयः।  
विचरिष्यन्ति भद्रं ते देवभूतास्तवात्मजाः॥1.47.8॥

#### शब्दार्थः
ते to you, यथा as, उक्तम् said, एतत् सर्वम् all this, भविष्यति will take place, संशयः doubt, न not there, तव your, आत्मजाः sons, देवभूताः like celestial beings, विचरिष्यन्ति shall wander about, भद्रम् ते prosperity to you.

#### आङ्ग्लानुवादः
"Everything will, no doubt, happen the way you said. Your sons will wander about as celestial beings. Prosperity to you."



### श्लोकः
#### मूलम्
एवं तौ निश्चयं कृत्वा मातापुत्रौ तपोवने।  
जग्मतुस्त्रिदिवं राम कृतार्थाविति नश्श्रुतम्॥1.47.9॥

#### शब्दार्थः
राम O Rama, तौ मातापुत्रौ those mother and sons, एवम् in this way, निश्चयम् conclusion, कृत्वा having arrived, कृतार्थौ having fulfilled their desire, त्रिदिवम् towords heaven, जग्मतुः had gone, इति श्रुतम् thus heard.

#### आङ्ग्लानुवादः
"O Rama mother and sons having arrived at this conclusion in the tapovana  ascended to heaven with their desire fulfilled. This is what we have heard."



### श्लोकः
#### मूलम्
एष देशस्स काकुत्स्थ महेन्द्राध्युषितः पुरा।  
दितिं यत्र तपस्सिद्धामेवं परिचचार सः॥1.47.10॥

#### शब्दार्थः
काकुत्स्थ O Rama, एषः this one, पुरा formerly, महेन्द्राध्युषितः inhabited by Indra, सः that, देशः country, यत्र where, सः he, तपः in austerities, सिद्धाम् succeded, दितिम् Diti, एवम् this way, परिचचार attended on.

#### आङ्ग्लानुवादः
"O Descendant of Kakustha (Rama) this is that country which was formerly inhabited by Indra. Here Indra  attended on Diti who achieved the fruit of her austerities.



### श्लोकः
#### मूलम्
इक्ष्वाकोऽस्तु नरव्याघ्र पुत्रः परमधार्मिकः॥1.47.11॥  
अलम्बुषायामुत्पन्नो विशाल इति विश्रुतः।  
तेन चासीदिह स्थाने विशालेति पुरी कृता॥1.47.12॥

#### शब्दार्थः
नरव्याघ्र O Tiger among men, Rama, इक्ष्वाकोः for Ikshvaku, अलम्बुषायाम् in Alambusa, परमधार्मिकः highly virtuous, विशाल इति named Vishala, विश्रुतः wellknown, पुत्रः son, उत्पन्नः was norn, तेन by him, इह here, स्थाने in this place, विशालेति named as Vishala, पुरी city, कृता आसीत् was built.

#### आङ्ग्लानुवादः
"O Tiger among men (Rama) this highly virtuous and wellknown son named Vishala was born to Ikshvakus in Alambusa. Where, a city named Vishala was built.



### श्लोकः
#### मूलम्
इक्ष्वाकोऽस्तु नरव्याघ्र पुत्रः परमधार्मिकः॥1.47.11॥  
अलम्बुषायामुत्पन्नो विशाल इति विश्रुतः।  
तेन चासीदिह स्थाने विशालेति पुरी कृता॥1.47.12॥

#### शब्दार्थः
नरव्याघ्र O Tiger among men, Rama, इक्ष्वाकोः for Ikshvaku, अलम्बुषायाम् in Alambusa, परमधार्मिकः highly virtuous, विशाल इति named Vishala, विश्रुतः wellknown, पुत्रः son, उत्पन्नः was born, तेन by him, इह here, स्थाने in this place, विशालेति named as Vishala, पुरी city, कृता आसीत् was built.

#### आङ्ग्लानुवादः
"O Tiger among men (Rama) this highly virtuous and wellknown son named Vishala was born to Ikshvakus in Alambusa. Where, a city named Vishala was built.



### श्लोकः
#### मूलम्
विशालस्य सुतो राम हेमचन्द्रो महाबलः।  
सुचन्द्र इति विख्यातः हेमचन्द्रादनन्तरः॥1.47.13॥

#### शब्दार्थः
राम O Rama, महाबलः mighty, हेमचन्द्रः Hemachandra, विशालस्य Vishala's, सुतः son, हेमचन्द्रात् from Hemachandra, अनन्तरः his successor, सुचन्द्र इति as Suchandra, विख्यातः celebrated one.

#### आङ्ग्लानुवादः
O Rama mighty Hemachandra was Vishala's son. Hemachandra's successor was the celebrated Suchandra.



### श्लोकः
#### मूलम्
सुचन्द्रतनयो राम धूम्राश्व इति विश्रुतः।  
धूम्राश्वतनयश्चापि सञ्जयस्समपद्यत॥1.47.14॥

#### शब्दार्थः
राम O Rama, सुचन्द्रतनयः son of Suchandra, धूम्राश्व इति as Dhumraswa, विश्रुतः wellknown, सञ्जयः Sanjaya, धूम्राश्वतनयः son of Dhumraswa, समपद्यत was born.

#### आङ्ग्लानुवादः
O Rama son of Suchandra was Dhumraswa, wellknown Sanjaya was the son of Dhumraswa.



### श्लोकः
#### मूलम्
सञ्जयस्य सुतश्श्रीमान् सहदेवः प्रतापवान्।  
कुशाश्वस्सहदेवस्य पुत्रः परमधार्मिकः॥1.47.15॥

#### शब्दार्थः
श्रीमान् prosperous, प्रतापवान् powerful, सहदेवः Sahadeva, सञ्जयस्य Sanjaya's, सुतः son, परमधार्मिकः highly virtuous, कुशाश्वः Kusaswa, सहदेवस्य Sahadeva's, पुत्रः son.

#### आङ्ग्लानुवादः
Prosperous and powerful Sahadeva was Sanjaya's son. Highly virtuous Kusaswa was Sahadeva's son.



### श्लोकः
#### मूलम्
कुशाश्वस्य महातेजा सोमदत्तः प्रतापवान्।  
सोमदत्तस्य पुत्रस्तु काकुत्स्थ इति विश्रुतः॥1.47.16॥

#### शब्दार्थः
महातेजाः highly lustrous, प्रतापवान् powerful, सोमदत्तः Somadatta, कुशाश्वस्य Kusaswa's (son), सोमदत्तस्य Somadatta's, पुत्रः son, काकुत्स्थः Kakutstha, इति विश्रुतः is wellknown.

#### आङ्ग्लानुवादः
Brilliant and powerful Somadatta was Kusaswa's son. That Somadatta's son was Kakutstha is wellknown.



### श्लोकः
#### मूलम्
तस्य पुत्रो महातेजाः सम्प्रत्येष पुरीमिमाम्।  
आवसत्यमरप्रख्यस्सुमतिर्नाम दुर्जयः॥1.47.17॥

#### शब्दार्थः
सम्प्रति now, इमां पुरीम् in this city, तस्य पुत्रः son of Ikshvaku, महातेजाः heroic, अमरप्रख्यः equal to devatas, दुर्जयः invincible, सुमतिर्नाम named Sumati, आवसति is living.

#### आङ्ग्लानुवादः
Son of Ikshvakus, Sumati comparable to devatas, invincible and exceedingly energetic is still ruling this city.



### श्लोकः
#### मूलम्
इक्ष्वाकोस्तु प्रसादेन सर्वे वैशालिका नृपाः।  
दीर्घायुषो महात्मानो वीर्यवन्तस्सुधार्मिकाः॥1.47.18॥

#### शब्दार्थः
इक्ष्वाकोः Ikshwaku's, प्रसादेन by his graciousness, वैशालिकाः relating to Vishala, नृपाः kings, सर्वे all, दीर्घायुषः possessing longlife, महात्मानः exalted, वीर्यवन्तः valourous, सुधार्मिकाः are virtuous.

#### आङ्ग्लानुवादः
By the grace of the Ikshvakus, all the kings of Vishala have been long lived and exalted, valiant and deeply religious.



### श्लोकः
#### मूलम्
इहाद्य रजनीं राम सुखं वत्स्यामहे वयम्।  
श्वः प्रभाते नरश्रेष्ठ जनकं द्रष्टुमर्हसि॥1.47.19॥

#### शब्दार्थः
राम O Rama, अद्य today, रजनीम् night, वयम् we, इह here, सुखम् happily, वत्स्यामहे will stay on, नरश्रेष्ठ O Best among men, श्वः tomorrow, प्रभाते early morning, जनकम् Janaka, द्रष्टुम् to see, अर्हसि fit and proper.

#### आङ्ग्लानुवादः
O Rama we shall spend the right happily here. O Best among men On the tomorrow we see Janaka".



### श्लोकः
#### मूलम्
सुमतिस्तु महातेजा विश्वामित्रमुपागतम्।  
श्रुत्वा नरवरश्रेष्ठः प्रत्युद्गच्छन्महायशाः॥1.47.20॥

#### शब्दार्थः
महातेजाः most brilliant, महायशाः man of immense renown, नरवरश्रेष्ठः chief of men, सुमतिस्तु king Sumati, विश्वामित्रम् Visvamitra, उपागतम् arrived, श्रुत्वा having heard, प्रत्युद्गच्छत् went forward (to receive him).

#### आङ्ग्लानुवादः
Having heard of the arrival of Viswamitra the celebrated Sumati, most brilliant chief of kings proceeded (to receive him).



### श्लोकः
#### मूलम्
पूजां च परमां कृत्वा सोपाध्यायस्सबान्धवः।  
प्राञ्जलिः कुशलं पृष्ट्वा विश्वामित्रमथाब्रवीत्॥1.47.21॥

#### शब्दार्थः
सोपाध्यायः with spiritual preceptors, सबान्धवः together with  his relatives, परमाम् supreme, पूजाम् honours, कृत्वा having performed, प्राञ्जलिः with folded palms, कुशलम् welfare, पृष्ट्वा having enquired, अथ thereafter, विश्वामित्रम् addressing Visvamitra, अब्रवीत् spoke.

#### आङ्ग्लानुवादः
Along with his spiritual preceptors and relatives he paid Viswamitra great respect,  
enquired his wellbeing and saidः



### श्लोकः
#### मूलम्
धन्योऽस्म्यनुगृहीतोऽस्मि यस्य मे विषयं मुनिः।  
सम्प्राप्तो दर्शनं चैव नास्ति धन्यतरो मम॥1.47.22॥

#### शब्दार्थः
यस्य मे my, विषयम् country, मुनिः Muni (you), सम्प्राप्तः has visited, दर्शनम् चैव having graced all of us, धन्यः अस्मि blessed am I, अनुगृहीतः अस्मि I am ( highly )favoured, मम for me, न अस्ति धन्यतरः there is none more blessed than me.

#### आङ्ग्लानुवादः
"O Sage no one is more blessed than me since you have favoured me with your arrival in my country."  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे सप्तचत्वारिंशस्सर्गः॥  
Thus ends the fortyseventh sarga of Balakanda of the holy Ramayana the first epic composed by sage Valmiki.



### श्लोकः
#### मूलम्


#### शब्दार्थः


#### आङ्ग्लानुवादः


</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/03/047_marudutpattiH.md">
<details><summary><h2>भूषणम् ...{Loading}...</h2></summary>



सप्तधा तु कृते गर्भे दितिः परमदुःखिता ।  

सहस्राक्षं दुराधर्षं वाक्यं सानुनयाब्रवीत्  ॥  १।४७।१  ॥   

सप्तधेत्यादि । दुराधर्षं दुर्जयम्  ॥  १।४७।१  ॥   

  

ममापराधाद् गर्भो ऽयं सप्तधा विफलीकृतः ।  

नापराधो ऽस्ति देवेश तवात्र बलसूदन  ॥  १।४७।२  ॥   

ममेति । अपराधात् प्रमादात् । विफलीकृतः शकलीकृतः  ॥  १।४७।२  ॥   

  

प्रियं तु कर्तुमिच्छामि मम गर्भविपर्यये ।  

मरुतां सप्त सप्तानां स्थानपाला भवन्त्विमे  ॥  १।४७।३  ॥   

प्रियं त्विति । गर्भविपर्यये उपहतगर्भविषये । प्रियं श्रेयः कर्तुमिच्छामि
। तदेव श्रेय आह--मरुतामिति । सप्तानां मरुतां वातस्कन्धानाम् इमे
सप्तभागाः स्थानपालाः लोकपालाः भवन्तु । सप्तमरुतश्चोक्ताः-- "गगनस्पर्शनो
वायुरनिलश्च तथापरः । प्राणः प्राणेश्वरो जीव इत्येते सप्त मारुताः  ॥ " इति
। विष्णुपुराणे तु "आवहप्रवहसंवहोद्वहविवहपरिवहपरावहाः सप्तमारुताः"
इत्युक्तम्  ॥  १।४७।३  ॥   

  

वातस्कन्धा इमे सप्त चरन्तु दिवि पुत्रक ।  

मारुता इति विख्याता दिव्यरूपा ममात्मजाः  ॥  १।४७।४  ॥   

वातेति । वातस्कन्धाः वातस्कन्धाभिमानिदेवताः ।
मरुदभिमानिदेवतात्वान्मारुता इति विख्याताः । त्वत्कृतेन मारुद
इत्युच्चारणेन इति विख्याताः । पृषोदरादित्वाद्वर्णव्यत्यय इत्याहुः  ॥ 
१।४७।४  ॥   

  

ब्रह्मलोकं चरत्वेक इन्द्रलोकं तथापरः ।  

दिवि वायुरिति ख्यातस्तृतीयो ऽपि महायशाः  ॥  १।४७।५  ॥   

सप्तमरुतः कुत्र वर्त्तन्ते तेषां स्थानपालनं च कथमित्यत्राह--ब्रह्मेति ।
दिवि अन्तरिक्षे विष्णुपदाख्ये विष्णुलोके । चरत्वित्यनुषङ्गः  ॥  १।४७।५
 ॥   

  

चत्वारस्तु सुरश्रेष्ठ दिशो वै तव शासनात् ।  

सञ्चरिष्यन्तु भद्रं ते देवभूता ममात्मजाः ।  

त्वत्कृतेनैव नाम्ना च मारुता इति विश्रुताः  ॥  १।४७।६  ॥   

चत्वार इति सार्धश्लोकः  ॥  १।४७।६  ॥   

  

तस्यास्तद्वचनं श्रुत्वा सहस्राक्षः पुरन्दरः ।  

उवाच प्राञ्जलिर्वाक्यं दितिं बलनिषूदनः  ॥  १।४७।७  ॥   

तस्या इति । दितिगर्भखण्डनेन सहस्राक्षत्वादीनि सिद्धानीति भावः  ॥  १।४७।७
 ॥   

  

सर्वमेतद्यथोक्तं ते भविष्यति न संशयः ।  

विचरिष्यन्ति भद्रं ते देवरूपास्तवात्मजाः  ॥  १।४७।८  ॥   

सर्वमिति । यथोक्तमित्यस्य विवरणं विचरिष्यन्तीति  ॥  १।४७।८  ॥   

  

एवं तौ निश्चयं कृत्वा मातापुत्रौ तपोवने ।  

जग्मतुस्त्रिदिवं राम कृतार्थाविति नः श्रुतम्  ॥  १।४७।९  ॥   

एवमिति । नः अस्माभिरित्यर्थः । "क्तस्य च वर्तमाने" इति षष्ठी  ॥  १।४७।९
 ॥   

  

एष देशस्स काकुत्स्थ महेन्द्राध्युषितः पुरा ।  

दितिं यत्र तपस्सिद्धामेवं परिचचार सः  ॥  १।४७।१०  ॥   

प्रकृतमुपसंहरति--एष इति । स एष इत्यन्वयः । सः इन्द्रः  ॥  १।४७।१०  ॥   

  

इक्ष्वाकोस्तु नरव्याघ्र पुत्रः परमधार्मिकः ।  

अलम्बुसायामुत्पन्नो विशाल इति विश्रुतः  ॥  १।४७।११  ॥   

तेन चासीदिह स्थाने विशालेति पुरी कृता ।  

विशालस्य सुतो राम हेमचन्द्रो महाबलः  ॥  १।४७।१२  ॥   

सुचन्द्र इति विख्यातो हेमचन्द्रादनन्तरः ।  

सुचन्द्रतनयो राम धूम्राश्व इति विश्रुतः  ॥  १।४७।१३  ॥   

अथ कतरो राजवंश इति द्वितीयप्रश्नस्योत्तरमाह--इक्ष्वाकोरित्यादिना  ॥ 
१।४७।१११३  ॥   

  

धूम्राश्वतनयश्चापि सृञ्जयः समपद्यत ।  

सृञ्जयस्य सुतः श्रीमान् सहदेवः प्रतापवान्  ॥  १।४७।१४  ॥   

कुशाश्वः सहदेवस्य पुत्रः परमधार्मिकः ।  

कुशाश्वस्य महातेजाः सोमदत्तः प्रतापवान्  ॥  १।४७।१५  ॥   

धूम्रेति । सृञ्जयः समपद्यत सृञ्जयनामा आसीत्  ॥  १।४७।१४,१५  ॥   

  

सोमदत्तस्य पुत्रस्तु काकुत्स्थ इति विश्रुतः  ॥  १।४७।१६  ॥   

सोमदत्तस्येति अर्द्धमेकम्  ॥  १।४७।१६  ॥   

  

तस्य पुत्रो महातेजाः सम्प्रत्येष पुरीमिमाम् ।  

आवसत्यमरप्रख्यः सुमतिर्नाम दुर्जयः  ॥  १।४७।१७  ॥   

"उपान्वध्याङ्वसः" इत्याधारस्य कर्मत्वम्  ॥  १।४७।१७  ॥   

  

इक्ष्वाकोस्तु प्रसादेन सर्वे वैशालिका नृपाः ।  

दीर्घायुषो महात्मानो वीर्यवन्तः सुधार्मिकाः  ॥  १।४७।१८  ॥   

कथं कतिपयैरेव पुरुषैरिदानीमिक्ष्वाकुवंश इत्यत्राह--इक्ष्वाकोरिति ।
विशाला निवास एषां ते वैशालिकाः । कुमुदादित्वात् ठक् ।
विशालप्रार्थनमिक्ष्वाकुप्रसादनिमित्तम्  ॥  १।४७।१८  ॥   

  

इहाद्य रजनीं राम सुखं वत्स्यामहे वयम् ।  

श्वः प्रभाते नरश्रेष्ठ जनकं द्रष्टुमर्हसि  ॥  १।४७।१९  ॥   

इहेति । वत्स्यामहे । आर्षमात्मनेपदम्  ॥  १।४७।१९  ॥   

  

सुमतिस्तु महातेजा विश्वामित्रमुपागतम् ।  

श्रुत्वा नरवरश्रेष्ठः प्रत्युद्गच्छन्महायशाः  ॥  १।४७।२०  ॥   

सुमतिरिति । प्रत्युद्गच्छत् प्रत्युदगच्छत्  ॥  १।४७।२०  ॥   

  

पूजां च परमां कृत्वा सोपाध्यायः सबान्धवः ।  

प्राञ्जलिः कुशलं पृष्ट्वा विश्वामित्रमथाब्रवीत्  ॥  १।४७।२१  ॥   

पूजां चेति  ॥  १।४७।२१  ॥   

  

धन्यो ऽस्म्यनुगृहीतो ऽस्मि यस्य मे विषयं मुनिः ।  

सम्प्राप्तो दर्शनं चैव नास्ति धन्यतरो मया  ॥  १।४७।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे सप्तचत्वारिंशः
सर्गः  ॥  ४७  ॥   

धन्य इति । विषयं स्थानं दर्शनं च प्राप्त इत्यनुषङ्गः । मया सदृश इति शेषः
 ॥  १।४७।२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने सप्तचत्वारिंशः सर्गः  ॥  ४७  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/03/047_marudutpattiH.md">
<details><summary><h2>शिरोमणी ...{Loading}...</h2></summary>



दितेर्वचनमाह सप्तधेति । गर्भे सप्तधा कृते सति एव परमदुःखिता अत एव
सानुनया विनम्रतासहिता दितिः दुराधर्षं जेतुमशक्यं सहस्राक्षं
वाक्यमब्रवीत् । तुशब्द एवार्थे  ॥  १।४७।१  ॥   

  

तद्वचनमेवाह ममेति । हे देवेश हे बलसूदन ममापराधात्
मत्कृतविरुद्धशयनादिजन्यदोषात् अयं गर्भः सप्तधाः विफलीकृतः शकलतां
प्रापितः अतः अत्र गर्भविफलीकरणे तवापराधो नास्ति  ॥  १।४७।२  ॥   

  

प्रियमिति । मम गर्भविषर्यये गर्भच्छेदे सत्यपि कृत्तं छिन्नं गर्भं
प्रियमावयोः प्रियकर्तारमिच्छामि किञ्च कृतं त्वत्कर्तृकछेदनं
प्रियमेतत्कर्तृकप्रीतिविषयीभूतं यथा स्यात्तथा इच्छामि । प्रियकरणोपायमाह
सप्तसप्तानामेकोनपञ्चाशत्सङ्ख्यानां महतां देवान्तर्गतवायुविशेषाणां
स्थानपालाः स्थानस्वामिनः इमे भवन्तु । स्थानपाला भवन्त्वित्यनेन
पूर्वमरुतां देवासुरसङ्ग्रामे प्रलयो जात इति ध्वनितम् । तेन ते एव
दितिगर्भे ऽवतीर्णा इति व्यञ्जितम् । तुशब्दो ऽप्यर्थे । प्रियमित्यत्र
प्रीधातोः इगुपधेति कर्तरि कः । कृतमित्यत्र छेदनार्थककृतीधातोः कर्मणि कः
। द्वितीयपक्षे कृतमिति भावकान्तं प्रियमिति कर्मकान्तम्  ॥  १।४७।३  ॥   

  

वातेति । हे पुत्रक मारुता इति विख्याताः दिव्यरूपा देवतारूपं प्राप्ताः
वातस्कन्धा वातभेदाः सप्तसप्तावयवकसप्तगणाः इमें ममात्मजा दिवि पृथिव्या
ऊर्ध्वं किञ्च दिवि व्यवहारसिद्ध्यर्थं चरन्तु विरहन्तु । चरमपक्षे
दिवधातोर्विच् वलोपाभावस्तु सञ्ज्ञापूर्वकविधेरनित्यत्वात्  ॥  १।४७।४  ॥   

  

सप्तानां गणानां स्थानविशेषं निर्दिशन्नाह ब्रह्मेत्यादिश्लोकद्वयेन । एकः
विभक्तगणान्तर्गतसप्तावयवकः प्रथमो गणः ब्रह्मलोकं चरतु अपरो द्वितीयो गणः
इन्द्रलोकं तथा चरतु महायशा दिव्यवायुरिति ख्यातस्तृतीयो ऽपि गण इन्द्रलोकं
चरतु  ॥  १।४७।५  ॥   

  

चत्वार इति । हे सुरश्रेष्ठ देवरूपा एव ममात्मजाः चत्वार
चतुर्थपञ्चमषष्ठसप्तमगणास्तु त्वत्कृतेन तव कृतं मा रुदः मा रुद इति
प्रयन्तो बोधकत्वेन यस्मिन् तेन मारुता इति नाम्नैव विश्रुताः ख्याताः
सन्तः तव शासनादेव दिशः पूर्वादिक्रमेण चतस्रः ककुभः सञ्चरिष्यन्ति ते
भद्रमस्तु । वैशब्द एवार्थे सार्धश्लोक एकान्वयी  ॥  १।४७।६  ॥   

  

तस्या इति । तस्याः दितेस्तद्वचनं श्रुत्वा बलनिषूदनः प्राञ्जलिः
प्रणयसूचकबद्धयुगलकरः सहस्राक्षः पुरन्दरः दितिं वाक्यमुवाच । द्विकर्मको
ऽयम्  ॥  १।४७।७  ॥   

  

तद्वचनमेवाह सर्वमिति । एतत्सर्वं यथा येन प्रकारेण ते उक्तं तथा भविष्यति
संशयः अस्मिन् विषये सन्देहो न । तदेव स्पष्टमाह देवरूपाः तवात्मजा
विचरिष्यन्ति  ॥  १।४७।८  ॥   

  

एवमिति । हे राम कृतार्थौ साधितप्रयोजनौ तौ मातापुत्रौ दितीन्द्रौ तपोवने
एवं वर्णितप्रकारेण निश्चयं कृत्वा त्रिदिवं जग्मतुः इति नः श्रुतम्  ॥ 
१।४७।९  ॥   

  

प्रथमप्रश्नोत्तरमुपसंहरन्नाह एष इति । काकुत्स्थ हे राम एष देशः पुरैव
महेन्द्राध्युषितः यत्र यस्मिन्देशे तपःसिद्धां दितिं स इन्द्रः एवं
वर्णितप्रकारेण परिचचार । तुशब्द एवार्थे  ॥  १।४७।१०  ॥   

  

अथ कतरो राजवंश इति द्वितीयप्रश्नोत्तरं वर्णयन्नाह इक्ष्वाकोरित्यादिभिः ।
हे नरव्याघ्र अलम्बुसायामलम्बुसानामभार्यायामेव उत्पन्नः विशाल इति नाम्ना
विश्रुतः ख्यातः परमधार्मिकः इक्ष्वाकोः इक्ष्वाकोः पुत्र आसीदिति शेषः ।
तु शब्द एवार्थे  ॥  १।४७।११  ॥   

  

तेनेति । तेन विशालेन कृता निर्मिता विशालेति पुरी इह स्थाने एव आसीत् । च
शब्द एवार्थे । हे राम महाबलः हेमचन्द्रः हेमचन्द्रनामा विशालस्य सुत आसीत्
 ॥  १।४७।१२  ॥   

  

सुचन्द्र इति । हेमचन्द्रादनन्तरः हेमचन्द्रौत्तरकालिकः सुचन्द्र इति
विख्यात आसीदिति शेषः । हे राम धूम्राश्व इति विश्रुतः सुचन्द्रतनयः आसीत्
 ॥  १।४७।१३  ॥   

  

धूम्रेति । सृञ्जयनामा धूम्राश्वतनयश्च समपद्यत श्रीमान् प्रतापवान् सहदेवः
सृञ्जयस्यापि सुतः समपद्यत  ॥  १।४७।१४  ॥   

  

कुशाश्व इति । परमधार्मिकः कुशाश्वकुशाश्वनामा सहदेवस्य पुत्रः आसीत्
महातेजाः प्रतापवान् सोमदत्तः सोमदत्तनामा कुशाश्वस्य पुत्रः आसीत्  ॥ 
१।४७।१५  ॥   

  

सोमदत्तस्येति । सोमदत्त्स्य पुत्रस्तु काकुत्स्थ इति नाम्ना विश्रुतः
आसीत् । अर्धं पृथक् । महातेजा अमरप्रख्यः अमरसदृशः दुर्जयः जेतुमशक्यः
सुमतिर्नाम सुमतिनामा तस्य काकुत्स्थस्य एषः पुत्रः सम्प्रति इमां विशालां
पुरीमावसति  ॥  १।४७।१६  ॥   

  

एतावद्बृहत्कालपर्यन्तं एतैः एव कथं भुक्तेति शङ्कां परिहरन्नाह
इक्ष्वाकोरिति । इक्ष्वाकोः प्रसादेनैव दीर्घायुषः महात्मानः
अतिप्रयत्नवन्तः वीर्यवन्तः अतिपराक्रमविशिष्टाः सुधार्मिकाः वैशालिकाः
विशाला निवासो येषां ते कुमुदादित्वादृक् सर्वे नृपाः आसन्निति शेषः ।
तुशब्द एवार्थे  ॥  १।४७।१७  ॥   

  

इहेति । हे राम हे नरश्रेष्ठ अद्य रजनीं वयमिह सुखं वत्स्यामहे श्वः
आगामिनि प्रभाते जनकं दष्टुमर्हसि  ॥  १।४७।१८  ॥   

  

सुमतिरिति । नरश्रेष्ठः महातेजाः महायशाः सुमतिः उपगतं विश्वामित्रं
श्रुत्वैव प्रत्यागच्छत् । तुशब्द एवार्थे  ॥  १।४७।१९  ॥   

  

पूजामिति । अथ प्रत्यागमनानन्तरं सोपाध्यायः सबान्धवः प्राञ्जलिः
प्रणयसूचकबद्धयुगलकरः सुमतिः परमां पूजां कृत्वा कुशलं च पृष्ट्वा अब्रवीत्
 ॥  १।४७।२०  ॥   

  

तद्वचनमेवाह धन्येति । यस्य मे विषयं देशं गतः भवान्प्राप्तः सः अहं धन्यः
अस्मि अनुगृहीतश्चास्मि यतः दर्शनं सम्प्राप्तो ऽस्मि अतः मम मत्तः धन्यतरः
अन्यो नास्त्येव । अन्य इत्यध्याहृतम् मम इति पञ्चम्यर्थे षष्ठी  ॥  १।४७।२१
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
सप्तचत्वारिंशः सर्गः  ॥  १।४७  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/03/047_marudutpattiH.md">
<details><summary><h2>तिलकम् ...{Loading}...</h2></summary>



सप्तधा त्विति । दुराधर्षम् । न्यायोपायेन जेतृत्वादित्याशयः  ॥  १।४७।१
 ॥   

  

ममापराधादशुचित्वरूपात्  ॥  १।४७।२  ॥   

  

गर्भविपर्यये गर्भविपत्तौ यत्त्वया कृतं कर्म तत्तव च मम च यथा प्रियं भवति
तथेच्छामि । तत्प्रकारमाह मरुतामिति । सप्तानां मरुतां वा
तत्स्थानविशेषाणां सप्त इमे ते त्वदधीनाः स्थानपाला लोकरक्षिणो
भवन्त्वित्यन्वयः  ॥  १।४७।३  ॥   

  

तदर्थमेव हे पुत्रक मारुता इति नाम्ना प्रसिद्धा दिव्यरूपा मम पुत्रा य इमे
वातस्कन्धा इति सप्त प्रसिद्धास्तेषु चरन्त्वित्यन्वयः  ॥  १।४७।४  ॥   

  

एक एति । एको गण इत्यर्थः । प्रथमं सप्तधा विभज्य पुनरेकशः सप्तधा
करणमित्यस्यार्थस्य पुराणान्तरे स्पष्टमुक्तत्वात्, इहापि "बिभेद च महातेजा
रुदन्तमपि" इत्यादिना ध्वनितत्वाच्चेति बोध्यम् । एवमपर इत्याद्यपि
व्याख्येयम् । इन्द्रलोकमिति । "रुद्रलोकम्" इति प्रचुरः पाठः । दिव्यवायुः
। दिव्यन्तरिक्षे भव इत्यर्थः  ॥  १।४७।५  ॥   

  

दिशः पूर्वादिमहादिशः  ॥  १।४७।६  ॥   

  

त्वत्कृतेन मा रुदो मा रुद इति वचनमूलेन  ॥  १।४७।७  ॥   

  

यथोक्तं ब्रह्मादिस्थानपालकत्वम्  ॥  १।४७।८  ॥   

  

मातापुत्रौ दितीन्द्रौ  ॥  १।४७।९  ॥   

  

वर्णितेन्द्रचरितस्य प्रकृतशेषत्वमाह एष इति । स एष इत्यन्वयः  ॥  १।४७।१०
 ॥   

  

एवम् प्रागुक्तरीत्या । एवंभूते देशे । विशालोत्पत्तिप्रकारमाह
इक्ष्वाकोस्त्विति  ॥  १।४७।११  ॥   

  

विशालेति कृता आसीदित्यन्वयः  ॥  १।४७।१२  ॥   

  

कतरो ऽत्र वंश इति प्रश्नस्योत्तरमाह विशालस्येत्यादि  ॥  १।४७।१३१६  ॥   

  

इमां पुरी सम्प्रत्यावसदित्यन्वयः  ॥  १।४७।१७  ॥   

  

वैशालिकाः । विशालायां निवासो येषां त इत्यर्थः । अनेन त्वत्समानवंश्यो
ऽयमिति सूचितम्  ॥  १।४७।१८  ॥   

  

अत एवाह इहाद्येति  ॥  १।४७।१९२१  ॥   

  

मम । मत्त इत्यर्थः  ॥  १।४७।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तचत्वारिंशः सर्गः  ॥  ४७  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/03/047_marudutpattiH.md">
<details><summary><h2>द्राविडपाठः ...{Loading}...</h2></summary>


सप्तधा तु कृते गर्भे दितिः परमदुःखिता।  
सहस्राक्षं दुराधर्षं वाक्यं सानुनयाब्रवीत् ॥ 1.47.1 ॥   
ममापराधाद् गर्भोऽयं सप्तधा विफलीकृतः।  
नापराधोऽस्ति देवेश तवात्र बलसूदन ॥ 1.47.2 ॥   
प्रियं तु कर्तुमिच्छामि मम गर्भविपर्यये।  
मरुतां सप्त सप्तानां स्थानपाला भवन्त्विमे ॥ 1.47.3 ॥   
वातस्कन्धा इमे सप्त चरन्तु दिवि पुत्रक।  
मारुता इति विख्याता दिव्यरूपा ममात्मजाः ॥ 1.47.4 ॥   
ब्रह्मलोकं चरत्वेक इन्द्रलोकं तथापरः।  
दिवि वायुरिति ख्यातस्तृतीयोऽपि महायशाः ॥ 1.47.5 ॥   
सञ्चरिष्यन्तु भद्रं ते देवभूता ममात्मजाः।  
त्वत्कृतेनैव नाम्ना च मारुता इति विश्रुताः ॥ 1.47.6 ॥   
तस्यास्तद्वचनं श्रुत्वा सहस्राक्षः पुरन्दरः।  
उवाच प्राञ्जलिर्वाक्यं दितिं बलनिषूदनः ॥ 1.47.7 ॥   
सर्वमेतद्यथोक्तं ते भविष्यति न संशयः।  
विचरिष्यन्ति भद्रं ते देवरूपास्तवात्मजाः ॥ 1.47.8 ॥   
एवं तौ निश्चयं कृत्वा मातापुत्रौ तपोवने।  
जग्मतुस्त्रिदिवं राम कृतार्थाविति नः श्रुतम् ॥ 1.47.9 ॥   
एष देशस्स काकुत्स्थ महेन्द्राध्युषितः पुरा।  
दितिं यत्र तपस्सिद्धामेवं परिचचार सः ॥ 1.47.10 ॥   
इक्ष्वाकोस्तु नरव्याघ्र पुत्रः परमधार्मिकः।  
अलम्बुसायामुत्पन्नो विशाल इति विश्रुतः ॥ 1.47.11 ॥   
तेन चासीदिह स्थाने विशालेति पुरी कृता।  
विशालस्य सुतो राम हेमचन्द्रो महाबलः ॥ 1.47.12 ॥   
सुचन्द्र इति विख्यातो हेमचन्द्रादनन्तरः।  
सुचन्द्रतनयो राम धूम्राश्व इति विश्रुतः ॥ 1.47.13 ॥   
धूम्राश्वतनयश्चापि सृञ्जयः समपद्यत।  
सृञ्जयस्य सुतः श्रीमान् सहदेवः प्रतापवान् ॥ 1.47.14 ॥   
कुशाश्वः सहदेवस्य पुत्रः परमधार्मिकः।  
कुशाश्वस्य महातेजाः सोमदत्तः प्रतापवान् ॥ 1.47.15 ॥   
सोमदत्तस्य पुत्रस्तु काकुत्स्थ इति विश्रुतः ॥ 1.47.16 ॥   
तस्य पुत्रो महातेजाः सम्प्रत्येष पुरीमिमाम्।  
आवसत्यमरप्रख्यः सुमतिर्नाम दुर्जयः ॥ 1.47.17 ॥   
इक्ष्वाकोस्तु प्रसादेन सर्वे वैशालिका नृपाः।  
दीर्घायुषो महात्मानो वीर्यवन्तः सुधार्मिकाः ॥ 1.47.18 ॥   
इहाद्य रजनीं राम सुखं वत्स्यामहे वयम्।  
श्वः प्रभाते नरश्रेष्ठ जनकं द्रष्टुमर्हसि ॥ 1.47.19 ॥   
सुमतिस्तु महातेजा विश्वामित्रमुपागतम्।  
श्रुत्वा नरवरश्रेष्ठः प्रत्युद्गच्छन्महायशाः ॥ 1.47.20 ॥   
पूजां च परमां कृत्वा सोपाध्यायः सबान्धवः।  
प्राञ्जलिः कुशलं पृष्ट्वा विश्वामित्रमथाब्रवीत् ॥ 1.47.21 ॥   
धन्योऽस्म्यनुगृहीतोऽस्मि यस्य मे विषयं मुनिः।  
सम्प्राप्तो दर्शनं चैव नास्ति धन्यतरो मया ॥ 1.47.22 ॥   

</details>
</div>
