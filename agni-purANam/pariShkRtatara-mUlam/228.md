---
title: २२८

---
पुष्कर उवाच  
यदा मन्येत नृपतिराक्रन्देन बलीयसा ।  
पार्ष्णिग्राहोऽभिभूतो मे तदा यात्रां प्रयोजयेत् ॥ २२८.१ ॥  
  
पुष्टा योधा भृता भृत्याः प्रभूतञ्च बलं मम ।  
मूलरक्षासमर्थोऽस्मि तैर्गत्वा१ शिविरे व्रजेत् ॥ २२८.२ ॥  
  
शत्रोर्वा व्यसने यायात् दैवाद्यैः पीडितं परं ।  
भूकम्पो यान्दिशं याति याञ्च केतुर्व्यदूषयत् ॥ २२८.३ ॥  
  
विद्विष्टनाशकं सैन्यं सम्भूतान्तःप्रकोपनं२ ।  
शरीरस्फुरणे धन्ये तथा सुस्वप्नदर्शने ॥ २२८.४ ॥  
  
निमित्ते शकुने धन्ये जाते शत्रुपुरं व्रजेत् ।  
पदातिनागबहुलां सेनां प्रावृषि योजयेत् ॥ २२८.५ ॥  
  
हेमन्ते शिशिरे चैव रथवाजिसमाकुलां ।  
चतुरङ्गबलोपेतां वसन्ते वा शरनमुखे३ ॥ २२८.६ ॥  
  
सेना पदातिबहुला शत्रून् जयति सर्वदा ।  
अङ्गदक्षिणभागे तु शस्तं प्रस्फुरणं भवेत् ॥ २२८.७ ॥  
  
न शस्तन्तु तथा वामे पृष्ठस्य हृदयस्य च ।  
लाञ्छनं पिटकञ्चैव विज्ञेयं स्फुरणं तथा ॥ २२८.८ ॥  
  
  
विपर्य्ययेणाभिहितं सव्ये स्त्रीणां शुभं भवेत् ।  
  
इत्यादिमहापुराणे आग्नेये यात्रा नाम अष्टाविंशत्यधिकद्विशततमोऽध्यायः ।