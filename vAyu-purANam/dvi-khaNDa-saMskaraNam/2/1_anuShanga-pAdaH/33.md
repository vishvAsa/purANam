---
title: ०३३

---
          ऋषय ऊचुः॥  
किमर्थं भुवनं दग्धमपवस्यं महात्मनाम्।  
कार्तवीर्येण विक्रम्य तन्नः प्रब्रूहि पृच्छताम् ॥ ३३.१ ॥  
  
रक्षिता स तु राजर्षिः प्रजानामिति नः श्रुतम्।  
कथं स रक्षिता भूत्वानाशयत्तत्तपोवनम् ॥ ३३.२ ॥  
  
       सूत उवाच॥  
आदित्यो विप्ररूपेण कार्तवीर्यमुपस्थितः।  
तृप्तिकामः प्रयच्छान्नमादित्योऽहं न संशयः ॥ ३३.३ ॥  
  
         राजोवाच॥  
भगवन् केन ते तुष्टिर्भवेद्ब्रूहि दिवाकर।  
कीदृशं भोजनं दझि श्रुत्वा च विदधाम्यहम् ॥ ३३.४ ॥  
  
         सूर्य उवाच॥  
स्थावरं देहि मे सर्वमाहारं ददतां वर।  
तेन तृप्तो भवेयं वै न तुष्येऽन्येन पार्थिव ॥ ३३.५ ॥  
  
          राजोवाच ॥  
  
न शक्यं स्थावरं सर्व्वं तेजसा मानुषेण तु।  
निर्द्दग्धुं तपतां श्रेष्ठ त्वामेव प्रणमाम्यहम् ॥ ३३.६ ॥  
  
          आदित्य उवाच॥  
तुष्टस्तेऽहं शरान् दझि अक्षयान् सर्वतः सुखान्।  
प्रक्षिप्ताः प्रज्वलिष्यन्ति मम तेजःसमन्विताः ॥ ३३.७ ॥  
  
आदिष्टं तेजसा मेघसागरं शोषयिष्यति।  
शुष्कं भस्म करिष्यामि तेन प्रीतो नराधिप ॥ ३३.८ ॥  
  
ततः शरानथादित्यस्त्वर्जुनाय प्रयच्छति।  
ततः सम्प्राप्य सुमहत्स्थावरं सर्व्वमेव हि ॥ ३३.९ ॥  
  
आश्रमानथ ग्रामांश्च घोषांश्च नगराणि च।  
तपोवनानि रम्याणि वनान्युपवनानि च ॥ ३३.१० ॥  
  
एवं प्राचीनमदहत्ततः सूर्य्यप्रदक्षिणम्।  
निर्वृक्षा निस्तृणा भूमिर्दग्धा सूर्येण तेजसा ॥ ३३.११ ॥  
  
एतस्मिन्नेव काले तु अपो निलयमाश्रितः।  
दशवर्षसहस्राणि जलवासा महानृषिः ॥ ३३.१२ ॥  
  
पूर्णे व्रते महातेजा उदतिष्ठत्तपोधनः।  
सोऽपश्यदाश्रमं दग्धमर्जुनेन महानृषिः।  
क्रोधाच्छशाप राजर्षिं कीर्त्तितं वो यथा मया ॥ ३३.१३ ॥  
  
           सूत उवाच॥  
क्रोष्टोः श्रृणुत राजर्षेर्वंशमुत्तमपूरुषम्।  
यस्यान्ववाये सम्भूतो वृष्णिर्वृष्णिकुलोद्वहः ॥ ३३.१४ ॥  
  
क्रोष्टोरेकोऽभवत् पुत्रो वृजिनीवान् महायशाः।  
वार्जिनीवतमिच्छन्ति स्वाहिं स्वाहोवतां वरम् ॥ ३३.१५ ॥  
  
स्वाहेः पुत्रोऽभवद्राजा रशादुर्ददतां वरः।  
घृतम्प्रसूतमिच्छन्ति रशादोरग्र्यमात्मजम् ॥ ३३.१६ ॥  
  
महाक्रतुभिरीजे स विविधैराप्तदक्षिणैः।  
चित्रैश्चित्ररथस्तस्य पुत्र कर्म्मभिरन्वितः ॥ ३३.१७ ॥  
  
एवं चित्ररथो वीरो यज्ञान् विपुलदक्षिणान्।  
शशबिन्दुः परं वृत्तो राजर्षीणामनुष्ठितः ॥ ३३.१८ ॥  
  
चक्रवर्त्ती महासत्त्वो महावीर्यो बहुप्रजः।  
तत्रानुवंशश्लोकोऽयं यस्मिन् गीतः पुराविदैः ॥ ३३.१९ ॥  
  
शशबिन्दोस्तु पुत्राणां शतानामभवच्छतम्।  
धीमतामनुरूपाणां भूरिद्रविणतेजसाम् ॥ ३३.२० ॥  
  
तेषां षट् च प्रधानास्तु पृथुषाट्का महाबलाः।  
पृथुश्रवा पृथुयशाः पृथुधर्म्मा पृथुञ्जयः ॥ ३३.२१ ॥  
  
पृथुकीर्त्तिः पृथुन्दाता राजानः शाशिबिन्दवाः।  
शंसन्ति च पुराणानि पार्थश्रवसमन्तरम्।  
अन्तरः स पुरा यस्तु यज्ञस्य तनयोऽभवत् ॥ ३३.२२ ॥  
  
उशना सुतधर्म्मात्मा अवाप्य पृथिवीमिमाम्।  
आजहाराश्वमेधानां शतमुत्तमधार्म्मिकः ॥ ३३.२३ ॥  
  
मरुत्तस्तस्य तनयो राजर्षीणामनुष्ठितः।  
वीरः कम्बलबर्हिस्तु मरुत्ततनयः स्मृतः ॥ ३३.२४ ॥  
  
पुत्रस्तु रुक्मकवचो विद्वान् कम्बलवर्हिषः।  
निहत्य रुक्मकवचः पुरा कवचिनो रणे ॥ ३३.२५ ॥  
  
धन्विनो निशितैर्बाणैरवाप श्रियमुत्तमाम्।  
ब्राह्मणेभ्यो ददौ वित्तमश्वमेधमहायशाः ॥ ३३.२६ ॥  
  
राज्ञस्तु रुक्मकवचादपरावृत्त्य वीरहाः।  
जज्ञिरे पञ्च पुत्रास्तु महासत्त्वा महाबलाः ॥ ३३.२७ ॥  
  
रुक्मेषुः पृथुरुक्मश्च ज्यामघः परिघो हरिः।  
परिघञ्च हरिञ्चैव विदेहे स्थापयत्पिता ॥ ३३.२८ ॥  
  
ब्रह्मेषुरभवद्राजा पृथुरुक्मस्तदाश्रयः।  
तेभ्यः प्रव्रजितो राज्या ज्ज्यामघोऽभवदाश्रमे ॥ ३३.२९ ॥  
  
प्रशान्तस्तु वने घोरे ब्राह्मणेनावबोधितः।  
जगाम धनुरादाय देशमध्यं रथी ध्वजी ॥ ३३.३० ॥  
  
नर्म्मदानूप एकाकी मेकलावृत्तिका अपि।  
ऋक्षवन्तं गिरिं गत्वा शुक्तिमन्यामथाविशत् ॥ ३३.३१ ॥  
  
ज्यामघस्याभवद्भार्या शैभ्या बलवती भृशम्।  
अपुत्रोऽपि स वै राजा भार्यामन्यां न विन्दति ॥ ३३.३२ ॥  
  
तस्यासीद्विजयो युद्धे ततः कन्यामवाप सः।  
भार्यामुवाच राजा स स्नुषेति तु नरेश्वरः ॥ ३३.३३ ॥  
  
एवमुक्ताब्रवीदेवं काम्ये यन्ते स्नुषेति सा।  
यस्ते जनिष्यते पुत्रस्तस्य भार्या भविष्यति ॥ ३३.३४ ॥  
  
तस्य सा तपसोग्रेण शैब्या वैशं प्रसूयत ।  
पुत्रं विदर्भं सुभगा शैब्या परिणता सती ॥ ३३.३५ ॥  
  
राजपुत्रौ तु विद्वांसौ स्नुषायां क्रथुकौशिकौ।  
पुत्रौ विदर्भोऽजनयच्छूरौ रणविशारदौ ॥ ३३.३६ ॥  
  
लोमपादं तृतीयन्तु पश्चाज्जज्ञे सुधार्मिकः।  
लोम पादात्मजोवस्तुराहृतिस्तस्य चात्मजः ॥ ३३.३७ ॥  
  
कौशिकस्य चिदिः पुत्रस्तस्माच्चैद्या नृपाः स्मृताः ।  
क्रथोर्विदर्भपुत्रस्तु कुन्तिस्तस्यात्मजोऽभवत् ॥ ३३.३८ ॥  
  
कुन्तेर्धृष्टसुतो जज्ञे पुरोधृष्टः प्रतापवान् ।  
धृष्टस्य पुत्रो धर्मात्मा निर्वृतिः परवीरहा ॥ ३३.३९ ॥  
  
तस्य पुत्रो दशार्हस्तु महाबलपराक्रमः।  
दशर्हस्य सुतो व्योमा ततो जीमूत उच्यते ॥ ३३.४० ॥  
  
जीमूतपुत्रो विकृतिस्तस्य भीमरथः सुतः.  
अथ भीमरथस्यासीत् पुत्रो रथवरः किल ॥ ३३.४१ ॥  
  
दाता धर्म्मरतो नित्यं शीलसत्यपरायणः।  
तस्य पुत्रो नवरथस्ततो दशरथः स्मृतः ॥ ३३.४२ ॥  
  
तस्य चैकादशरथः शकुनिस्तस्य चात्मजः।  
तस्मात् करम्भको धन्वी देवरातोऽभवत्ततः ॥ ३३.४३ ॥  
  
देवक्षत्रोऽभवद्राजा देवरातिर्म्महायशाः।  
देवक्षत्रसुतो जज्ञे देवनः क्षत्रनन्दनः ॥ ३३.४४ ॥  
  
देवनात् स मधुर्जज्ञे यस्य मेधार्थसम्भवः।  
मधोश्चापि महातेजा मनुर्मनुवशस्तथा ॥ ३३.४५ ॥  
  
नन्दनश्च महातेजा महापुरुवशस्तथा।  
आसीत् पुरुवशात् पुत्रः पुरुद्वान् पुरुषोत्तमः ॥ ३३.४६ ॥  
  
जज्ञे पुरुद्वतः पुत्रो भद्रवत्यां पुरूद्वहः।  
ऐक्षाकी त्वभवद्भार्या सत्त्वस्तस्यामजायत।  
सत्त्वात् सत्त्वगुणो पेतः सात्त्वतः कीर्तिवर्द्धनः ॥ ३३.४७ ॥  
  
इमां विसृष्टिं विज्ञाय ज्यामघस्य महात्मनः।  
प्रजावानेति सायुज्यं राज्ञः सोमस्य धीमतः ॥ ३३.४८ ॥  
  
इति श्रीमहा पुराणे वायुप्रोक्ते ज्यामघवृत्तान्तकथनं नाम त्रयस्त्रिंशोऽध्यायः ॥ ३३ ॥ *