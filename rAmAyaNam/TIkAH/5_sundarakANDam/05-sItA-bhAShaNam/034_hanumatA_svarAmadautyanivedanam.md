+++
title = "०३४ हनुमता स्वरामदौत्यनिवेदनम्"
title_english = "034 Hanuma reveals himself to be a messenger of"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-034-Hanuma_reveals_himself_to_be_a_messenger_of.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/05-sItA-bhAShaNam/034_hanumatA_svarAmadautyanivedanam.md">
<details><summary><h3>IITK ...{Loading}...</h3></summary>

Hanuman tells the story of Rama to Sita.



#### श्लोकः
##### मूलम्
तस्यास्तद्वचनं श्रुत्वा हनुमान्हरिपुङ्गवः।  
दुःखाद्दुःखाभिभूतायास् सान्त्वमुत्तरमब्रवीत्॥5.34.1॥

##### शब्दार्थः
हरिपुङ्गवः monkey leader, हनुमान् Hanuman, दुःखात् with sadness, दुःखाभिभूतायाः overwhelmed with grief, तस्याः to her, तत् those, वचनम् words, श्रुत्वा after hearing, सान्त्वम् comforting, उत्तरम् reply, अब्रवीत् spoke.

##### आङ्ग्लानुवादः
Hearing the words of Sita who was overwhelmed with grief, the monkey leader Hanuman felt sad and thus spoke comforting herः



#### श्लोकः
##### मूलम्
अहं रामस्य सन्देशाद्देवि दूतस्तवागतः।  
वैदेहि कुशली रामस्त्वां च कौशलमब्रवीत्॥5.34.2॥

##### शब्दार्थः
देवि O queen, वैदेहि Vaidehi, अहम् I am, रामस्य Rama's, सन्देशात् by order, तव your, दूतः messenger, आगतः reached, कुशली is well, रामः Rama, त्वां च and you, कुशलम् welfare, अब्रवीत् wished you.

##### आङ्ग्लानुवादः
"By the command of Rama I am here as a messenger. He is keeping well. He is well and wishes you well.



#### श्लोकः
##### मूलम्
यो ब्रह्ममस्त्रं वेदांश्च वेद वेदविदांवरः।  
स त्वां दाशरथी रामो देवि कौशलमब्रवीत्॥5.34.3॥

##### शब्दार्थः
देवि O godlike lady, वेदविदाम् mastered the Vedas, वरः choicest, यः he is, ब्रह्मम् अस्त्रम् weapon of Brahma (Brahmastra), वेदांश्च and Vedas, वेद knows, सः he, दाशरथिः son of Dasaratha, रामः Rama, त्वाम् you, कौशलम् welfare, अब्रवीत् conveyed.

##### आङ्ग्लानुवादः
"O godlike lady Rama, son of Dasaratha, master of the Vedas, wielder of Brahmastra wishes you well.



#### श्लोकः
##### मूलम्
लक्ष्मणश्च महातेजा भर्तुस्तेऽनुचरः प्रियः।  
कृतवान्शोकसन्तप्तश्शिरसा तेऽभिवादनम्॥5.34.4॥

##### शब्दार्थः
महातेजाः very mighty, ते भर्तुः your husband, प्रियः dear, अनुचरः follower, लक्ष्मणश्च Lakshmana also, शोकसन्तप्तः immersed in grief, शिरसा with his head in obeisance, ते to you, अभिवादनम् offers salutations, कृतवान् has done.

##### आङ्ग्लानुवादः
"The mighty Lakshmana too, a dear brother and follower of your husband is immersed in grief, and sends salutations to you."



#### श्लोकः
##### मूलम्
सा तयोः कुशलं देवी निशम्य नरसिंहयोः।  
प्रीतिसंहृष्टसर्वाङ्गी हनुमन्तमथाब्रवीत्॥5.34.5॥

##### शब्दार्थः
सा देवी that queen, तयोः of both of them, नरसिंहयोः of lions among men, कुशलम् wellbeing, निशम्य on hearing, प्रीतिसंहृष्टसर्वाङ्गी overtaken by joy experienced in all her limbs, अथ then, हनुमन्तम् Hanuman, अब्रवीत् spoke.

##### आङ्ग्लानुवादः
On hearing the wellbeing of Rama and Lakshman, lions among men, Sita experienced thrill all over her body. She then  spoke to Hanumanः



#### श्लोकः
##### मूलम्
कल्याणी बत गाथेयं लौकिकी प्रतिभाति मा।  
एति जीवन्तमानन्दो नरं वर्षशतादपि॥5.34.6॥

##### शब्दार्थः
जीवन्तम् who lives, नरम् human being, वर्षशतादपि a hundred years, आनन्दः happiness, एति comes, इयम् this, लौकिकी popular, गाथा adage, कल्याणी is auspicious, मा to me, प्रतिभाति appears.

##### आङ्ग्लानुवादः
"The adage that 'joy comes to a living being even though it be at the end of  a hundred years' is popular. It appears true in my case".



#### श्लोकः
##### मूलम्
तया समागते तस्मिन्प्रीतिरुत्पादिताऽद्भुता।  
परस्परेण चालापं विश्वस्तौ तौ प्रचक्रतुः॥5.34.7॥

##### शब्दार्थः
समागते when the meeting took place, तस्मिन् in him, तथा like that, अद्भुता wonderful, प्रीतिः pleasure, उत्पादिता was created, तौ in both, विश्वस्तौ confiding in the other, परस्परेण each to the other, आलापं च converse, चक्रतुः started.

##### आङ्ग्लानुवादः
Hanuman thus created a sense of wonderful joy in her as they came together. Both of them started to converse restoring confidence in each other.



#### श्लोकः
##### मूलम्
तस्यास्तद्वचनं श्रुत्वा हनुमान्हरियूथपः।  
सीतायाश्शोकदीनायास्समीपमुपचक्रमे॥5.34.8॥

##### शब्दार्थः
हरियूथपः leader of the monkey troops, हनुमान् Hanuman, शोकदीनायाः of the piteous lady stricken with grief, तस्याः her, सीतायाः Sita's, तत् that, वचनम् word, श्रुत्वा after hearing, समीपम् close by, उपचक्रमे moved.

##### आङ्ग्लानुवादः
Hearing the reply of Sita, who was crying piteously, stricken with grief, the monkey leader, Hanuman moved close to her.



#### श्लोकः
##### मूलम्
यथा यथा समीपं स हनुमानुपसर्पति।  
तथा तथा रावणं सा तं सीता परिशङ्कते॥5.34.9॥

##### शब्दार्थः
सः हनुमान् Hanuman, यथा यथा slowly that way, समीपम् near, उपसर्पति started moving, तथा तथा in the same way, सा सीता that Sita, तम् him, रावणम् Ravana, परिशङ्कते suspected.

##### आङ्ग्लानुवादः
As Hanuman started slowly drawing close, Sita suspected he might be Ravana.



#### श्लोकः
##### मूलम्
अहो धिग्दुष्कृतमिदं कथितं हि यदस्य मे।  
रूपान्तरमुपागम्य स एवायं हि रावणः॥5.34.10॥

##### शब्दार्थः
अहो Oh, धिक् fie upon, मे to myself, इदम् this, अस्य to him, कथितम् story, दुष्कृतम् that which should not have been said, अयम् he, रूपान्तरम् in cognito, उपागम्य has come, सः रावणः हि verily he is Ravana.

##### आङ्ग्लानुवादः
"Ohshame on me. I have told him my story which should not have been said. This is verily Ravana come in a disguise".



#### श्लोकः
##### मूलम्
तामशोकस्य शाखां सा विमुक्त्वा शोककर्शिता।  
तस्यामेवानवद्याङ्गी धरण्यां समुपाविशत्॥5.34.11॥

##### शब्दार्थः
अनवद्याङ्गी who has flawless limbs, सा she, अशोकस्य Ashoka tree's, ताम् that, शाखाम् branch, विमुक्त्वा later leaving, शोककर्शिता emaciated out of sorrow, तस्याम् on that, धरण्यामेव on the ground, समुपाविशत् sat near.

##### आङ्ग्लानुवादः
So saying Sita of flawless limbs, emaciated with grief, left the branch of Ashoka tree held by her and squatted on the ground.



#### श्लोकः
##### मूलम्
हनुमानपि दुःखार्तां तां दृष्ट्वा भयमोहिताम्।  
अवन्दत महाबाहुस्ततस्तां जनकात्मजाम्॥5.34.12॥  
सा चैनं भयवित्रस्ता भूयो नैवाभ्युदैक्षत।

##### शब्दार्थः
महाबाहुः longarmed one, हनुमानपि Hanuman too, दुःखार्ताम् sorrowful lady, भयमोहिताम् deluded with fear, ताम् her, दृष्ट्वा on seeing, ततः then, तां जनकात्मजाम् the daughter of Janaka, अवन्दत prostrated, सा च and she, भयवित्रस्ता trembling with fear, एनम् him, भूयः again, नाभ्युदैक्षत did not look at him.

##### आङ्ग्लानुवादः
The longarmed Hanuman saw Sita, who was stricken with grief and deluded with fear. He prostrated to her. But out of fear she did not look at him.



#### श्लोकः
##### मूलम्
तं दृष्ट्वा वन्दमानं तु सीता शशिनिभानना॥5.34.13॥  
अब्रवीद्धीर्घमुच्छवस्य वानरं मधुरस्वरा।

##### शब्दार्थः
शशिनिभानना moonfaced lady, सीता Sita, तम् him, वन्दमानम् prostrating, दृष्ट्वा on seeing, दीर्घम् deep, उच्छवस्य after breathing out, मधुरस्वरा in a sweet voice, वानरम् to vanara, अब्रवीत् said.

##### आङ्ग्लानुवादः
On seeing the vanara prostrated, the moonfaced lady, sighed deeply and spoke to him in a sweet voiceः



#### श्लोकः
##### मूलम्
मायां प्रविष्टो मायावी यदि त्वं रावणस्स्वयम्॥5.34.14॥  
उत्पादयसि मे भूयस्सन्तापं तन्न शोभनम्।

##### शब्दार्थः
त्वम् you, मायाम् disguised, प्रविष्टः entered, मायावी trickster, स्वयम् yourself, रावणः यदि if you are Ravana, मे to me, भूयः again, सन्तापम् grief, उत्पादयसि you have created, तत् that, शोभनम् न not good.

##### आङ्ग्लानुवादः
"If you are that trickster Ravana who appears incognito before me, it is not good for you. You are causing grief again.



#### श्लोकः
##### मूलम्
स्वं परित्यज्य रूपं यः परिव्राजकरूपध्रुत्।  
जनस्थाने मया दृष्टस्त्वं स एवासि रावणः॥5.34.15॥

##### शब्दार्थः
यः रावणः that Ravana, स्वं रूपम् his own form, परित्यज्य after giving up, परिव्राजकरूपवान् taking the form of a mendicant, जनस्थाने in Janasthana, मया by me, दृष्टः seen, त्वं you, स एव असि you are the same one.

##### आङ्ग्लानुवादः
"You are the same Ravana who took the guise of a mendicant, giving up your real form and came to Janasthana.



#### श्लोकः
##### मूलम्
उपवासकृशां दीनां कामरूप निशाचर।  
सन्तापयसि मां भूयस्सन्तप्तां तन्न शोभनम्॥5.34.16॥

##### शब्दार्थः
कामरूप one who can assume any form, निशाचर nightstalker, उपवासकृशां an emaciated lady, सन्तप्तां a lady stricken with grief, दीनां pitiable, माम् me, भूयः again, सन्तापं grief, सन्तापयसि you are making me sorrowful, तत् that, शोभनं न not good for you.

##### आङ्ग्लानुवादः
"Oh you are one who can assume any form at will. You are a nightstalker. It is not good for you to cause pain to me who is already emaciated through fasting, who is pitiable and who is already afflicted.



#### श्लोकः
##### मूलम्
अथवा नैतदेवं हि यन्मया परिशङ्कितम्॥5.34.17॥  
मनसो हि मम प्रीतिरुत्पन्ना तव दर्शनात्।

##### शब्दार्थः
अथवा or may be, मया by me, यत् that which, परिशङ्कितम् that I am suspecting, एतत् because, एवम् all this, न हि not true, तव your, दर्शनात् by your presence, मम my, मनसः mind, प्रीतिः pleased, उत्पन्ना हि is generated.

##### आङ्ग्लानुवादः
"May be my suspicion is not correct Because I am experiencing pleasure in my mind in your presence.



#### श्लोकः
##### मूलम्
यदि रामस्य दूतस्त्वमागतो भद्रमस्तु ते॥5.34.18॥  
पृच्छामि त्वां हरिश्रेष्ठ प्रिया रामकथा हि मे।

##### शब्दार्थः
त्वम् you, रामस्य Rama's, दूतः messenger, आगतः यदि if you have come here, ते to you, भद्रम् be auspicious, अस्तु be, हरिश्रेष्ठ O great vanara, मे to me, रामकथा Rama'story, प्रिया हि dear, त्वाम् you, पृच्छामि I ask you.

##### आङ्ग्लानुवादः
"O great vanara, If on the other hand you have come here as Rama's messenger I wish you well. I love Rama's story. Tell me.



#### श्लोकः
##### मूलम्
गुणान्रामस्य कथय प्रियस्य मम वानर॥5.34.19॥  
चित्तं हरसि मे सौम्य नदीकूलं यथा रयः।

##### शब्दार्थः
वानर vanara, मम my, प्रियस्य dear lord's, रामस्य Rama's, गुणान् virtues, कथय you may tell me, सौम्य O gentle one, नदीकूलम् river bank, रयः यथा like the current of water, मे my, चित्तम् mind, हरसि you are luring.

##### आङ्ग्लानुवादः
"O vanara Rama's virtues are dear to me to hear. O gentle one just as the current of the river wears away its banks, my mind is lured by your presence.



#### श्लोकः
##### मूलम्
अहो स्वप्नस्य सुखता याहमेवं चिराहृता॥5.34.20॥  
प्रेषितं नाम पश्यामि राघवेण वनौकसम्।

##### शब्दार्थः
स्वप्नस्य of a dream, सुखता pleasure, अहो Oh, चिराहृता kept dreaming for a long time, या that, राघवेण by Rama, प्रेषितं नाम  person sent, वनौकसम् vanara, एवम् that way, पश्यामि I am seeing.

##### आङ्ग्लानुवादः
"Oh I have been seeing the person sent by Rama in my dream for a long time. This is a pleasant dream to me.



#### श्लोकः
##### मूलम्
स्वप्नेऽपि यद्यहं वीरं राघवं सहलक्ष्मणम्॥5.34.21॥  
पश्येयं नावसीदेयं स्वप्नोऽपि मम मत्सरी।

##### शब्दार्थः
अहम् I, स्वप्नेऽपि even in a dream, सहलक्ष्मणम् along with Lakshmana, वीरम् heroic, राघवम् Rama, पश्येयं यदि if I can see, नावसीदेयम् I will not be despondent, मम my, स्वप्नोऽपि even the dream, मत्सरी inimical to me.

##### आङ्ग्लानुवादः
"Even if I can see the heroic Rama together with Lakshmana in my dream my pain will be gone. Even the dream is inimical to me (I cannot sleep and thus cannot dream.)



#### श्लोकः
##### मूलम्
नाहं स्वप्नमिमं मन्ये स्वप्ने दृष्ट्वा हि वानरम्॥5.34.22॥  
न शक्योऽभ्युदयः प्राप्तुं प्राप्तश्चाभ्युदयो मम।

##### शब्दार्थः
अहम् I am, इमम् this, स्वप्नम् dream, न मन्ये I do not think so, स्वप्ने in a dream, वानरम् vanara, दृष्ट्वा having seen, अभ्युदयः welfare, प्राप्तुम् to attain, न शक्यः not possible, मम to  
me, अभ्युदयः pleasure, प्राप्तश्च is experienced.

##### आङ्ग्लानुवादः
"I do not think it is a dream. Pleasure cannot be experienced by seeing a vanara in a dream. I experience pleasure now (seeing a monkey in a dream is a bad omen).



#### श्लोकः
##### मूलम्
किन्नु स्याचित्तमोहोऽयं भवेद्वातगतिस्त्वियम्॥5.34.23॥  
उन्मादजो विकारो वा स्यादियं मृगतृष्णिका।

##### शब्दार्थः
अयम् this, चित्तमोहः delusion in the mind, स्यात् किं नु why do I feel like this? इयम् this kind of, वातगतिः mental inbalance, भवेत् may be, उन्मादजः developed due to madness, विकारो वा or else is it a change?, इयम् this, मृगतृष्णिका a mirage, स्यात् may be.

##### आङ्ग्लानुवादः
"Can this be a delusion of my mind or a mental imbalance (resulting in movement of the mind in the body). Is it a malady born of  my madness? Or is it a mirage?



#### श्लोकः
##### मूलम्
अथवा नायमुन्मादो मोहोऽप्युन्मादलक्षणः॥5.34.24॥  
सम्बुध्ये चाहमात्मानमियं चापि वनौकसम्।

##### शब्दार्थः
अथवा if not, अयम् this, उन्मादः insanity, उन्मादलक्षणः sign of insanity, मोहोऽपि delusion also, न not, अहम् I, आत्मानम् myself, इमम् this, वनौकसम् vanara, सम्बुध्ये recognise.

##### आङ्ग्लानुवादः
"No, this cannot be insanity. nor even delusion. But I recognise this vanara well"



#### श्लोकः
##### मूलम्
इत्येवं बहुधा सीता सम्प्रधार्य बलाबलम्॥5.34.25॥  
रक्षसां कामरूपत्वान्मेने तं राक्षसाधिपम्।

##### शब्दार्थः
सीता Sita, इत्येवम् in this manner, बलाबलम् strength and weakness, बहुधा in many ways, सम्प्रधार्य after considering, रक्षसाम् of demons, कामरूपत्वात्  taking any form at will, तम् him, राक्षसाधिपम् king of demons, मेने he thought.

##### आङ्ग्लानुवादः
Considering the strength and weakness of demons in that manner Sita thought that Hanuman was none other than the king of demons who can asume any form at will.



#### श्लोकः
##### मूलम्
एतां बुद्धिं तदा कृत्वा सीता सा तनुमध्यमा॥5.34.26॥  
न प्रतिव्याजहाराथ वानरं जनकात्मजा।

##### शब्दार्थः
तदा then, तनुमध्यमा lady with a fair waist, जनकात्मजा Janaka's daughter, सा सीता that Sita, एताम् in this way, बुद्धिम् thought, कृत्वा having entertained, अथ then, वानरम् to vanara, न प्रतिव्याजहार did not respond.

##### आङ्ग्लानुवादः
Having entertained such thoughts, Sita, the lady with a fairwaist, daughter of Janaka,  did not respond to the vanara.



#### श्लोकः
##### मूलम्
सीतायाश्चिन्तितं बुद्ध्वा हनुमान्मारुतात्मजः॥5.34.27॥  
श्रोत्रानुकूलैर्वचनैस्तदा तां संप्रहर्षयत्।

##### शब्दार्थः
मारुतात्मजः son of the Windgod, हनुमान् Hanuman, सीतायाः Sita's, चिन्तितम् thought, बुद्ध्वा understood, तदा then, ताम् her, श्रोत्रानुकूलैः pleasing to hear, वचनैः by the words, सम्प्रहर्षयत् pleased.

##### आङ्ग्लानुवादः
Hanuman, son of the Windgod understood what was going on in Sita's mind and spoke pleasing words that brought joy in her.



#### श्लोकः
##### मूलम्
आदित्य इव तेजस्वी लोककान्तश्शशी यथा॥5.34.28॥  
राजा सर्वस्य लोकस्य देवो वैश्रवणो यथा।  
विक्रमेणोपपन्नश्च यथा विष्णुर्महायशाः॥5.34.29॥

##### शब्दार्थः
आदित्य इव like the Sun, तेजस्वी glorious, शशी यथा like the Moon, लोककान्तः brings delight to the whole world, देवः god, वैश्रवणो यथा like Vaisravana, सर्वस्य of all, लोकस्य of the worlds, राजा king, महायशाः is renowned, विष्णुः यथा like Visnu, विक्रमेण in valour, उपपन्नश्च endowed .

##### आङ्ग्लानुवादः
"Rama is glorious as the Sun, brings delight to the whole world like the Moon, is the  
king of kings like Vaisravana,  and renowned like Visnu endowed with valour.



#### श्लोकः
##### मूलम्
सत्यवादी मधुरवाग्देवो वाचस्पतिर्यथा।  
रूपवान्सुभग श्रीमान् कन्दर्प इव मूर्तिमान्॥5.34.30॥

##### शब्दार्थः
सत्यवादी truthful in speech, देवः god, वाचस्पतिर्यथा like Brihaspati, मधुरवाक् sweet tongued, रूपवान् handsome, सुभगः graceful, श्रीमान् prosperous, मूर्तिमान् a personification, कन्दर्पः इव like Kamadeva.

##### आङ्ग्लानुवादः
"He is truthful in speech like Brihaspati, prosperous (like Kubera), sweettongued, handsome, graceful like Kamadeva.



#### श्लोकः
##### मूलम्
स्थानक्रोधः प्रहर्ता च श्रेष्ठो लोके महारथः।  
बाहुच्छायामवष्टब्धो यस्य लोको महात्मनः॥5.34.31॥

##### शब्दार्थः
स्थानक्रोधः who shows anger to the proper person, प्रहर्ता च who punishes, लोके the world, श्रेष्ठः supreme, महारथः great charioteer, लोकः in the world, यस्य whose, महात्मनः of the great self, बाहुच्छायामवष्टब्धो under the shadow of whose shoulders refuge is taken.

##### आङ्ग्लानुवादः
"He shows anger to one who deserves it, he is the foremost charioteer of the world and he is a great self under the shadow of whose shoulders the whole world takes refuge.



#### श्लोकः
##### मूलम्
अपकृष्याश्रमपदान्मृगरूपेण राघवम्।  
शून्ये येनापनीतासि तस्य द्रक्ष्यसि यत्फलम्॥5.34.32॥

##### शब्दार्थः
येन since, राघवम् Rama, मृगरूपेण in the form of a deer, आश्रमपदात् from the hermitage, अपकृष्य were abducted, शून्ये isolated place, अपनीता you are borne away, असि you, तस्य its, यत्फलम् result, द्रक्ष्यसि you will see.

##### आङ्ग्लानुवादः
"You will see the consequences of the action of Ravana who abducted you deceitfully in the form of deer when Rama was away from the hermitage.



#### श्लोकः
##### मूलम्
न चिराद्रावणं संख्ये यो वधिष्यति वीर्यवान्।  
रोषप्रमुक्तैरिषुभिर्ज्वलद्भिरिव पावकैः॥5.34.33॥  
तेनाहं प्रेषितो दूत स्त्वत्सकाशमिहागतः।  
त्वद्वियोगेन दुःखार्तस् स त्वां कौशलमब्रवीत्॥5.34.34॥

##### शब्दार्थः
वीर्यवान् heroic, यः who, नचिरात् soon, रोषप्रमुक्तैः released in great anger, ज्वलद्भिः by burning, पावकैः इव like fire, इषुभि with arrows, संख्ये in war, रावणम् Ravana, वधिष्यति would slay, तेन therefore, दूतः envoy, प्रेषितः sent, इह here, त्वत्सकाशम् your presence, आगतः I have come, त्वद्वियोगेन due to separation from you, दुःखार्तः filled with sorrow, सः he, त्वाम् to you, कौशलम् welfare, अब्रवीत् asking.

##### आङ्ग्लानुवादः
"Heroic Rama will soon release many scorching, fiery arrows in anger and kill Ravana. I seek your permission as an envoy of Rama. Filled with grief by your separation, he has made inquiries about your welfare.



#### श्लोकः
##### मूलम्
लक्ष्मणश्च महातेजास्सुमित्रानन्दवर्धनः।  
अभिवाद्य महाबाहुस्स त्वां कौशलमब्रवीत्॥5.34.35॥

##### शब्दार्थः
महातेजाः brilliant, सुमित्रानन्दस्सवर्धनः delight of Sumitra, महाबाहुः longarmed one, सः लक्ष्मणश्च Lakshmna, त्वाम् to you, अभिवाद्य offering salutations, कौशलम् welfare, अब्रवीत् enquired.

##### आङ्ग्लानुवादः
"The brilliant, longarmed Lakshmana, delight of Sumitra enquires about your welfare and offers salutations to you.



#### श्लोकः
##### मूलम्
रामस्य च सखा देवि सुग्रीवो नाम वानरः।  
राजा वानरमुख्यानां स त्वां कौशलमब्रवीत्॥5.34.36॥

##### शब्दार्थः
देवि O goddesslike lady, रामस्य Rama's, सखा friend, वानरमुख्यानाम् of vanara chiefs, राजा king, सुग्रीवो नाम called Sugriva, सः वानरः  that vanara, त्वाम् you, कौशलम् wellbeing, अब्रवीत्  
asked.

##### आङ्ग्लानुवादः
"O goddess like lady Rama's friend Sugriva, king of vanara chieftans inquires about your wellbeing.



#### श्लोकः
##### मूलम्
नित्यं स्मरति रामस्त्वां ससुग्रीवस् सलक्ष्मणः।  
दिष्ट्या जीवसि वैदेहि राक्षसीवशमागता॥5.34.37॥

##### शब्दार्थः
ससुग्रीवः together with Sugriva, सलक्ष्मणः and Lakshmna, रामः Rama, त्वाम् you, नित्यम् always, स्मरति remembers, वैदेहि Vaidehi, राक्षसीवशम् under the clutches of shedemons, आगता come, दिष्ट्या luckily, जीवसि you are alive.

##### आङ्ग्लानुवादः
"O Vaidehi Rama, Lakshmana and Sugriva always remember you. Luckily you are alive even though you are under the clutches of shedemons.



#### श्लोकः
##### मूलम्
नचिराद्द्रक्ष्यसे रामं लक्ष्मणं च महाबलम्।  
मध्ये वानरकोटीनां सुग्रीवं चामितौजसम्॥5.34.38॥

##### शब्दार्थः
रामम् Rama, महाबलम् mighty, लक्ष्मणं Lakshmana, वानरकोटीनाम् among crores of vanaras, मध्ये in the midst, अमितौजसम् of a hero of unlimited prowess, सुग्रीवं च also Sugriva, नचिरात् very soon, द्रक्ष्यसे you will see.

##### आङ्ग्लानुवादः
"Very soon you will see mighty Rama, Lakshmana and Sugriva of unlimited prowess surrounded by crores of vanaras.



#### श्लोकः
##### मूलम्
अहं सुग्रीवसचिवो हनुमान्नाम वानरः।  
प्रविष्टो नगरीं लङ्कां लङ्घयित्वा महोदधिम्॥5.34.39॥

##### शब्दार्थः
अहम् I am, सुग्रीवसचिवः minister of Sugriva, हनुमान्नाम called Hanuman, वानरः a vanara, महोदधिम् great ocean, लङ्घयित्वा having leaped, लङ्कां नगरीम् city of Lanka, प्रविष्टः I have entered.

##### आङ्ग्लानुवादः
"I am Sugriva's minister known as Hanuman, a vanara who entered the city of Lanka after leaping over the great ocean.



#### श्लोकः
##### मूलम्
कृत्वा मूर्ध्नि पदन्यासं रावणस्य दुरात्मनः।  
त्वां द्रष्टुमुपयातोऽहं समाश्रित्य पराक्रमम्॥5.34.40॥

##### शब्दार्थः
दुरात्मनः cruelminded, रावणस्य Ravana's, मूर्ध्निः on the head, पदन्यासम् placing my foot, कृत्वा of having done, पराक्रमम् valour, समाश्रित्य using, अहम् I, त्वाम् you, द्रष्टुम् to see, उपयातः came here.

##### आङ्ग्लानुवादः
"Setting my foot with my valour on the head of the cruelminded Ravana, using my valour,  I came here to see you.



#### श्लोकः
##### मूलम्
नाहमस्मि तथा देवि यथा मामवगच्छसि।  
विशङ्का त्यज्यतामेषा श्रद्धत्स्व वदतो मम॥5.34.41॥

##### शब्दार्थः
देवि O goddesslike lady, माम् me, यथा as, अवगच्छसि you suppose, अहम् I, तथा like that, नास्मि I am not, एषा such, विशङ्का suspicion, त्यज्यताम् shake off, वदतः as I speak, मम my, श्रद्धत्स्व you may trust.

##### आङ्ग्लानुवादः
"O goddesslike lady I am not  a deceitful person as you suppose me to be. Shake off your suspicion as I speak to you and trust me."  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे चतुस्त्रिंशस्सर्गः॥  
Thus ends the thirtyfourth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/05-sItA-bhAShaNam/034_hanumatA_svarAmadautyanivedanam.md">
<details><summary><h3>भूषणम् ...{Loading}...</h3></summary>



तस्यास्तद्वचनं श्रुत्वा हनुमान् हरियूथपः ।  

दुःखाद्दुःखाभिभूतायाः सान्त्वमुत्तरमब्रवीत्  ॥  ५।३४।१ ॥   

तस्या इत्यादि । दुःखात् दुःखाभिभूतायाः उत्तरोत्तरं दुःखं प्राप्तायाः  ॥ 
५।३४।१ ॥   

  

अहं रामस्य सन्देशाद्देवि दूतस्तवागतः ।  

वैदेहि कुशली रामस्त्वां च कौशलमब्रवीत्  ॥  ५।३४।२ ॥   

अहमिति । तव दुतः प्रति प्रेषितो दुतः  ॥  ५।३४।२ ॥   

  

यो ब्राह्ममस्त्रं वेदांश्च वेद वेदविदां वरः ।  

स त्वां दाशरथी रामो देवि कौशलमब्रवीत्  ॥  ५।३४।३ ॥   

लक्ष्मणश्च महातेजा भर्तुस्ते ऽनुचरः प्रियः ।  

कृतवाञ्छोकसन्तप्तः शिरसा ते ऽभिवादनम्  ॥  ५।३४।४ ॥   

य इति । वेद वेत्ति । वेदविदां वेदार्थज्ञानवताम्  ॥  ४।३४।३४ ॥   

  

सा तयोः कुशलं देवी निशम्य नरसिंहयोः ।  

प्रीतिसंहृष्टसर्वाङ्गी हनुमन्तमथाब्रवीत्  ॥  ५।३४।५ ॥   

सेति । प्रीतिसंहृष्टसर्वाङ्गी प्रीत्या पुलकितसर्वाङ्गी  ॥  ५।३४।५ ॥   

  

कल्याणी बत गाथेयं लौकिकी प्रतिभाति मा ।  

एति जीवन्तमानन्दो नरं वर्षशतादपि  ॥  ५।३४।६ ॥   

दुःखबाहुल्येपि रामदर्शनप्रत्याशया कृच्छ्रेण जीवन्त्याः देव्याः जीवनफलस्य
लब्धत्वीत्तत्संवादिनीं गाथां स्तौति कल्याणीति । कल्याणी सत्यार्था । मा
प्रतिभाति मां प्रतिभाति । वर्षशतादपीत्यन्ते इतिकरणं बोद्ध्यम्  ॥ 
५।३४।६ ॥   

  

तया समागते तस्मिन् प्रीतिरुत्पादिता ऽद्भुता ।  

परस्परेण चालापं विश्वस्तौ तौ प्रचक्रतुः  ॥  ५।३४।७ ॥   

तया सीतया तस्मिन् हनुमति विषये अद्भुता प्रीतिरुत्पादिता ।
परस्परेणेत्यादिकं वक्ष्यमाणस्य सर्गस्य संग्रहः  ॥  ५।३४।७ ॥   

  

तस्यास्तद्वचनं श्रुत्वा हनुमान् हरियूथपः ।  

सीतायाः शोकदीनायाः समीपमुपचक्रमे  ॥  ५।३४।८ ॥   

तस्या इति । उपचक्रमे, गन्तुमिति शेषः । प्रापेति वा ऽर्थः  ॥  ५।३४।८ ॥   

  

यथा यथा समीपं स हनुमानुपसर्पति ।  

तथा तथा रावणं सा तं सीता परिशङ्कते  ॥  ५।३४।९ ॥   

यथा यथेति । रावणं परिशङ्कते रामकुशलकथनेन सञ्जातरावणमायास्मरणां पुनः
शङ्कितवतीत्यर्थः  ॥  ५।३४।९ ॥   

  

अहो धिग् दुष्कृतमिदं कथितं हि यदस्य मे ।  

रूपान्तरमुपागम्य स एवायं हि रावणः  ॥  ५।३४।१० ॥   

मे मया अस्य पुरतः यत्कथितं तत् दुष्कृतम् अनुचितं कृतम् । इदम् अनालोच्य
कथनं धिक् । अहो इति खेदे । खेदहेतुमाह रूपान्तरमिति । वर्तत इति शेषः  ॥ 
५।३४।१० ॥   

  

तामशोकस्य शाखां सा विमुक्ता शोककर्शिता ।  

तस्यामेवानवद्याङ्गी धरण्यां समुपाविशत्  ॥  ५।३४।११ ॥   

यद्यपि पूर्वं शिंशुपाशाखावलम्बनमुक्तं तथापि शिंशुपाशाखा अशोकसंवलितेति
क्वचिच्छिंशुपेत्युच्यते क्वचिदशोक इति । अतो न कश्चिद्दोषः  ॥  ५।३४।११ ॥   

  

हमुमानपि दुःखार्तां तां दृष्ट्वा भयमोहिताम् ।  

अवन्दत महाबाहुस्ततस्तां जनकात्मजाम् ।  

सा चैनं भयवित्रस्ता भूयो नैवाभ्युदैक्षत  ॥  ५।३४।१२ ॥   

तं दृष्ट्वा वन्दमानं तु सीता शशिनिभानना ।  

अब्रवीद्दीर्घमुच्छ्वस्य वानरं मधुरस्वरा  ॥ । ५।३४।१३ ॥   

भयवित्रस्ता भयहेतुना वित्रस्ता  ॥  ५।३४।१२१३ ॥   

  

मायां प्रविष्टो मायावी यदि त्वं रावणः स्वयम् ।  

उत्पादयसि मे भूयः सन्तापं तन्न शोभनम्  ॥  ५।३४।१४ ॥   

स्वं परित्यज्य रूपं यः परिव्राजकरूपधृत् ।  

जनस्थाने मया दृष्टस्त्वं स एवासि रावणः  ॥  ५।३४।१५ ॥   

उपवासकृशां दीनां कामरूप निशाचर ।  

सन्तापयसि मां भूयः सन्तप्तां तन्न शोभनम्  ॥  ५।३४।१६ ॥   

मायावीस्वत एव मायावान् । "अस्मायामेधास्रजो विनिः" इति विनिप्रत्ययः ।
इदानीं मायां प्रविष्टः आश्रितः । स्वयं रावणस्सन् मम सन्तापसुत्पादयसीति
यदि उत्पादयसीति यत् तत्सन्तापोत्पादनं ते न शोभनम्  ॥ 
तवाप्यभीष्टविरहसन्तापो भविष्यतीत्यर्थः  ॥  ५।३४।१४१६ ॥   

  

अथवा नैतदेवं हि यन्मया परिशङ्कितम् ।  

मनसो हि मम प्रीतिरुत्पन्ना तव दर्शनात्  ॥  ५।३४।१७ ॥   

यदि रामस्य दूतस्त्वमागतो भद्रमस्तु ते ।  

पृच्छामि त्वां हरिश्रेष्ठ प्रिया रामकथा हि मे ।  

गुणान् रामस्य कथय प्रियस्य मम वानर  ॥  ५।३४।१८ ॥   

चित्तं हरसि मे सौम्य नदीकूलं यथा रयः  ॥  ५।३४।१९ ॥   

हनुमन्तं रावणमाशङ्क्य तज्जनितमनःप्रसादमालोच्य तां शङ्कां निराचष्टे
अथवेति । मया यत् परिशङ्कितम् एतन्नैवं हि नैवमेव । कुत इत्यत आह मनस इति
 ॥  ५।३४।१७१९ ॥   

  

अहो स्वप्नस्य सुखता या ऽहमेंव चिराहृता ।  

प्रेषितं नाम पश्यामि राघवेण वनौकसम्  ॥  ५।३४।२० ॥   

इह रामदूतागमनमत्यन्तासम्भावितमिति मत्वा पुनर्बहुधा शङ्कते अहो इत्यादिना
 ॥  ५।३४।२० ॥   

  

स्वप्ने ऽपि यद्यहं वीरं राघवं सहलक्ष्मणम् ।  

पश्येयं नावसीदेयं स्वप्नो ऽपि मम मत्सरी  ॥  ५।३४।२१ ॥   

नाहं स्वप्नमिमं मन्ये स्वप्ने दृष्ट्वा हि वानरम् ।  

न शक्यो ऽभ्युदयः प्राप्तुं प्राप्तश्चाभ्युदयो मम  ॥  ५।३४।२२ ॥   

स्वप्ने ऽपीति । स्वप्ने ऽपि यद्यहं वीरम् । राक्षसीमध्यवासकृतं दुःखं
स्वप्नदृष्टो ऽपि निवर्तयितुं क्षम इति वीर्यातिशयोक्तिः । राघवं
सहलक्ष्मणम् । विश्लेषदशायामुभयोर्दर्शनात् स्वप्नदर्शने ऽप्युभयोर्दर्शनं
भवेति । यद्वा तदानीमुभयोर्विश्लेषात्तौ किं परस्परं संयुक्तौ न वेति
शङ्कते । पश्येयं नावसीदेयम् एवमुभयोस्स्वप्ने दर्शनेपि महत् दुःखं
निवर्तेत, कथंजिद् जीवितं धारयेयम् । स्वप्नोपि मम मत्सरी । मद्दशां
विज्ञाय राम इव स्वप्नोपि मयि मात्सर्यं करोति  ॥  ५।३४।२१२२ ॥   

  

किन्नु स्याच्चित्तमोहो ऽयं भवेद्वातगतिस्त्वियम् ।  

उन्मादजो विकारो वा स्यादियं मृगतृष्णिका  ॥  ५।३४।२३ ॥   

एवं यथार्थस्वप्रपक्षौ निरस्य पुनश्चतुरो विभ्रमपक्षानुत्प्रेक्षते किन्नु
स्यादिति । चित्तमोहः
रामक्षेमवार्ताश्रवणकुतूहलकन्दलितनिरन्तरचिन्तासन्ततिपरिणतिवेशेषरूपः कोपि
मनसो विभ्रम इत्यर्थः । असत्यश्चित्तसङ्कल्पो वा । वातगतिः
उपवासादिप्रयुक्तधातुक्षोभजो वातविकाररूपो भ्रमः । तदध्यारोपो वा यथा
त्वरूपस्य वायोः पांसुपुञ्जरूपविशेषो ऽध्यारोपः । उन्मादजो विकारो वा ।
उन्मादो नाम विरहिणां कश्चिदवस्थाविशेषः, तज्जो विकारो भ्रमः । मृगतृष्णिका
अन्यस्यान्यरूपेणावभासः । चित्तमोहोन्मादावप्रकृतिस्थप्रतिभासविशेषौ ।
वातगतिमृगतृष्णिके तु प्रकृतिस्थस्य  ॥  ५।३४।२३ ॥   

  

अथवा नायमुन्मादो मोहो ऽप्युन्मादलक्षणः ।  

संबुद्ध्ये चाहमात्मानमिमं चापि वनौकसम्  ॥  ५।३४।२४ ॥   

अनन्तरोक्तचतुष्टयं निराकरोति अथवेत्यादिना । अथवा अयं
वानरतद्भाषणादिप्रतिभासः उन्मादो न । मोहोप्युन्मादलक्षणः उन्मादस्य
लक्षणमिव लक्षणं यस्य स तथोक्तः । अतः उन्मादनिराकरणेनैव सोपि निराकृत
इत्यर्थः । अनयोर्निराकरणमितरपक्षद्वयनिराकरणस्योपलक्षणं कुत इत्यत आह
संबुध्य इति । अहम्। आत्मानमिमं वनौकसं चापि संबुध्ये सम्यके जानामि  ॥ 
५।३४।२४ ॥   

  

इत्येवं बहुधा सीता संप्रधार्य बलाबलम् ।  

रक्षसां कामरूपत्वान्मेने तं राक्षसाधिपम्  ॥  ५।३४।२५ ॥   

एतां बुद्धिं तदा कृत्वा सीता सा तनुमध्यमा ।  

न प्रतिव्याजहाराथ वानरं जनकात्मजा  ॥  ५।३४।२६ ॥   

इत्येवमिति । बलाबलं मोहत्वादीनामबलत्वं रावणत्वस्य बलवत्त्वं च  ॥ 
५।३४।२५२६ ॥   

  

सीतायाश्चिन्तितं बुद्ध्वा हनुमान् मारुतात्मजः ।  

श्रोत्रानुकूलैर्वचनैस्तदा तां सम्प्रहर्षयत्  ॥  ५।३४।२७ ॥   

सीताया इति । संप्रहर्षयत् संप्राहर्षयत्  ॥  ५।३४।२७ ॥   

  

आदित्य इव तेजस्वी लोककान्तः शशी यथा ।  

राजा सर्वस्य लोकस्य देवो वैश्रवणो यथा ।  

विक्रमेणोपपन्नश्च यथा विष्णुर्महायशाः  ॥  ५।३४।२८ ॥   

सत्यवादी मधुरवाग् देवो वाचस्पतिर्यथा ।  

रूपवान् सुभगः श्रीमान् कन्दर्प इव मूर्तिमान्  ॥  ५।३४।२९ ॥   

आदित्य इत्यादि । राजेति कुबेरस्य सर्वलोकराजत्वमुक्तम् "राजाधिराजाय
प्रसह्यसाहिने नमो वयं वैश्रवणाय कुर्महे" इति । सत्यमधुरावाक्त्वं
बृहस्पतेर्वाचस्पतित्वादेव । रूपवान् सौन्दर्यवान् । सुभगः रमणीयः ।
श्रीमान् कान्तिमान्  ॥  ५।३४।२८२९ ॥   

  

सत्यवादी मधुरवाग् देवो वाचस्पतिर्यथा ।  

रूपवान् सुभगः श्रीमान् कन्दर्प इव मूर्तिमान्  ॥  ५।३४।२९ ॥ ।  

स्थानक्रोधः प्रहर्ता च श्रेष्ठो लोके महारथः  ॥  ५।३४।३० ॥   

स्थाने क्रोधस्थाने क्रोधः यस्यासौ स्थानक्रोधः । प्रहर्ता क्रोधविषये
प्रहर्ता । आदित्य इवेत्यादिना उक्तैर्विशेषणैर्विशिष्टो राम इति योज्यम्
 ॥  ५।३४।३० ॥   

  

बाहुच्छायामवष्टब्धो यस्य लोको महात्मनः  ॥  ५।३४।३१ ॥   

अपकृष्याश्रमपदान्मृगरूपेण राघवम् ।  

शून्ये येनापनीता ऽसि तस्य द्क्ष्यसि यत्फलम्  ॥  ५।३४।३२ ॥   

नचिराद्रावणं सङ्ख्ये यो वधिष्यति वीर्यवान् ।  

रोषप्रमुक्तैरिषुभिर्ज्वलद्भिरिव पावकैः  ॥  ५।३४।३३ ॥   

तेनाहं प्रेषितो दूतस्त्वत्सकाशमिहागतः ।  

त्वद्वियोगेन दुःखार्तः स त्वां कौशलमब्रवीत्  ॥  ५।३४।३४ ॥   

लक्ष्मणश्च महातेजाः सुमित्रानन्दवर्धनः ।  

अभिवाद्य महाबाहुः स त्वां कौशलमब्रवीत्  ॥  ५।३४।३५ ॥   

रामस्य च सखा देवि सुग्रीवो नाम वानरः ।  

राजा वानरमुख्यानां स त्वां कौशलमब्रवीत्  ॥  ५।३४।३६ ॥   

नित्यं स्मरति रामस्त्वां ससुग्रीवः सलक्ष्मणः ।  

दिष्ट्या जीवसि वैदेहि राक्षसीवशमागता  ॥  ५।३४।३७ ॥   

नचिराद्द्रक्ष्यसे रामं लक्ष्मणं च महाबलम् ।  

मध्ये वानरकोटीनां सुग्रीवं चामितौजसम्  ॥  ५।३४।३८ ॥   

अहं सुग्रीवसचिवो हनुमान्नाम वानरः ।  

प्रविष्टो नगरीं लङ्कां लङ्घयित्वा महोदधिम्  ॥  ५।३४।३९ ॥   

कृत्वा मूर्ध्नि पदन्यासं रावणस्य दुरात्मनः ।  

त्वां द्रष्टुमुपयातो ऽहं समाश्रित्य पराक्रमम्  ॥  ५।३४।४० ॥   

बहुच्छायामित्यादि । लोकः महात्मनो यस्य बाहुच्छायाम् अवष्टव्यः आश्रितः ।
तं मृगरूपेण प्रशस्तमृगेण हेतुना आश्रमपदादपकृष्य शून्ये येनापनीतासि तस्य
रावणस्य यत्फलं मरणरूपं तत् द्रक्ष्यसीति योजना । यद्वा
बाहुच्छायामवष्टब्धो यस्य लोको महात्मनः असावादित्य इव तेजस्वीत्येवं योजना
 ॥  ५।३४।३१४० ॥   

  

नाहमस्मि तथा देवि यथा मामवगच्छसि ।  

विशङ्का त्यज्यतामेषा श्रद्धत्स्व वदतो मम  ॥  ५।३४।४१ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
चतुस्त्रिंशः सर्गः  ॥  ५।३४ ॥   

नाहमिति । वञ्चनार्थं परिगृहीतवेष इति मां यथा ऽवगच्छिसि तथा नास्मीत्यर्थः
 ॥  ५।३४।४१ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने चतुस्त्रिंशः सर्गः  ॥  ५।३४ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/05-sItA-bhAShaNam/034_hanumatA_svarAmadautyanivedanam.md">
<details><summary><h3>शिरोमणी ...{Loading}...</h3></summary>



सीतावचनश्रवणानन्तरकालिकां हनुमदुक्तिमाह तस्या इत्यादिभिः ।
दुःखाभिभूतायाः तस्याः सीताया वचनं श्रुत्वा दुःखात् दुःखं प्राप्य हनूमान्
सान्त्वं सान्त्वनमुत्तरमब्रवीत्  ॥  ५।३४।१  ॥   

  

वचनाकारमाह अहमित्यादिभिः । रामस्य दूतो ऽहं संदेशात् हेतोः तव समीपमागतः ।
अर्धं पृथक् । ननु कः संदेश इत्यत आह वैदेहीत्यादिभिः । हे वैदेहि कुशली
रामः त्वां कौशलं स्वकुशलमब्रवीत् अकथयत् । किंच त्वां त्वत्कौशलमब्रवीत्
अपृच्छत् । अर्धद्वयमेकान्वयि  ॥  ५।३४।२  ॥   

  

हर्षातिशयेन पुनरपि तदेवाह य इति । वेदविदां वरः अत एव ब्राह्ममस्त्रं
वेदांश्च यो वेद स रामः कौशलमब्रवीत्  ॥  ५।३४।३  ॥   

  

लक्ष्मण इति । लक्ष्मणो ऽभिवादनं ते कृतवान्  ॥  ५।३४।४  ॥   

  

सेति । सा सीता तयोः रामलक्ष्मणयोः कुशलं निशम्य प्रतिसंहृष्टसर्वाङ्गी सती
हनूमन्तमब्रवीत्  ॥  ५।३४।५  ॥   

  

तदाकारमाह कल्याणीति । जीवन्तं नरं जनं वर्षशतादपि आनन्दः एति प्राप्नोति
इयं लौकिकी गाथा कल्याणी सत्येत्यर्थः  ॥  ५।३४।६  ॥   

  

तयोरिति । तयोः सीताहनुमतोः समागते सति अद्भुता प्रीतिः उत्पादिता
प्रादुर्भूता अत एव विश्वस्तौ तौ परस्परेणालापं चक्रतुः  ॥  ५।३४।७  ॥   

  

तस्या इति । तस्याः सीताया वचनं श्रुत्वा हनुमान् समीपमुपचक्रमे जगाम  ॥ 
५।३४।८  ॥   

यथेति । हनूमान् यथा यथा समीपमुपसर्पति तथा तथा सीता रावणं परिशङ्कते  ॥ 
५।३४।९  ॥   

  

परिशङ्कास्वरूपमाह अहो इति । रूपान्तरमुपागम्य प्राप्य स रावण एवायं हि यदि
तदा अस्य अनेन यत् कथितं कथनम् इदं कृतं तत् अहो आश्चर्यं धिक् धिक् च  ॥ 
५।३४।१०  ॥   

  

तामिति । तां गृहीताम् अशोकस्य अशोकवनिकास्थशिंशुपायाः शाखां विमुक्त्वा
विमुच्य शोककर्शिता सीता तस्यां पूर्वंमध्यासितायां धरण्यां समुपाविशत्  ॥ 
५।३४।११ ॥   

  

अवन्दतेति । ततो ऽनन्तरं महाबाहुर्हनूमान् तां जनकात्मजाम् अवन्दत
शङ्कापनयनाय वन्दनामकरोत् सा सीता तु भयसंत्रस्ता रावणशङ्काजनितभययुक्ता
सती एनं हनूमन्तं भूयो न उदैक्षत  ॥  ५।३४।१२  ॥   

  

तमिति । वन्दमानं तं हनूमन्तं दृष्ट्वा दीर्घमुच्छ्वस्य मधुरस्वरा सीता
अब्रवीत्  ॥  ५।३४।१३  ॥   

  

वचनाकारमाह मायामित्यादिभिः । मायां कपटं प्रविष्टः आश्रितः सन् मायावी
स्वयं रावणस्त्वं यदि भूयः संतापमुत्पादयसि तर्हि तन्न शोभनम्  ॥  ५।३४।१४
 ॥   

  

स्वमिति । स्वं राक्षसीयं रूपं परित्यज्य परिव्राजकरूपवान् सन् यो रावणो
जनस्थाने मया दृष्टः स त्वं किम् । एव किमर्थे  ॥  ५।३४।१५  ॥   

  

उपवासेति । उपवासकृशाम् अत एव दीनां । क्षीणचित्तां मां सम्यक् तापो
यस्मिन् तत् यथा भवति तथा भूयः संतापयसि प्रवर्तयसि तत् न शोभनम्  ॥ 
५।३४।१६  ॥   

  

इदानीमनुमानतो नायं रावण इति निश्चित्य पक्षान्तरमाह अथवेति । हि यतः तव
दर्शनात् मम मनसः प्रीतिरुत्पन्ना अतः यत् मया परिशङ्कितं तन्नैवास्ति  ॥ 
५।३४।१७  ॥   

  

यदीति । आगतः त्वं यदि रामस्य दूतः तर्हि त्वां रामकथाः पृच्छामि ते
भद्रमस्तु  ॥  ५।३४।१८  ॥   

  

गुणानिति । हे वानर मम प्रियस्य रामस्य गुणान् त्वं कथय । ननु रामगुणान् न
जानामीत्यत आह नदीकूलं रयो वेग इव मे चित्तं त्वं हरसि । एतेन
मच्चित्तापकर्षकत्वं रामगुणज्ञानामेवेति सूचितम्  ॥  ५।३४।१९  ॥   

  

रामदूतागमनस्यासंभवमाशङ्क्याह अहो इति । स्वप्नस्य सुखता सुखम् अहो
आश्चर्यं यतः चिरं बहुकालात् आहृता अन्यत्र प्रापिता ऽहं राघवेण प्रेषितं
वनौकसं पश्यामि  ॥  ५।३४।२०  ॥   

  

स्वप्न इति । मत्सरी सगर्वः सो ऽपि प्रायो नायातीति तात्पर्यम्  ॥  ५।३४।२१
 ॥   

  

इदानीमनुमानेन नायं स्वप्न इति निश्चित्याह नेति । इमं स्वप्नम् अहं न
मन्ये हि यतः स्वप्ने वानरं दृष्ट्वा अभ्युदयः प्राप्तुं न शक्यः मम तु
अभ्युदयः अभ्युदयहेतुभूतः मनःप्रसादः प्राप्तः  ॥  ५।३४।२२  ॥   

  

किमिति । अयं समागमः चित्तमोहः स्यात् इयं वातगतिः वायुविकारो वा उन्मादजः
भूतावेशादिहेतुकोन्मादजनितो विकारो वा अयं मृगतृष्णिका वा स्यात्  ॥ 
५।३४।२३  ॥   

  

इदानीं तत्तद्धर्माभावबोधकहेतुमुपलभ्य तान्निरस्यति अथवेति । अथवा उन्मादः
उन्मादजो विकारः उन्मादलक्षणः मोहः उन्मादलक्षणसदृशलक्षणविशिष्टः अपिना
वातगतिर्वा नायम् तत्र हेतुः अहम् आत्मानं वनौकसं च संबुध्ये सम्यक् जानामि
मोहादौ सम्यग्ज्ञानं न भवतीति तात्पर्यम्  ॥  ५।३४।२४  ॥   

  

इतीति । इति अनेन प्रकारेण बहुधा बहुप्रकारं बलाबलं संप्रधार्य विचार्य
रक्षसां कामरूपत्वाद्धेतोस्तं हनूमन्तं राक्षसाधिपं मेने  ॥  ५।३४।२५  ॥   

  

एतामिति । तदा तस्मिन् समये एतामुक्तां बुद्धिं निश्चयं कृत्वा वानरं प्रति
न व्याजहार  ॥  ५।३४।२६  ॥   

  

सीताया इति । सीतायाः सीतया निश्चितं बुद्ध्वा श्रोत्रानुकूलैः
श्रोत्रसुखजनकैर्वचनैः रामगुणबोधकवाक्यैः तां सीतां प्रहर्षयन्नुवाचेति
शेषः  ॥  ५।३४।२७  ॥   

  

तद्वचनाकारमाह आदित्य इत्यादिभिः  ॥  ५।३४।२८  ॥   

  

विक्रमेणेति वाचस्पतिर्बृहस्पतिः  ॥  ५।३४।२९  ॥   

  

रूपवानिति । मूर्तिमान् कन्दर्प इव रूपादिमान् स्थानक्रोधे उचितकोपे
प्रहर्ता दण्डदायकः  ॥  ५।३४।३०  ॥   

  

बाह्विति । यस्य बाहुच्छायां रक्षणे इत्यर्थः । लोकः सर्वजनः अवष्टब्धः
संस्थितः तं राघवं मृगरूपेण अश्रमपदात् श्रमनिवर्तकस्थानात् अपकृष्य
अन्यत्र प्रापय्य शून्ये येन त्वमपनीतासि तस्य रक्षसः तत् तादृशकमजनितं फलं
द्रक्ष्यसि । सार्धश्लोक एकान्वयी  ॥  ५।३४।३१  ॥   

  

तत्फलाकारं बोधयन्नाह अचिरादिति । अचिरात् शीघ्रं
क्रोधप्रमुक्तेर्ज्वलद्भिः पावकैरिवेषुभिः यो रावणं वधिष्यति तेन प्रेषितो
दूतो ऽहम् इह अस्मिन् काले त्वत्सकाशमागतः । सार्धश्लोक एकान्वयी  ॥ 
५।३४।३२।३३  ॥   

  

त्वदिति । त्वद्वियोगेन दुःखार्तः स रामः त्वां कौशलमब्रवीत् । अर्धं पृथक्
। लक्ष्मण इति । कौशलं कुशलमब्रवीत्  ॥  ५।३४।३४  ॥   

  

रामस्येति । रामस्य सखा सुग्रीवः कौशलमब्रवीत्  ॥  ५।३४।३५  ॥   

  

नित्यमिति । ते त्वां रामो नित्यं स्मरति "अधीगर्थ" इति षष्ठी । हे वैदेहि
राक्षसीवशमागतां त्वं दिष्ट्या भाग्यवशेन जीवसि  ॥  ५।३४।३६  ॥   

  

नेति । रामं लक्ष्मणं च वानरकोटीनाम् अनेककोटिसंख्याकवानराणां मध्ये
सुग्रीवं च नचिरात् शीघ्रं द्रक्ष्यसे  ॥  ५।३४।३७  ॥   

  

ननु त्वं को ऽसीत्यत आह अहमिति । सुग्रीवसचिवो हनूमानहं लङ्कां प्रविष्टो
ऽस्मीति शेषः  ॥  ५।३४।३८  ॥   

  

कृत्वेति । अहं रावणस्य मूर्ध्नि पदन्यासं कृत्वा अनादृत्येत्यर्थः, त्वां
द्रष्टुमुपयातः  ॥  ५।३४।३९  ॥   

  

नेति । यथा येन प्रकारेण मां त्वमवगच्छसि शङ्कसे तथा ऽहं नास्मि अतः
विशङ्का त्यज्यताम् अत एव एषा त्वं वदतो मम श्रद्धत्स्व मद्वचने श्रद्धां
कुर्वित्यर्थः  ॥  ५।३४।४०,४१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
चतुस्त्रिंशः सर्गः  ॥  ५।३४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/05-sItA-bhAShaNam/034_hanumatA_svarAmadautyanivedanam.md">
<details><summary><h3>तिलकम् ...{Loading}...</h3></summary>



दुःखाद्दुःखाभिभूताया इत्यलुगार्षः । दुःखपरंपराखिन्नाया इत्यर्थः  ॥ 
५।३४।१  ॥   

  

तव समीपमिति शेषः  ॥  ५।३४।२  ॥   

  

ब्राह्ममस्त्रं यो वेद । अनेन सर्वास्त्रपारगत्वमुक्तम् । तदस्त्रदेवताया
ब्रह्मणः सर्वजगत्समष्टित्ववत्तदस्त्रस्यापि सर्वास्त्रसमष्टित्वात् ।
वेदांश्चेत्यनेन सर्वकर्ममार्गपारगत्वम् वेदविदां वर इत्यनेन
ज्ञानमार्गपारगत्वमुक्तम्  ॥  ५।३४।३,४  ॥   

  

संहृष्टसर्वाङ्गी पुलकितसर्वाङ्गी  ॥  ५।३४।५  ॥   

  

असंभावितमपि रामप्रसङ्गं जीवितधारणेन प्राप्तत्वात्तत्संवादिनीं लौकिकीं
गाथां स्तौति-- कल्याणीति । गाथायाः संवादित्वदर्शनजो हर्षो बतेत्यनेन
सूच्यते । कल्याणी सत्यार्थेति मा मां प्रतिभाति । मज्ज्ञानविषया
भवतीत्यर्थः । गाथां पठति एतीति । जीवन्तमेवेत्येव, अतो बहुदुःखं सोढ्वा
ऽपि जीवितव्यमिति भावः  ॥  ५।३४।६ ॥   

  

तस्मिंस्तस्मिन्काले रामलक्ष्मणकुशलवचःश्रवणकाले तयो रामलक्ष्मणयोः
समागमकाल इव सीतायास्तेन वचसा ऽद्भुताचिन्त्यस्वरूपा प्रीतिरुत्पादिता ।
किं च तयोः सीताहनूमतोस्तस्मिन्समागमे परस्परस्याद्भुता प्रीतिरुत्पादिता
देवी दृष्टेति हनूमतः प्रीतिः रामदूतो दृष्ट इति देव्याः प्रीतिः अतस्तौ
विश्वस्तौ भूत्वा परस्परेणालापं चक्रतुं  ॥  ५।३४।७  ॥   

  

तद्वचनं कल्याणीत्यादिसीतावचनम् । समीपमुपचक्रमे तच्छाखातो ऽप्यर्वाचीनां
शाखामवरुह्य समीपं गन्तुं यत्नवानभूदित्यर्थः  ॥  ५।३४।८  ॥   

  

परिशङ्कते परिशङ्कते स्म । रामकुशलकथनेन विश्वस्तापि
रावणमायाबाहुल्यस्मरणेनाविश्वासादिति भावः  ॥  ५।३४।९  ॥   

  

यदस्य यदनेन कथितं कथनं कृतं वार्ता कृता इदं धिग्धिक् कथितमिति भावे
निष्ठा । तत्र हेतुमाह-- रूपान्तरमिति । यः पूर्वं मायया मामपाहरत्स एव
रावणो रूपान्तरं प्राप्य वर्तत इत्यर्थः  ॥  ५।३४।१०  ॥   

  

अशोकस्य अशोकवनस्थशिंशपावृक्षस्येत्यर्थः  ॥  ५।३४।११  ॥   

  

तां धरण्युपविष्टामवन्दत नमस्कृतवान् । एनं दृष्ट्वा भयसन्त्रस्तां भूयः
पुनरेनं नापश्यत्  ॥  ५।३४।१२,१३  ॥   

  

भूयः सन्तापं यदुत्पादयसि तन्न शोभनम्  ॥  ५।३४।१४  ॥   

  

तवैवंरूपकरणमपि सुकरमेवेत्याह स्वं परित्यज्येति  ॥  ५।३४।१५,१६  ॥   

  

एवं रावणदौरात्म्याद्धनूमन्तं रावणमाशङ्क्य तद्दर्शनजनितमात्मनो
मनःप्रसादमालोच्य तां शङ्कां निराचष्टे अथवेति । यन्मया परिशङ्कितं
रावणत्वमेतदेवं नयतस्तव दर्शनान्मम मनसः प्रीतिरुत्पन्ना । रावणत्वे हि सा
नोत्पद्येतेति भावः  ॥  ५।३४।१७  ॥   

  

तव मयि रामदूतत्वनिश्चयः कथं स्यादिति चेत्तत्राह यदीति । पृच्छामीति ।
रामकथामिति शेषः । तदेवाह-- प्रिया रामकथा हीति  ॥  ५।३४।१८  ॥   

  

चित्तं हरसि चित्तं शिथिलयसि । विश्वासहेत्वसंपादनादिति भावः । रयो नदीवेगः
 ॥  ५।३४।१९  ॥   

  

रामदूतदर्शनं नेदं तदागमनस्यात्रासं भावितत्वात्प्रायेणायं स्वप्नो ऽथापि
मे ऽसौ सुखावह इत्याह अहो इति । या चिराहृताहमेव राघवेण प्रेषितं वनौकसं
पश्यामि नाम । अस्वप्नत्वे त्वन्यासामपि दर्शनं स्यादित्याशयः  ॥  ५।३४।२०
 ॥   

  

अथ रामादिदर्शनत्वरूपस्वप्नो ऽपि मे न जायत इति खिद्यति स्वप्ने ऽपीति ।
मत्सरी मत्सरेण मत्समीपं सो ऽपि नायातीति भावः  ॥  ५।३४।२१  ॥   

  

स्वप्नत्वमस्य नेत्याह नाहं स्वप्नमिति । प्राप्तश्चाभ्युदय इति । तथा
मनःसन्तोषोदयात्प्राप्तप्राय इत्यर्थः । तस्मान्न स्वप्नः  ॥  ५।३४।२२  ॥   

  

पुनरुत्प्रेक्षते-- किं न्विति । चित्तमोहो
निरन्तररामध्यानजनितस्तत्प्रेषितदूतदर्शनसंभाषणादिविषयो भ्रमः ।
वातगतिर्भूतावेशादिजनितो भ्रमः । उन्मादो विरहिणां
पित्तोद्रेकरूपावस्थाविशेषजो भ्रमः । मृगतृष्णिका तद्वत्प्रत्यक्षो भ्रमः
 ॥  ५।३४।२३  ॥   

  

बाधराहित्याद्भ्रमचतुष्टयमपि निरस्यति-- अथवेति । मोहो ऽप्युन्मादस्य
लक्षणमिव लक्षणं यस्य सः । एवं चोन्मादनिराकरणात्सो ऽपि निरस्तः । अर्थतो
भूतावेशो ऽपि निरस्तः । यतो ऽहमात्मानमिमं समीपस्थं वनौकसं च संबुध्ये
सम्यग्जानामि । निर्बाधं जानामीत्यर्थः । उक्तानां
सर्वेषामविवेकलक्षणत्वान्मम विवेकसत्त्वात्ते ऽसंभाविताः । मृगतृष्णाभ्रमो
ऽपि दूरत्वदोषाज्जायते, वानरश्च समीप एवेति स पक्षो ऽप्ययुक्त इति भावः  ॥ 
५।३४।२४  ॥   

  

बलाबलम् बलं रक्षसां कामरूपबलम्, अबलं रामदूतस्य
वानरस्यात्रागमनसामर्थ्याभावः  ॥  ५।३४।२५,२६  ॥   

  

निश्चितं रावणत्वनिश्चयम् । श्रोत्रानुकूलैर्वचनै रामगुणकथनरूपैः ।
विश्वासार्थं गुणान्रामस्य कथयति । सीतोक्तेरिति भावः ।
संप्रहर्षयन्वक्ष्यमाणं वचः । कथयामासेति शेषः  ॥  ५।३४।२७  ॥   

  

राजा धनधान्यादिप्रदानेन सर्वलोकस्य रञ्जकः  ॥  ५।३४।२८,२९  ॥   

  

स्थानक्रोध उचितक्रोधविषये । क्रोधौचित्ये प्रहर्तेति यावत्  ॥  ५।३४।३०
 ॥   

  

तं राघवमाश्रमादपकृष्य शून्य आश्रमे येनापनीता तस्य रक्षसस्तत्फलं
त्वदपहारपापफलं तेनानुभूयमानं द्रक्ष्यसि । तदेवाह अचिरादिति । "नचिरात्"
इति पाठान्तरम् । यो वधिष्यति तेनेत्यर्थः  ॥  ५।३४।३१३९  ॥   

  

यथा मामवगच्छसि मायावी रावण इति, न तथा ऽहमस्मि  ॥  ५।३४।४०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे चतुस्त्रिंशः सर्गः  ॥  ५।३४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/05-sItA-bhAShaNam/034_hanumatA_svarAmadautyanivedanam.md">
<details><summary><h3>द्राविडपाठः ...{Loading}...</h3></summary>



  
तस्यास्तद्वचनं श्रुत्वा हनुमान् हरियूथपः।  
दुःखाद्दुःखाभिभूतायाः सान्त्वमुत्तरमब्रवीत् ॥ 5.34.1 ॥   
अहं रामस्य सन्देशाद्देवि दूतस्तवागतः।  
वैदेहि कुशली रामस्त्वां च कौशलमब्रवीत् ॥ 5.34.2 ॥   
यो ब्राह्ममस्त्रं वेदांश्च वेद वेदविदां वरः।  
स त्वां दाशरथी रामो देवि कौशलमब्रवीत् ॥ 5.34.3 ॥   
लक्ष्मणश्च महातेजा भर्तुस्तेऽनुचरः प्रियः।  
कृतवाञ्छोकसन्तप्तः शिरसा तेऽभिवादनम् ॥ 5.34.4 ॥   
सा तयोः कुशलं देवी निशम्य नरसिंहयोः।  
प्रीतिसंहृष्टसर्वाङ्गी हनुमन्तमथाब्रवीत् ॥ 5.34.5 ॥   
कल्याणी बत गाथेयं लौकिकी प्रतिभाति मा।  
एति जीवन्तमानन्दो नरं वर्षशतादपि ॥ 5.34.6 ॥   
तया समागते तस्मिन् प्रीतिरुत्पादिताऽद्भुता।  
परस्परेण चालापं विश्वस्तौ तौ प्रचक्रतुः ॥ 5.34.7 ॥   
तस्यास्तद्वचनं श्रुत्वा हनुमान् हरियूथपः।  
सीतायाः शोकदीनायाः समीपमुपचक्रमे ॥ 5.34.8 ॥   
यथा यथा समीपं स हनुमानुपसर्पति।  
तथा तथा रावणं सा तं सीता परिशङ्कते ॥ 5.34.9 ॥   
अहो धिग् दुष्कृतमिदं कथितं हि यदस्य मे।  
रूपान्तरमुपागम्य स एवायं हि रावणः ॥ 5.34.10 ॥   
तामशोकस्य शाखां सा विमुक्ता शोककर्शिता।  
तस्यामेवानवद्याङ्गी धरण्यां समुपाविशत् ॥ 5.34.11 ॥   
अवन्दत महाबाहुस्ततस्तां जनकात्मजाम्।  
सा चैनं भयवित्रस्ता भूयो नैवाभ्युदैक्षत ॥ 5.34.12 ॥   
तं दृष्ट्वा वन्दमानं तु सीता शशिनिभानना।  
अब्रवीद्दीर्घमुच्छ्वस्य वानरं मधुरस्वरा ॥ 5.34.13 ॥   
मायां प्रविष्टो मायावी यदि त्वं रावणः स्वयम्।  
उत्पादयसि मे भूयः सन्तापं तन्न शोभनम् ॥ 5.34.14 ॥   
स्वं परित्यज्य रूपं यः परिव्राजकरूपधृत्।  
जनस्थाने मया दृष्टस्त्वं स एवासि रावणः ॥ 5.34.15 ॥   
उपवासकृशां दीनां कामरूप निशाचर।  
सन्तापयसि मां भूयः सन्तप्तां तन्न शोभनम् ॥ 5.34.16 ॥   
अथवा नैतदेवं हि यन्मया परिशङ्कितम्।  
मनसो हि मम प्रीतिरुत्पन्ना तव दर्शनात् ॥ 5.34.17 ॥   
पृच्छामि त्वां हरिश्रेष्ठ प्रिया रामकथा हि मे।  
गुणान् रामस्य कथय प्रियस्य मम वानर ॥ 5.34.18 ॥   
चित्तं हरसि मे सौम्य नदीकूलं यथा रयः ॥ 5.34.19 ॥   
अहो स्वप्नस्य सुखता याऽहमेंव चिराहृता।  
प्रेषितं नाम पश्यामि राघवेण वनौकसम् ॥ 5.34.20 ॥   
स्वप्नेऽपि यद्यहं वीरं राघवं सहलक्ष्मणम्।  
पश्येयं नावसीदेयं स्वप्नोऽपि मम मत्सरी ॥ 5.34.21 ॥   
नाहं स्वप्नमिमं मन्ये स्वप्ने दृष्ट्वा हि वानरम्।  
न शक्योऽभ्युदयः प्राप्तुं प्राप्तश्चाभ्युदयो मम ॥ 5.34.22 ॥   
किन्नु स्याच्चित्तमोहोऽयं भवेद्वातगतिस्त्वियम्।  
उन्मादजो विकारो वा स्यादियं मृगतृष्णिका ॥ 5.34.23 ॥   
अथवा नायमुन्मादो मोहोऽप्युन्मादलक्षणः।  
सम्बुद्ध्ये चाहमात्मानमिमं चापि वनौकसम् ॥ 5.34.24 ॥   
इत्येवं बहुधा सीता सम्प्रधार्य बलाबलम्।  
रक्षसां कामरूपत्वान्मेने तं राक्षसाधिपम् ॥ 5.34.25 ॥   
एतां बुद्धिं तदा कृत्वा सीता सा तनुमध्यमा।  
न प्रतिव्याजहाराथ वानरं जनकात्मजा ॥ 5.34.26 ॥   
सीतायाश्चिन्तितं बुद्ध्वा हनुमान् मारुतात्मजः।  
श्रोत्रानुकूलैर्वचनैस्तदा तां सम्प्रहर्षयत् ॥ 5.34.27 ॥   
राजा सर्वस्य लोकस्य देवो वैश्रवणो यथा।  
विक्रमेणोपपन्नश्च यथा विष्णुर्महायशाः ॥ 5.34.28 ॥   
सत्यवादी मधुरवाग् देवो वाचस्पतिर्यथा।  
रूपवान् सुभगः श्रीमान् कन्दर्प इव मूर्तिमान् ॥ 5.34.29 ॥   
स्थानक्रोधः प्रहर्ता च श्रेष्ठो लोके महारथः ॥ 5.34.30 ॥   
बाहुच्छायामवष्टब्धो यस्य लोको महात्मनः ॥ 5.34.31 ॥   
अपकृष्याश्रमपदान्मृगरूपेण राघवम्।  
शून्ये येनापनीताऽसि तस्य द्क्ष्यसि यत्फलम् ॥ 5.34.32 ॥   
नचिराद्रावणं सङ्ख्ये यो वधिष्यति वीर्यवान्।  
रोषप्रमुक्तैरिषुभिर्ज्वलद्भिरिव पावकैः ॥ 5.34.33 ॥   
तेनाहं प्रेषितो दूतस्त्वत्सकाशमिहागतः।  
त्वद्वियोगेन दुःखार्तः स त्वां कौशलमब्रवीत् ॥ 5.34.34 ॥   
लक्ष्मणश्च महातेजाः सुमित्रानन्दवर्धनः।  
अभिवाद्य महाबाहुः स त्वां कौशलमब्रवीत् ॥ 5.34.35 ॥   
रामस्य च सखा देवि सुग्रीवो नाम वानरः।  
राजा वानरमुख्यानां स त्वां कौशलमब्रवीत् ॥ 5.34.36 ॥   
नित्यं स्मरति रामस्त्वां ससुग्रीवः सलक्ष्मणः।  
दिष्ट्या जीवसि वैदेहि राक्षसीवशमागता ॥ 5.34.37 ॥   
नचिराद्द्रक्ष्यसे रामं लक्ष्मणं च महाबलम्।  
मध्ये वानरकोटीनां सुग्रीवं चामितौजसम् ॥ 5.34.38 ॥   
अहं सुग्रीवसचिवो हनुमान्नाम वानरः।  
प्रविष्टो नगरीं लङ्कां लङ्घयित्वा महोदधिम् ॥ 5.34.39 ॥   
कृत्वा मूर्ध्नि पदन्यासं रावणस्य दुरात्मनः।  
त्वां द्रष्टुमुपयातोऽहं समाश्रित्य पराक्रमम् ॥ 5.34.40 ॥   
नाहमस्मि तथा देवि यथा मामवगच्छसि।  
विशङ्का त्यज्यतामेषा श्रद्धत्स्व वदतो मम ॥ 5.34.41 ॥   

</details>
</div>
