+++
title = "०९२ भरतप्रस्थानम्"
title_english = "092 Bharata approaches Bharadwaja"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-092-Bharatha_Prasthanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/092_bharataprasthAnam.md">
<details><summary><h3>IITK ...{Loading}...</h3></summary>

Bharata takes leave of Bharadwaja -- departs for mount Chitrakuta.



#### श्लोकः
##### मूलम्
ततस्तां रजनीमुष्य भरतस्सपरिच्छदः।  
कृतातिथ्यो भरद्वाजं कामादभिजगाम ह॥2.92.1॥

##### शब्दार्थः
ततः thereafter, कृतातिथ्यः having received the hospitality, सपरिच्छदः with his retinue, भरतः Bharata, तां रजनीम् that night, उष्य having spent, कामात् intention of, भरद्वाजम् Bharadwaja, अभिजगाम ह approached.

##### आङ्ग्लानुवादः
Bharata with his retinue received the hospitality and spent the night at Bharadwaja's ashram. Then he approached Bharadwaja on his own.



#### श्लोकः
##### मूलम्
तं ऋषिः पुरुषव्याघ्रं प्राञ्जलिं प्रेक्ष्य चाऽगतम्।  
हुताग्निहोत्रो भरतं भरद्वाजोऽभ्यभाषत॥2.92.2॥

##### शब्दार्थः
हुताग्निहोत्रः who had completed his firesacrifice, भरद्वाजः ऋषिः sage Bharadwaja, पुरुषव्याघ्रम् tiger among men, प्राञ्जलिम् with folded palms, आगतम् arrived, तं भरतम् to Bharata, प्रेक्ष्य having seen, अभ्यभाषत spoke.

##### आङ्ग्लानुवादः
Seeing Bharata, the best among men, who stood with folded palms, sage Bharadwaja, who had just completed his firesacrifice, said to himः



#### श्लोकः
##### मूलम्
कच्चिदत्र सुखा रात्रिस्तवास्मद्विषये गता।  
समग्रस्ते जनः कच्चिदातिथ्ये शंस मेऽनघ॥2.92.3॥

##### शब्दार्थः
अत्र here, अस्मद्विषये at our place, तव to you, रात्रिः night, सुखम् happily, गता कच्चित् hope you spent, हे अनघ O sinless one, आतिथ्ये in the matter of hospitality, ते जनः your people, समग्रः कच्चित् all well, मे शंस tell me.

##### आङ्ग्लानुवादः
O sinless one hope, you spent the night at our hermitage well? Tell me whether all your people enjoyed the hospitality?



#### श्लोकः
##### मूलम्
तमुवाचाञ्जलिं कृत्वा भरतोऽभिप्रणम्य च।  
आश्रमादभिनिष्क्रान्तमृषिमुत्तमतेजसम्॥2.92.4॥

##### शब्दार्थः
भरतः Bharata, आश्रमात् from the hermitage, अभिनिष्क्रान्तम् emerging, उत्तमतेजसम् great power, तम् ऋषिम् that sage, अञ्जलिं कृत्वा with palms joined together, अभिप्रणम्य च and saluting him, उवाच saidः

##### आङ्ग्लानुवादः
Bharata saluted with folded palms the sage of great powers. And emerging from the hermitage, repliedः



#### श्लोकः
##### मूलम्
ससुखोषितोऽस्मि भगवन्समग्रबलवाहनः।  
तर्पितस्सर्वकामैश्च सामात्यो बलवत्त्वया॥2.92.5॥

##### शब्दार्थः
भगवन् O holy one, सामात्यः with my ministers, समग्रबलवाहनः with the entire army and animals, त्वया by you, बलवत् exceedingly, सर्वकामैः with all desires, तर्पितः gratified, सुखोषितः अस्मि passed pleasantly.

##### आङ्ग्लानुवादः
O holy one, I with my ministers and the entire army of men and animals passed the night happily. All our desires have been gratified by you.



#### श्लोकः
##### मूलम्
अपेतक्लमसन्तापास् सुभिक्षास्सुप्रतिश्रयाः।  
अपि प्रेष्यानुपादाय सर्वे स्म सुसुखोषिताः॥2.92.6॥

##### शब्दार्थः
प्रेष्यान् अपि even the messengers, उपादाय including, सर्वे all of us, अपेतक्लमसन्तापाः freed from fatigue and heat, सुभिक्षाः wellnourished, सुप्रतिश्रयाः wellhoused, सुसुखोषिताः स्मः we passed (the night) happily

##### आङ्ग्लानुवादः
All of us including the messengers were released from fatigue and heat. We were wellfed and wellhoused and the night was wellspent.



#### श्लोकः
##### मूलम्
आमन्त्रयेऽहं भगवन् कामं त्वामृषिसत्तमः।  
समीपं प्रस्थितं भ्रातुर्मैत्रेणेक्षस्व चक्षुषा॥2.92.7॥

##### शब्दार्थः
भगवन् O venerable one, ऋषिसत्तमः O excellent of the ascetics, अहम् I, त्वाम् you, कामम् greatly, आमन्त्रये I take leave of you, भ्रातुः brother's, समीपम् to, प्रस्थितम् set out, मैत्रेण friendly, चक्षुषा with eye, ईक्षस्व you may consider.

##### आङ्ग्लानुवादः
O venerable one O excellent of the ascetics I seek your leave. As I am proceeding to see my brother, bless me with a kindly look.



#### श्लोकः
##### मूलम्
आश्रमं तस्य धर्मज्ञ धार्मिकस्य महात्मनः।  
आचक्ष्व कतमो मार्गः कियानिति च शंस मे॥2.92.8॥

##### शब्दार्थः
धर्मज्ञ O knower of righteous ways, धार्मिकस्य of the righteous, तस्य महात्मनः of that magnanimous one, आश्रमम् hermitage, आचक्ष्व tell me, कतमः which, मार्गः is the path  कियान् how far, इति च that one also, मे to me, शंस tell.

##### आङ्ग्लानुवादः
O knower of righteousness Tell me which path leads to the hermitage of that righteous and magnanimous one (Rama)? And how far is it (from here)?



#### श्लोकः
##### मूलम्
इति पृष्टस्तु भरतं भ्रातृदर्शनलालसम्।  
प्रत्युवाच महातेजा भरद्वाजो महातपाः॥2.92.9॥

##### शब्दार्थः
महातेजाः brilliant, महातपाः a great sage, भरद्वाजः Bharadwaja, इति thus, पृष्टः questioned, भ्रातृदर्शनलालसम् yearning to see his brother, भरतम् to Bharata, प्रत्युवाच replied.

##### आङ्ग्लानुवादः
Thus questioned, the great sage, brilliant Bharadwaja replied to Bharata who was yearning to see his brotherः



#### श्लोकः
##### मूलम्
भरतार्धतृतीयेषु योजनेष्वजने वने।  
चित्रकूटो गिरिस्तत्र रम्यनिर्झरकाननः॥2.92.10॥

##### शब्दार्थः
भरत O Bharata, अर्धतृतीयेषु three and a half, योजनेषु yojanas (one yojana is equivalent to eight miles), तत्र there, अजने lonely, वने forest, रम्यनिर्झरकाननः with charming streams and woodlands, चित्रकूटः Chitrakuta, गिरिः mountain (is there).

##### आङ्ग्लानुवादः
O Bharata, three and a half yojanas from here in the lonely forest stands mount Chitrakuta, with its charming streams and woodlands



#### श्लोकः
##### मूलम्
उत्तरं पार्श्वमासाद्य तस्य मन्दाकिनी नदी।  
पुष्पितद्रुमसञ्छन्ना रम्यपुष्पितकानना॥2.92.11॥

##### शब्दार्थः
तस्य its, उत्तरं पार्श्वम् northern side, आसाद्य having reached, पुष्पितद्रुमसञ्चन्ना covered with flowering trees, रम्यपुष्पितकानना with lovely, blossoming woods, मन्दाकिनी नदी there is river Mandakini.

##### आङ्ग्लानुवादः
On its northern side flows the river Mandakini which is densely covered with flowering trees and lovely blossoming woods (on its banks).



#### श्लोकः
##### मूलम्
अनन्तरं तत्सरितश्चित्रकूटश्च पर्वतः।  
तयोः पर्णकुटी तात तत्र तौ वसतो ध्रुवम्॥2.92.12॥

##### शब्दार्थः
तत्सरितः that river, अनन्तरम् beyond, चित्रकूटः Chitrkuta, पर्वतः mountain, तयोः their, पर्णकुटी leafy hut, तात O dear child, तौ both of them, तत्र there, वसतः are living, ध्रुवम् this is certain.

##### आङ्ग्लानुवादः
O dear child, beyond that river lies mount Chitrakuta on which there is a hut made of leaves where, for sure, they both dwell.



#### श्लोकः
##### मूलम्
दक्षिणेनैव मार्गेण सव्यदक्षिणमेव वा।  
गजवाजिरथाकीर्णां वाहिनीं वाहिनीपते॥2.92.13॥  
वाहयस्व महाभाग ततो द्रक्ष्यसि राघवम्।

##### शब्दार्थः
वाहिनीपते lord of the army, महाभाग O distinguished one, गजवाजिरथाकीर्णाम् consisting of elephants, horses and chariots, वाहिनीम् army, दक्षिणेनैव to its south, मार्गेण through the  path, सव्यदक्षिणमेव वा or towards southwest, वाहयस्व lead, ततः thereafter, राघवम् Rama, द्रक्षयसि you will see.

##### आङ्ग्लानुवादः
O distinguished lord of the army, if you lead your army full of elephants, horses and chariots through the southern path or towards the southwest, you will come across Rama there.



#### श्लोकः
##### मूलम्
प्रयाणमिति तच्छ्रुत्वा रजराजस्य योषितः।  
हित्वा यानानि यानार्हाः ब्राह्मणं पर्यवारयन्॥2.92.14॥

##### शब्दार्थः
इति thus, प्रयाणम् about journey, श्रुत्वा having heard, यानार्हाः chariots worthy of them,  
राजराजस्य king of kings, Dasaratha's, योषितः wives, यानानि carriages, हित्वा leaving, ब्राह्मणम् that brahmin, पर्यवारयन् stood around.

##### आङ्ग्लानुवादः
When they heard about the journey, the wives of Dasaratha descended from their chariots worthy of them and stood around the brahmin, Bharadwaja.



#### श्लोकः
##### मूलम्
वेपमाना कृशा दीना सह देव्या सुमित्रया।  
कौसल्या तत्र जग्राह कराभ्यां चरणौ मुनेः॥2.92.15॥

##### शब्दार्थः
तत्र among them, कृशा emaciated, दीना desolate, कौसल्या Kausalya, वेपमाना trembling, मुनेः sage's, चरणौ feet, सुमित्रया देव्या सह along with Sumitra, जग्राह grasped.

##### आङ्ग्लानुवादः
Among them was Kausalya, trembling, emaciated and desolate, along with Sumitra.  They grasped the feet of sage Bharadwaja with their hands.



#### श्लोकः
##### मूलम्
असमृद्धेन कामेन सर्वलोकस्य गर्हिता।  
कैकेयी तस्य जग्राह चरणौ सव्यपत्रपा॥2.92.16॥

##### शब्दार्थः
असमृद्धेन with unfulfilled, कामेन with desire, सर्वलोकस्य for all the worlds, गर्हिता despised, कैकेयी Kaikeyi, सव्यपत्रपा overcome with shame, तस्य his, चरणौ feet, जग्राह grasped.

##### आङ्ग्लानुवादः
Kaikeyi with her unfulfilled desire and despised in all the worlds overcome with shame, also grasped his feet.



#### श्लोकः
##### मूलम्
तं प्रदक्षिणमागम्य भगवन्तं महामुनिम्।  
अदूरार्भरतस्यैव तस्थौ दीनमनास्तदा॥2.92.17॥

##### शब्दार्थः
तदा then, भगवन्तम् divine, तं महामुनिम् that great ascetic, प्रदक्षिणं आगम्य reverently circumambulated, दीनमनाः with a sad heart, भरतस्य from Bharata, अदूरादेव not far away, तस्थौ stood.

##### आङ्ग्लानुवादः
She reverently circumambulated that great and divine ascetic and stood not far away  
from Bharata with a sad heart.



#### श्लोकः
##### मूलम्
ततः पप्रच्छ भरतं भरद्वाजो दृढव्रतः।  
विशेषं ज्ञातुमिच्छामि मात्रूणां तव राघव॥2.92.18॥

##### शब्दार्थः
ततः thereafter, दृढव्रतः firm in vows, भरद्वाजः Bharadwaja, भरतम् Bharata, पप्रच्छ enquired, राघव O Bharata, तव your, मात्रूणाम् mothers, विशेषम् individually, ज्ञातुम् to know, इच्छामि want desiring.

##### आङ्ग्लानुवादः
Then Bharadwaja, firm in his vows, said to Bharata, I want to know about your mothers individually.



#### श्लोकः
##### मूलम्
एवमुक्तस्तु भरतो भरद्वाजेन धीमता।  
उवाच प्राञ्जलिर्भूत्वा वाक्यं वचनकोविदः॥2.92.19॥

##### शब्दार्थः
धीमता by the sagacious, भरद्वाजेन by Bharadwaja, एवम् thus, उक्तः asked, वचनकोविदः  
proficient in speech, भरतः Bharata, प्राञ्जलिः भूत्वा with palms joined together in reverence, वाक्यम् words, उवाच said.

##### आङ्ग्लानुवादः
Thus asked by the sagacious Bharadwaja, Bharata, proficient in speech, replied with palms folded in reverenceः



#### श्लोकः
##### मूलम्
यामिमां भगवन् दीनां शोकानशनकर्शिताम्।  
पितुर्हि महिषीं देवीं देवतामिव पश्यसि॥2.92.20॥  
एषा तं पुरषव्याघ्रं सिंहविक्रान्तगामिनम्।  
कौसल्या सुषुवे रामं धातारमदितिर्यथा॥2.92.21॥

##### शब्दार्थः
भगवन् O venerable one, दीनाम् desolate, शोकानशनकर्शिताम् emaciated due to grief and fasting, पितुः father's, महिषीम् principal queen, देवतामिव resembling a goddess, याम् इमाम्   देवीम् that this queen, पश्यसि you are seeing, एषा she, कौसल्या is Kausalya, अदितिः Aditi,  
धातारं यथा like Dhata, सिंहविक्रान्तगामिनम् walking with the powerful stride of a lion, पुरुषव्याघ्रम् tiger among men, तं रामम् that Rama, सुषुवे gave birth.

##### आङ्ग्लानुवादः
O venerable sage, this queen you are looking at, forlorn and emaciated due to grief and fasting, and who resembles a goddess is Kausalya, the principal queen of my father. As Aditi bore Dhata, she bore Rama, the best among men who walks with the powerful stride of a lion.



#### श्लोकः
##### मूलम्
अस्या वामभुजं श्लिष्टा यैषा तिष्ठति दुर्मनाः।  
कर्णिकारस्य शाखेव शीर्णपुष्पा वनान्तरे॥2.92.22॥  
एतस्यास्तु सुतौ देव्याः कुमारौ देववर्णिनौ।  
उभौ लक्ष्मणशत्रुघ्नौ वीरौ सत्यपराक्रमौ॥2.92.23॥

##### शब्दार्थः
या एषा this woman, दुर्मनाः plunged in grief, वनान्तरे in the midst of the forest, शीर्णपुष्पा with blossoms withered, कर्णिकारस्य of the karnikara tree, शाखेव like a branch, अस्याः this Kausalya's, वामभुजम् left arm, श्लिष्टा leaning, तिष्ठति standing, कुमारौ two princes, देववर्णिनौ  
equal to gods in beauty, वीरौ heroes, सत्यपराक्रमौ possessing no vain prowess, लक्षणशत्रुघ्नौ  Lakshmana and Satrughna, उभौ both, एतस्या देव्याः this queen's, सुतौ sons.

##### आङ्ग्लानुवादः
This lady plunged in grief, resembling the branch of a karnikara tree in the midst of the forest with blossoms withered and leaning on the left arm of Kausalya, is queen Sumitra, mother of two heroes, comparable to gods in beauty and possessing true prowess -- Lakshmana and Satrughna.



#### श्लोकः
##### मूलम्
यस्याः कृते नरव्याघ्रौ जीवनाशमितो गतौ।  
राजपुत्रविहीनश्च स्वर्गं दशरथो गतः॥2.92.24॥  
क्रोधनामकृतप्रज्ञां दृप्तां सुभगमानिनीम्।  
ऐश्वर्यकामां कैकेयीमनार्यामार्यारूपिणीम्॥2.92.25॥  
ममैतां मातरं विद्धि नृशंसां पापनिश्चयाम्।  
यतोमूलं हि पश्यामि व्यसनं महदात्मनः॥2.92.26॥

##### शब्दार्थः
यस्याः कृते on whose account, नरव्याघ्रौ best of men (Rama and Lakshmana), इतः from here, जीवनाशम् destruction of life, गतौ obtained, राजा दशरथः king Dasaratha, पुत्रविहीनश्च deprived of his son, स्वर्गम् heaven, गतः attained, आत्मनः mine, महत् great, व्यसनम्  calamity, यतोमूलम् the root cause of, पश्यामि I see, क्रोधानाम् irascible, अकृतप्रज्ञाम् is not discerning, दृप्ताम् proud, सुभगमानिनीम् considers herself beautiful, ऐश्वर्यकामाम् ambitious of wealth, अनार्याम् ignoble, आर्यरूपिणीम् in the guise of a noble woman, एताम् she, नृशंसाम् wicked, पापनिश्चयाम् intent on sinful acts, मम my, मातरम् mother, कैकेयीम् Kaikeyi, विद्धि you may know.

##### आङ्ग्लानुवादः
She is my mother Kaikeyi who is irascible, lacks the power of discrimination, proud, boastful of her beauty, ambitious of wealth, ignoble in the guise of a noble woman, wicked and intent on sinful acts. Behold her. You may know that because of her,  Rama and Lakshmana the best of men entered the forest which may cause their destruction and king Dasaratha attained heaven. She alone is the root of this great calamity that I am presently confronting.



#### श्लोकः
##### मूलम्
इत्युक्त्वा नरशार्दूलो बाष्पगद्गदया गिरा।  
स निश्स्वास ताम्राक्षो नागः कृद्ध इव श्वसन्॥2.92.27॥

##### शब्दार्थः
ताम्राक्षः with reddened eyes, नरशार्दूलः tiger among men, सः that Bharata, बाष्पगद्गदया in a voice choked with tears, गिरा with words, इति thus,उक्त्वा having said, कृद्धः angry, श्वसन् sighing, नागः इव like a king cobra, निश्स्वास heaved sighs.

##### आङ्ग्लानुवादः
Thus spoke Bharata, the best of men, with his eyes reddened and voice choked with sobs and  hissing like a king cobra.



#### श्लोकः
##### मूलम्
भरद्वाजो महर्षिस्तं ब्रुवन्तं भरतं तथा।  
प्रत्युवाच महाबुद्धिरिदं वचनमर्थवत्॥2.92.28॥

##### शब्दार्थः
महाबुद्धिः wise, महर्षिः great sage Maharshi, भरद्वाजः Bharadwaja, तथा thus, ब्रुवन्तम्      speaking, तं भरतम् to that Bharata, अर्थवत् significant, इदं वचनम् these words, प्रत्युवाच  
replied.

##### आङ्ग्लानुवादः
Hearing the words of Bharata, the great sage, wise Bharadwaja replied with meaningful wordsः



#### श्लोकः
##### मूलम्
न दोषेणावगन्तव्या कैकेयी भरत त्वया।  
रामप्रव्राजनं ह्येतत्सुखोदर्कं भविष्यति॥2.92.29॥

##### शब्दार्थः
भरत O Bharata, कैकेयी Kaikeyi, त्वया by you, दोषेण with any fault, न अवगन्तव्या should not be imputed, एतत् this, रामप्रव्राजनम् banishment of Rama, सुखोदर्कम् of great felicity, भविष्यति हि will become.

##### आङ्ग्लानुवादः
O Bharata, you should not find fault with Kaikeyi. Rama's banishment will prove a great source of happiness in future (for mankind).



#### श्लोकः
##### मूलम्
देवानां दानवानां च ऋषीणां भावितात्मनाम्।  
हितमेव भविष्यद्धि रामप्रव्राजनादिह॥2.92.30॥

##### शब्दार्थः
इह now, रामप्रव्राजनात् by banishing Rama, देवानाम् of gods, दानवानां च of demous, भावितात्मनाम् of purified souls, ऋषीणां rishis', हितमेव also welfare, भविष्यद्धि shall become.

##### आङ्ग्लानुवादः
Banishment of Rama will bring about the welfare of the gods, the demons, and the sages of purified souls.



#### श्लोकः
##### मूलम्
अभिवाद्य तु संसिद्धः कृत्वा चैनं प्रदक्षिणम्।  
आमन्त्र्य भरतस् सैन्यं युज्यतामित्यचोदयत्॥2.92.31॥

##### शब्दार्थः
भरतः Bharata, एनम् him, अभिवाद्य having paid obeisance, संसिद्धः getting ready for the journey, प्रदक्षिणं च कृत्वा having circumambulated, आमन्त्र्य having taken leave of him, युज्यताम् इति Be harnessed, सैन्यम् the army, अचोदयत् urged.

##### आङ्ग्लानुवादः
Having paid obeisance, the accomplished Bharata circumambulated sage Bharadwaja,  
look leave of him, and ordered his army to get ready.



#### श्लोकः
##### मूलम्
ततो वाजिरथान्युक्तान् दिव्यान्हेमपरिष्कृतान्।  
अध्यारोहत्प्रयाणार्थी बहून्बहुविधो जनः॥2.92.32॥

##### शब्दार्थः
ततः then, बहुविधः different types, जनः people, प्रयाणार्थी wishing to proceed, दिव्यान् excellent, हेमपरिष्कृतान् decorated with gold, युक्तान् harnessed, वाजिरथान् horsechariots, अध्यारोहत् mounted.

##### आङ्ग्लानुवादः
Different groups of people intending to depart harnessed excellent horsechariots decorated with gold.



#### श्लोकः
##### मूलम्
गजकन्या गजाश्चैव हेमकक्ष्याः पताकिनः।  
जीमूता इव घर्मान्ते सघोषास्सम्प्रतस्थिरे॥2.92.33॥

##### शब्दार्थः
हेमकक्ष्याः with golden girths, पताकिनः with pennants, गजकन्याः female elephants, गजाश्चैव  
also male elephants, घर्मान्ते at the close of summer, जीमूताः इव like thunderclouds, सघोषाः with sounds, सम्प्रतस्थिरे set forth.

##### आङ्ग्लानुवादः
The male and female elephants wearing golden girths and decorated with pennants,  set forth with their bells sounding like thunderclouds at the end of summer.



#### श्लोकः
##### मूलम्
विविधान्यपि यानानि महन्ति च लघूनि च।  
प्रययुस् सुमहार्हाणि पादै रेव पदातयः॥2.92.34॥

##### शब्दार्थः
महन्ति च large ones, लघूनि च small ones, विविधानि of various kinds, सुमहार्हाणि costly, यानानि had carriages, प्रययुः set forth, पदातयः footsoldiers, पादैरेव set out on foot it self.

##### आङ्ग्लानुवादः
Various types of costly carriages, large and small, set forth, while the infantry marched on.



#### श्लोकः
##### मूलम्
अथ यानप्रवेकैस्तु कौसल्याप्रमुखाः स्त्रियः।  
रामदर्शनकाङ्क्षिण्यः प्रययुर्मुदितास्तदा॥2.92.35॥

##### शब्दार्थः
अथ thereafter, कौसल्याप्रमुखाः headed by Kausalya, स्त्रियः women, रामदर्शनकाङ्क्षिण्यः eager to see Rama, मुदिताः delightfully, तदा then, यानप्रवेकैः in distinguished carriages, प्रययुः went.

##### आङ्ग्लानुवादः
The women headed by Kausalya, eager to see Rama, proceeded delightfully in distinguished carriages.



#### श्लोकः
##### मूलम्
चन्द्रार्कतरुणाभासां निर्युक्तां शिबिकां शुभाम्।  
आस्थाय प्रययौ श्रीमान्भरतस् सपरिच्छदः॥2.92.36॥

##### शब्दार्थः
श्रीमान् majestic, भरतः Bharata, चन्द्रार्कतरुणाभासाम् with the splendour of the Sun and the Moon, निर्युक्ताम् kept ready, शुभाम् auspicious, शिबिकाम् palanquin, आस्थाय having got in, सपरिच्छदः with retinue, प्रययौ proceeded.

##### आङ्ग्लानुवादः
Magnanimous Bharata got into an auspicious palanquin of the splendour of the Sun and the Moon kept ready and proceeded amidst escorts.



#### श्लोकः
##### मूलम्
सा प्रयाता महासेना गजवाजिरथाकुला।  
दक्षिणां दिशमावृत्य महामेघ इवोत्थितः॥2.92.37॥  
वनानि तु व्यतिक्रम्य जुष्टानि मृगपक्षिभिः।  
गङ्गायाः परवेलायां गिरिष्वपि नदीषु च॥2.92.38॥

##### शब्दार्थः
गजवाजिरथाकुला teeming with elephants, horses and chariots, सा महासेना that vast army, उत्थितः that has arisen, महामेघ इव like a lofty cloud, दक्षिणां दिशम् southward, आवृत्य  having spread, मृगपक्षिभिः with birds and beasts, जुष्टानि visited, वनानि forests, व्यतिक्रम्य traversing, गङ्गायाः river Ganga's, परवेलायाम् on the other side, गिरिष्वपि through mountains also, नदीषु च and streams, प्रयाता proceeded.

##### आङ्ग्लानुवादः
That vast army teeming with elephants, horses and chariots proceeded southward spreading like a lofty cloud that had risen in the sky, traversing through the forests full of birds and beasts, passing through the mountains and streams on the other side of the river Ganga.



#### श्लोकः
##### मूलम्
सा सम्प्रहृष्टद्विपवाजियोधा वित्रासयन्ती मृगपक्षिसङ्घान्।  
महद्वनं तत्प्रतिगाहमाना रराज सेना भरतस्य तत्र॥2.92.39॥

##### शब्दार्थः
सम्प्रहृष्टद्विपवाजियोधा with soldiers, elephants and horses in high spirits, मृगपक्षिसङ्घान् flocks of birds and beasts, वित्रासयन्ती frightening, भरतस्य Bharata's, सा सेना that army, तत्र there, तत् that, महत् great, वनम् forest, प्रतिगाहमाना while entering, रराज looked splendid.

##### आङ्ग्लानुवादः
Bharata's army of soldiers, elephants and horses, all in high spirits, looked splendid while entering the forest full of frightening flocks of birds and beasts.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे द्विनवतितमस्सर्गः॥  
Thus ends the ninetysecond sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/092_bharataprasthAnam.md">
<details><summary><h3>भूषणम् ...{Loading}...</h3></summary>



ततस्तां रजनीं व्युष्य भरतः सपरिच्छदः ।  

कृतातिथ्यो भरद्वाजं कामादभिजगाम ह  ॥  २।९२।१  ॥   

तमृषिः पुरुषव्याघ्रं प्राञ्जलिं प्रेक्ष्य चागतम् ।  

हुताग्निहोत्रो भरतं भरद्वाजो ऽभ्यभाषत  ॥  २।९२।२  ॥   

तत इत्यादि । व्युष्य विशेषेणोषित्वा । सपरिच्छदः सपरिवारः । "परिवारः
परिकरः परिष्कन्दः परिग्रहः । तथोपकरणं प्रोक्तं परिबर्हः परिच्छदः  ॥ " इति
हलायुधः कामात् रामप्राप्तीच्छया  ॥  २।९२।१२  ॥   

  

कच्चिदत्र सुखा रात्रिस्तवास्मद्विषये गता ।  

समग्रस्ते जनः कच्चिदातिथ्ये शंस मे ऽनघ  ॥  २।९२।३  ॥   

कच्चिदिति । अस्मद्विषये अस्मदाश्रमे । रात्रिः सुखा गता कच्चिदित्यन्वयः ।
आतिथ्ये विषये । समग्रः संपूर्णः, तृप्त इति यावत् । अनघेत्यनेन पूर्वं
भरताशयपरीक्षणार्थमेवातिथ्यकरणमिति द्योतितम्, रामविषयभक्त्यभावे भोगप्रवणः
स्यादिति हृदयम्  ॥  २।९२।३  ॥   

  

तमुवाचाञ्जलिं कृत्वा भरतो ऽभिप्रणम्य च ।  

आश्रमादभिनिष्क्रान्तमृषिमुत्तमतेजसम्  ॥  २।९२।४  ॥   

तमिति । अभिनिष्क्रान्तमित्यनेन कौसल्यादिसर्वजनदर्शनार्थं भरतागमनकाल एव
बहिर्निर्गतवानृषिरिति व्यञ्जितम्  ॥  २।९२।४  ॥   

  

सुखोषितो ऽस्मि भगवन् समग्रबलवाहनः ।  

तर्पितः सर्वकामैश्च सामात्यो बलवत्त्वया  ॥  २।९२।५  ॥   

सुखेति । बलवत्तर्पितः अतीव तर्पितः "किमुतातीवबलवत् स्वति सुष्ठु च
निर्भरे" इति वैजयन्ती  ॥  २।९२।५  ॥   

  

अपेतक्लमसन्तापाः सुभिक्षाः सुप्रतिश्रयाः ।  

अपि प्रेष्यानुपादाय सर्वे स्म सुसुखोषिताः  ॥  २।९२।६  ॥   

अपेतेति । क्लमो ग्लानिः । सन्तापो देहौष्ण्यम् । अपिप्रेष्यानुपादाय
प्रेष्यानप्यारभ्य । सुभिक्षाः समृद्धान्नपानाः । सुप्रतिश्रयाः
शोभनस्थानाः, शोभनगृहा इति यावत् । "स्थाने गोष्ठ्यां सत्रयागे प्रत्याहारे
प्रतिश्रयः" इति वैजयन्ती  ॥  २।९२।६  ॥   

  

आमन्त्रये ऽहं भगवन् कामं त्वामृषिसत्तम ।  

समीपं प्रस्थितं भ्रातुर्मैत्रेणेक्षस्व चक्षुषा  ॥  २।९२।७  ॥   

कामं यथेष्टम् । "कामं प्रकामं पर्याप्तं निकामेष्टं यथेप्सितम् ।" इत्यमरः
। हे भगवन् त्वामामन्त्रये आपृच्छे । भ्रातुः समीपं कामं प्रस्थितं मां
त्वं मैत्रेण मित्रसम्बन्धिना चक्षुषा ईक्षस्व  ॥  २।९२।७  ॥   

  

आश्रमं तस्य धर्मज्ञ धार्मिकस्य महात्मनः ।  

आचक्ष्व कतमो मार्गः कियानिति च शंस मे  ॥  २।९२।८  ॥   

आश्रममिति । धर्मेण योगजधर्मेण जानातीति धर्मज्ञ
योगप्रभावविदितसर्ववृत्तान्तेत्यर्थः । धार्मिकस्य पितृवचनपरिपालनरूपं
धर्ममाचरतः महात्मनः महाधैर्यस्य तस्य रामस्याश्रममाचक्ष्व । स चाश्रमः
कियान् कियद्दूरतः तस्य मार्गः क्रतमः इति पृच्छते मे मह्यं शंसेति योजना
 ॥  २।९२।८  ॥   

  

इति पृष्टस्तु भरतं भ्रातृदर्शनलालसम् ।  

प्रत्युवाच महातेजा भरद्वाजो महातपाः  ॥  २।९२।९  ॥   

इतीति । महातपाः अतएव महातेजाः, सर्वज्ञानसमर्थ इत्यर्थः ।
रामाश्रमप्रदेशाभिज्ञेषु गुहज्ञातिषु विद्यमानेषु मुनिं प्रति प्रश्नस्तस्य
पूजार्थम्  ॥  २।९२।९  ॥   

  

भरतार्द्धतृतीयेषु योजनेष्वजने वने ।  

चित्रकूटो गिरिस्तत्र रम्यनिर्दरकाननः  ॥  २।९२।१०  ॥   

भरतेति । अर्द्धतृतीयेष्विति अर्द्धं तृतीयं येषां तेष्वर्द्धतृतीयेषु,
सार्द्धयोजनद्वितय इत्यर्थः । अतीतेष्विति शेषः । अजने
मुनिव्यतिरिक्तग्राम्यजनरहिते वने । तत्र प्रसिद्धो गिरिः, वर्तत इति शेषः
 ॥  २।९२।१०  ॥   

  

उत्तरं पार्श्वमासाद्य तस्य मन्दाकिनी नदी ।  

पुष्िपतद्रुमसञ्छन्ना रम्यपुष्पितकानना  ॥  २।९२।११  ॥   

उत्तरमिति । तस्य गिरेरुत्तरं पार्श्वमासाद्यस्थिता मन्दाकिनी नाम
काचिन्नदी अस्तीति शेषः । द्रुमाः काननभिन्नाः  ॥  २।९२।११  ॥   

  

अनन्तरं तत्सरितश्चित्रकूटश्च पर्वतः ।  

तयोः पर्णकुटी तात तत्र तौ वसतो ध्रुवम्  ॥  २।९२।१२  ॥   

अनन्तरमिति । तत्सरितो मन्दाकिन्याः अनन्तरं समीपे चित्रकूटस्थिष्ठति नतु
व्यवहितपार्श्वे । तयोः सरिद्गिर्योर्मध्ये पर्णकुटी पर्णशाला कृता तत्र
वसतः ध्रुवम्, योगप्रभावेन जानामीत्यर्थः  ॥  २।९२।१२  ॥   

  

दक्षिणेनैव मार्गेण सव्यदक्षिणमेव वा ।  

गजवाजिरथाकीर्णां वाहिनीं वाहिनीपते ।  

वाहयस्व महाभाग ततो द्रक्ष्यसि राघवम्  ॥  २।९२।१३  ॥   

दक्षिणेनेति । अस्मादाश्रमात् दक्षिणेन मार्गेण किञ्चिद्दूरं गत्वा ततः
सव्यदक्षिणं नैऋतदिग्भागो यथा भवति तथा वाहिनीं वाहयस्व, किञ्चिद्दूरं
दक्षिण एको मार्गः, ततः शाखामार्गेण नैऋतदिग्भागगामिना गन्तव्यमिति भावः ।
कान्तारमार्गस्य सूक्ष्मत्वाद्यथायोग्यं मार्गस्य वामतो दक्षिणतश्च
विरलप्रदेशे वाहिनीं प्रापयस्वेत्यर्थ इत्यप्याहुः  ॥  २।९२।१३  ॥   

  

प्रयाणमिति तच्छ्रुत्वा राजराजस्य योषितः ।  

हित्वा यानानि यानार्हा ब्राह्मणं पर्य्यवारयन्  ॥  २।९२।१४  ॥   

प्रयाणमिति । इति उक्तप्रकारेण । तत्प्रयाणं प्रस्थानं श्रुत्वा राजराजस्य
महाराजस्य दशरथस्य योषितः कौसल्याद्याः यानार्हाः यानत्यागानर्हा अपि
यानानि त्यक्त्वा ब्राह्मणं ब्रह्मविदं भरद्वाजं पर्यवारयन्, वन्दनायेति
शेषः  ॥  २।९२।१४  ॥   

  

वेपमाना कृशा दीना सह देव्या सुमित्रया ।  

कौसल्या तत्र जग्राह कराभ्यां चरणौ मुनेः  ॥  २।९२।१५  ॥   

वेपमानेति । वेपमाना वार्द्धकादृषिदर्शनाच्च । कृशा दीना, रामविरहादिति
शेषः  ॥  २।९२।१५  ॥   

  

असमृद्धेन कामेन सर्वलोकस्य गर्हिता ।  

कैकेयी तस्य जग्राह चरणौ सव्यपत्रपा  ॥  २।९२।१६  ॥   

असमृद्धेन अपूर्णेन, फलापर्य्यवसायिनेति यावत् । कामेन मनोरथेन उपलक्षितेति
शेषः । लोकस्य गर्हिता लोकेन गर्हिता । सव्यपत्रपा सलज्जा ।
रामविवासनहेतुत्वात्  ॥  २।९२।१६  ॥   

  

तं प्रदक्षिणमागम्य भगवन्तं महामुनिम् ।  

अदूराद्भरतस्यैव तस्थौ दीनमनास्तदा  ॥  २।९२।१७  ॥   

लज्जावशादेव कौसल्यादिभिः सह मुनेः पुरतः स्थातुमशक्ता प्रदक्षिणव्याजेन
भरतं गतेत्याह--तमित्यादिना । दीनमनाः कैकेयी  ॥  २।९२।१७  ॥   

  

ततः पप्रच्छ भरतं भरद्वाजो दृढव्रतः ।  

विशेषं ज्ञातुमिच्छामि मातृ़णां तव राघव  ॥  २।९२।१८  ॥   

तत इति । दृढव्रत इत्यनेन सर्वज्ञत्वं लक्ष्यते, सर्वज्ञोपि
कैकेयीशिक्षार्थं पप्रच्छेत्यर्थः । विशेषं संज्ञासंज्ञिसम्बन्धादिविशेषम्
। इतिकरणमध्याहृत्य इति पप्रच्छेत्यन्वयः  ॥  २।९२।१८  ॥   

  

एवमुक्तस्तु भरतो भरद्वाजेन धार्मिकः ।  

उवाच प्राञ्जलिर्भूत्वा वाक्यं वचनकोविदः  ॥  २।९२।१९  ॥   

एवमिति । धार्मिकः सत्यवादीत्यर्थः । वचनकोविदः वचने पण्डितः,
भरद्वाजवचनतात्पर्य्यज्ञ इत्यर्थः । भरतमुखेन मातृ़णां
स्वभावविशेषप्रतिपादनं हि मुनेराशयः  ॥  २।९२।१९  ॥   

  

यामिमां भगवन् दीनां शोकानशनकर्शिताम् ।  

पितुर्हि महिषीं देवीं देवतामिव पश्यसि  ॥  २।९२।२०  ॥   

एषा तं पुरुषव्याघ्रं सिंहविक्रान्तगामिनम् ।  

कौसल्या सुषुवे रामं धातारमदितिर्यथा  ॥  २।९२।२१  ॥   

यामिति । शोकानशनकर्शितां शोकानशनाभ्यां कर्शिताम् । देवतामिव धर्मदेवतामिव
। सिंहविक्रान्तगामिनं सिंहवद्विक्रान्तं विक्रमयुक्तं यथा भवति तथा गामिनं
गमनशीलम् । धातारं विष्णुम् । "एष धाता विधाता च" इति वक्ष्यमाणत्वात् ।
सर्वगुणसम्पन्ना राममाता एषा कौसल्येत्यर्थः  ॥  २।९२।२०२१  ॥   

  

अस्यावामभुजं श्लिष्टा यैषा तिष्ठति दुर्मनाः ।  

\[इयं सुमित्रा दुःखार्ता देवी राज्ञश्च मध्यमा ।\]  

कर्णिकारस्य शाखेव शीर्णपुष्पा वनान्तरे  ॥  २।९२।२२  ॥   

अस्या इति । वामभुजं श्लिष्टा कौसल्याया वेपमानाङ्गत्वात्तद्धारणार्थं
तद्वामभुजमवधृत्य स्थितेत्यर्थः । दुर्मनाः दुःखितमनाः । दुर्मनस्त्वे
दृष्टान्तः कर्णिकारस्येति । शीर्णपुष्पाम्लानपुष्पा  ॥  २।९२।२२  ॥   

  

एतस्यास्तु सुतौ देव्याः कुमारौ देववर्णिनौ ।  

उभौ लक्ष्मणशत्रुघ्नौ वीरौ सत्यपराक्रमौ  ॥  २।९२।२३  ॥   

एतस्या इत्यत्र उक्तगुणसम्पन्नयोर्लक्ष्मणशत्रुघ्नयोर्मातेयमिति बोध्यम् ।
देववर्णिनौ अश्विनीदेवतुल्यौ  ॥  २।९२।२३  ॥   

  

यस्याः कृते नरव्याघ्रौ जीवनाशमितो गतौ ।  

राजपुत्रविहीनश्च स्वर्गं दशरथो गतः  ॥  २।९२।२४  ॥   

क्रोधनामकृतप्रज्ञां दृप्तां सुभगमानिनीम् ।  

ऐश्वर्यकामां कैकेयीमनार्य्यामार्यरूपिणीम्  ॥  २।९२।२५  ॥   

ममैतां मातरं विद्धि नृशंसां पापनिश्चयाम् ।  

यतो मूलं हि पश्यामि व्यसनं महदात्मनः  ॥  २।९२।२६  ॥   

यस्या इति । जीवनाशं राक्षसभूयिष्ठं दण्डकारण्यं प्रति विवासनात् जीवस्य
जीवनस्य नाशम् हतः । इह वने । क्रुध्यतीति क्रोधना । कर्त्तरिल्युट् ।
अकृतप्रज्ञाम् अशिक्षितबुद्धिम् । सुभगमानिनीं सुभगां सुन्दरीमात्मानं
मन्यत इति सुभगमानिनी ताम् । वस्तुतो ऽनार्याम्
आर्यरूपिणीमार्यवद्भासमानाम् । यतोमूलं यत्कारणकम् । आत्मनो मम  ॥ 
२।९२।२४२६  ॥   

  

इत्युक्त्वा नरशार्दूलो बाष्पगद्गदया गिरा ।  

स निशश्वास ताम्राक्षो नागः क्रुद्ध इव श्वसन्  ॥  २।९२।२७  ॥   

इतीति । बाष्पगद्गदया रामविवासनस्मरणजबाष्पेण गद्गदया स्खलन्त्या गिरा
इत्युक्त्वा । नागः सर्पः  ॥  २।९२।२७  ॥   

  

भरद्वाजो महर्षिस्तं ब्रुवन्तं भरतं तथा ।  

प्रत्युवाच महाबुद्धिरिदं वचनमर्थवत्  ॥  २।९२।२८  ॥   

भरद्वाज इति । तथा ब्रुवन्तमित्यन्वयः । महाबुद्धिः भाविज्ञः । अर्थवत्
प्रयोजनवत्  ॥  २।९२।२८  ॥   

  

न दोषेणावगन्तव्या कैकेयी भरत त्वया ।  

रामप्रव्राजनं ह्येतत् सुखोदर्कं भविष्यति  ॥  २।९२।२९  ॥   

देवानां दानवानां च ऋषीणां भावितात्मनाम् ।  

हितमेव भविष्यद्धि रामप्रव्राजनादिह  ॥  २।९२।३०  ॥   

नेति । दोषेण दोषवत्तया नावगन्तव्या, तस्याः देवप्रेरितत्वादित्यभिप्रायः ।
तत्र हेतुमाह रामेति । सुखोदर्कं सुखोत्तरम् । अतीतानागतवर्त्तमानज्ञो
महर्षिर्भाविरावणवधादिकं हृदि निधाय देवादीनां सुखोदर्कं
भविष्यतीत्युक्तवान्  ॥  २।९२।२९३०  ॥   

  

अभिवाद्य तु संसिद्धः कृत्वा चैनं प्रदक्षिणम् ।  

आमन्त्र्य भरतः सेन्यं युज्यतामित्यचोदयत्  ॥  २।९२।३१  ॥   

अभिवाद्येति । संसिद्धः लब्धाशीर्वादः । आमन्त्र्य आपृच्छय । युज्यतां
गमनाय सन्नह्यतामिति स्वसैन्यमचोदयत्  ॥  २।९२।३१  ॥   

  

ततो वाजिरथान् युक्त्वा दिव्यान् हेमपरिष्कृतान् ।  

अध्यारोहत् प्रयाणार्थी बहून् बहुविधो जनः  ॥  २।९२।३२  ॥   

तत इति । वाजिरथान् वाजिनो रथांश्च । युक्त्वा संनह्य । युक्तानिति पाठे
सज्जीकृतान् । प्रयाणार्थी प्रयाणकाङ्क्षी  ॥  २।९२।३२  ॥   

  

गजकन्या गजाश्चैव हेमकक्ष्याः पताकिनः ।  

जीमूता इव घर्मान्ते सघोषाः सम्प्रतस्थिरे  ॥  २।९२।३३  ॥   

गजकन्याः करेणवः । हेमकक्ष्याः हेममयबन्धनरज्जवः । सघोषाः घण्टाघोषयुक्ताः
। पताकिन इत्यत्र "पुमान् स्त्रिया" इत्येकशेषः  ॥  २।९२।३३  ॥   

  

विविधान्यपि यानानि महान्ति च लघूनि च ।  

प्रययुः सुमहार्हाणि पादैरेव पदातयः  ॥  २।९२।३४  ॥   

विविधानीति । प्रययुरित्यत्र सादिन आरुह्येति शेषः । यद्वा यानातीति
तत्स्था लक्ष्यन्ते । पदातयः पादैरेव ययुः यानैः समं ययुरिति भावः  ॥ 
२।९२।३४  ॥   

  

अथ यानप्रवेकैस्तु कौसल्याप्रमुखाः स्त्रियः ।  

रामदर्शनकांक्षिण्यः प्रययुर्मुदितास्तदा  ॥  २।९२।३५  ॥   

अथेति । यानप्रवेकैर्यानोत्तमैः । "प्रवेकानुत्तमोत्तमाः" इत्यमरः  ॥ 
२।९२।३५  ॥   

  

चन्द्रार्कतरुणाभासां नियुक्तां शिबिकां शुभाम् ।  

आस्थाय प्रययौ श्रीमान् भरतः सपरिच्छदः  ॥  २।९२।३६  ॥   

चन्द्रार्केति । चन्द्रार्कतरुणाभासां तरुणचन्द्रार्ककान्तिम् । नियुक्तां
वसिष्ठादिभिराज्ञप्ताम् । सपरिच्छदः सपरिवारः  ॥  २।९२।३६  ॥   

  

सा प्रयाता महासेना गजवाजिरथाकुला ।  

दक्षिणां दिशमावृत्य महामेघ इवोत्थितः  ॥  २।९२।३७  ॥   

वनानि तु व्यतिक्रम्य जुष्टानि मृगपक्षिभिः ।  

गङ्गायाः परवेलायां गिरिष्वपि नदीषु च  ॥  २।९२।३८  ॥   

सेत्यादिश्लोकद्वयमेकं वाक्यम् । गङ्गायाः दक्षिणवाहिन्याः । परवेलायां
पश्चिमभागे स्थितेति शेषः । महासेना वनानि व्यतिक्रम्य गिरिषु नदीषु च
विश्रम्येति शेषः । उत्थितो मेघ इव दक्षिणां दिशमावृत्य प्रयातेति सम्बन्धः
। यद्वा महासेना गिरिषु नदीषु च वनानि व्यतिक्रम्येति वा अन्वयः  ॥ 
२।९२।३७३८  ॥   

  

सा सम्प्रहृष्टद्विजवाजियोधा वित्रासयन्ती मृगपक्षिसङ्घान् ।  

महद्वनं तत्प्रतिगाहमाना रराज सेना भरतस्य तत्र  ॥  २।९२।३९  ॥   

सेति । तत्र तदेत्यर्थः  ॥  २।९२।३९  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
द्विनवतितमः सर्गः  ॥  ९२  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने द्विनवतितमः सर्गः  ॥  ९२  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/092_bharataprasthAnam.md">
<details><summary><h3>शिरोमणी ...{Loading}...</h3></summary>



रात्रिनिवासानन्तरकालिकं वृत्तान्तमाह-- तत इत्यादिभिः । कृतमातिथ्यं यस्य
स सपरिच्छदः परिकरसहितः भरतः तां भरद्वाजाश्रमे प्राप्तां रजनीं व्युष्य
कामात् रामसमीपगमनविषयकेच्छाया हेतोः भरद्वाजमभिजगाम  ॥  २।९२।१  ॥   

  

तमिति । पुरुषव्याघ्रं भरतमागतं प्रेक्ष्य हुताग्निहोत्रो भरद्वाजः
अभ्यभाषत  ॥  २।९२।२  ॥   

  

तदभिभाषणमेवाह-- कच्चिदिति । अस्मद्विषये अस्माकमाश्रमे गता व्यतीता
रात्रिः तव सुखा सुखप्रदा कच्चित् ते जनः मे आतिथ्ये समग्रः सम्यक् सत्कृतः
कच्चित् अभवदिति शेषः, इति शंस कथय  ॥  २।९२।३  ॥   

  

तमिति । आश्रमादुपनिष्क्रान्तं स्वसमीपे प्राप्तं तं भरद्वाजं भरत उवाच  ॥ 
२।९२।४  ॥   

  

तद्वचनाकारमाह-- सुखेति । सामात्यः अमात्यसहितः समग्रबलवाहनः
समस्तबलवाहनवान् अहं सर्वकामैर्बलवदत्यन्तं तर्पितः अत एव सुखोषितः
ससुखमुषितो ऽस्मि  ॥  २।९२।५  ॥   

  

अपेतेति । प्रेष्यान् भृत्यवर्गानपि उपादाय आरभ्य सुभक्ष्याः
प्राप्तशोभानभक्ष्यवन्तः सुप्रतिश्रयाः प्राप्तशोभनवासस्थानाः अत एव
अपेतक्लमसन्तापाः अपेताः निवृत्ताः क्लमाः ग्लानयः सन्तापाः
अध्वश्रमजनितदेहक्लेशाः येषां ते अत एव सुसुखोषिताः सुसुखं सुखपूर्वमुषितं
यैः ते सर्वे वयं स्म स्मः  ॥  २।९२।६  ॥   

  

आमन्त्रये इति । हे ऋषिसत्तम त्वामहमामन्त्रये प्रार्थयामि ।
प्रार्थनमेवाह-- भ्रातुः समीपं प्रस्थितं मां मैत्रेण स्नेहयुक्तेन चक्षुषा
ईक्षस्व गन्तुमाज्ञापयेत्यर्थः  ॥  २।९२।७  ॥   

  

आश्रममिति । धार्मिकस्य तस्य रामस्य आश्रममाचक्ष्व यत्रास्ति तं देशं
कथयेत्यर्थः, मार्गः तदाश्रमप्रापकः पन्थाः कतमः एषां मध्ये क इत्यर्थः,
कियान् कियत्क्रोशमितः इति च मे शंस  ॥  २।९२।८  ॥   

  

इतीति । इति अनेन प्रकारेण पृष्टो भरद्वाजः भ्रातुर्दर्शनलालसं भरतं
प्रत्युवाच  ॥  २।९२।९  ॥   

  

तत्प्रतिवचनाकारमाह-- भरतेति । अर्धतृतीयेषु अर्धमेव तृतीयं यस्मिन्
सार्धद्वयमित्यर्थः, तस्यैकशेषेण कपिञ्जलाधिकरणन्यायान् सार्धसप्तेत्यर्थः,
तेषु योजनेषु चित्रकूटगिरिस्तत्र गिरौ विद्यमाने अजने दुर्जनरहिते वने
रम्याणि निर्झरकाननानि यस्मिन् स चित्रकूटगिरिरस्ति तस्य गिरेः उत्तरं
पार्श्वमासाद्य प्राप्य पुष्पितद्रुमैः सञ्छन्ना रम्याणि पुष्पितकाननानि
यस्याः सा मन्दाकिनी नदी अस्ति । श्लोकद्वयमेकान्वयि  ॥  २।९२।१०,११  ॥   

  

अनन्तरमिति । तत्सरितो मन्दाकिन्याः अनन्तरं समीपे यश्चित्रकूटः पर्वतः
तत्र तयोः सीतारामयोः पर्णकुटी पर्णशाला तत्र तस्यां तौ सीतारामौ ध्रुवं
वसतः "चित्रकूटम्" इति द्वितीयान्तपाठे चित्रकूटं प्राप्येत्यर्थः  ॥ 
२।९२।१२  ॥   

  

पृष्टमार्गमुपदिशति-- दक्षिणेनेति । दक्षिणेन यमुनोत्तरकूलवर्तिना मार्गेण
किञ्च्चिद्दूरं गत्वेति शेषः । सव्यदक्षिणं यमुनामुल्लङ्घ्य नैर्ऋत्यकोणं
वाहिनीं सेनां वाहयस्व, हे वाहिनीपते सेनाधीश हे महाभाग ततः
तादृग्गमनाद्राघवं द्रक्ष्यसि । सार्धश्लोक एकान्वयी  ॥  २।९२।१३  ॥   

  

प्रयाणमिति । प्रयाणमिति शब्दं श्रुत्वैव यानार्हाः वेपमानाः सुमित्रया सह
राजराजस्य योषितः यानानि हित्वा त्यक्त्वा ब्राह्मणं भरद्वाजं पर्यवारयन्
पर्यवेष्टयन्त । सार्धश्लोक एकान्वयी  ॥  २।९२।१४,१५  ॥   

  

कौसल्येति । तत्र तस्मिन्समये मुनेः चरणौ असमृद्धेन अपरिपूर्णेन कामेन
रामराज्याभिषेकेच्छयोपलक्षिता कौशल्या मुनेः चरणौ जग्राह सर्वलोकस्य
गर्हिता रक्षिकात्वेन स्वीकारकर्त्री सव्यपत्रपा सव्यं कौशल्यावामभागं पाति
सव्यपा त्रपते इति त्रपा स्वस्य  

रामविवासनहेतुत्वस्मृत्या किञ्चिल्लज्जावती सा एव सेति कर्मधारयः कैकेयी च
चरणौ जग्राह तदाचरणग्रहणोत्तरकाले तं मुनिं प्रदक्षिणमागम्य दीनमनाः कैकेयी
भरतस्यैव अदूरात्समीपे तस्थौ । सार्धश्लोकद्वयं सम्मिलितान्वयि  ॥ 
२।९२।१६,१७  ॥   

  

तत्रेति । हे राघव भरत तव मातृ़णां विशेषं ज्येष्ठात्वादिना न्यूनाधिकभावं
ज्ञातुमिच्छामि । भरतं भरद्वाजः पप्रच्छ । अर्धद्वयमेकान्वयि  ॥  २।९२।१८
 ॥   

  

एवमिति । भरद्वाजेन एवमुक्तो भरतः प्राञ्जलिर्भूत्वा उवाच  ॥  २।९२।१९  ॥   

  

तदाकारमाह-- यामिति । शोकानशनकर्शितां
शोकहेतुकभोजनाभावहेतुककृशताविशिष्टामत एव दीनां क्षीणचित्तां देवतामिव यां
महिषीं पश्यसि सा एषा कौशल्या धातारमदितिरिव पुरुषव्याघ्रं रामं सुषुवे ।
अर्धचतुष्टयमेकान्वयि  ॥  २।९२।२०२२  ॥   

  

अस्या इति । वनान्तरे शीर्णपुष्पा कर्णिकारस्य शाखेव अस्याः कौशल्यायाः
वामभुजं श्लिष्टा दुर्मनाः या तिष्ठति सा इयं राज्ञो मध्यमा देवी सुमित्रा
। सार्धश्लोक एकान्वयी  ॥  २।९२।२३  ॥   

  

एतस्या इति । एतस्याः सुमित्रायाः देववर्णिनौ देववर्णसदृशवर्णविशिष्टौ उभौ
लक्ष्मणशत्रुघ्नौ तौ प्रसिद्धौ सुतौ स्तः इति शेषः  ॥  २।९२।२४  ॥   

  

यस्या इति । यस्याः कृते प्रयत्ने सति नरव्याघ्रौ रामलक्ष्मणौ जीवनाशं
जीवस्य प्रजापालनस्य नाशमभावं गतौ प्राप्तौ अत एव राजा दशरथः पुत्रविहीनः
श्रेष्ठपुत्ररहितः सन् स्वर्गं साकेतं गतः  ॥  २।९२।२५  ॥   

  

क्रोधनामेति । क्रोधे नाम प्रसिद्धिर्यस्याः सा क्रोधनामा मन्थरा तस्यां
कृता स्थापिता प्रज्ञा बुद्धिर्यया ताम्, मन्थरानुकूलवर्तिनीमित्यर्थः ।
दृप्तामहमतीव राजप्रियेति गर्वविशिष्टां राजातिप्रीतिविषयीभूतामित्यर्थः,
अत एव शुभगमानिनीं शुभगानां राज्ञः स्वशुभप्राप्तीच्छावतां कर्तृ़णां मानः
पूजास्ति अस्यास्तामत एव ऐश्वर्यैः कामयते शोभते सा तामार्यरूपिणीं
प्रशस्तरूपविशिष्टां तत्त्ववेतृसत्कृतिनिरतां वा नृशंसां रामवियोगहेतुत्वेन
नृभिः कथ्यमानां पापनिश्चयां पापे स्वहेतुकवियोदुःखदानरूपापराधे निश्चयो
यस्यास्तां यतो यस्याः अमूलमकारणकमात्मनो व्यसनमनवस्थितिं पश्यामि
तामनार्याकनिष्ठामेतां कैकेयीं मम मातरं विद्धि जानीहि ।
श्लोकद्वयमेकान्वयि  ॥  २।९२।२६,२७  ॥   

  

इतीति । नरशार्दूलो भरतः बाष्पगद्गदया
वियोगहेतुभूतमन्थरास्मृतिजनिताश्रूद्गमहेतुकगद्गदात्वविशिष्टया गिरा इति
अनेन प्रकारेण उक्त्वा ताम्राक्षः सन् क्रुद्धो नाग इव निशश्वास  ॥  २।९२।२८
 ॥   

  

भ्ारद्वाज इति । तं ब्रुवन्तं भरतं महाबुद्धिः अत एव अर्थवित्
सर्वपदार्थवेत्ता भरद्वाजः भरतं प्रत्युवाच  ॥  २।९२।२९  ॥   

  

तद्वचनाकारमाह-- नेति । हे भरत दोषेण अकालकप्रव्राजनजनितापराधेन विशिष्टा
कैकेयी त्वया नावगन्तव्या तस्यां दोषबुद्धिर्न कर्तव्येत्यर्थः । तत्र
हेतुः-- एतद्रामप्रव्राजनं सुखोदकं सुखप्रवर्धकं भविष्यति  ॥  २।९२।३०  ॥   

  

ननु प्रव्राजनस्य कथं सुखप्रवर्धकत्वमित्यत आह-- देवानामिति ।
रामप्रव्राजनाद्भविष्यत्प्राप्स्यद्देवादीनां हितमेव अवेहीति शेषः ।
भावितात्मनामित्यस्य भावितः परिशीलितः आत्मा परमात्मा यैस्तेषामित्यर्थः  ॥ 
२।९२।३१  ॥   

  

अभिवाद्येति । संसिद्धः रामस्थितिनिश्चयरूपसिद्धिं प्राप्तो भरतः आमन्त्र्य
भरद्वाजाज्ञां गृहीत्वा सैन्यं युज्यतामित्यब्रवीत्  ॥  २।९२।३२  ॥   

  

तत इति । ततः भरताज्ञापनानन्तरं हेमविभूषितां बहून्वाजिरथान् प्रयाणार्थं
युक्त्वा बहुविधो जनः अध्यारोहत्  ॥  २।९२।३३  ॥   

  

गजेति । हेमकक्ष्याः पताकिनः पताकाविशिष्टाः गजकन्याः करेणवः गजाश्च
घर्मान्ते ग्रीष्मापाये जीमूता मेघा इव सम्प्रतस्थिरे  ॥  २।९२।३४  ॥   

  

विविधानीति । सुमहार्हाणि अतिबहुमूल्यानि विविधानि अनेकप्रकाराणि महान्ति
लघूनि च यानानि ययुः पदातयश्च पादैर्ययुः  ॥  २।९२।३५  ॥   

  

अथेति । तदा तस्मिन् काले रामदर्शनकाङ्क्षिण्यः कौशल्याप्रमुखाः स्त्रियः
यानप्रवेकैरुत्तमयानैः अथ ययुः मङ्गलगमनं चक्रुः  ॥  २।९२।३६  ॥   

  

चन्द्रार्केति । चन्द्रार्कतरुणाभासां तरुणचन्द्रार्कदीप्तिसदृशदीप्तिमतीं
नियुक्तां वाहकैर्गृहीतां शुभां शिबिकामास्थाय सपरिच्छदः सामग्रीसहितो भरतः
ययौ  ॥  २।९२।३७  ॥   

  

सेति । प्रयाता सा महासेना दक्षिणां दिशमावृत्य उत्थितो महामेघ इवासीदिति
शेषः  ॥  २।९२।३८  ॥   

  

वनानीति । गङ्गायाः परवेलायां परतेरि विद्यमानेषु गिरिषु गिरिसमीपे नदीषु
नदीसमीपे विद्यमानानि मृगपक्षिभिर्जुष्टानि वनानि व्यतिक्रम्य
सम्प्रहृष्टाः द्विपवाजिनां यूथाः यस्यां सा मृगपक्षिसङ्घान् वित्रासयन्ती
भरतस्य सेना रराज शुशुभे । श्लोकद्वयमेकान्वयि  ॥  २।९२।३९,४०  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
द्विनवतितमः सर्गः  ॥  २।९२  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/092_bharataprasthAnam.md">
<details><summary><h3>तिलकम् ...{Loading}...</h3></summary>



व्युष्योषित्वा सपरिच्छदः सपरिवारः, कामाद्रामप्राप्तिकामात्  ॥  २।९२।१,२
 ॥   

  

अस्मद्विषये ऽस्मदाश्रमे सुखा सुखरूपा आतिथ्ये ते जनः समग्रः
सम्यक्तृप्तिकः अभूदिति शेषः । अनेन हि तप एव महत्सर्वेष्टसाधनं न तु
राज्यादीति ऋषिणा बोधितो भरतः  ॥  २।९२।३  ॥   

  

जनसमूहस्य बहुत्वात्सर्वेषां स्वदर्शनेन
कृतकृत्यत्वायाश्रमान्निष्क्रान्तमृषिमुवाच  ॥  २।९२।४  ॥   

  

बलवदत्यन्तम् । बलवान्सेनासहितः  ॥  २।९२।५  ॥   

  

क्लमो ग्लानिः, सन्तापो देहौष्ण्यम्, अपि प्रेष्यानुपादाय प्रेष्यानप्यादाय
तैरपि सहेत्यर्थः । सुभिक्षाः सुसमृद्धान्नपानाः सुप्रतिश्रयाः शोभनावासाः
 ॥  २।९२।६  ॥   

  

आमन्त्रये पृच्छामि काममधिकं मैत्रेण स्निग्धेन  ॥  २।९२।७  ॥   

  

तस्य रामस्य कियान्कियद्दूरदेशे कतमस्तस्य मार्ग इति शंस  ॥  २।९२।८,९  ॥   

  

अर्धतृतीययोजनेषु सार्धयोजनद्वये ऽतीते इत्यर्थः । निर्दरा विदीर्णाः
पाषाणाः, वर्तत इति शेषः  ॥  २।९२।१०  ॥   

  

मन्दाकिनी तदाख्या काचिन्नदी चित्रकूटोत्तरपार्श्वं प्राप्य तिष्ठतीति शेषः
 ॥  २।९२।११  ॥   

  

तस्या अनन्तरं तत्परपार्श्वे चित्रकूटं पर्वतं तयो रामलक्ष्मणयोः पर्णकुटीं
च द्रक्ष्यसि तत्र पर्वते वसतः ध्रुवं निश्चयेन  ॥  २।९२।१२  ॥   

  

दक्षिणेनैव मार्गेण यमुनाया दक्षिणतीरमार्गेणैव गत्वा किंचिद्दूरं ततः
पश्चात्सव्यदक्षिणं तस्य मार्गस्य शाखामार्गयोः सव्यभागवर्ती यो
दक्षिणदिग्गामी मार्गो ऽस्ति तं मार्गं वाहिनीं वाहयस्व, न त्वन्यं
शाखामार्गं तस्याल्पत्वाद्वनमार्गत्वाच्च  ॥  २।९२।१३  ॥   

  

राजराजस्य दशरथस्य  ॥  २।९२।१४  ॥   

  

ब्राह्मणं भरद्वाजं पर्यवारयन् नमस्कारार्थं स्त्रिय इति शेषः ।
वेपमानत्वादिगुणविशिष्टा कौसल्या  ॥  २।९२।१५  ॥   

  

असमृद्धेन फलसमृद्धिरहितेन कामेन मनोरथेनोपलक्षिता इत्यादि कैकेयीविशेषणम्
 ॥  २।९२।१६  ॥   

  

सव्यपत्रपा अत एव सलज्जा  ॥  २।९२।१७  ॥   

  

दीनमनाः अप्राप्तमनोरथत्वात् कैकेयीति विशेष्यम्  ॥  २।९२।१८  ॥   

  

विशेषं तत्तन्नामरूपम्  ॥  २।९२।१९  ॥   

  

शोकानशनकर्शितां शोकवशप्राप्तानशनेन कृशीकृताम्  ॥  २।९२।२०  ॥   

  

यां पश्यसि एषेत्यन्वयः । सिंहवद्विक्रान्तगमनशीलम्  ॥  २।९२।२१  ॥   

  

धातारमुपेन्द्रम्  ॥  २।९२।२२  ॥   

  

कर्णिकारो वृक्षविशेषः  ॥  २।९२।२३  ॥   

  

देववर्णिनौ देवतुल्यरूपौ  ॥  २।९२।२४  ॥   

  

यस्याः कैकेय्या जीवनाशं गतौ तादृशापदं प्राप्तौ  ॥  २।९२।२५  ॥   

  

दृप्तां गर्विताम् अकृतप्रज्ञामशिक्षितबुद्धिम् आर्यरूपिणीं सतीमिव
प्रतिभासमानम्  ॥  २।९२।२६  ॥   

  

यतो मूलं यन्मूलम्  ॥  २।९२।२७२९  ॥   

  

दोषेण दुष्टकृत्यकर्तृत्वेन । सुखोदर्कं देवानामृषीणां च सुखफलम्  ॥ 
२।९२।३० ॥   

  

तदेवाह देवानामित्यादि । भविष्यदिति शत्रन्तम् जानीहीति शेषः । एवं
देवादिकृतो ऽयं मन्थराद्वारा कैकेय्या बुद्धिमोह इति भावः, अत एव नैषा
दोषभागिति बोध्यं देवादीनां सुखदत्वात्  ॥   

२।९२।३१  ॥   

संसिद्धः प्राप्ताशीर्वादरूपानुग्रहः । स्वमातृकृत्यस्य
ज्ञातिहितावहत्वाच्च युज्यतां गमनाय संनह्यताम्  ॥  २।९२।३२,३३  ॥   

  

गजकन्याः करेणवः सघोषा घण्टाघोषसहिताः  ॥  २।९२।३४  ॥   

  

सुमहार्हाणि यानान्यारुह्य तद्योग्याः प्रययुः, पदातयस्तु पादैरेव प्रययुः
 ॥  २।९२।३५  ॥   

  

यानप्रवेकैर्यानोत्तमैः  ॥  २।९२।३६  ॥   

  

चन्द्रार्कतरुणाभासां तरुणचन्द्रार्कसदृशीं क्वचिद्भागे स्फटिकादिनिर्मितां
क्वचिद्भागे पद्मरागादिनिर्मितामिति यावत् । नियुक्ताम् वाहकैरिति शेषः  ॥ 
२।९२।३७,३८  ॥   

  

गङ्गायाः परवेलायां पश्चिमतीरस्थिता सेना गिरिषु नदीषु च
वर्तमानवनान्यतिक्रम्य प्रयाता बभूवेति शेषः  ॥  २।९२।३९  ॥   

  

सेति  ॥  २।९२।४०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे द्विनवतितमः सर्गः  ॥  २।९२  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/092_bharataprasthAnam.md">
<details><summary><h3>द्राविडपाठः ...{Loading}...</h3></summary>


ततस्तां रजनीं व्युष्य भरतः सपरिच्छदः।  
कृतातिथ्यो भरद्वाजं कामादभिजगाम ह ॥ 2.92.1 ॥   
तमृषिः पुरुषव्याघ्रं प्राञ्जलिं प्रेक्ष्य चागतम्।  
हुताग्निहोत्रो भरतं भरद्वाजोऽभ्यभाषत ॥ 2.92.2 ॥   
कच्चिदत्र सुखा रात्रिस्तवास्मद्विषये गता।  
समग्रस्ते जनः कच्चिदातिथ्ये शंस मेऽनघ ॥ 2.92.3 ॥   
तमुवाचाञ्जलिं कृत्वा भरतोऽभिप्रणम्य च।  
आश्रमादभिनिष्क्रान्तमृषिमुत्तमतेजसम् ॥ 2.92.4 ॥   
सुखोषितोऽस्मि भगवन् समग्रबलवाहनः।  
तर्पितः सर्वकामैश्च सामात्यो बलवत्त्वया ॥ 2.92.5 ॥   
अपेतक्लमसन्तापाः सुभिक्षाः सुप्रतिश्रयाः।  
अपि प्रेष्यानुपादाय सर्वे स्म सुसुखोषिताः ॥ 2.92.6 ॥   
आमन्त्रयेऽहं भगवन् कामं त्वामृषिसत्तम।  
समीपं प्रस्थितं भ्रातुर्मैत्रेणेक्षस्व चक्षुषा ॥ 2.92.7 ॥   
आश्रमं तस्य धर्मज्ञ धार्मिकस्य महात्मनः।  
आचक्ष्व कतमो मार्गः कियानिति च शंस मे ॥ 2.92.8 ॥   
इति पृष्टस्तु भरतं भ्रातृदर्शनलालसम्।  
प्रत्युवाच महातेजा भरद्वाजो महातपाः ॥ 2.92.9 ॥   
भरतार्द्धतृतीयेषु योजनेष्वजने वने।  
चित्रकूटो गिरिस्तत्र रम्यनिर्दरकाननः ॥ 2.92.10 ॥   
उत्तरं पार्श्वमासाद्य तस्य मन्दाकिनी नदी।  
पुष्पितद्रुमसञ्छन्ना रम्यपुष्पितकानना ॥ 2.92.11 ॥   
अनन्तरं तत्सरितश्चित्रकूटश्च पर्वतः।  
तयोः पर्णकुटी तात तत्र तौ वसतो ध्रुवम् ॥ 2.92.12 ॥   
गजवाजिरथाकीर्णां वाहिनीं वाहिनीपते।  
वाहयस्व महाभाग ततो द्रक्ष्यसि राघवम् ॥ 2.92.13 ॥   
प्रयाणमिति तच्छ्रुत्वा राजराजस्य योषितः।  
हित्वा यानानि यानार्हा ब्राह्मणं पर्य्यवारयन् ॥ 2.92.14 ॥   
वेपमाना कृशा दीना सह देव्या सुमित्रया।  
कौसल्या तत्र जग्राह कराभ्यां चरणौ मुनेः ॥ 2.92.15 ॥   
असमृद्धेन कामेन सर्वलोकस्य गर्हिता।  
कैकेयी तस्य जग्राह चरणौ सव्यपत्रपा ॥ 2.92.16 ॥   
तं प्रदक्षिणमागम्य भगवन्तं महामुनिम्।  
अदूराद्भरतस्यैव तस्थौ दीनमनास्तदा ॥ 2.92.17 ॥   
ततः पप्रच्छ भरतं भरद्वाजो दृढव्रतः।  
विशेषं ज्ञातुमिच्छामि मातॄणां तव राघव ॥ 2.92.18 ॥   
एवमुक्तस्तु भरतो भरद्वाजेन धार्मिकः।  
उवाच प्राञ्जलिर्भूत्वा वाक्यं वचनकोविदः ॥ 2.92.19 ॥   
यामिमां भगवन् दीनां शोकानशनकर्शिताम्।  
पितुर्हि महिषीं देवीं देवतामिव पश्यसि ॥ 2.92.20 ॥   
एषा तं पुरुषव्याघ्रं सिंहविक्रान्तगामिनम्।  
कौसल्या सुषुवे रामं धातारमदितिर्यथा ॥ 2.92.21 ॥   
[इयं सुमित्रा दुःखार्ता देवी राज्ञश्च मध्यमा।] कर्णिकारस्य शाखेव शीर्णपुष्पा वनान्तरे ॥ 2.92.22 ॥   
एतस्यास्तु सुतौ देव्याः कुमारौ देववर्णिनौ।  
उभौ लक्ष्मणशत्रुघ्नौ वीरौ सत्यपराक्रमौ ॥ 2.92.23 ॥   
यस्याः कृते नरव्याघ्रौ जीवनाशमितो गतौ।  
राजपुत्रविहीनश्च स्वर्गं दशरथो गतः ॥ 2.92.24 ॥   
क्रोधनामकृतप्रज्ञां दृप्तां सुभगमानिनीम्।  
ऐश्वर्यकामां कैकेयीमनार्य्यामार्यरूपिणीम् ॥ 2.92.25 ॥   
ममैतां मातरं विद्धि नृशंसां पापनिश्चयाम्।  
यतो मूलं हि पश्यामि व्यसनं महदात्मनः ॥ 2.92.26 ॥   
इत्युक्त्वा नरशार्दूलो बाष्पगद्गदया गिरा।  
स निशश्वास ताम्राक्षो नागः क्रुद्ध इव श्वसन् ॥ 2.92.27 ॥   
भरद्वाजो महर्षिस्तं ब्रुवन्तं भरतं तथा।  
प्रत्युवाच महाबुद्धिरिदं वचनमर्थवत् ॥ 2.92.28 ॥   
न दोषेणावगन्तव्या कैकेयी भरत त्वया।  
रामप्रव्राजनं ह्येतत् सुखोदर्कं भविष्यति ॥ 2.92.29 ॥   
देवानां दानवानां च ऋषीणां भावितात्मनाम्।  
हितमेव भविष्यद्धि रामप्रव्राजनादिह ॥ 2.92.30 ॥   
अभिवाद्य तु संसिद्धः कृत्वा चैनं प्रदक्षिणम्।  
आमन्त्र्य भरतः सेन्यं युज्यतामित्यचोदयत् ॥ 2.92.31 ॥   
ततो वाजिरथान् युक्त्वा दिव्यान् हेमपरिष्कृतान्।  
अध्यारोहत् प्रयाणार्थी बहून् बहुविधो जनः ॥ 2.92.32 ॥   
गजकन्या गजाश्चैव हेमकक्ष्याः पताकिनः।  
जीमूता इव घर्मान्ते सघोषाः सम्प्रतस्थिरे ॥ 2.92.33 ॥   
विविधान्यपि यानानि महान्ति च लघूनि च।  
प्रययुः सुमहार्हाणि पादैरेव पदातयः ॥ 2.92.34 ॥   
अथ यानप्रवेकैस्तु कौसल्याप्रमुखाः स्त्रियः।  
रामदर्शनकाङ्क्षिण्यः प्रययुर्मुदितास्तदा ॥ 2.92.35 ॥   
चन्द्रार्कतरुणाभासां नियुक्तां शिबिकां शुभाम्।  
आस्थाय प्रययौ श्रीमान् भरतः सपरिच्छदः ॥ 2.92.36 ॥   
सा प्रयाता महासेना गजवाजिरथाकुला।  
दक्षिणां दिशमावृत्य महामेघ इवोत्थितः ॥ 2.92.37 ॥   
वनानि तु व्यतिक्रम्य जुष्टानि मृगपक्षिभिः।  
गङ्गायाः परवेलायां गिरिष्वपि नदीषु च ॥ 2.92.38 ॥   
सा सम्प्रहृष्टद्विजवाजियोधा वित्रासयन्ती मृगपक्षिसङ्घान्।  
महद्वनं तत्प्रतिगाहमाना रराज सेना भरतस्य तत्र ॥ 2.92.39 ॥   

</details>
</div>
