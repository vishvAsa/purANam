+++
title = "४४"

+++

चतुश्चत्वारिंशोऽध्यायः  

सुबाहुरुवाच  

यदर्थं नृपशार्दूल ! त्वामहं शरणं गतः  ।  
तन्मया सकलं प्राप्तं यास्यामि त्वं सुखी भव  ॥ ४४.१ ॥  

काखिराज उवाच  

किं निमित्तं भवान् प्राप्तो निष्पन्नोर्ऽथश्च कस्तव  ।  
सुबाहो ! तन्ममाचक्ष्व परं कौतूहलं हि मे  ॥ ४४.२ ॥  
समाक्रान्तमलर्केण पितृपैतामहं महत् ।  
राज्यं देहीति निर्जित्य त्वयाहमभिचोदितः  ॥ ४४.३ ॥  
ततो मया समाक्रम्य राज्यमस्यानुजस्य ते  ।  
एतत्ते बलमानीतं तद्भुङ्क्ष्वस्वकुलोचितम्  ॥ ४४.४ ॥  

सुबाहुरुवाच  

काशिराज ! निबोध त्वं यदर्थमयमुद्यमः  ।  
कृतो मया भवांश्चैव कारितोऽत्यन्तमुद्यमम्  ॥ ४४.५ ॥  
भ्राता ममायं ग्राम्येषु सक्तो भोगेषु तत्त्ववित् ।  
विमूढौ बोधवन्तौ च भ्रातरावग्रजौ मम  ॥ ४४.६ ॥  
तयोर्मम च यन्मात्रा बाल्ये स्तन्यं यथा मुखे  ।  
तथावबोधो विन्यस्तः कर्णयोरवनीपते  ॥ ४४.७ ॥  
तयोर्मम च विज्ञेयाः पदार्था ये मता नृभिः  ।  
प्राकाश्यं मनसो नीतास्ते मात्रा नास्य पार्थिव  ॥ ४४.८ ॥  
यथैकमर्थे यातानामेकस्मिन्नवसीदति  ।  
दुः खं भवति साधूनां ततास्माकं महीपते  ॥ ४४.९ ॥  
गार्हस्थ्यमोहमापन्ने सीदत्यस्मिन्नरेश्वर  ।  
सम्बन्धिन्यस्य देहस्य बिभ्रति भ्रातृकल्पनाम्  ॥ ४४.१० ॥  
ततो मया विनिश्चित्य दुः खाद्वैराग्यभावना  ।  
भविष्यतीत्यस्य भवानित्युद्योगाय संश्रितः  ॥ ४४.११ ॥  
तदस्य दुः खाद्वैराग्यं सम्बोधादवनीपते  ।  
समुद्भूतं कृतं कार्यं भद्रं तेऽस्तु व्रजाम्यहम्  ॥ ४४.१२ ॥  
उष्ट्वा मदालसागर्भे पीत्वा सत्सास्तथा स्तनम्  ।  
नान्यनारीसुतैर्यातं वर्त्म यात्विति पार्थिव  ॥ ४४.१३ ॥  
विचार्य तन्मया सर्वं युष्मत्संश्रयपूर्वकम्  ।  
कृतं तच्चापि निष्पन्नं प्रयास्ये सिद्धये पुनः  ॥ ४४.१४ ॥  
उपेक्ष्यते सीदमानः स्वजनो बान्धवः सुहृत् ।  
यैर्नरेन्द्र ! न तान्मन्ये सेन्द्रिया विकला हि ते  ॥ ४४.१५ ॥  
सुहृदि स्वजने बन्धौ समर्थे योऽवसीदति  ।  
धर्मार्थकाममोक्षेभ्यो वाच्यास्ते तत्र न त्वसौ  ॥ ४४.१६ ॥  
एतत्त्वत्सङ्गमाद्भूप ! मया कार्यं महत्कृतम्  ।  
स्वस्ति तेऽस्तु गमिष्यामि ज्ञानभाग्भव सत्तम  ॥ ४४.१७ ॥  

काशिराज उवाच  

उपकारस्त्वया साधोरलर्कस्य कृतो महान्  ।  
ममोपकाराय कथं न करोषि स्वमानसम्  ॥ ४४.१८ ॥  
फलदायी सतां सदिभः सङ्गमो नाफलो यतः  ।  
तस्मात्तवत्संश्रयाद्युक्ता मया प्राप्ता समुन्नतिः  ॥ ४४.१९ ॥  

सुबाहुरुवाच  

धर्मार्थकाममोक्षाख्यं पुरुषार्थचतुष्टयम्  ।  
तत्र धर्मार्थकामास्ते सकला हीयतेऽपरः  ॥ ४४.२० ॥  
तत्ते सङ्क्षेपतो वक्ष्ये तदिहैकमनाः शृणु  ।  
श्रुत्वा च सम्यगालोच्य यतेथाः श्रेयसे नृप  ॥ ४४.२१ ॥  
ममेतिप्रत्ययो भूप ! न कार्योऽहमिति त्वया  ।  
सम्यगालोच्य धर्मो हि धर्माभावे निराश्रयः  ॥ ४४.२२ ॥  
कस्याहमिति सञ्ज्ञेयमित्यालोच्य त्वयात्मना  ।  
बाह्यन्तर्गतमालोच्यमालोच्यापररात्रिषु  ॥ ४४.२३ ॥  
अव्यक्तादिविशेषन्तमविकारमचेतनम्  ।  
व्यक्ताव्यक्तं त्वया ज्ञेयं ज्ञाता कश्चाहमित्युत  ॥ ४४.२४ ॥  
एतस्मिन्नेव विज्ञाने विज्ञातमखिलं त्वया  ।  
अनात्मन्यात्मविज्ञानमखे खमिति मूढता  ॥ ४४.२५ ॥  
सोऽहं सर्वगतो भूप ! लोकसंव्यवहारतः  ।  
मयेदमुच्यते सर्वं त्वया पृष्टो व्रजाम्यहम्  ॥ ४४.२६ ॥  
एवमुक्त्वा ययौ धीमान् ! सुबाहुः काशिभूमिपम्  ।  
काशिराजोऽपि सम्पूज्य सोऽलर्कं स्वपुरं ययौ  ॥ ४४.२७ ॥  
अलर्कोऽपि सुतं ज्येष्ठमभिषिच्य नराधिपम्  ।  
वनं जगाम सन्त्यक्तसर्वसङ्गः स्वसिद्धये  ॥ ४४.२८ ॥  
ततः कालेन महाता निर्द्वन्द्वो निष्परिग्रहः  ।  
प्राप्य योगर्धिमतुलां परं निर्वाणमाप्तवान्  ॥ ४४.२९ ॥  
पश्यन् जगदिदं सर्वं सदेवासुरमानुषम्  ।  
पाशैर्गुणमयैर्बद्धं बध्यमानञ्च नित्यशः  ॥ ४४.३० ॥  
पुत्रादिभ्रातृपुत्रादिस्वपारक्यादिभावितैः  ।  
आकृष्यमाणं करणैर्दुःखार्तं भिन्नदर्शनम्  ॥ ४४.३१ ॥  
अज्ञानपङ्कगर्भस्थमनुद्धारं महामतिः  ।  
आत्मानञ्च समुत्तीर्णं गाथामेतामगायत  ॥ ४४.३२ ॥  
अहो कष्टं यदस्माभैः पूर्वं राज्यमनुष्ठितम्  ।  
इति पश्चान्मया ज्ञातं योगान्नास्ति परं सुखम्  ॥ ४४.३३ ॥  

जड उवाच  

तातैनं त्वं समातिष्ठ मुक्तये योगमुत्तमम्  ।  
प्राप्स्यसे येन तद्ब्रह्म यत्र गत्वा न शोचसि  ॥ ४४.३४ ॥  
ततोऽहमपि यास्यामि किं यज्ञैः किं जपेन मे  ।  
कृतकृत्यस्य करणं ब्रह्मभावाय कल्पते  ॥ ४४.३५ ॥  
त्वत्तोऽनुज्ञामवाप्याहं निर्द्वन्द्वो निष्परिग्रहः  ।  
प्रयतिष्ये तथा मुक्तौ यथा यास्यामि निर्वृतिम्  ॥ ४४.३६ ॥  

पक्षिण ऊचुः  

एवमुक्त्वा स पितरं प्राप्यानुज्ञां ततश्च सः  ।  
ब्रह्मन् ! जगाम मेधावी परित्यक्तपरिग्रहः  ॥ ४४.३७ ॥  
सोऽपि तस्य पिता तद्वत्क्रमेण सुमहामतिः  ।  
वानप्रस्थं समास्थाय चतुर्थाश्रममभ्यगात् ॥ ४४.३८ ॥  
तत्रात्मजं समासाद्य हित्वा बन्धं गुणादिकम्  ।  
प्राप सिद्धिं परां प्राज्ञस्तत्कालोपात्तसम्मतिः  ॥ ४४.३९ ॥  
एतत्ते कथितं ब्रह्मन् ! यत्पृष्टा भवता वयम्  ।  
सुविस्तरं यथावच्च किमन्यच्छ्रोतुमिच्छसि  ॥ ४४.४० ॥  

इति श्रीमार्कण्डेयपुराणे पितापुत्रसंवादे जडोपाख्यानं नाम चतुश्चत्वारिंशोऽध्यायः  
