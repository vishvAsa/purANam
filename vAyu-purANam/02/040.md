---
title: ०४०

---
       ॥सूत ऊवाच॥  
प्रत्याहारं प्रवक्ष्यामि परस्यान्ते स्वयम्भुवः।  
ब्रह्मणः स्थितिकाले तु क्षीणे तस्मिंस्तदा प्रभोः ॥ ४०.१ ॥  
  
यथेदं कुरुतेऽध्यात्मं सुसूक्ष्मं विश्वमीश्वरः ।  
अव्यक्तान्ग्रसते व्यक्तं प्रत्याहारे च कृत्स्नशः ॥ ४०.२ ॥  
  
परं तदनुकल्पानामपूर्णे कल्पसङ्क्षये।  
उपस्थिते महाघोरे ह्यप्रत्यक्षे तु कस्यचित् ॥ ४०.३ ॥  
  
अन्ते द्रुमस्य यम्प्राप्ते पश्चिमस्य मनोस्तदा ।  
अन्ते कलियुगे तस्मिन्क्षीणे संहार उच्यते ॥ ४०.४ ॥  
  
सम्प्रक्षाले तदा वृत्ते प्रत्याहारे ह्युपस्थिते।  
प्रत्याहारे तदा तस्मिन् भूततन्मात्रसङ्क्षये ॥ ४०.५ ॥  
  
महदादेर्विकारस्य विशेषान्तस्य सङ्क्षये।  
स्वभावकारिते तस्मिन्प्रवृत्ते प्रतिसञ्चरे ॥ ४०.६ ॥  
  
आपो ग्रसन्ति वै पूर्व्वं भूमेर्गन्धात्मकं गुणम्।  
आत्तगन्धा ततो भूमिः प्रलयत्वाय कल्पते ।  
प्रविष्टे गन्धतन्मात्रे तोयावस्था धरा भवेत् ॥ ४०.७ ॥  
  
आपस्तदा प्रनष्टा वै वेगवत्यो महास्वनाः।  
सर्वमापूरयित्वेदं तिष्ठन्ति विचरन्ति च ॥ ४०.८ ॥  
  
अपामस्ति गुणो यस्तु ज्योतिषे लीयते रसः।  
नश्यन्त्यापस्तदान्ते च रसतन्मात्रसङ्क्षयात् ॥ ४०.९ ॥  
  
तेजसा संहृतरसा ज्योतिष्ट्वं प्राप्नुवन्त्युत ।  
ग्रस्ते च सलिले तेजः सर्व्वतोमुखमीक्ष्यते ॥ ४०.१० ॥  
  
अथाग्निः सर्वतो व्याप्त आदत्ते तज्जलन्तदा।  
सर्वमापूर्य्यतेऽर्चिर्भिस्तदा जगदिदं शनैः ॥ ४०.११ ॥  
  
अर्चिर्भिः सन्तते तस्मिंस्तिर्यगूर्द्ध्वमधस्ततः ।  
ज्योतिषोऽपि गुणं रूपं वायुरन्ति प्रकाशकम्।  
प्रलीयते तदा तस्मिन्दीपार्चिरिव मारुते ॥ ४०.१२ ॥  
  
प्रनष्टे रूपतन्मात्रे हृतरूपो विभावसुः।  
उपशाम्यति तेजो हि वायुना धूयते महत् ॥ ४०.१३ ॥  
  
निरालोके तदा लोके वायुभूते च तेजसि।  
ततस्तु मूलमासाद्य वायुः सम्भवमात्मनः ॥ ४०.१४ ॥  
  
ऊर्द्ध्वं चाधश्च तिर्यक्च दोधवीति दिशो दश ।  
वायोरपि गुणं स्पर्शमाकाशं ग्रसते च तत् ॥ ४०.१५ ॥  
  
प्रशाम्यति तदा वायुः खन्तु तिष्ठत्यनावृतम्।  
अरूपमरसस्पर्घमगन्धं न च मूर्तिमत् ॥ ४०.१६ ॥  
  
सर्वमापूरयन्नादैः सुमहत्तत्प्रकाशते।  
परिमण्डलन्तत्सुषिरमाकाशं शब्दलक्षणम् ॥ ४०.१७ ॥  
  
शब्दमात्रं तदाकाशं सर्वमावृत्य तिष्ठति।  
तन्तु शब्दगुणन्तस्य भूतादिं ग्रसते पुनः ॥ ४०.१८ ॥  
  
भूतेन्द्रियेषु युघपद्भूतादौ संस्थितेषु वै।  
अभिमानात्मको ह्येष भूतादिस्तामसः स्मृतः ॥ ४०.१९ ॥  
  
भूतादिं ग्रसते चापि महान्वै बुद्धिलक्षणः।  
महानात्मा तु विज्ञेयः सङ्कल्पो व्यवसायकः ॥ ४०.२० ॥  
  
बुद्धिर्मनश्च लिङ्गश्च महानक्षर एव च।  
पर्यायवाचकैः शब्दैस्तमाहुस्तत्त्वचिन्तकाः ॥ ४०.२१ ॥  
  
सम्प्रलीनेषु भूतेषु गुणसाम्ये तमोमये।  
स्वात्मन्येव स्थिते चैव कारणे लोककारणे ॥ ४०.२२ ॥  
  
विनिवृत्ते तदा सर्गे प्रकृत्यावस्थितेन वै ।  
तदाद्यन्तपरोक्षत्वा ददृष्टत्वाच्च कस्यचित् ॥ ४०.२३ ॥  
  
अनाख्यानादबोधत्वादज्ञानाज्ज्ञानिनामपि।  
आगतागतिकत्वाच्च ग्रहणं तन्न विद्यते ॥ ४०.२४ ॥  
  
भावग्राह्यानुमानाच्च चिन्तयित्वेदमुच्यते।  
स्थिते तु कारणे तस्मिन्नित्ये सदसदात्मिके ॥ ४०.२५ ॥  
  
अनिर्द्देश्या प्रवृत्तिर्वै स्वात्मिका कारणे न तु।  
एवं सप्तादयोऽभ्यस्तात्क्रमात्प्रकृतयस्तु वै ॥ ४०.२६ ॥  
  
प्रत्याहारे तदा सर्गे प्रविश्यन्ति परस्परम्।  
येनेदमावृतं सर्वं मण्डलन्तु प्रलीयते ॥ ४०.२७ ॥  
  
सप्तद्वीपसमुद्रान्तं सप्तलोकं सपर्वतम्।  
उदकावरणं यच्च ज्योतिषां लीयते तु तत् ॥ ४०.२८ ॥  
  
यत्तैजसं चावरणमाकाशं ग्रसते तु तत्।  
यद्वायव्यं चावरणमाकाशं ग्रसते तु तत् ॥ ४०.२९ ॥  
  
आकाशावरणं यच्च भूतादिर्ग्रसते तु तत्।  
भूतादिं ग्रसते चापि महान्वै बुद्धि लक्षणः ॥ ४०.३० ॥  
  
महान्तं ग्रसतेऽव्यक्तं गुणसाम्यं ततः परम्।  
एतौ संहारविस्तारौ ब्रह्माव्यक्तौ ततः पुनः ॥ ४०.३१ ॥  
  
सृजते ग्रसते चैव विकारान्सर्गसंयमे।  
संहारकार्यकरणाः संसिद्धा ज्ञानिनस्तु ये ॥ ४०.३२ ॥  
  
गत्वा जवञ्जवीभावे स्थानेष्वेषु प्रसंयमान्।  
प्रत्याहारे वियुज्यन्ते क्षेत्रज्ञाः करणैः पुनः ॥ ४०.३३ ॥  
  
अव्यक्तं क्षेत्रमित्याहुर्ब्रह्म क्षेत्रज्ञ उच्यते।  
साधर्म्यवैधर्म्मकृतसंयोगोऽनादिमांस्तयोः ॥ ४०.३४ ॥  
  
एवं सर्गेषु विज्ञेयं क्षेत्रज्ञेष्विह ब्राह्मणाः ।  
ब्रह्मविच्चैव विज्ञेयः क्षेत्रज्ञानात्पृथक्पृथक् ॥ ४०.३५ ॥  
  
विषयाविषयत्वञ्च क्षेत्रक्षेत्रज्ञयोः स्मृतम्।  
ब्रह्मा तु विषयो ज्ञेयोऽविषयः क्षेत्रमुच्यते ॥ ४०.३६ ॥  
  
क्षेत्रज्ञाधिष्ठितं क्षेत्रं क्षेत्रज्ञार्थं प्रचक्षते।  
बहुत्वाच्च शरीराणां शरीरी बहुधा स्मृतः ॥ ४०.३७ ॥  
  
अव्यूहा शङ्कराच्चैव ज्योतिर्वच्च व्यवस्थितः।  
यस्मात्प्रतिशरीरं हि सुखदुःखोपलब्धिता।  
तस्मात्पुरुषनानात्वं विज्ञेयं तु विजानता ॥ ४०.३८ ॥  
  
यदा प्रवर्त्तते चैषां भेदानां चैव संयमाः।  
स्वभावकारिताः सर्वे कालेन महता तदा ॥ ४०.३९ ॥  
  
निवर्त्तते तदा तस्य स्थितिरागः स्वयम्भुवः।  
सहसा योज्यकैः सर्वैर्ब्रह्मलोक निवासिभिः ॥ ४०.४० ॥  
  
विनिवृत्ते तदा रागे स्थितावात्मनिवासिनाम्।  
तत्कालवासिनां तेषां तदा तद्दोषदर्शिनाम् ॥ ४०.४१ ॥  
  
उत्पद्यतेऽथ वैराग्यमात्मवाद प्रणाशनम्।  
भोज्यभोक्तृत्वनानात्वे तेषां तद्भवदर्शिनाम् ॥ ४०.४२ ॥  
  
पृथग्ज्ञानेन क्षेत्रज्ञास्ततस्ते ब्रह्मलौकिकाः।  
प्रकृतौ करणा नीताः सर्वे नानाप्रदर्शिनः ॥ ४०.४३ ॥  
  
स्वात्मन्येवावतिष्ठन्ते प्रशान्ता दर्शनात्मकाः।  
शुद्धा निरञ्जनाः सर्वे चेतनाचेतनास्तथा ॥ ४०.४४ ॥  
  
तत्रैव परिनिर्वाणाः स्मृता नागामिनस्तु ते।  
निर्गुणत्वानिरात्मानः प्रकृत्यन्ते व्यतिक्रमात् ॥ ४०.४५ ॥  
  
इत्येवं प्राकृतः प्रोक्तः प्रतिसर्गः स्वयम्भुवः।  
भिद्यन्ते सर्वभूतानां करणानि प्रसंयमे ॥ ४०.४६ ॥  
  
इत्येष संयमश्चैव तत्त्वानां करणैः सह।  
तत्त्वप्रसंयमो ह्येष स्मृतो ह्यावर्त्तको द्विजाः ॥ ४०.४७ ॥  
  
           सूत उवाच॥  
धर्माधर्मौ तपो ज्ञानं शुभे सत्यानृते तथा।  
ऊर्द्ध्व भावो ह्यधोभावो सुखदुःखे प्रियाप्रिये ॥ ४०.४८ ॥  
  
सर्वमेतत्प्रयातस्य गुणमात्रात्मकं स्मृतम्।  
निरिन्द्रियाणां च तदा ज्ञानिनां यच्छुभाशुभम् ॥ ४०.४९ ॥  
  
प्रकृत्यां चैव तत्सर्वं पुण्यं पापं प्रतिष्ठति।  
योन्यवस्था स्वभावे च देहिनां तु निषिच्यते ॥ ४०.५० ॥  
  
जन्तूनां पापपुण्यन्तु प्रकृतौ यत्प्रतिष्ठितम् ।  
अव्यक्त स्थानि तान्येव पुण्यपापानि जन्तवः।  
ये जयन्ति पुनर्देहे देहान्यत्वे तथैव च ॥ ४०.५१ ॥  
  
धर्माधर्मौ तु जन्तूनां गुणमात्रात्मकावुभौ ।  
करणैः स्वैः प्रचीयेते कायत्वेनेह जन्तुभिः ॥ ४०.५२ ॥  
  
सुचेतनाः प्रलीयन्ते क्षेत्रज्ञाधिष्ठिता गुणाः।  
सर्गे च प्रतिसर्गे च संसारे चैव जन्तवः।  
संयुज्यन्ते वियुज्यन्ते करणैः सञ्चरन्ति च ॥ ४०.५३ ॥  
  
राजसी तामसी चैव सात्विकी चैव वृत्तयः।  
गुणमात्राः प्रवर्त्तन्ते पुरुषाधिष्ठितास्त्रिधा ॥ ४०.५४ ॥  
  
ऊर्द्ध्वं देवात्मकं सत्त्वमधोभागात्मकं तमः।  
तयोः प्रवर्त्तकं मद्ये इहैवावर्त्तकं रजः ॥ ४०.५५ ॥  
  
इत्येवं परिवर्त्तन्ते त्रयः स्रोतोगुणात्मकाः।  
लोकेषु सर्वभूतानां तन्न कार्यं विजानता ॥ ४०.५६ ॥  
  
अविद्याप्रत्ययारम्भा आरभ्यन्ते हि मानवैः ।  
एतास्तु गतयस्तिस्रः शुभाः पापात्मिकाः स्मृताः ॥ ४०.५७ ॥  
  
तम साभिभवाज्जन्तुर्याथातथ्यं न विन्दति।  
अतत्द्दर्शनात्सोऽथ त्रिविधं बध्यते ततः ॥ ४०.५८ ॥  
  
प्राकृतेन च बन्धेन तथा वैकारिकेन च।  
दक्षिणाभिस्तृतीयेन बद्धोऽत्यन्तं विवर्त्तते ॥ ४०.५९ ॥  
  
इत्येते वै त्रयः प्रोक्ता बन्धा ह्यज्ञानहेतुकाः।  
अनित्ये नित्यसञ्ज्ञा च दुःखे च सुखदर्शनम् ॥ ४०.६० ॥  
  
अस्वे स्वमिति च ज्ञानमशुचौ शुचिनिश्चयः।  
येषामेते मनोदोषा ज्ञानदोषा विपर्य्ययात् ॥ ४०.६१ ॥  
  
रागद्वेषनिवृत्तिश्च तज्ज्ञानं समुदाहृतम्।  
अज्ञानं तमसो मूलं कर्म्मद्वयफलं रजः।  
कर्म्मजस्तु पुनर्देहो महादुःखं प्रवर्त्तते ॥ ४०.६२ ॥  
  
श्रोत्रजा नेत्रजा चैव त्वग्जिह्वाघ्राणतस्तथा।  
पुनर्भवकरी दुःखा कर्म्मणां जायते तु सा ॥ ४०.६३ ॥  
  
सतृष्णोऽभिहितो बालः स्वकृतैः कर्म्मणः फलैः।  
तैलपालीकवज्जीवस्तत्रैव परि वर्त्तते ॥ ४०.६४ ॥  
  
तस्मात्स्थूलमनर्थानामज्ञानमुपदिश्यते ।  
तं शक्तमवधार्य्यैकं ज्ञाने यत्नं समाचरेत् ॥ ४०.६५ ॥  
  
ज्ञानाद्विजयते सर्वं त्यागाद्‌बुद्धिर्विरज्यते।  
वैराग्याच्छुद्ध्यते चापि शुद्धः सत्त्वेन मुच्यते ॥ ४०.६६ ॥  
  
अत ऊर्द्ध्वं प्रवक्ष्यामि रागं भूतापहारिणम्।  
अभिषङ्गाय यो यस्माद्विषयोऽप्यवशात्मनः ॥ ४०.६७ ॥  
  
अनिष्टमभिषङ्गं हि प्रीतितापविषादनम्।  
दुःखलाभे न तापञ्च सुखानुस्मरणं तथा ॥ ४०.६८ ॥  
  
इत्येष वैषयो रागः सम्भूत्याः कारणं स्मृतम्।  
ब्रह्मादौ स्थावरान्ते वै संसारे ह्याधिभौतिके।  
अज्ञानपूर्वकं तस्मादज्ञानन्तु विवर्जयेत् ॥ ४०.६९ ॥  
  
यस्य चार्षं न प्रमाणं शिष्टाचारं तथैव च।  
वर्णाश्रमविरोधी यः शिष्टशास्त्रविरोधकः ॥ ४०.७० ॥  
  
एष मार्गो हि निरधितिर्यग्योनौ च कारणम्।  
तिर्यग्योनिगतञ्चैव कारणं स निरुच्यते ॥ ४०.७१ ॥  
  
विविधा यातना स्थाने तिर्यग्योनौ च षड्विधे।  
कारणे विषये चैव प्रतिघातस्तु सर्वशः ॥ ४०.७२ ॥  
  
अनैश्वर्य्यन्तु तत्सर्वं प्रतिघातात्मकं स्मृतम् ।  
इत्येषा तामसी वृत्तिर्भूतादीनां चतुर्विधा ॥ ४०.७३ ॥  
  
सत्त्वस्थमात्रकं चित्तं यथा सत्त्वप्रदर्शनात्।  
तत्त्वानाञ्च तथा तत्त्वं दृष्ट्वा वै तत्त्वदर्शनात् ॥ ४०.७४ ॥  
  
सत्त्वक्षेत्रज्ञनानात्वमेतज्ज्ञानार्थदर्शनम्।  
नानात्वदर्शनं ज्ञानं ज्ञानाद्वै योगमुच्यते ॥ ४०.७५ ॥  
  
तेन बद्धस्य वै बन्धो मोक्षो मुक्तस्य तेन च ।  
संसारे विनिवृत्ते तु मुक्तो लिङ्गेन मुच्यते ॥ ४०.७६ ॥  
  
निःसम्बन्धो ह्यचैतन्यः स्वात्मन्येवावतिष्ठते।  
स्वात्मव्यवस्थितश्चापि विरूपाख्येन लिख्यते ॥ ४०.७७ ॥  
  
इत्येतल्लक्षणं प्रोक्तं समासाज्ज्ञानमोक्षयो।  
स चापि त्रिविधः प्रोक्तो मोक्षो वै तत्त्वदर्शिभिः ॥ ४०.७८ ॥  
  
पूर्वं वियोगो ज्ञानेन द्वितीयो रागसङ्क्षयात्।  
लिङ्गाभावात्तु कैवल्यं कैवत्यात्तु निरञ्जनम् ॥ ४०.७९ ॥  
  
निरञ्जनत्वाच्छुद्धस्तु ततो नेता न विद्यते।  
तृष्णाक्षयात्तृतीयस्तु व्याख्यातं मोक्षकारणम् ॥ ४०.८० ॥  
  
निमित्तमप्रतीघाते इष्टशब्दादिलक्षणे।  
अष्टावेतानि रूपाणि प्राकृतानि यथाक्रमम् ॥ ४०.८१ ॥  
  
क्षेत्रज्ञेष्ववसज्यन्ते गुणमात्रात्मकानि तु।  
अत उर्द्ध्वं प्रवक्ष्यामि वैराग्यं दोषदर्शनात् ॥ ४०.८२ ॥  
  
दिव्ये च मानुषे चैव विषये पञ्चलक्षणे।  
अप्रद्वेषोऽनभिष्वङ्गः कर्त्तव्यो दोषदर्शनात् ॥ ४०.८३ ॥  
  
तापप्रीतिविषादानां कार्य्यन्तु परिवर्जनम्।  
एवं वैराग्यमास्थाय शरीरी निर्ममो भवेत् ॥ ४०.८४ ॥  
  
अनित्यमशिवं दुःखमिति बुद्ध्यानुचिन्त्य च।  
विशुद्धं कार्य्यकरणं सत्वाभ्येति तरान्तु यः ॥ ४०.८५ ॥  
  
परिपव्ककषायो हि कृत्स्नान्दोषान्प्रपश्यति।  
ततः प्रयाणकाले हि दोषैर्नैमित्तिकैस्तथा ॥ ४०.८६ ॥  
  
ऊष्मा प्रकुपितः काये तीव्रवायुसमीरितः।  
स शरीरमुपाश्रित्य कृत्स्नान्दोषान्रुणद्धि वै ॥ ४०.८७ ॥  
  
प्राणस्थानानि भिन्दन्हि छिन्दन्मर्माण्यतीत्य च।  
शैत्यात्प्रकुपितो वायुरूर्द्ध्वन्तु क्रमते ततः ॥ ४०.८८ ॥  
  
स चायं सर्वभूतानां प्राणस्थानेष्ववस्थितः।  
समासात्संवृते ज्ञाने संवृतेषु च कर्म्मसु ॥ ४०.८९ ॥  
  
स जीवोऽनभ्यधिष्टानः कर्म्मभिः स्वैः पुराकृतैः।  
अष्टाङ्गप्राणवृत्तीर्वै स विच्यावयते पुनः ॥ ४०.९० ॥  
  
शरीरं प्रजहंसो वै निरुच्छ्वासस्ततो भवेत्।  
एवं प्राणैः परित्यक्तो मृत इत्यभिधीयते ॥ ४०.९१ ॥  
  
यथेह लोके खद्योतं नीयमानमितस्ततः ।  
रञ्जनं तद्वधे यत्तु नेता नेता न विद्यते ॥ ४०.९२ ॥  
  
तृष्णाक्षयस्तृतीयस्तु व्याख्यातं मोक्षलक्षणम्।  
शब्दाद्ये विषये दोषविषये पञ्चलक्षणे ॥ ४०.९३ ॥  
  
अप्रद्वेषोऽनभिष्वङ्गः प्रीतितापविवर्जनम् ।  
वैराग्यकारणं ह्येते प्रकृतीनां लयस्य च ॥ ४०.९४ ॥  
  
अष्टौ प्रकृतयो ज्ञेयाः पूर्वोक्ता वै यथाक्रमम्।  
अव्यक्ताद्यस्तु विज्ञेया भूतान्ताः प्रकृतेर्लयाः ॥ ४०.९५ ॥  
  
वर्णाश्रमाचारयुक्ताः शिष्टाः शास्त्राविरोधिनः।  
वर्णाश्रमाणां धर्म्मोऽयं देवस्थानेषु कारणम् ॥ ४०.९६ ॥  
  
ब्रह्मादीनि पिशाचान्तान्यष्टौ स्थानानि देवता।  
ऐश्वर्य्यमणिमाद्यं हि कारणं ह्यष्टलक्षणम् ॥ ४०.९७ ॥  
  
निमित्तमप्रतीघात इष्टे शब्दादिलक्षणे।  
अष्टावेतानि रूपाणि प्राकृतानि यथाक्रमम् ॥ ४०.९८ ॥  
  
क्षेत्रज्ञेष्वनुसज्यन्ते गणमात्रात्मकानि तु।  
प्रावृट्‌काले पृथक्त्वेन पश्यन्तीह न चक्षुषा ॥ ४०.९९ ॥  
  
पश्यन्त्येवंविधं सिद्धा जीवं दिव्येन चक्षुषा।  
श्वाविति श्वानपानश्च योनीः प्रविशतस्तथा ॥ ४०.१०० ॥  
  
तिर्य्यगूर्द्ध्वमधस्ताच्च धावतोऽपि यथाक्रमम्।  
जीवप्राणास्तथा लिङ्गं कारणञ्च चतुष्टयम् ॥. ४०.१०१ ॥  
  
पर्य्यायवाचकैः शब्दैरेकार्थैः सोऽभिलिख्यते।  
व्यक्ताव्यक्ते प्रमाणोऽयं स वै रूपं तु कृत्स्नशः ॥ ४०.१०२ ॥  
  
अव्यक्तान्त गृहीतं च क्षेत्रज्ञाधिष्ठितञ्च यत् ।  
एवं ज्ञात्वा शुचिर्भूत्त्वा ज्ञानाद्वै विप्रमुच्यते ॥ ४०.१०३ ॥  
  
नष्टञ्चैव यथा तत्त्वं तत्त्वानां तत्त्वदर्शनम्।  
यथेष्टं परिनिर्य्याति भिन्ने देहे सुनिर्वृते ॥ ४०.१०४ ॥  
  
भिद्यते करणञ्चापि ह्यव्यक्ताज्ञानिनस्ततः।  
मुक्तो गुणशरीरेण प्राणाद्येन तु सर्वशः ॥ ४०.१०५ ॥  
  
नान्यच्छरीरमादत्ते दग्धे बीजे यथाङ्कुरः।  
जीविकः सर्वसंसाराद्बीजशारीरमानसः ॥ ४०.१०६ ॥  
  
ज्ञानाच्चतुर्द्दशाच्छुद्धः प्रकृतिं सोऽनुवर्त्तते।  
प्रकृतिं सत्यमित्याहु र्विकारोऽनृतमुच्यते ॥ ४०.१०७ ॥  
  
तत्सद्भावोऽनृतं ज्ञेयं सद्भावः सत्यमुच्यते।  
अनामरूपक्षेत्रज्ञनामरूपं प्रचक्षते ॥ ४०.१०८ ॥  
  
यस्मात्क्षेत्रं विजानाति तस्मात्क्षेत्रज्ञ उच्यते।  
क्षेत्रप्रत्ययतो यस्मात्क्षेत्रज्ञः शुभ उच्यते ॥ ४०.१०९ ॥  
  
क्षेत्रज्ञः स्मर्य्यते तस्मात्क्षेत्रं तज्ज्ञैर्विभाष्यते।  
क्षेत्रत्वप्रत्ययं दृष्टं क्षेत्रज्ञः प्रत्ययी सदा ॥ ४०.११० ॥  
  
क्षयणात् करणाच्चैव क्षतत्राणात्तथैव च।  
भोज्यत्वाद्विषयत्वाच्च क्षेत्रं क्षेत्रविदो विदुः ॥ ४०.१११ ॥  
  
महदाद्यं विशेषान्तं सवैरूप्यं विलक्षणम्।  
विकारलक्षणं तद्वै साक्षरक्षरमेव च ॥ ४०.११२ ॥  
  
तमेव च विकारन्तु यस्माद्वै क्षरते पुनः।  
तस्माच्च कारणाच्चैव क्षरमित्यभिधीयते ॥ ४०.११३ ॥  
  
सुखदुःखमोहभावा भोज्यमित्यभिधीयते।  
अचेतत्वाद्धि विषयस्तद्धि धर्म्मविभुः स्मृतः ॥ ४०.११४ ॥  
  
न क्षीयते न क्षरति विकारप्रसृतन्तु तत्।  
अक्षरं तेन चाप्युक्तमक्षीणत्वात्तथैव च ॥ ४०.११५ ॥  
  
यस्मात्पुर्य्यनुशेते च तस्मात्पुरुष उच्यते।  
पुरप्रत्ययिको यस्मात्पूरुषेत्यभिधीयते ॥ ४०.११६ ॥  
  
पुरुषं कथयस्वाथ कथन्तज्ज्ञैर्विभाष्यते।  
शुद्धो निरञ्जनाभासो ज्ञानाज्ञानविवर्जितः ॥ ४०.११७ ॥  
  
अस्ति नास्तीति सोऽन्यो वा बद्धो मुक्तो गतः स्थितः।  
नैर्हेतिकान्तनिर्द्देश्यसूक्तस्तस्मिन्न विद्यते ॥ ४०.११८ ॥  
  
शुद्धत्वान्न तु देश्यो वै दृष्टत्वात्समदर्शनः।  
आत्मप्रत्ययकारी सारनूनञ्चापि हेतुकम्।  
भावग्राह्यमनुमान्यं चिन्तयन्न प्रमुह्यते ॥ ४०.११९ ॥  
  
यदा पश्यति ज्ञातारं शान्तार्थं दर्शनात्मकम्।  
दृश्यादृश्येषु निर्द्देश्यं तदा तदुद्धरं वरम् ॥ ४०.१२० ॥  
  
एवं ज्ञात्वा स विज्ञाता ततः शान्तिं नियच्छति।  
कार्य्ये च कारणे चैव बुद्ध्यादौ भौतिके तदा ॥ ४०.१२१ ॥  
  
सम्प्रयुक्तो वियुक्तो वा जीवतो वा मृतस्य च।  
विज्ञाता न च दृश्येत पृथक्त्वेनेह सर्व्वशः ॥ ४०.१२२ ॥  
  
स्वेनात्मानं तमात्मानं कारणात्मा नियच्छति।  
प्रकृतौ कारणे चैव स्वात्मन्येवोपतिष्ठति ॥ ४०.१२३ ॥  
  
अस्ति नास्तीति सोऽन्यो वा इहामुत्रेति वा पुनः।  
एकत्वं वा पृथक्त्वं वा क्षेत्रज्ञपुरुषेति वा ॥ ४०.१२४ ॥  
  
आत्मवान् स निरात्मा वा चेतनोऽचेतनोऽपि वा।  
कर्त्ता वा सोऽप्यकर्त्ता वा भोक्ता वा भोज्यमेव वा ॥ ४०.१२५ ॥  
  
यज्ज्ञात्वा न निवर्त्तन्ते क्षेत्रज्ञे तु निरञ्जने।  
अवाच्यं तदनाख्यानादग्राह्यत्वादहेतुनि ॥ ४०.१२६ ॥  
  
अप्रतर्क्यमचिन्त्यत्वादवाप्यत्वाच्च सर्वशः।  
नाभिलिम्पति तत्तत्त्वं सम्प्राप्य मनसा सह ॥ ४०.१२७ ॥  
  
क्षेत्रेज्ञे निर्गुणे शुद्धे शान्ते क्षीणे निरञ्जने।  
व्यपे(ये)तसुखदुःखे च निरुद्धे शान्तिमागते ॥ ४०.१२८ ॥  
  
निरात्मके पुनस्तस्मिन्वाच्यावाच्यो न विद्यते।  
एतौ संहारविस्तारौ व्यक्ताव्यक्तौ ततः पुनः ॥ ४०.१२९ ॥  
  
सृजते ग्रसते चैव ग्रस्तः पर्यवतिष्ठते।  
क्षेत्रज्ञाधिष्ठितं सर्वं पुनः सर्वं प्रवर्त्तते ॥ ४०.१३० ॥  
  
अधिष्ठानप्रवृत्तेन तस्य ते बुद्धिपूर्वकम्।  
साधर्म्यवैधर्म्यकृतसंयोगो विधितस्तयोः।  
अनादिमान् स संयोगो महापुरुषजः स्मृतः ॥ ४०.१३१ ॥  
  
यावच्च सर्गप्रतिसर्गकालस्तावच्च तिष्ठति सुसन्निरुध्य।  
पूर्वं हितव्ये तदबुद्धिपूर्वं प्रवर्त्तते तत्पुरुषार्थमेव ॥ ४०.१३२ ॥  
  
एषा निसर्गप्रतिसर्गपूर्वं प्रधानिकी चेश्वरकारिता च।  
अनाद्यनन्ता ह्यभिमानपूर्वकं वित्रासयन्ती जगदभ्युपैति ॥ ४०.१३३ ॥  
  
इत्येष प्राकृतः सर्गस्तृतीयो हेतुलक्षणः।  
उक्तो ह्यस्मिंस्तदात्यन्तं कविभिस्तत्प्रमुच्यते ॥ ४०.१३४ ॥  
  
इत्येष प्रतिसर्गोवस्त्रिविधः कीर्त्तितो मया॥  
विस्तरेणानुपूर्व्या च भूयः किं वर्त्तयाम्यहम् ॥ ४०.१३५ ॥  
  
इति श्रीमहापुराणे वायुप्रोक्ते चत्वारिंशोऽध्यायः ॥ ४० ॥ *