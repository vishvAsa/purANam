---
title: २४९ खाण्डवदाह-हेतुः
unicode_script: devanagari

---


अध्यायः 249

खाण्डववनदहनार्थं कृष्णार्जुनौप्रति अग्नेः प्रार्थना ॥ 1 ॥ जनमेजयस्य अग्निकृतखाण्डवदाहप्रार्थनाकारणप्रश्नानुरोधेनवैशम्पायनेन श्वेतकिराजोपाख्यानकथनम् ॥ 2 ॥ बहूनि वर्षाण्यविच्छिन्नं यजतः श्वेतकेर्यागेन श्रान्तैर्ऋत्विग्भिः पुनर्याजना नङ्गीकरणम् ॥ 3 ॥ आराधितस्य शङ्करस्याज्ञया द्वादशवर्षपर्यन्तं सन्तताज्यधारयाऽग्नेस्तोषणम् ॥ 4 ॥ पुनराराधितस्य शङ्करस्याज्ञया दुर्वाससः साहाय्येन यजतो राज्ञो मखे बहुहविर्भोजनेनाग्नेर्ग्लानिः ॥ 5 ॥ तत्परिहारार्थं प्रार्थितेन ब्रह्मणा खाण्डवभक्षणविधानम् ॥ 6 ॥ खाण्डवं दग्धुं सप्तकृत्वो यतितवतोऽप्यग्नेः 
तत्रत्यैर्गजादिसत्वैर्जलसेकेन निर्वापणम् ॥ 7 ॥

वैशम्पायन उवाच ।	001  

सोऽब्रवीदर्जुनं चैव वासुदेवं च सात्वतम् ।	001a  
लोकप्रवीरौ तिष्ठन्तौ काण्डवस्य समीपतः ॥	001c  
ब्राह्मणो बहुभोक्ताऽस्मि बुञ्जेऽपरिमितं सदा ।	002a  
भिक्षे वार्ष्णेयपार्थौ वामेकां तृप्तिं प्रयच्छतम् ॥	002c  
एवमुक्तो तमब्रूतां ततस्तौ कृष्णपाण्डवौ ।	003a  
केनान्नेन भवांस्तृप्येत्तस्यान्नस्य यतावहे ॥	003c  
एवमुक्तः स भगवानब्रवीत्तावुभौ ततः ।	004a  
भाषमाणौ तदा वीरौ किमन्नं क्रियतामिति ॥	004c  
ब्राह्मण उवाच ।	005  
नाहमन्नं बुभुक्षे वै पावकं मां निबोधतम् ।	005a  
यदन्नमनुरूपं मे तद्युवां सम्प्रयच्छतम् ॥	005c  
इदमिन्द्रः सदा दावं खाण्डवं परिरक्षति ।	006a  
न च शक्नोम्यहं दग्धुं रक्ष्यमाणं महात्मना ॥	006c  
वसत्यत्र सखा तस्य तक्षकः पन्नगः सदा ।	007a  
सगणस्तत्कृते दावं परिरक्षति वज्रभृत् ॥	007c  
तत्र भूतान्यनेकानि रक्ष्यन्तेऽस्य प्रसङ्गतः ।	008a  
तं दिधक्षुर्न शक्नोमि दग्धुं शक्रस्य तेजसा ॥	008c  
स मां प्रज्वलितं दृष्ट्वा मेघाम्भोभिः प्रवर्षति ।	009a  
ततो दग्धुं न शक्नोमि दिधक्षुर्दावमीप्सितम् ॥	009c  
स युवाभ्यां सहायाभ्यामस्त्रविद्भ्यां समागतः ।	010a  
दहेयं खाण्डवं दावमेतदन्नं वृतं मया ॥	010c  
युवां ह्युदकधारास्ता भूतानि च समन्ततः ।	011a  
उत्तमास्त्रविदौ सम्यक्सर्वतो वारयिष्यथः ॥	011c  
जनमेजय उवाच ।	012  
किमर्थं भगवानग्निः खाण्डवं दग्धुमिच्छति ।	012a  
रक्ष्यमाणं महेन्द्रेण नानासत्वसमायुतम् ॥	012c  
न ह्येतत्कारणं ब्रह्मन्नल्पं सम्प्रतिभाति मे ।	013a  
यद्ददाह सुसङ्क्रुद्धः खाण्डवं हव्यवाहनः ॥	013c  
एतद्विस्तरशो ब्रह्मन्श्रोतुमिच्छामि तत्त्वतः ।	014a  
खाण्डवस्य पुरा दाहो यथा समभवन्मुने ॥	014c  
वैशम्पायन उवाच ।	015  
शृणु मे ब्रुवतो राजन्सर्वमेतद्यथातथम् ।	015a  
यन्निमित्तं ददाहाग्निः खाण्डवं पृथिवीपते ॥	015c  
हन्त ते कथयिष्यामि पौराणीमृषिसंस्तुताम् ।	016a  
कथामिमां नरश्रेष्ठ खाण्डवस्य विनाशिनीम् ॥	016c  
पौराणः श्रूयते राजन्राजा हरिहयोपमः ।	017a  
श्वेतकिर्नाम विख्यातो बलविक्रमसंयुतः ॥	017c  
यज्वा दानपतिर्धीमान्यथा नान्योऽस्ति कश्चन ।	018a  
\'जग्राह दीक्षां स नृपः तदा द्वादशवार्षिकीम् ॥	018c  
तस्य सत्रे सदा तस्मिन्समागच्छन्महर्षयः ।	019a  
वेदवेदाङ्गविद्वांसो ब्राह्मणाश्च सहस्रशः ॥\'	019c  
ईजे च स महायज्ञैः क्रतुभिश्चाप्तदक्षिणैः ॥	020ac  
तस्य नान्याऽभवद्बुद्धिर्दिवसे दिवसे नृप ।	021a  
सत्रे क्रियासमारम्भे दानेषु विविधेषु च ॥	021c  
ऋत्विग्भिः सहितो धीमानेवमीजे स भूमिपः ।	022a  
ततस्तु ऋत्विजश्चास्य धूमव्याकुललोचनाः ॥	022c  
कालेन महता खिन्नास्तत्यजुस्ते नराधिपम् ।	023a  
ततः प्रसादयामास ऋत्विजस्तान्महीपतिः ॥	023c  
चक्षुर्विकलतां प्राप्ता न प्रपेदुश्च ते क्रतुम् ।	024a  
ततस्तेषामनुमते तद्विप्रैस्तु नराधिपः ॥	024c  
सत्रं समापयामास ऋत्विग्भिरपरैः सह ।	025a  
तस्यैवंवर्तमानस्य कदाचित्कालपर्यये ॥	025c  
सत्रमहार्तुकामस्य संवत्सरशतं किल ।	026a  
ऋत्विजो नाभ्यपद्यन्त समाहर्तुं महात्मनः ॥	026c  
स च राजाऽकरोद्यत्नं महान्तं ससुहृज्जनः ।	027a  
प्रणिपातेन सान्त्वेन दानेन च महायशाः ॥	027c  
ऋत्विजोऽनुनयामास भूयो भूयस्त्वतन्द्रितः ।	028a  
ते चास्य तमभिप्रायं न चक्रुरमितौजसः ॥	028c  
स चाश्रमस्थान्राजर्षिस्तानुवाच रुषान्वितः ।	029a  
यद्यहं पतितो विप्राः शुश्रूषायां न च स्थितः ॥	029c  
आशु त्याज्योऽस्मि युष्माभिर्ब्राह्मणैश्च जुगुप्सितः ।	030a  
तन्नार्हथ क्रतुश्रद्धां व्याघातयितुमद्य ताम् ॥	030c  
अस्थाने वा परित्यागं कर्तुं मे द्विजसत्तमाः ।	031a  
प्रपन्न एव वो विप्राः प्रसादं कर्तुमर्हथ ॥	031c  
सान्त्वदानादिभिर्वाक्यैस्तत्त्वतः कार्यवत्तया ।	032a  
प्रसादयित्वा वक्ष्यामि यन्नः कार्यं द्विजोत्तमाः ॥	032c  
अथवाऽहं परित्यक्तो भवद्भिर्द्वेषकारणात् ।	033a  
ऋत्विजोऽन्यान्गमिष्यामि याजनार्थं द्विजोत्तमाः ॥	033c  
एतावदुक्त्वा वचनं विरराम स पार्थिवः ।	034a  
यदा न शेकू राजानं याजनार्थं परन्तप ॥	034c  
ततस्ते याजकाः क्रुद्धास्तमूचुर्नृपसत्तमम् ।	035a  
तव कर्माण्यजस्रं वै वर्तन्ते पार्थिवोत्तम ॥	035c  
ततो वयं परिश्रान्ताः सततं कर्मवाहिनः ।	036a  
श्रमादस्मात्परिश्रान्तान्स त्वं नस्त्यक्तुमर्हसि ॥	036c  
बुद्धिमोहं समास्थाय त्वरासम्भावितोऽनघ ।	037a  
गच्छ रुद्रसकाशं त्वं सहि त्वां याजयिष्यति ॥	037c  
साधिक्षेपं वचः श्रुत्वा सङ्क्रुद्धः श्वेतकिर्नृपः ।	038a  
कैलासं पर्वतं गत्वा तप उग्रं समास्थितः ॥	038c  
आराधयन्महादेवं नियतः संशितव्रतः ।	039a  
उपवासपरो राजन्दीर्घकालमतिष्ठत ॥	039c  
कदाचिद्द्वादशे काले कदाचिदपि षोडशे ।	040a  
आहारमकरोद्राजा मूलानि च फलानि च ॥	040c  
ऊर्ध्वबाहुस्त्वनिमिषस्तिष्ठन्स्थाणुरिवाचलः ।	041a  
षण्मासानभवद्राजा श्वेतकिः सुसमाहितः ॥	041c  
तं तथा नृपशार्दूलं तप्यमानं महत्तपः ।	042a  
शङ्करः परमप्रीत्या दर्शयामास भारत ॥	042c  
उवाच चैनं भगवान्स्निग्धगम्भीरया गिरा ।	043a  
प्रीतोऽस्मि नरशार्दूल तपसा ते परन्तप ॥	043c  
वरं वृणीष्व भद्रं ते यं त्वमिच्छसि पार्थिव ।	044a  
एतच्छ्रुत्वा तु वचनं रुद्रस्यामिततेजसः ॥	044c  
प्रणिपत्य महात्मानं राजर्षिः प्रत्यभाषत ।	045a  
यदि मे भगवान्प्रीतः सर्वलोकनमस्कृतः ॥	045c  
स्वयं मां देवदेवेश याजयस्व सुरेश्वर ।	046a  
एतच्छ्रुत्वा तु वचनं राज्ञा तेन प्रभाषितम् ॥	046c  
उवाच भगवान्प्रीतः स्मितपूर्वमिदं वचः ।	047a  
नास्माकमेतद्विषये वर्तते याजनं प्रति ॥	047c  
त्वया च सुमहत्तप्तं तपो राजन्वरार्थिना ।	048a  
याजयिष्यामि राजंस्त्वां समयेन परन्तप ॥	048c  
समा द्वादश राजेन्द्र ब्रह्मचारी समाहितः ।	049a  
सततं त्वाज्यधाराभिर्यदि तर्पयसेऽनलम् ॥	049c  
कामं प्रार्थयसे यं त्वं मत्तः प्राप्स्यसि तं नृप ।	050a  
एवमुक्तश्च रुद्रेण श्वेतकिर्मनुजाधिपः ॥	050c  
तथा चकार तत्सर्वं यथोक्तं शूलपाणिना ।	051a  
पूर्णे तु द्वादशे वर्षे पुनरायान्महेश्वरः ॥	051c  
दृष्टैव च स राजानं शङ्करो लोकभावनः ।	052a  
उवाच परमप्रीतः श्वेतकिं नृपसत्तमम् ॥	052c  
तोषितोऽहं नृपश्रेष्ठ त्वयेहाद्येन कर्मणा ॥	053a  
याजनं ब्राह्मणानां तु विधिदृष्टं परन्तप ॥	053c  
अतोऽहं त्वां स्वयं नाद्य याजयामि परन्तप ।	054a  
ममांशस्तु क्षितितले महाभागो द्विजोत्तमः ॥	054c  
दुर्वासा इति विख्यातः स हि त्वां याजयिष्यति ।	055a  
मन्नियोगान्महातेजाः सम्भाराः सम्भ्रियन्तु ते ॥	055c  
एतच्छ्रुत्वा तु वचनं रुद्रेण समुदाहृतम् ।	056a  
स्वपुरं पुनरागम्य सम्भारान्पुनरार्जयत् ॥	056c  
ततः सम्भृतसम्भारो भूयो रुद्रमुपागमत् ।	057a  
\'उवाच च महिपालः प्राञ्जलिः प्रणतः स्थितः ।\'	057c  
सम्भृता मम सम्भाराः सर्वोपकरणानि च ॥	057e  
त्वत्प्रसादानमहादेव श्वो मे दीक्षा भवेदिति ।	058a  
एतच्छ्रुत्वा तु वचनं तस्य राज्ञो महात्मनः ॥	058c  
दुर्वाससं समाहूय रुद्रो वचनमब्रवीत् ।	059a  
एष राजा महाभागः श्वेतकिर्द्विजसत्तम ॥	059c  
एनं याजय विप्रेन्द्र मन्नियोगेन भूमिपम् ।	060a  
बाढमित्येव वचनं रुद्रं त्वृषिरुवाच ह ॥	060c  
ततः सत्रं समभवत्तस्य राज्ञो महात्मनः ।	061a  
यथाविधि यथाकालं यथोक्तं बहुदक्षिणम् ॥	061c  
तस्मिन्परिसमाप्ते तु राज्ञः सत्रे महात्मनः ।	062a  
दुर्वाससाऽभ्यनुज्ञाता विप्रतस्थुः स्म याजकाः ॥	062c  
ये तत्र दीक्षिताः सर्वे सदस्याश्च महौजसः ।	063a  
सोऽपि राजन्महाभागः स्वपुरं प्राविशत्तदा ॥	063c  
पूज्यमानो महाभागैर्ब्राह्मणैर्वेदपारगैः ।	064a  
बन्दिभिः स्तूयमानश्च नागरैश्चाभिनन्दितः ॥	064c  
एवंवृत्तः स राजर्षिः श्वेतकिर्नृपसत्तमः ।	065a  
कालेन महता चापि ययौ स्वर्गमभिष्टुतः ॥	065c  
ऋत्विग्भिः सहितः सर्वैः सदस्यैश्च समन्वितः ।	066a  
तस्य सत्रे पपौ वह्निर्हविद्वार्दशवत्सरान् ॥	066c  
सततं चाज्यधाराभिरैकात्म्ये तत्र कर्मणि ।	067a  
हविषा च ततो वह्निः परां तृप्तिमगच्छत ॥	067c  
न चैच्छत्पुनरादातुं हविरन्यस्य कस्यचित् ।	068a  
पाण्डुवर्णो विवर्णश्च न यतावत्प्रकाशते ॥	068c  
ततो भगवतो वह्नेर्विकारः समजायत ।	069a  
तेजसा विप्रहीणश्च ग्लानिश्चैनं समाविशत् ॥	069c  
स लक्षयित्वा चात्मानं तेजोहीनं हुताशनः ।	070a  
जगाम सदनं पुण्यं ब्रह्मणो लोकपूजितम् ॥	070c  
तत्र ब्रह्माणमासीनमिदं वचनमब्रवीत् ।	071a  
भगवन्परमा प्रीतिः कृता श्वेतकिना मम ॥	071c  
अरुचिश्चाभवत्तीव्रा तां न शक्नोम्यपोहितुम् ।	072a  
तेजसा विप्रहीणोऽस्मि बलेन च जगत्पते ॥	072c  
इच्छेयं त्वत्प्रसादेन स्वात्मनः प्रकृतिं स्थिराम् ।	073a  
एतच्छ्रुत्वा हुतवहाद्भगवान्सर्वलोककृत् ॥	073c  
हव्यवाहमिदं वाक्यमुवाच प्रहसन्निव ।	074a  
त्वया द्वादश वर्षाणि वसोर्धाराहुतं हविः ॥	074c  
उपयुक्तं महाभाग तेन त्वां ग्लानिराविशत् ।	075a  
तेजसा विप्रहीणत्वात्सहसा हव्यवाहन ॥	075c  
मागमस्त्वं व्यथां वह्ने प्रकृतिस्थो भविष्यसि ।	076a  
अरुचिं नाशयिष्येऽहं समयं प्रतिपद्य ते ॥	076c  
पुरा देवनियोगेन यत्त्वया भस्मसात्कृतम् ।	077a  
आलयं देवशत्रूणां सुघोरं खाण्डवं वनम् ॥	077c  
तत्र सर्वाणि सत्वानि निवसन्ति विभावसो ।	078a  
तेषां त्वं मेदसा तृप्तः प्रकृतिस्थो भविष्यसि ॥	078c  
गच्छ शीघ्रं प्रदग्धुं त्वं ततो मोक्ष्यसि किल्विषात् ।	079a  
एतच्छुत्वा तु वचनं परमेष्ठिमुखाच्च्युतम् ॥	079c  
उत्तमं जवमास्थाय प्रदुद्राव हुताशनः ।	080a  
आगम्य खाण्डवं दावमुत्तमं वीर्यमास्थितः ।	080c  
सहसा प्राज्वलच्चाग्निः क्रुद्धो वायुसमीरितः ॥	080e  
प्रदीप्तं खाण्डवं दृष्ट्वा ये स्युस्तत्र निवासिनः ।	081a  
परमं यत्नेमातिष्ठन्पावकस्य प्रशान्तये ॥	081c  
करैस्तु करिणः शीघ्रं जलमादाय सत्वराः ।	082a  
सिषिचुः पावकं क्रुद्धाः शतशोऽथ सहस्रशः ॥	082c  
बहुशीर्षास्ततो नागाः शिरोभिर्जलसन्ततिम् ।	083a  
मुमुचुः पावकाभ्याशे सत्वराः क्रोधमूर्च्छिताः ॥	083c  
तथैवान्यानि सत्वानि नानाप्रहरणोद्यमैः ।	084a  
विलयं पावकं शीघ्रमनयन्भरतर्षभ ॥	084c  
अनेन तु प्रकारेण भूयोभूयश्च प्रज्वलन् ।	085a  
सप्तकृत्वः प्रशमितः खाण्डवे हव्यवाहनः ॥ ॥	085c  

इति श्रीमन्महाभारते आदिपर्वणि खाण्डवदाहपर्वणि ऊनपञ्चाशदधिकद्विशततमोऽध्यायः ॥ 249 ॥

1-249-20 इक्ष्वाकूणामधिरथो यज्वा विपुलदक्षिणः इति ङ. पाठः ॥ 1-249-37 त्वरासम्भावितः त्वरायुक्तः ॥ 1-249-73 प्रकृतिं स्वभावम् ॥ 1-249-74 वसोर्धारा पात्रविशेषः । येन हूयमानं घृतद्रव्यं सन्ततधारारूपेण क्षरति । तेन हुतं हविरर्थाद्धृतमेव वसोर्धारां जुहोतीत्युपक्रम्य घृतस्य वा एवमेषा धारेति वाक्यशेषात् ॥ 1-249-75 उपयुक्तं भुक्तम् ॥ ऊनपञ्चाशदधिकद्विशततमोऽध्यायः ॥ 249 ॥