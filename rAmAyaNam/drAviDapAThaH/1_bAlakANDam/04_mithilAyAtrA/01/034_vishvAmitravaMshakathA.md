---
title: ०३४ विश्वामित्रवंशकथा
title_english: 034 Legend of vishvamitra s ancestry

---


कृतोद्वाहे गते तस्मिन् ब्रह्मदत्ते च राघव।  
अपुत्रः पुत्रलाभाय पौत्रीमिष्टिमकल्पयत् ॥ 1.34.1 ॥   
इष्ट्यां च वर्तमानायां कुशनाभं महीपतिम्।  
उवाच परमोदारः कुशो ब्रह्मसुतस्तदा ॥ 1.34.2 ॥   
पुत्र ते सदृशः पुत्रो भविष्यति सुधार्मिकः।  
गाधिं प्राप्स्यसि तेन त्वं कीर्तिं लोके च शाश्वतीम् ॥ 1.34.3 ॥   

एवमुक्त्वा कुशो राम कुशनाभं महीपतिम्।  
जगामाकाशमाविश्य ब्रह्मलोकं सनातनम् ॥ 1.34.4 ॥   
कस्यचित्त्वथ कालस्य कुशनाभस्य धीमतः।  
यज्ञे परमधर्मिष्ठो गाधिरित्येव नामतः ॥ 1.34.5 ॥   
स पिता मम काकुत्स्थ गाधिः परमधार्मिकः।  
कुशवंशप्रसूतोऽस्मि कौशिको रघुनन्दन ॥ 1.34.6 ॥   

पूर्वजा भगिनी चापि मम राघव सुव्रता।  
नाम्ना सत्यवती नाम ऋचीके प्रतिपादिता ॥ 1.34.7 ॥   
सशरीरा गता स्वर्गं भर्तारमनुवर्तिनी।  
कौशिकी परमोदारा प्रवृत्ता च महानदी ॥ 1.34.8 ॥   
दिव्या पुण्योदका रम्या हिमवन्तमुपाश्रिता।  
लोकस्य हितकामार्थं प्रवृत्ता भगिनी मम ॥ 1.34.9 ॥   

ततोऽहं हिमवत्पार्श्वे वसामि निरतः सुखम्।  
भगिन्यां स्नेहसंयुक्तः कौशिक्यां रघुनन्दन ॥ 1.34.10 ॥   
सा तु सत्यवती पुण्या सत्ये धर्मे प्रतिष्ठिता।  
पतिव्रता महाभागा कौशिकी सरितां वरा ॥ 1.34.11 ॥   

अहं हि नियमाद्राम हित्वा तां समुपागतः।  
सिद्धाश्रममनुप्राप्य सिद्धोऽस्मि तव तेजसा ॥ 1.34.12 ॥   

एषा राम ममोत्पत्तिः स्वस्य वंशस्य कीर्तिता।  
देशस्य च महाबाहो यन्मां त्वं परिपृच्छसि ॥ 1.34.13 ॥   
गतोऽर्द्धरात्रः काकुत्स्थ कथाः कथयतो मम।  
निद्रामभ्येहि भद्रं ते मा भूद्विघ्नोऽध्वनीह नः ॥ 1.34.14 ॥   
निष्पन्दास्तरवः सर्वे निलीना मृगपक्षिणः।  
नैशेन तमसा व्याप्ता दिशश्च रघुनन्दन ॥ 1.34.15 ॥   
शनैर्वियुज्यते सन्ध्या नभो नेत्रैरिवावृतम्।  
नक्षत्रतारागहनं ज्योतिर्भिरवभासते ॥ 1.34.16 ॥   
उत्तिष्ठति च शीतांशुः शशी लोकतमोनुदः।  
ह्लादयन् प्राणिनां लोके मनांसि प्रभया विभो ॥ 1.34.17 ॥   
नैशानि सर्वभूतानि प्रचरन्ति ततस्ततः।  
यक्षराक्षससङ्घाश्च रौद्राश्च पिशिताशनाः ॥ 1.34.18 ॥   

एवमुक्त्वा महातेजा विरराम महामुनिः।  
साधु साध्विति तं सर्वे ऋषयो ह्यभ्यपूजयन् ॥ 1.34.19 ॥   
कुशिकानामयं वंशो महान् धर्मपरः सदा।  
ब्रह्मोपमा महात्मानः कुशवंश्या नरोत्तमाः ॥ 1.34.20 ॥   
विशेषेण भवानेव विश्वामित्रो महायशाः।  
कौशिकी च सरिच्छ्रेष्ठा कुलोद्योतकरी तव ॥ 1.34.21 ॥   
इति तैर्मुनिशार्दूलैः प्रशस्तः कुशिकात्मजः।  

निद्रामुपागमच्छ्रीमानस्तङ्गत इवांशुमान् ॥ 1.34.22 ॥   
रामोऽपि सहसौमित्रिः किञ्चिदागतविस्मयः।  
प्रशस्य मुनिशार्दूलं निद्रां समुपसेवते ॥ 1.34.23 ॥   