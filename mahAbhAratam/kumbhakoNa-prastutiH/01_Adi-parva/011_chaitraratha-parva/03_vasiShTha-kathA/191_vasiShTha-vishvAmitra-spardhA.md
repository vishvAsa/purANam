---
title: १९१ वसिष्ठ-विश्वामित्र-स्पर्धा
unicode_script: devanagari

---


अध्यायः 191

वसिष्ठोपाख्याने---विश्वामित्रस्य वसिष्ठाश्रमाभिगमनम् ॥ 1 ॥ वसिष्ठेन विश्वामित्रस्यातिथ्यकरणम् ॥ 2 ॥ विश्वामित्रेण वसिष्ठधेनुयाचनम् ॥ 3 ॥ वसिष्ठेनादत्ताया धेनोः विश्वामित्रेण बलात्कारेण हरणम् ॥ 4 ॥ कुपितया नन्दिन्या सृष्टैः म्लेच्छाद्यैः विश्वामित्रपराजयः ॥ 5 ॥ विश्वामित्रस्य तपसा ब्राह्मण्यप्राप्तिः ॥ 6 ॥
अर्जुन उवाच 	001  
किन्निमित्तमभूद्वैरं विश्वामित्रवसिष्ठयोः ।	001a  
वसतोराश्रमे दिव्ये शंस नः सर्वमेव तत् ॥	001c  
गन्धर्व उवाच 	002  
इदं वासिष्ठमाख्यानं पुराणं परिचक्षते ।	002a  
पार्थ सर्वेषु लोकेषु यथावत्तन्निबोध मे ॥	002c  
कान्यकुब्जे महानासीत्पार्थिवो भरतर्षभ ।	003a  
गाधीति विश्रुतो लोके कुशिकस्यात्मसम्भवः ॥	003c  
तस्य धर्मात्मनः पुत्रः समृद्धबलवाहनः ।	004a  
विश्वामित्र इति ख्यतो बभूव रिपुमर्दनः ॥	004c  
स चचार सहामात्यो मृगयां गहने वने ।	005a  
मृगान्विध्यन्वराहांश्च रम्येषु मरुधन्वसु ॥	005c  
व्यायामकर्शितः सोऽथ मृगलिप्सुः पिपासितः ।	006a  
आजगाम नरश्रेष्ठ वसिष्ठस्याश्रमं प्रति ॥	006c  
तमागतमभिप्रेक्ष्य वसिष्ठः श्रेष्ठभागृषिः ।	007a  
विश्वामित्रं नरश्रेष्ठं प्रतिजग्राह पूजया ॥	007c  
पाद्यार्घ्याचमनीयैस्तं स्वागतेन च भारत ।	008a  
तथैव परिजग्राह वन्येन हविषा तदा ॥	008c  
तस्याथ कामधुग्धेनुर्वसिष्ठस्य महात्मनः ।	009a  
उक्ता कामान्प्रयच्छेति सा कामान्दुदुहे ततः ॥	009c  
\'बाष्पाढ्यस्योदनस्यैव राशयः पर्वतोपमाः ।	010a  
निष्ठानानि च सूपांश्च दधिकुल्यास्तथैव च ॥	010c  
कूपांश्च घृतसम्पूर्णान्गौड्यान्नानि सहस्रशः ।	011a  
इक्षून्मधूनि लाजांश्च मैरेयांश्च वरासवान् ॥\'	011c  
ग्राम्यारण्याश्चौषधीश्च दुदुहे पय एव च ।	012a  
षड्रसं चामृतनिभं रसायनमनुत्तमम् ॥	012c  
भोजनीयानि पेयानि भक्ष्याणि विविधानि च ।	013a  
लेह्यान्यमृतकल्पानि चोष्याणि च तथार्जुना ॥	013c  
रत्नानि च महार्हाणि वासांसि विविधानि च ।	014a  
तैः कामैः सर्वसम्पूर्णैः पूजितश्च महीपतिः ॥	014c  
सामात्यः सबलश्चैव तुतोष स भृशं तदा ।	015a  
षडुन्नतां सुपार्श्वोरुं पृथुपञ्चसमावृताम् ॥	015c  
मण्डूकनेत्रां स्वाकारां पीनोधसमनिन्दिताम् ।	016a  
सुवालधिं शङ्कुकर्णां चारुशृङ्गां मनोरमाम् ॥	016c  
पुष्टायतशिरोग्रीवां विस्मितः सोऽभिवीक्ष्यताम् ।	017a  
अभिनन्द्य स तां राजा नन्दिनीं गाधिनन्दनः ॥	017c  
अब्रवीच्च भृशं तुष्टः स राजा तमृषिं तदा ।	018a  
अर्बुदेन गवां ब्रह्मन्मम राज्येन वा पुनः ॥	018c  
नन्दिनीं सम्प्रयच्छस्व भुङ्क्ष्व राज्यं महामुने ।	019a  
वसिष्ठ उवाच 	019  
देवतातिथिपित्रर्थं याज्यार्थं च पयस्विनी ॥	019c  
अदेया नन्दिनीयं वै राज्येनापि तवानघ ।	020a  
विश्वामित्र उवाच 	020  
\'रत्नं हि भगवन्नेतद्रत्नहारी च पार्थिवः ।\'	020c  
क्षत्रियोऽहं भवान्विप्रस्तपःस्वाध्यायसाधनः ॥	020e  
ब्राह्मणेषु कुतो वीर्यं प्रशान्तेषु धृतात्मसु ।	021a  
अर्बुदेन गवां यस्त्वं न ददासि ममेप्सितम् ॥	021c  
स्वधर्मं न प्रहास्यामि नेष्यामि च बलेन गाम् ।	022a  
वसिष्ठ उवाच 	022  
बलस्थश्चासि राजा च बाहुवीर्यश्च क्षत्रियः ॥	022c  
यथेच्छसि तथा क्षिप्रं कुरु मा त्वं विचारय ।	023a  
गन्धर्व उवाच 	023  
एवमुक्तस्तथा पार्थ विश्वामित्रो बलादिव ॥	023c  
हंसचन्द्रप्रतीकाशां नन्दिनीं तां जहार गाम् ।	024a  
\'सा तदा ह्रियमाणा च विश्वामित्रबलैर्बलात् ।\'	024c  
कशादण्डप्रणुदिता काल्यमाना इतस्ततः ॥	024e  
हंभायमाना कल्याणी वसिष्ठस्याथ नन्दिनी ।	025a  
आगम्याभिमुखी पार्थ तस्थौ भगवदुन्मुखी ॥	025c  
भृशं च ताड्यमाना वै न जगामाश्रमात्ततः ।	026a  
वसिष्ठ उवाच 	026  
शृणोमि ते रवं भद्रे विनदन्त्याः पुनः पुनः ॥	026c  
ह्रियसे त्वं बलाद्भद्रे विश्वामित्रेण नन्दिनि ।	027a  
किं कर्तव्यं मया तत्र क्षमावान्ब्राह्मणो ह्यहम् ।	027c  
गन्धर्व उवाच 	028  
सा भयान्नन्दिनी तेषां बलानां भरतर्षभ ।	028a  
विश्वामित्रभयोद्विग्ना वसिष्ठं समुपागमत् ॥	028c  
गौरुवाच 	029  
कशाग्रदण्डाभिहतां क्रोशन्तीं मामनाथवत् ।	029a  
विश्वामित्रबलैर्घोरैर्भगवन् किमुपेक्षसे ॥	029c  
गन्धर्व उवाच 	030  
एवं तस्यां तदा पार्थ धर्षितायां महामुनिः ।	030a  
न चुक्षुभे तदा धैर्यान्न चचाल धृतव्रतः ॥	030c  
वसिष्ठ उवाच 	031  
क्षत्रियाणां बलं तेजो ब्राह्मणानां क्षमा बलम् ।	031a  
क्षमा मां भजते यस्माद्गम्यतां यदि रोचते ॥	031c  
नन्दिन्युवाच 	032  
किं नु त्यक्ताऽस्मि भगवन्यदेवं त्वं प्रभाषसे ।	032a  
अत्यक्ताऽहं त्वया ब्रह्मन्नेतुं शक्या न वै बलात् ॥	032c  
वसिष्ठ उवाच 	033  
न त्वां त्यजामि कल्याणि स्थीयतां यदि शक्यते ।	033a  
दृढेन दाम्ना बद्ध्वैष वत्सस्ते ह्रियते बलात् ॥	033c  
गन्धर्व उवाच 	034  
स्थीयतामिति तच्छ्रुत्वा वसिष्ठस्य पयस्विनी ।	034a  
ऊर्ध्वाञ्चितशिरोग्रीवा प्रबभौ रौद्रदर्शना ॥	034c  
क्रोधरक्तेक्षणा सा गौर्हंभारवघनस्वना ।	035a  
विश्वामित्रस्य तत्सैन्यं व्यद्रावयत सर्वशः ॥	035c  
कशाग्रदण्डाभिहता काल्यमाना ततस्ततः ।	036a  
क्रोधरक्तेक्षणा क्रोधं भूय एव समाददे ॥	036c  
आदित्य इव मध्याह्ने क्रोधदीप्तवपुर्बभौ ।	037a  
अङ्गारवर्षं मुञ्चन्ती मुहुर्वालधितो महत् ॥	037c  
असृजत्पह्लवान्पुच्छात्प्रस्रवाद्द्राविडाञ्छकान् ।	038a  
योनिदेशाच्च यवानाञ्शकृतः शबरान्बहून् ॥	038c  
मूत्रतश्चासृजत्कांश्चिच्छबरांश्चैव पार्श्वतः ।	039a  
पौण्ड्रान्किरातान्यवनान्सिंहलान्बर्बरान्खसान् ॥	039c  
चिबुकांश्च पुलिन्दांश्च चीनान्हूणान्सकेरलान् ।	040a  
ससर्ज फेनतः सा गौर्म्लेच्छान्बहुविधानपि ॥	040c  
तैर्विसृष्टैर्महासैन्यैर्नानाम्लेच्छगणैस्तदा ।	041a  
नानावरणसञ्छन्नैर्नानायुधधरैस्तथा ॥	041c  
अवाकीर्यत संरब्धैर्विश्वामित्रस्य पश्यतः ।	042a  
एकैकश्च तदा योधः पञ्चभिः सप्तभिर्वृतः ॥	042c  
अस्त्रवर्षेण महता वध्यमानं बलं तदा ।	043a  
प्रभग्नं सर्वतस्त्रस्तं विश्वामित्रस्य पश्यतः ॥	043c  
\'तस्य तच्चतुरङ्गं वै बलं परमदुःसहम् ।	044a  
प्रभग्नं सर्वतो घोरं पयस्विन्या विनिर्जितम् ॥\'	044c  
न च प्राणैर्वियुज्यन्ते केचित्तत्रास्य सैनिकाः ।	045a  
विश्वामित्रस्य सङ्क्रुद्धैर्वासिष्ठैर्भरतर्षभ ॥	045c  
सा गौस्तत्सकलं सैन्यं कालयामास दूरतः ।	046a  
विश्वामित्रस्य तत्सैन्यं काल्यमानं त्रियोजनम् ॥	046c  
क्रोशमानं भयोद्विग्नं त्रातारं नाध्यगच्छत ।	047a  
\'विश्वामित्रस्ततो दृष्ट्वा क्रोधाविष्टः स रोदसी ॥	047c  
ववर्ष शरवर्षाणि वसिष्ठे मुनिसत्तमे ।	048a  
घोररूपांश्च नाराचान्क्षुरान्भल्लान्महामुनिः ॥	048c  
विश्वामित्रप्रयुक्तांस्तान्वैणवेन व्यमोचयत् ।	049a  
वसिष्ठस्य तदा दृष्ट्वा कर्मकौशलमाहवे ॥	049c  
विश्वामित्रोऽपि कोपेन भूयः शत्रुनिपातनः ।	050a  
दिव्यास्त्रवर्षं तस्मै स प्राहिणोन्मुनये रुषा ॥	050c  
आग्नेयं वारुणं चैन्द्रं याम्यं वायव्यमेव च ।	051a  
विससर्ज महाभागे वसिष्ठे ब्रह्मणः सुते ॥	051c  
अस्त्राणि सर्वतो ज्वालां विसृजन्ति प्रपेदिरे ।	052a  
युगान्तसमये घोराः पतङ्गस्येव रश्मयः ॥	052c  
वसिष्ठोऽपि महातेजा ब्रह्मशक्तिप्रयुक्तया ।	053a  
यष्ट्या निवारयामास सर्वाण्यस्त्राणि स स्मयन् ॥	053c  
ततस्ते भस्मसाद्भूताः पतन्ति स्म महीतले ।	054a  
अपोह्य दिव्यान्यस्त्राणि वसिष्ठो वाक्यमब्रवीत् ॥	054c  
निर्जितोऽसि महाराज दुरात्मन्गाधिनन्दन ।	055a  
यदि तेऽस्ति परं शौर्यं तद्दर्शय मयि स्थिते ॥	055c  
गन्धर्व उवाच 	056  
विश्वामित्रस्तथा चोक्तो वसिष्ठेन नराधिपः ।	056a  
नोवाच किञ्चिद्व्रीडाढ्यो विद्रावितमहाबलः\' ॥	056c  
दृष्ट्वा तन्महदाश्चर्यं ब्रह्मतेजोभवं तदा ।	057a  
विश्वामित्रः क्षत्रभावान्निर्विण्णो वाक्यमब्रवीत् ।	057c  
धिग्बलं क्षत्रियबलं ब्रह्मतेजोबलं बलम् ॥	057e  
बलाबले विनिश्चित्य तप एव परं बलम् ।	058a  
गन्धर्व उवाच 	058  
स राज्यं स्फीतमुत्सृज्य तां च दीप्तां नृपश्रियम् ॥	058c  
भोगांश्च पृष्ठतः कृत्वा तपस्येव मनो दधे ।	059a  
स गत्वा तपसा सिद्धिं लोकान्विष्टभ्य तेजसा ॥	059c  
तताप सर्वान्दीप्तौजा ब्राह्मणत्वमवाप्तवान् ।	060a  
अपिबच्च ततः सोममिन्द्रेण सह कौशिकः ॥	060c  
\'एवंवीर्यस्तु राजर्षिर्विप्रर्षिः सम्बभूव ह\' ॥ 	061ac  

इति श्रीमन्महाभारते आदिपर्वणि चैत्ररथपर्वमि एकनवत्यधिकशततमोऽध्यायः ॥ 191 ॥

1-191-5 मरुधन्वसु मरुसञ्ज्ञकेष्वल्पजलप्रदेशेषु ॥ 1-191-38 पह्लवादयो म्लेच्छविशेषाः ॥ एकनवत्यधिकशततमोऽध्यायः ॥ 191 ॥