+++
title = "२५"

+++
राजोवाच  
सन्देहो मे मुनिश्रेष्ठ जायते वचनात्तव ।  
वैष्णवांशे भगवति दुःखोत्पत्तिं विलोक्य च ॥ १ ॥  
नारायणांशसम्भूतो वासुदेवः प्रतापवान् ।  
कथं स सूतिकागाराद्धृतो बालो हरेरपि ॥ २ ॥  
सुगुप्तनगरे रम्ये गुप्तेऽथ सूतिकागृहे ।  
प्रविश्य तेन दैत्येन गृहीतोऽसौ कथं शिशुः ॥ ३ ॥  
न ज्ञातो वासुदेवेन चित्रमेतन्ममाद्‌भुतम् ।  
जायते महदाश्चर्यं चित्ते सत्यवतीसुत ॥ ४ ॥  
ब्रूहि तत्कारणं ब्रह्मन्न ज्ञातं केशवेन यत् ।  
हरणं तत्रसंस्थेन शिशोर्वा सूतिकागृहात् ॥ ५ ॥  
व्यास उवाच  
माया बलवती राजन्नराणां बुद्धिमोहिनी ।  
शाम्भवी विश्रुता लोके को वा मोहं न गच्छति ॥ ६ ॥  
मानुषं जन्म सम्प्राप्य गुणाः सर्वेऽपि मानुषाः ।  
भवन्ति देहजा कामं न देवा नासुरास्तदा ॥ ७ ॥  
क्षुत्तृण्निद्रा भयं तन्द्रा व्यामोहः शोकसंशयः ।  
हर्षश्चैवाभिमानश्च जरामरणमेव च ॥ ८ ॥  
अज्ञानं ग्लानिरप्रीतिरीर्ष्यासूया मदः श्रमः ।  
एते देहभवा भावाः प्रभवन्ति नराधिप ॥ ९ ॥  
यथा हेममृगं रामो न बुबोध पुरोगतम् ।  
जानक्या हरणञ्चैव जटायुमरणं तथा ॥ १० ॥  
अभिषेकदिने रामो वनवासं न वेद च ।  
तथा न ज्ञातवान् रामः स्वशोकान्मरणं पितुः ॥ ११ ॥  
अज्ञवद्विचचारासौ पश्यमानो वने वने ।  
जानकीं न विवेदाथ रावणेन हृतां बलात् ॥ १२ ॥  
सहायान् वानरान्कृत्वा हत्वा शक्रसुतं बलात् ।  
सागरे सेतुबन्धञ्च कृत्वोत्तीर्य सरित्पतिम् ॥ १३ ॥  
प्रेषयामास सर्वासु दिक्षु तान्कपिकुञ्जरान् ।  
सङ्ग्रामं कृतवान्घोरं दुःखं प्राप रणाजिरे ॥ १४ ॥  
बन्धनं नागपाशेन प्राप रामो महाबलः ।  
गरुडान्मोक्षणं पश्चादन्वभूद्‌रघुनन्दनः ॥ १५ ॥  
अहनद्‌रावणं सङ्ख्ये कुम्भकर्णं महाबलम् ।  
मेघनादं निकुम्भञ्च कुपितो रघुनन्दनः ॥ १६ ॥  
अदूष्यत्वञ्च जानक्या न विवेद जनार्दनः ।  
दिव्यञ्च कारयामास ज्वलितेऽग्नौ प्रवेशनम् ॥ १७ ॥  
लोकापवादाच्च परं ततस्तत्याज तां प्रियाम् ।  
अदूष्यां दूषितां मत्वा सीतां दशरथात्मजः ॥ १८ ॥  
न ज्ञातौ स्वसुतौ तेन रामेण च कुशीलवौ ।  
मुनिना कथितौ तौ तु तस्य पुत्रौ महाबलौ ॥ १९ ॥  
पातालगमनं चैव जानक्या ज्ञातवान्न च ।  
राघवः कोपसंयुक्तो भ्रातरं हन्तुमुद्यतः ॥ २० ॥  
कालस्यागमनञ्चैव न विवेद खरान्तकः ।  
मानुषं देहमाश्रित्य चक्रे मानुषचेष्टितम् ॥ २१ ॥  
तथैव मानुषान्भावान्नात्र कार्या विचारणा ।  
पूर्वं कंसभयात्प्राप्तो गोकुले यदुनन्दनः ॥ २२ ॥  
जरासन्धभयात्पश्चाद्‌ द्वारवत्यां गतो हरिः ।  
अधर्मं कृतवान्कृष्णो रुक्मिण्या हरणञ्च यत् ॥ २३ ॥  
शिशुपालवृतायाश्च जानन्धर्मं सनातनम् ।  
शुशोच बालकं कृष्णः शम्बरेण हृतं बलात् ॥ २४ ॥  
मुमोद जानन्पुत्रं तं हर्षशोकयुतस्ततः ।  
सत्यभामाज्ञया यत्तु युयुधे स्वर्गतः किल ॥ २५ ॥  
इन्द्रेण पादपार्थं तु स्त्रीजितत्वं प्रकाशयन् ।  
जहार कल्पवृक्षं यः पराभूय शतक्रतुम् ॥ २६ ॥  
मानिनीमानरक्षार्थं हरिश्चित्रधरः प्रभुः ।  
बद्ध्वा वृक्षे हरिं सत्या नारदाय ददौ पतिम् ॥ २७ ॥  
दत्त्वाथ कानकं कृष्णं मोचयामास भामिनी ।  
दृष्ट्वा पुत्रान्पुरुगुणान्प्रद्युम्नप्रमुखानथ ॥ २८ ॥  
कृष्णं जाम्बवती दीना ययाचे सन्ततिं शुभाम् ।  
स ययौ पर्वतं कृष्णस्तपस्याकृतनिश्चयः ॥ २९ ॥  
उपमन्युर्मुनिर्यत्र शिवभक्तः परन्तपः ।  
उपमन्युं गुरु कृत्वा दीक्षां पाशुपतो हरिः ॥ ३० ॥  
जग्राह पुत्रकामस्तु मुण्डी दण्डी बभूव ह ।  
उग्रं तत्र तपस्तेपे मासमेकं फलाशनः ॥ ३१ ॥  
जजाप शिवमन्त्रं तु शिवध्यानपरो हरिः ।  
द्वितीये तु जलाहारस्तिष्ठन्नेकपदा हरिः ॥ ३२ ॥  
तृतीये वायुभक्षस्तु पादाङ्गुष्ठाग्रसंस्थितः ।  
षष्ठे तु भगवान् रुद्रः प्रसन्नो भक्तिभावतः ॥ ३३ ॥  
दर्शनञ्च ददौ तत्र सोमः सोमकलाधरः ।  
आजगाम वृषारूढः सुरैरिन्द्रादिभिर्भूतः ॥ ३४ ॥  
ब्रह्मविष्णुयुतः साक्षाद्यक्षगन्धर्वसेवितः ।  
सम्बोधयन्वासुदेवं शङ्करस्तमुवाच ह ॥ ३५ ॥  
तुष्टोऽस्मि कृष्ण तपसा तवोग्रेण महामते ।  
ददामि वाच्छितान्कामान्ब्रूहि यादवनन्दन ॥ ३६ ॥  
मयि दृष्टे कामपूरे कामशेषो न सम्भवेत् ।  
व्यास उवाच  
तं दृष्ट्वा शङ्करं तुष्टं भगवान्देवकीसुतः ॥ ३७ ॥  
पपात पादयोस्तस्य दण्डवत्प्रेमसंयुतः ।  
स्तुतिं चकार देवेशो मेघगम्भीरया गिरा ॥ ३८ ॥  
स्थितस्तु पुरतः शम्भोर्वासुदेवः सनातनः ।  
श्रीकृष्ण उवाच  
  
देवदेव जगन्ताथ सर्वभूतार्तिनाशन ॥ ३९ ॥  
विश्वयोने सुरारिघ्न नमस्त्रैलोक्यकारक ।  
नीलकण्ठ नमस्तुभ्यं शूलिने ते नमो नमः ॥ ४० ॥  
शैलजावल्लभायाश्च यज्ञघ्नाय नमोऽस्तु ते ।  
धन्योऽहं कृतकृत्योऽहं दर्शनात्तव सुव्रत ॥ ४१ ॥
जन्म मे सफलं जातं नत्वा ते पादपङ्कजम् ।  
बद्धोऽहं स्त्रीमयैः पाशैः संसारेऽस्मिञ्जगद्‌गुरो ॥ ४२ ॥  
शरणं तेऽद्य सम्प्राप्तो रक्षणार्थं त्रिलोचन ।  
सम्प्राप्य मानुषं जन्म खिन्नोऽहं दुःखनाशन ॥ ४३ ॥  
त्राहि मां शरणं प्राप्तं भवभीतं भवाधुना ।  
गर्भवासे महद्दुःखं प्राप्तं मदनदाहक ॥ ४४ ॥  
जन्मतः कंसभयजमनुभूतं च गोकुले ।  
जातोऽहं नन्दगोपालो बल्लवाज्ञाकरस्तथा ॥ ४५ ॥  
गोरजःकीर्णकेशस्तु भ्रमन्वृन्दावने घने ।  
म्लेच्छराजभयत्रस्तो गतो द्वारवतीं पुनः ॥ ४६ ॥  
त्यक्त्वा पित्र्यं शुभं देशं माधुरं दुर्लभं विभो ।  
ययातिशापबद्धेन तस्मै दत्तं भयाद्विभो ॥ ४७ ॥  
राज्यं सुपुष्टमपि च धर्मरक्षापरेण च ।  
उग्रसेनस्य दासत्वं कृतं वै सर्वदा मया ॥ ४८ ॥  
राजासौ यादवानां वै कृतो नः पूर्वजैः किल ।  
गार्हस्थ्यं दुःखदं शम्भो स्त्रीवश्यं धर्मखण्डनम् ॥ ४९ ॥  
पारतन्त्र्यं सदा बन्धमोक्षवार्तात्र दुर्लभा ।  
रुक्यिण्यास्तनयान्दृष्ट्वा भार्या जाम्बवती मम ॥ ५० ॥  
प्रेरयामास पुत्रार्थं तपसे मदनान्तक ।  
सकामेन मया तप्तं तपः पुत्रार्थमद्य वै ॥ ५१ ॥  
लज्जा भवति देवेश प्रार्थनायां जगद्गुरो ।  
कस्त्वामाराध्य देवेशं मुक्तिदं भक्तवत्सलम् ॥ ५२ ॥  
प्रसन्नं याचते मूढः फलं तुच्छं विनाशि यत् ।  
सोऽयं मायाविमूढात्मा याचे पुत्रसुखं विभो ॥ ५३ ॥  
कामिन्या प्रेरितः शम्भो मुक्तिदं त्वां जगत्पते ।  
जानामि दुःखदं शम्भो संसारं दुःखसाधनम् ॥ ५४ ॥  
अनित्यं नाशधर्माणं तथापि विरतिर्न मे ।  
शापान्नारायणांशोऽहं जातोऽस्मि क्षितिमण्डले ॥ ५५ ॥  
भोक्तुं बहुतरं दुःखं मायापाशेन यन्त्रितः ।  
व्यास उवाच  
इत्युक्तवन्तं गोविन्दं प्रत्युवाच महेश्वरः ॥ ५६ ॥  
बहवस्ते भविष्यन्ति पुत्राः शत्रुनिषूदन ।  
स्त्रीणां षोडशसाहस्रं भविष्यति शतार्धकम् ॥ ५७ ॥  
तासु पुत्रा दश दश भविष्यन्ति महाबलाः ।  
इत्युक्त्वोपररामाशु शङ्करः प्रियदर्शनः ॥ ५८ ॥  
उवाच गिरिजा देवी प्रणतं मधुसूदनम् ।  
कृष्ण कृष्ण महाबाहो संसारेऽस्मिन्नराधिप ॥ ५९ ॥  
गृहस्थप्रवरो लोके भविष्यति भवानिह ।  
ततो वर्षशतान्ते तु द्विजशापाज्जनार्दन ॥ ६० ॥  
गान्धार्याश्च तथा शापाद्‌भविता ते कुलक्षयः ।  
परस्परं निहत्याजौ पुत्रास्ते शापमोहिताः ॥ ६१ ॥  
गमिष्यन्ति क्षयं सर्वे यादवाश्च तथापरे ।  
सानुजस्त्वं तथा देहं त्यक्त्वा यास्यसि वै दिवम् ॥ ६२ ॥  
शोकस्तत्र न कर्तव्यो भवितव्यं प्रति प्रभो ।  
अवश्यम्भाविभावानां प्रतीकारो न विद्यते ॥ ६३ ॥  
तत्र शोको न कर्तव्यो नूनं मम मतं सदा ।  
अष्टावक्रस्य शापेन भार्यास्ते मधुसूदन ॥ ६४ ॥  
चौरेभ्यो ग्रहणं कृष्ण गमिष्यन्ति मृते त्वयि ।  
व्यास उवाच  
इत्युक्त्वान्तर्दधे शम्भुः सोमः ससुरमण्डलः ॥ ६५ ॥  
उपमन्युं प्रणम्याथ कृष्णोऽपि द्वारकां ययौ ।  
यस्माद्‌ ब्रह्मादयो राजन् सन्ति यद्यप्यधीश्वराः ॥ ६६ ॥  
तथापि मायाकल्लोलयोगसङ्क्षुभितान्तराः ।  
तदधीनाः स्थिताः सर्वे काष्ठपुत्तलिकोपमाः ॥ ६७ ॥  
यथा यथा पूर्वभवं कर्म तेषां तथा तथा ।  
प्रेरयत्यनिशं माया परब्रह्मस्वरूपिणी ॥ ६८ ॥  
न वैषम्यं न नैर्घृण्यं भगवत्यां कदाचन ।  
केवलं जीवमोक्षार्थं यतते भुवनेश्वरी ॥ ६९ ॥  
यदि सा नैव सृज्येत जगदेतच्चराचरम् ।  
तदा मायां विना भूतं जडं स्यादेव नित्यशः ॥ ७० ॥  
तस्मात्कारुण्यमाश्रित्य जगज्जीवादिकं च यत् ।  
करोति सततं देवी प्रेरयत्यनिशं च तत् ॥ ७१ ॥  
तस्माद्‌ ब्रह्मादिमोहेऽस्मिन्कर्तव्यः संशयो न हि ।  
मायान्तःपातिनः सर्वे मायाधीनाः सुरासुराः ॥ ७२ ॥  
स्वतन्त्रा सैव देवेशी स्वेच्छाचारविहारिणी ।  
तस्मात्सर्वात्मना राजन् सेवनीया महेश्वरी ॥ ७३ ॥  
नातः परतरं किञ्चिदधिकं भुवनत्रये ।  
एतद्धि जन्मसाफल्यं पराशक्तेः पदस्मृतिः ॥ ७४ ॥  
माभूत्तत्र कुले जन्म यत्र देवी न दैवतम् ।  
अहं देवी न चान्योऽस्मि ब्रह्मैवाहं न शोकभाक् ॥ ७५ ॥  
इत्यभेदेन तां नित्यां चिन्तयेज्जगदम्बिकाम् ।  
ज्ञात्वा गुरुमुखादेनां वेदान्तश्रवणादिभिः ॥ ७६ ॥  
नित्यमेकाग्रमनसा भावयेदात्मरूपिणीम् ।  
मुक्तो भवति तेनाशु नान्यथा कर्मकोटिभिः ॥ ७७ ॥  
श्वेताश्वतरादयः सर्वे ऋषयो निर्मलाशयाः ।  
आत्मरूपां हृदा ज्ञात्वा विमुक्ता भवबन्धनात् ॥ ७८ ॥  
ब्रह्मविष्ण्वादयस्तद्वद्‌ गौरीलक्ष्म्यादयस्तथा ।  
तामेव समुपासन्ते सच्चिदानन्दरूपिणीम् ॥ ७९ ॥  
इति ते कथितं राजन् यद्यत्पुष्टं त्वयानघ ।  
प्रपञ्चतापत्रस्तेन किं भूयः श्रोतुमिच्छसि ॥ ८० ॥  
एतत्ते कथितं राजन्मयाख्यानमनुत्तमम् ।  
सर्वपापहरं पुण्यं पुराणं परमाद्‌भुतम् ॥ ८१ ॥  
य इदं शृणुयान्नित्यं पुराणं वेदसम्मितम् ।  
सर्वपापविनिर्मुक्तो देवीलोके महीयते ॥ ८२ ॥  
सूत उवाच  
एतन्मया श्रुतं व्यासात्कथ्यमानं सविस्तरम् ।  
पुराणं पञ्चमं नूनं श्रीमद्‌भागवताभिधम् ॥ ८३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे पराशक्तेः सर्वज्ञत्वकथनं नाम पञ्चविंशोऽध्यायः ॥ २५ ॥  
॥ चतुर्थः स्कन्धः समाप्तः ॥
