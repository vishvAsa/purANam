+++
title = "७६"

+++

षट्सप्ततितमोऽध्यायः ७६  

मार्कण्डेय उवाच  

इत्येतत्कथितं तुभ्यं पञ्च मन्वन्तरं तव  ।  
चाक्षुषस्य मनोः षष्ठं श्रूयतामिदमन्तरम्  ॥ ७६.१ ॥  
अन्यजन्मनि जातोऽसौ चक्षुषः परमेष्ठिनः  ।  
चाक्षुषत्वमतस्तस्य जन्मन्यस्मिन्नपि द्विज  ॥ ७६.२ ॥  
जातं माता निजोत्सङ्गे स्थितमुल्लाप्य तं पुनः  ।  
परिष्वजति हार्देन पुनरुल्लापयत्यथ  ॥ ७६.३ ॥  
जातिस्मरः स जातो वै मातुरुत्सङ्गमास्थितः  ।  
जहास तं तदा माता सङ्क्रुद्धा वाक्यमब्रवीत् ॥ ७६.४ ॥  
भीतास्मि किमिदं वत्स ! हासो यद्वदने तव  ।  
अकालबोधः सञ्जातः कच्चित्पश्यसि शोभनम्  ॥ ७६.५ ॥  

पुत्र उवाच  

मामत्तुमिच्छति पुरो मार्जारी किम न पश्यसि  ।  
अन्तर्धानगता चेयं द्वितीया जातहारिणी  ॥ ७६.६ ॥  
पुत्रप्रीत्या च भवती सहार्दा मामवेक्षती  ।  
उल्लाप्योल्लाप्य बहुशः परिष्वजति मां यतः  ॥ ७६.७ ॥  
उद्भूतपुलका स्नेहसम्भवास्त्राविलेक्षणा  ।  
ततो ममागतो हासः शृणु चाप्यत्र कारणम्  ॥ ७६.८ ॥  
स्वार्थे प्रसक्ता मार्जारी प्रसक्तं मामवेक्षते  ।  
तथान्तर्धानगा चैव द्वितीया जातहारिणी  ॥ ७६.९ ॥  
स्वार्थाय स्निग्धहृदया यथैवैते ममोपरि  ।  
प्रवृत्ते स्वार्थमास्थाय तथैव प्रतिभासि मे  ॥ ७६.१० ॥  
किन्तु मदुपभोगाय मार्जारी जातहारिणी  ।  
त्वन्तु क्रमेणोपभोग्यं मत्तः फलमभीप्ससि  ॥ ७६.११ ॥  
न मां जानासि कोऽप्येष न चैवापकृतं मया  ।  
सङ्गतं नातिकालीनं पञ्चसप्तदिनात्मकम्  ॥ ७६.१२ ॥  
तथापि स्त्रिह्यसे सास्त्रा परिष्वजसि चाप्यति  ।  
तातेति वत्स ! भद्रेति निर्व्यलीकं ब्रवीषि माम्  ॥ ७६.१३ ॥  

मातोवाच  

न त्वाहमुपकारार्थं वत्स ! प्रीत्या परिष्वजे  ।  
न चेदेतद्भवत्प्रीत्यै परित्यक्तास्म्यहं त्वया  ॥ ७६.१४ ॥  
स्वार्थो मया परित्यक्तो यस्त्वत्तो मे भविष्यति  ।  
इत्युक्त्वा सा तमुत्सृज्य निष्क्रान्ता सूतिकागृहात् ॥ ७६.१५ ॥  
जडाङ्गबाह्यकरणं शुद्धान्तः करणात्मकम्  ।  
जहार तं परित्यक्तं सा तदा जातहारिणी  ॥ ७६.१६ ॥  
सा हृत्वा तं तदा बालं विक्रान्तस्य महीभृतः  ।  
प्रसूतपत्नीशयने न्यस्य तस्याददे सुतम्  ॥ ७६.१७ ॥  
तमप्यन्यगृहे नीत्वा गृहीत्वा तस्य चात्मजम्  ।  
तृतीयं भक्षयामास सा क्रमाज्जातहारिणी  ॥ ७६.१८ ॥  
हृत्वा हृत्वा तृतीयन्तु भक्षयत्यतिनिर्घृणा  ।  
करोत्यनुदिनं सा नु परिवर्तन्तथान्ययोः  ॥ ७६.१९ ॥  
विक्रान्तोऽपि ततस्तस्य सुतस्यैव महीपतिः  ।  
कारयामास संस्कारान् राजन्यस्य भवन्ति ये  ॥ ७६.२० ॥  
आनन्देति च नामास्य पिता चक्रे विधानतः  ।  
मुदा परमया युक्तो विक्रान्तः स नराधिपः  ॥ ७६.२१ ॥  
कृतोपनयनं तन्तु गुरुराह कुमारकम्  ।  
जनन्याः प्रागुपस्थानं क्रियताञ्चाभिवादनम्  ॥ ७६.२२ ॥  
स गुरोस्तद्वचः श्रुत्वा विहस्यैवमथाब्रवीत् ।  
वन्द्या मे कतमा माता जननी पालनी नु किम्  ॥ ७६.२३ ॥  

गुरुरुवाच  

न त्वियं ते महाभाग ! जनयित्री रुथात्मजा  ।  
विक्रान्तस्याग्रमहिषी हैमिनी नाम नामतः  ॥ ७६.२४ ॥  

आनन्द उवाच  

इयं जनित्री चैत्रस्य विशालग्रमवासिनः  ।  
विप्राग्र्यबोधपुत्रस्य योऽस्यां जातोऽन्यतो वचम्  ॥ ७६.२५ ॥  

गुरुरुवाच  

कुतस्त्वं कथयानन्द ! चैत्रः को वा त्वयोच्यते  ।  
सङ्कटं महदाभाति क्व जातोऽत्र ब्रवीषि किम्  ॥ ७६.२६ ॥  

आनन्द उवाच  

जातोऽहमवनीन्द्रस्य क्षत्रियस्य गृहे द्विज  ।  
तत्पत्न्यां गिरिभद्रायामाददे जातहारिणी  ॥ ७६.२७ ॥  
तयात्र मुक्तो हैमिन्या गृहीत्वा च सुतञ्च सा  ।  
बोधस्य द्विजमुख्यस्य गृहे नीतवती पुनः  ॥ ७६.२८ ॥  
भक्षयामास च सुतं तस्य बोधद्विजन्मनः  ।  
स तत्र द्विजसंस्कारैः संस्कृतो हैमिनीसुतः  ॥ ७६.२९ ॥  
वयमत्र महाभाग ! संस्कृता गुरुणा त्वया  ।  
मया तव वचः कार्यमुपैमि कतमां गुरो  ॥ ७६.३० ॥  

गुरुरुवाच  

अतीव गहनं वत्स ! सङ्कटं महदागतम्  ।  
न वेद्मि किञ्चिन्मोहेन भ्रमन्तीव हि बुद्धयः  ॥ ७६.३१ ॥  

आनन्द उवाच  

मोहस्यावसरः कोऽत्र जगत्येवं व्यवस्थिते  ।  
कः कस्य पुत्रो विप्रर्षे ! को वा कस्य नु बान्धवः  ॥ ७६.३२ ॥  
आरभ्य जन्मनो नॄणां सम्बन्धित्वमुपैति यः  ।  
अन्ये सम्बन्धिनो विप्र ! मृत्युना सन्निवर्तिताः  ॥ ७६.३३ ॥  
अत्रापि जातस्य सतः सम्बन्धोयोऽस्य बान्धवैः  ।  
सोऽप्यस्तङ्गते देहे प्रयात्येषोऽखिलक्रमः  ॥ ७६.३४ ॥  
अतो ब्रवीमि संसारे वसतः को न बान्धवः  ।  
को वापि सततं बन्धुः किं वो विभ्राम्यते मतिः  ॥ ७६.३५ ॥  
पितृद्वयं मया प्राप्तमस्मिन्नेव हि जन्मनि  ।  
मातृद्वयञ्च किञ्चित्रं यदन्यद्देहसम्भवे  ॥ ७६.३६ ॥  
सोऽहं तपः करिष्यामि त्वया यो ह्यस्य भूपतेः  ।  
विशालग्रामतः पुत्रश्चैत्र आनीयतामिह  ॥ ७६.३७ ॥  

मार्कण्डेय उवाच  

ततः स विस्मितो राजा सभार्यः सह बन्धुभिः  ।  
तस्मान्निवर्त्य ममतामनुमेने वनाय तम्  ॥ ७६.३८ ॥  
चैत्रमानीय तनयं राज्ययोग्यं चकार सः  ।  
सम्मान्य ब्राह्मणं येन पुत्रबुद्ध्या स पालितः  ॥ ७६.३९ ॥  
सोऽप्यानन्दस्तपस्तेपे बाल एव महावने  ।  
कर्मणां क्षुपणार्थाय विमुक्तेः परिपन्थिनाम्  ॥ ७६.४० ॥  
तपस्यन्तं ततस्तञ्च प्राह देवः प्रजापतिः  ।  
किमर्थं तप्यसे वत्स ! तपस्तीव्रं वदस्व तत् ॥ ७६.४१ ॥  

आनन्द उवाच  

आत्मनः शुद्धिकामोऽहं करोमि भगवंस्तपः  ।  
बन्धाय मम कर्माणि यानि तत्क्षपणोन्मुखः  ॥ ७६.४२ ॥  

ब्रह्मोवाच  

क्षीणाधिकारो भवति मुक्तियोग्यो न कर्मवान्  ।  
सत्त्वाधिकारवान्मुक्तिमवाप्स्यति ततो भवान्  ॥ ७६.४३ ॥  
भवता मनुना भाव्यं षष्ठेन व्रज तत्कुरु  ।  
अलन्ते तपसा तस्मिन् कृते मुक्तिमवाप्स्यसि  ॥ ७६.४४ ॥  

मार्कण्डेय उवाच  

इत्युक्तो ब्रह्मणा सोऽपि तथेत्युक्त्वा महामतिः  ।  
तत्कर्माभिमुखो यातस्तपसो विरराम ह  ॥ ७६.४५ ॥  
चाक्षुषेत्याह तं ब्रह्मा तपसो विनिवर्तयन्  ।  
पूर्वनाम्ना बभूवाथ प्रख्यातश्चाक्षुषो मनुः  ॥ ७६.४६ ॥  
उपयेमे विदर्भां स सुतामुग्रस्य भूभृतः  ।  
तस्याञ्चोत्पादयामास पुत्रान् प्रख्यातविक्रमान्  ॥ ७६.४७ ॥  
तस्य मन्वन्तरेशस्य येऽन्तरे त्रिदशा द्विज  ।  
ये चर्षयस्तथैवेन्द्रो ये सुताश्चास्य तान् शृणु  ॥ ७६.४८ ॥  
आप्या नाम सुरास्तत्र तेषामेकोऽष्टको गणः  ।  
प्रख्यातकर्मणां विप्र ! यज्ञे हव्यभुजामयम्  ॥ ७६.४९ ॥  
प्रख्यातबलवीर्याणां प्रभामण्डलदुर्दृशाम्  ।  
द्वितीयश्च प्रसूताख्यो देवानामष्टको गणः  ॥ ७६.५० ॥  
तथैवाष्टक एवान्यो भव्याख्यो देवतागणः  ।  
चतुर्थश्च गणस्तत्र यूथगाख्यस्तथाष्टकः  ॥ ७६.५१ ॥  
लेखसञ्ज्ञास्तथैवान्ये तत्र मन्वन्तरे द्विज  ।  
पञ्चमे च गणे देवास्तत्सञ्ज्ञा ह्यमृताशिनः  ॥ ७६.५२ ॥  
शतं क्रतूनामाहृत्य यस्तेषामधिपोऽभवत् ।  
मनोजवस्तथैवेन्द्रः सङ्ख्यातो यज्ञभागभुक् ॥ ७६.५३ ॥  
सुमेधा विरजाश्चैव हविष्मानुन्नतो मधुः  ।  
अतिनामा सहिष्णुश्च सप्तासन्निति चर्षयः  ॥ ७६.५४ ॥  
ऊरुपुरुशतद्युम्नप्रमुखाः सुमहाबलाः  ।  
चाक्षुषस्य मनोः पुत्राः पृथिवीपतयोऽभवन्  ॥ ७६.५५ ॥  
एतत्ते कथितं षष्ठं मया मन्वन्तरं द्विज  ।  
चाक्षुषस्य तथा जन्म चरितञ्च महात्मनः  ॥ ७६.५६ ॥  
साम्प्रतं वर्तते योऽयं नाम्ना वैवस्वतो मनुः  ।  
सप्तमीयेऽन्तरे तस्य देवाद्यास्तान् शृणुष्व मे  ॥ ७६.५७ ॥  
य इदं कीर्तयेद्धीमान् चाक्षुषस्यान्तरं भुवि  ।  
शृणुते च लभेत्पुत्रानारोग्यसुखसम्पदम्  ॥ ७६.५८ ॥  

इति श्रीमार्कण्डेयपुराणे षष्ठं मन्वन्तरं समाप्तम्,अध्यायः षट्सप्ततितमः  
