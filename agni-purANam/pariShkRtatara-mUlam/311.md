---
title: ३११

---
अग्निरुवाच  
दीक्षादि वक्ष्ये विन्यस्य सिंहवज्राकुलेऽब्जके ।  
हे हुति वज्रदन्त पुरु लुलु गर्ज्ज इह सिंहासनाय नमः ।  
तिर्य्यगूद्‌र्ध्वगता रेखाश्चत्वारश्चतुरो भवेत् ॥ ३११.१ ॥  
  
नवभागविभागेन कोष्ठकान् कारयेद्‌बुधः ।  
ग्राह्या दिशागताः कोष्ठा विदिशासु विनाशयेत् ॥ ३११.२ ॥  
  
वाह्ये वै कोष्ठकोणेषु वाह्यरेखाष्टकं स्मृतम् ।  
वाह्यरेखा भवेद्वका द्विभङ्गा कारयेद्‌बुधः ॥ ३११.३ ॥  
  
वज्रस्य मध्यमं श्रृङ्गं द्विधार्धतः ।  
वाह्यरेखा भवेद्वक्रा द्विभङ्गा कारयेद्‌बुधः ॥ ३११.४ ॥  
  
मध्यकोष्ठं भवेत्पद्मं पीतकर्णिकमुज्ज्वलम् ।  
कृष्णेन रजसा लिख्य कुलिशासिशिरोद्‌र्ध्वता ॥ ३११.५ ॥  
  
वाह्यतश्चतुरस्रन्तु वज्रसम्पुटलाञ्छितम् ।  
द्वारे प्रदापयेन्मन्त्री चतुरो वज्रसम्पुटान् ॥ ३११.६ ।  
  
पद्मनाम भवेद्वामवीथी चैव समा भवेत् ।  
गर्भं रक्तं केशराणि मण्डले दीक्षिताः स्त्रियः ॥ ३११.७ ॥  
  
जयेच्च परराष्ट्राणि क्षइप्रं राज्यमवाप्नुयात् ।  
मूर्त्ति प्रणवसन्दीप्तां हूँकारेण नियोजयेत् ॥ ३११.८ ॥  
  
मूलविद्यां समुच्चार्य्यं मरुद्व्योमगतां द्विज ।  
प्रथमेन पुनश्चैव कणिकायां प्रपूजयेत् ॥ ३११.९ ॥  
  
एवं प्रदक्षिणं पूज्य एकैकं वीजमादितः ।  
दलमध्ये तु विद्याङ्गा आग्नेय्यां पञ्च नैर्ऋतम् ॥ ३११.१० ॥  
  
मध्येनेत्रं दिशारूञ्च स्वैः स्वैर्म्मन्त्रैः प्रपूजयेत् ।  
मध्येनेत्रं दिशारूञ्च गुह्यकाङ्गे तु रक्षणम् ॥ ३११.११ ॥  
  
पञ्च पञ्च प्रपूज्यास्तु स्वैः स्वैर्म्मन्त्रैः प्रपूजयेत् ।  
लोकपालान्न्यसेदष्टौ वाह्यतो गर्भमण्डले ॥ ३११.१२ ॥  
  
वर्णान्तमग्निमारूढं षष्ठस्वरविभेदितं ।  
पञ्चदशेन चाक्रान्तं स्वैः स्वैर्नामभि योजयेत् ॥ ३११.१३ ॥  
  
शीघ्रं सिंहे कर्णिकायां यजेद् गन्धादिभिः श्रिये ।  
अष्टाभिर्वेष्टयेत् कुम्भैर्म्मन्त्राष्टशतमन्त्रितैः ॥ ३११.१४ ॥  
  
मन्त्रमष्टसहस्रन्तु जप्त्वाङ्गानां दशांशकम् ।  
होमं कुर्य्यादग्निगुण्डे वह्निमन्त्रेण चालयेत् ॥ ३११.१५ ॥  
  
निक्षिपेद् हृदयेनाग्निं शक्तिं मध्येऽग्निगां स्मरेत् ।  
गर्भाधानं पुंसवनं जातकर्म्म च होमयेत् ॥ ३११.१६ ॥  
  
हृदयेन शतं ह्येकं गुह्याङ्गे जनयेच्छिखिम् ।  
पूर्णाहुत्या तु विद्यायाः शिवाग्निर्ज्वलियो भवेत् ॥ ३११.१७ ॥  
  
होमयेन्मूलमन्त्रेण शतञ्चाङ्गं दशांशतः ।  
निवेदयेत्ततो देव्यास्ततः शिष्यं प्रवेशयेत् ॥ ३११.१८ ॥  
  
अस्त्रेण ताडनं कृत्वा गुह्याङ्गानि ततो न्यसेत् ।  
विद्याङ्गैश्चेव सन्नद्धं विद्याङ्गेषु नियोजयेत् ॥ ३११.१९ ॥  
  
पुष्पं क्षिपाययेच्छिष्यमानयेदग्निकुण्डकम् ।  
यवैर्द्वान्यैस्तिलैराज्यैर्मूलविद्याशतं हुनेत् ॥ ३११.२० ॥  
  
स्थावरत्वं पुरा होमं सरीसृपमतः परं ।  
पक्षिमृगपशुत्वञ्च मानुषं ब्राह्ममेव च ॥ ३११.२१ ॥  
  
विष्णुत्वञ्चैव रुद्रत्वमन्ते पूर्णाहुतिर्भवेत् ।  
एकया चैव ह्याहुत्या शिष्यः स्याद्दीक्षितो भवेत् ॥ ३११.२२ ॥  
  
अधिकारो भवेदेवं श्रृणु मोक्षमतः परम् ।  
सुमेरुस्थो यदा मन्त्री सदाशिवपदे स्थितः ॥ ३११.२३ ॥  
  
परे च होमयेत् स्वस्थोऽकर्म्मकर्म्मशतान् दश ।  
पूर्णाहुत्या तु तद्योगी धर्म्माधर्मैर्न लिप्यते ॥ ३११.२४ ॥  
  
मोक्षं याति परंस्थानं यद्‌गत्वा न निवर्त्तते ।  
यथा जले जले क्षिप्तं जलं देही शिरस्तथा ॥ ३११.२५ ॥  
  
कुम्भैः कुर्य्याच्चाभिषेकं जयराज्यादिसर्वभाक् ।  
कुमारी ब्राह्मणी पूज्या गुर्व्वादेर्दक्षिणं ददेत् ॥ ३११.२६ ॥  
  
यजेत् सहस्रमेकन्तु पूकजां कृत्वा दिने दिने ।  
तिलाज्यपुरहोमेन देवी श्रीः कामदा भवेत् ॥ ३११.२७ ॥  
  
ददाति विपुलान् भोगान् यदन्यच्च समीहते ।  
जप्त्वा ह्यक्षरलक्षन्तु निधानाधिपतिर्भवेत् ॥ ३११.२८ ॥  
  
द्विगुणेन भवेद्राज्यं त्रिगुणेन च यक्षिणी ।  
चतुर्गुणेन ब्रह्मत्वं ततो विष्णुपदं भवेत् ॥ ३११.२९ ॥  
  
षड्‌गुणेन महासिद्धिर्ल्लक्षेणैकेन पापहा ।  
दश जप्त्वा देहशुद्ध्यै तीर्थस्नानफलं शतात् ॥ ३११.३० ॥  
  
पटे वा प्रतिमायां वा शीघ्रां वै स्थण्डिले यजेत् ।  
शतं सहस्रमयुतं जपे होमे प्रकीर्त्तितम् ॥ ३११.३१ ॥  
  
एवं विधानतो जप्त्वा लक्षमेकन्तु होमयेत् ।  
महिषाजमेषमांसेन नरजेन पुरेण वा ॥ ३११.३२ ॥  
  
तिलैर्यवैस्तथा लाजैर्ब्रीहिगोधूमकाम्रकैः ।  
श्रीफलैराज्यसंयुक्तैर्होमयित्वा व्रतञ्चरेत् ॥ ३११.३३ ॥  
  
अर्द्धरात्रेषु सन्नद्धः खड्गचापशरादिमान् ।  
एकवासा विचित्रेण रक्तपीतासितेन वा ॥ ३११.३४ ॥  
  
नीलेन वाथ वस्त्रेण देवीं तैरेव चार्च्चयेत् ।  
व्रजेद्दक्षिणदिग्‌भागं द्वारे दद्याद्‌बलिं बुधः ॥ ३११.३५ ॥  
  
दूतीमन्त्रेण द्वारादौ एकवृक्षे श्मशानके ।  
एवञ्च सर्व्वकामाप्तिर्भुङ्‌क्ते सर्व्वां महीं नृपः ॥ ३११.३६ ॥  
  
इत्यादिमहापुराणे आग्नेये त्वरितामूलमन्त्रो नामैकादशाधिकत्रिशततमोऽध्यायः ॥