+++
title = "०६"

+++

षष्ठोऽध्यायः  

पक्षिण ऊचुः  

रामः पार्थे परां प्रीतिं ज्ञात्वा कृष्णस्य लाङ्गली  ।  
चिन्तयामास बहुधा किं कृतं सुकृतं भवेत् ॥ ६.१ ॥  
कृष्णेन हि विना नाहं यास्ये दुर्योधनान्तिकम्  ।  
पाण्डवान् वा समाश्रित्य कथं दुर्योधनं नृपम्  ॥ ६.२ ॥  
जामातरं तथा शिष्यं घातयिष्ये नरेश्वरम्  ।  
तस्मान्न पार्थं यास्यामि नापि दुर्योधनं नृपम्  ॥ ६.३ ॥  
तीर्थेष्वाप्लावयिष्यामि तावदात्मानमात्मना  ।  
कुरूणां पाण्डवानां च यावदन्ताय कल्पते  ॥ ६.४ ॥  
इत्यामन्त्र्य हृषीकेशं पार्थदुर्योधनावपि  ।  
जगाम द्वारकां शौरिः स्वसैन्युपरिवारितः  ॥ ६.५ ॥  
गत्वा द्वारवतीं रामो हृष्टपुष्टजनाकुलाम्  ।  
श्वो गन्तव्येषु तीर्थेषु पपौ पानं हलायुधः  ॥ ६.६ ॥  
पीतपानो जगामाथ रैवतोद्यानमृद्धिमत् ।  
हस्ते गृहीत्वा समदां रेवतीमप्सरोपमाम्  ॥ ६.७ ॥  
स्त्रीकदम्बकमध्यस्थो ययौ मत्तः पदा स्खलन्  ।  
ददर्शच वनं वीरो रमणीयमनुत्तमम्  ॥ ६.८ ॥  
सर्वर्तुफलपुष्पाढ्यं शाखामृगगणाकुलम्  ।  
पुण्यं पद्मवनोपेतं सपल्वलमहावनम्  ॥ ६.९ ॥  
स शृण्वन् प्रीतिजननान् बहून्मदकलान् शुभान्  ।  
श्रोत्ररम्यान् सुमधुरान् शब्दान् खगमुखेरितान्  ॥ ६.१० ॥  
सर्वर्तुफलभाराढ्यान् सर्वर्तुकुसुमोज्ज्वलान्  ।  
अपश्यत्पादपांस्तत्र विहगैरनुनादितान्  ॥ ६.११ ॥  
आम्रानाम्रातकान् भव्यान्नारिकेलान् सतिन्दुकान्  ।  
आविल्वकांस्तथा जीरान् दाडिमान् बीजपूरकान्  ॥ ६.१२ ॥  
पनसान् लकुचान्मोचान्नीपांश्चातिमनोहरान्  ।  
पारावतांश्च कङ्कोलान्नलिनानम्लवेतसान्  ॥ ६.१३ ॥  
भल्लातकानामलकांस्तिन्दुकांश्च महाफलान्  ।  
इङ्गुदान् करमर्दांश्च हरीतकविभीतकान्  ॥ ६.१४ ॥  
एतानन्यांश्च स तरून् ददर्श यदुनन्दनः  ।  
तथैवाशोकपुन्नागकेतकीबकुलानथ  ॥ ६.१५ ॥  
चम्पकान् सप्तपर्णांश्च कर्णिकारान् समालतीन्  ।  
पारिजातान् कोविदारान्मन्दारान् बदरांस्तथा  ॥ ६.१६ ॥  
पाटलान् पुष्पितान् रम्यान् देवदारुद्रुमांस्तथा  ।  
सालांस्तालांस्तमालांश्च किंशौकान् वञ्जुलान् वरान्  ॥ ६.१७ ॥  
चकोरैः शातपत्रैश्च भृङ्गराजैस्तथा शुकैः  ।  
कोकिलैः कलविङ्कैश्च हारीतैर्जोवजीवकैः  ॥ ६.१८ ॥  
प्रियपुत्रैश्चातकैश्च तथान्यैर्विविधैः खगैः  ।  
श्रोत्ररम्यं सुमधुरं कूजद्भिश्चाप्यधिष्ठितम्  ॥ ६.१९ ॥  
सरांसि च मनोज्ञानि प्रसन्नसलिलानि च  ।  
कुमुदैः पुण्डरीकैश्च तथा नीलोत्पलैः शुभैः  ॥ ६.२० ॥  
कह्लारैः कमलैश्चापि आचितानि समन्ततः  ।  
कादम्बैश्चक्रवाकैश्च तथैव जलकुक्कुटैः  ॥ ६.२१ ॥  
कारण्डवैः प्लवैर्हंसैः कूर्मैर्मद्गुभिरेव च  ।  
एभिश्चान्यैश्च कीर्णानि समन्ताज्जलचारिभिः  ॥ ६.२२ ॥  
क्रमेणेत्थं वनं शौरिर्वोक्षमाणो मनोरमम्  ।  
जगामानुगतः स्त्रीभिर्लतागृहमनुत्तमम्  ॥ ६.२३ ॥  
स ददर्श द्विजांस्तत्र वेदवेदाङ्गपारगान्  ।  
कौशिकान् भार्गवांश्चैव भारद्वाजान् सगौतमान्  ॥ ६.२४ ॥  
विविधेषु च सम्भूतान् वंशेषु द्विजसत्तमान्  ।  
कथाश्रवणबद्धोत्कानुपविष्टान्महत्सु च  ॥ ६.२५ ॥  
कृष्णाजिनोत्तरीयेषु कुशेषु च वृषीषु च  ।  
सूतञ्च तेषां मध्यस्थं कथयानं कथाः शुभाः  ॥ ६.२६ ॥  
पौराणिकीः सुरर्षोणामाद्यानां चरिताश्रयाः  ।  
दृष्ट्वा रामं द्विजाः सर्वे मधुपानारुणेक्षणम्  ॥ ६.२७ ॥  
मत्तोऽयमिति मन्वानाः समुत्तस्थुस्त्वरान्विताः  ।  
पूजयन्तो हलधरमृते तं सूतवंशजम्  ॥ ६.२८ ॥  
ततः क्रोधसमाविष्टो हली सूतं महाबलः  ।  
निजघान विवृत्ताक्षः क्षोभिताशेषदानवः  ॥ ६.२९ ॥  
अध्यास्याति पदं ब्राह्मं तस्मिन् सूते निपातिते  ।  
निष्क्रान्तास्ते द्विजाः सर्वे वनात्कृष्णाजिनाम्बराः  ॥ ६.३० ॥  
अवधूतं तथात्मानं मन्यमानो हलायुधः  ।  
चिन्तयामास सुमहन्मया पापमिदं कृतम्  ॥ ६.३१ ॥  
ब्राह्मं स्थानं गतो ह्येष यद्सूतो विनिपातितः  ।  
तथा हीमे द्विजाः सर्वे मामवेक्ष्य विनिर्गताः  ॥ ६.३२ ॥  
शरीरस्य च मे गन्धो लोहस्येवासुखावहः  ।  
आत्मानञ्चावगच्छामि ब्रह्मघ्नमिव कुत्सितम्  ॥ ६.३३ ॥  
धिगमर्षं तथा मद्यमतिमानमभीरुताम्  ।  
यैराविष्टेन सुमहन्मया पापमिदं कृतम्  ॥ ६.३४ ॥  
तत्क्षयार्थं चरिष्यामि व्रतं द्वादशवार्षिकम्  ।  
स्वकर्मख्यापनं कुर्वन्न् प्रयश्चित्तमनुत्तमम्  ॥ ६.३५ ॥  
अथ येयं समारब्धा तीर्थयात्रा मयाधुना  ।  
एतामेव प्रयास्यामि प्रतिलोमां सरस्वतीम्  ॥ ६.३६ ॥  
अतो जगाम रामोऽसौ प्रतिलोमां सरस्वतीम्  ।  
ततः परं शृणुष्वेमं पाण्डवेयकथाश्रयम्  ॥ ६.३७ ॥  

इतिश्री मार्कण्डेयपुराणे बलदेवब्रह्महत्यानाम षष्ठोध्यायः  
