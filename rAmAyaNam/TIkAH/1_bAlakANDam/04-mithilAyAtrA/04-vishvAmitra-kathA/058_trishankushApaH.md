+++
title = "०५८ त्रिशङ्कुशापः"
title_english = "058 trishanku seeks shelter of vishvamitra"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-058-Thrishanku_Shapaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/058_trishankushApaH.md">
<details><summary><h2>IITK ...{Loading}...</h2></summary>

Cursed by Vasishta's sons Trisanku takes refuge in Viswamitra



### श्लोकः
#### मूलम्
ततस्त्रिशङ्कोर्वचनं श्रुत्वा क्रोधसमन्वितम् ।  
ऋषिपुत्रशतं राम राजानमिदमब्रवीत्॥1.58.1॥

#### शब्दार्थः
राम O Sri Rama, त्रिशङ्कोः Trishanku's, वचनम् words, श्रुत्वा having heard, ततः afterwards, ऋषिपुत्रशतम् hundred sons of Vasishta, क्रोधसमन्वितम् filled with wrath, राजानम् addressing king, इदम् this word, अब्रवीत् spoke.

#### आङ्ग्लानुवादः
"O Rama to these words of king Trisanku, the hundred sons of the sage angrily reactedः



### श्लोकः
#### मूलम्
प्रत्याख्यातो हि दुर्बुद्धे गुरुणा सत्यवादिना।  
तं कथं समतिक्रम्य शाखान्तरमुपेयिवान्॥1.58.2॥

#### शब्दार्थः
दुर्बुद्धे O Evil minded one, सत्यवादिना by the truth speaking, गुरुणा by spiritual preceptor, प्रत्याख्यातः refused, तम् him, अतिक्रम्य having by passed, शाखान्तरम् other branch, कथम् how, उपेयिवान् you have reached.

#### आङ्ग्लानुवादः
'O Evilminded one having been refused by the Guru true to his word, how could you bypass him and approach us who are mere off shoots (of the main).



### श्लोकः
#### मूलम्
इक्ष्वाकूणां हि सर्वेषां पुरोधाः परमो गुरुः।  
न चातिक्रमितुं शक्यं वचनं सत्यवादिनः॥1.58.3॥

#### शब्दार्थः
सर्वेषाम् for all, इक्ष्वाकूणाम् kings of Ikshwaku race, पुरोधाः their spiritual preceptor, परमः is highly, गुरुः venerable one, सत्यवादिनः truthspeaking one, वचनम् word, अतिक्रमितुम् to by pass, न शक्यम् not capable of being done.

#### आङ्ग्लानुवादः
For all the kings of the Ikshvakus race, their chief priest is their Guru. It is not possible  
to bypass the spiritual preceptor who is true to his word preceptor.



### श्लोकः
#### मूलम्
अशक्यमिति चोवाच वसिष्ठो भगवानृषिः।  
तं वयं वै समाहर्तुं क्रतुं शक्ताःकथं तव॥1.58.4॥

#### शब्दार्थः
भगवान् adorable, वसिष्ठः ऋषिः sage Vasistha, अशक्यमिति incapable(of being accompished) to, उवाच said, तम् such, क्रतुम् sacrifice, तव to you, समाहर्तुम् to perform, वयम् we, कथम् how, शक्ताः are capable.

#### आङ्ग्लानुवादः
When an adorable sage like Vasishta has already said, it is not possible, how can we help you conduct such a sacrifice?



### श्लोकः
#### मूलम्
बालिशस्त्वं नरश्रेष्ठ गम्यतां स्वपुरं पुनः।  
याजने भगवाञ्छक्तस्त्रैलोक्यस्यापि पार्थिव॥1.58.5॥  
अवमानं च तत्कर्तुं तस्य शक्ष्यामहे कथम्।

#### शब्दार्थः
नरश्रेष्ठ O Best among men, त्वम् you, बालिशः childish, पुनः again, स्वपुरम् your capital, गम्यताम् return, पार्थिव O Monarch, भगवान् venerable, त्रैलोक्यस्य of the three worlds, याजनेऽपि to perform sacrifices, शक्तः is capble, तत् for that reason, तस्य his, अवमानम् dishonour, कर्तुम् to do, कथम् how, शक्ष्यामहे can we be capable of.

#### आङ्ग्लानुवादः
O Best one among men you are childish. Return to your capital. O Monarch the most venerable Vasishta is capable of conducting sacrifices performed by anybody in the three worlds. How can we dishonour him'?



### श्लोकः
#### मूलम्
तेषां तद्वचनं श्रुत्वा क्रोधपर्याकुलाक्षरम्॥1.58.6॥  
स राजा पुनरेवैतानिदं वचनमब्रवीत्।

#### शब्दार्थः
सः राजा that king, क्रोधपर्याकुलाक्षरम् confused speech due to anger, तत् that, वचनम् word, श्रुत्वा having listened, पुनरेव again, इदम् this, वचनम् word, अब्रवीत् spoke.

#### आङ्ग्लानुवादः
Having heard the confused words uttered by the sages in a state of anger, the king said againः



### श्लोकः
#### मूलम्
प्रत्याख्यातोऽस्मि गुरुणा गुरुपुत्रैस्तथैव च॥1.58.7॥  
अन्यां गतिं गमिष्यामि स्वस्ति वोऽस्तु तपोधनाः।

#### शब्दार्थः
तपोधनाः O Men having asceticism as wealth, गुरुणा by spiritual preceptor, तथैव च as also, गुरुपुत्रैश्च by the sons of spiritual preceptor, प्रत्याख्यातः अस्मि I am disregarded, अन्याम् another, गतिम् way, गमिष्यामि shall seek, वः to you, स्वस्ति अस्तु farewell to you.

#### आङ्ग्लानुवादः
"O Men endowed with the wealth of asceticism I was rejected by my guru and now by his sons. I shall seek another way. Farewell to you".



### श्लोकः
#### मूलम्
ऋषिपुत्रास्तु तच्छ्रुत्वा वाक्यं घोराभिसंहितम्॥1.58.8॥  
शेपुः परमसङ्कृद्धाश्चण्डालत्वं गमिष्यसि।

#### शब्दार्थः
ऋषिपुत्रास्तु saint's sons, घोराभिसंहितम् with fierce intent, तत् that, वाक्यम् word, श्रुत्वा having listened, परमसङ्कृद्धाः highly furious, चण्डालत्वम् chandalahood, गमिष्यसि will obtain, शेपुः cursed.

#### आङ्ग्लानुवादः
Having seen his fierce intent, the saint's sons were infuriated. They cursed him saying, "Be a Chandala"



### श्लोकः
#### मूलम्
एवमुक्त्वा महात्मनो विविशुस्ते स्वमाश्रमम्॥1.58.9॥  
अथ रात्र्यां व्यतीतायां राजा चण्डालतां गतः।

#### शब्दार्थः
महात्मानः magnanimous, ते they, एवम् thus, उक्त्वा having spoken, स्वम् their own, आश्रमम् hermitage, विविशुः entered, अथ thereafter, रात्र्याम् night, व्यतीतायाम् having passed, राजा king, चण्डालताम् Chandalahood, गतः obtained.

#### आङ्ग्लानुवादः
With this the highsouled sons of Vasishta entered their hermitage. And one night after the king became a Chandala (a lowcaste man).



### श्लोकः
#### मूलम्
नीलवस्त्रधरो नीलः पुरुषो ध्वस्तमूर्धजः॥1.58.10॥  
चित्यमाल्यानुलेपश्च आयसाभरणोऽभवत्।

#### शब्दार्थः
नीलवस्त्रधरो wearing black garment, नीलः dark complexioned, परुषः dirty, ध्वस्तमूर्धजः dishevelled hair, चित्यमाल्यानुलेपश्च besmeared with ashes and wearing wreaths from the cemetery, आयसाभरणः wearing ornaments made of iron, अभवत् became.

#### आङ्ग्लानुवादः
The king was tranformed into a darkcomplexioned dirty man with dishevelled hair. His body was besmeared with ashes and on his robes lay wreath collected from the cemetery. He had on him dark (soiled) clothes, and ornaments made of iron.



### श्लोकः
#### मूलम्
तं दृष्टवा मन्त्रिणस्सर्वे त्यज्य चण्डालरूपिणम्॥1.58.11॥  
प्राद्रवन् सहिता राम पौरा येऽस्यानुगामिनः।

#### शब्दार्थः
राम O Rama, चण्डालरूपिणम् in the form of Chadala, तम् him, दृष्टवा having seen, सर्वे all, मन्त्रिणः counsellors, पौराः inhabitants of city, ये who, अस्य his, अनुगामिनः सहिताः including followers, प्राद्रवन् fled away.

#### आङ्ग्लानुवादः
"O Rama seeing him in the form of a chandala, all his counsellors, inhabitants of the city including his followers fled away.



### श्लोकः
#### मूलम्
एको हि राजा काकुत्स्थ जगाम परमात्मवान्॥1.58.12॥  
दह्यमानो दिवारात्रं विश्वामित्रं तपोनिधिम्।

#### शब्दार्थः
काकुत्स्थ O Rama, परम् great, आत्मवान् courageous, राजा king, एकः moving alone, दिवारात्रम्  day and night, दह्यमानः burning, तपोनिधिम् rich in asceticism, विश्वामित्रम् towards Visvamitra, जगाम went.

#### आङ्ग्लानुवादः
O Descendant of Kakustha wandering alone burning with distress night and day the king went to Viswamitra who was rich in asceticism.



### श्लोकः
#### मूलम्
विश्वामित्रस्तु तं दृष्ट्वा राजानं विफलीकृतम्।  
चण्डालरूपिणं राम मुनिः कारुण्यमागतः॥1.58.13॥

#### शब्दार्थः
राम O Rama, मुनिः sage, विश्वामित्रस्तु Visvamitra, विफलीकृतम् made worthless, चण्डालरूपिणम् found in the form of Chandala, तम् that, राजानम् king, दृष्ट्वा having seen, कारुण्यम् pity, आगतः obtained.

#### आङ्ग्लानुवादः
O Rama on seeing the king reduced to a useless a chandala, sage Viswamitra was touched with pity".



### श्लोकः
#### मूलम्
कारुण्यात्स महातेजा वाक्यं परमधार्मिकः।  
इदं जगाद भद्रं ते राजानं घोररूपिणम्॥1.58.14॥

#### शब्दार्थः
महातेजाः exceedingly energetic, परमधार्मिकः highly pious, सः he, कारुण्यात् out of compassion, घोररूपिणम् frightful to look, राजानम् king, ते भद्रम् welfare to you, इदम् this word, जगाद spoke.

#### आङ्ग्लानुवादः
Exceedingly energetic and deeply pious, he looked at the king who was frightful in appearance and addressed him with compassion saying, "welfare to you".



### श्लोकः
#### मूलम्
किमागमनकार्यं ते राजपुत्र महाबल।  
अयोध्याधिपते वीर शापाच्चण्डालतां गतः॥1.58.15॥

#### शब्दार्थः
महाबल mighty, राजपुत्र O Prince, ते your, आगमनकार्यम् purpose of coming, किम् what,  अयोध्याधिपते O Lord of Ayodhya, वीर hero, शापात् from the curse, चण्डालताम् chandalahood, गतः you have obtained.

#### आङ्ग्लानुवादः
"O Mighty prince what brings your here, for you are the heroic lord of Ayodhya? Whose curse turned you into a chandala"?



### श्लोकः
#### मूलम्
अथ तद्वाक्यमाज्ञाय राजा चण्डालतां गतः।  
अब्रवीत्प्राञ्जलिर्वाक्यं वाक्यज्ञो वाक्यकोविदम्॥1.58.16॥

#### शब्दार्थः
अथ thereafter, चंण्डालताम् chandala hood, गतः obtained, वाक्यज्ञः knower of words, राजा king, तद्वाक्यम् that word, आज्ञाय having come to know, प्राञ्जलिः with folded hands in supplication, वाक्यकोविदम् proficient in speech, वाक्यम् word, अब्रवीत् spoke.

#### आङ्ग्लानुवादः
In response to his words the king,  who had fallen into the state of a chandala yet proficient in expression, spoke to one (Viswamitra) expert in speech, with folded hands.



### श्लोकः
#### मूलम्
प्रत्याख्यातोऽस्मि गुरुणा गुरुपुत्रैस्तथैव च।  
अनवाप्यैव तं कामं मया प्राप्तो विपर्ययः॥1.58.17॥

#### शब्दार्थः
गुरुणा by the spiritual preceptor, तथैव च and also, गुरुपुत्रैः by his sons, प्रत्याख्यातः अस्मि  I was rejected, तम् that, कामम् desire, अनवाप्यैव without attaining, मया by me, विपर्ययः contrary reward, प्राप्तः obtained.

#### आङ्ग्लानुवादः
"Rejected by my guru and his sons, what I achieved was disaster and what I could not was the fulfilment of my wish.



### श्लोकः
#### मूलम्
सशरीरो दिवं यायामिति मे सौम्यदर्शनम्।  
मया चेष्टं क्रतुशतं तच्च नाऽवाप्यते फलम्॥1.58.18॥

#### शब्दार्थः
सौम्य O Gentle sage, सशरीरः with my physical body, दिवम् heaven, यायाम् I may enter, इति thus, मे my, दर्शनम् intention, मया by me, क्रतुशतम् a hundred sacrifices, इष्टम् performed,   तत् that, फलम् fruit of it, नावाप्यते च was not obtained.

#### आङ्ग्लानुवादः
O Gentle sage it is my intention to enter heaven with my physical body. I performed a hundred sacrifices but  did not reap its fruit.



### श्लोकः
#### मूलम्
अनृतं नोक्तपूर्वं मे न च वक्ष्ये कदाचन।  
कृच्छ्रेष्वपि गतस् सौम्य क्षत्रधर्मेण ते शपे॥1.58.19॥

#### शब्दार्थः
सौम्य O Gentle sage, मे by me, अनृतम् untruth, न उक्तपूर्वम् was not uttered earlier, कदाचन never, कृच्छ्रेषु गतः अपि inspite of troubled circumstances, न वक्ष्ये I shall not speak, क्षत्रधर्मेण by kshatriya morality, ते to you, शपे I swear.

#### आङ्ग्लानुवादः
O Gentle sage I have never told a lie in spite of troubled circumstances, I shall never dabble in falsehood. I swear upon it by kshatriya morality .



### श्लोकः
#### मूलम्
यज्ञैर्बहुविधैरिष्टं प्रजा धर्मेण पालिताः॥1.58.20॥  
गुरवश्च महात्मान श्शीलवृत्तेन तोषिताः।

#### शब्दार्थः
बहुविधैः by various kinds of, यज्ञैः with sacrifices, इष्टम् favourite gods were worshipped, प्रजाः my people, धर्मेण with law of righteousness, पालिताः are ruled, महात्मानः eminent, गुरवश्च elders, शीलवृत्तेन by my character and conduct, तोषिताः were pleased.

#### आङ्ग्लानुवादः
I have performed various sacirifices and ruled over my people guided by the law of righteousness. I have pleased eminent elders with my conduct and character.



### श्लोकः
#### मूलम्
धर्मे प्रयतमानस्य यज्ञं चाहर्तुमिच्छतः॥1.58.21॥  
परितोषं न गच्छन्ति गुरवो मुनिपुङ्गव ।

#### शब्दार्थः
मुनिपुङ्गव O Preeminent among sages, धर्मे in my duty, प्रयतमानस्य endeavouring, यज्ञम् sacrifice, आहर्तुम् to perform, इच्छतश्च intending, गुरवः spiritual preceptors, परितोषम् pleasure, न गच्छन्ति do not get.

#### आङ्ग्लानुवादः
O Preeminent among sages I endeavour to do my duty. I intend to perform a sacrifice. My gurus do not appreciate this.



### श्लोकः
#### मूलम्
दैवमेव परं मन्ये पौरुषं तु निरर्थकम्॥1.58.22॥  
दैवेनाक्रम्यते सर्वं दैवं हि परमा गतिः।

#### शब्दार्थः
दैवमेव destiny alone, परम् is allpowerful, मन्ये I am thinking, पौरुषम् तु the effort of a man, निरर्थकम् is invain, सर्वम् everything, दैवेन by destiny, आक्रम्यते is occupied, दैवम् destiny, परमा supreme, गतिः हि way indeed.

#### आङ्ग्लानुवादः
I consider destiny to be allpowerful. The effort of a man goes in vain. Everything is controlled by destiny. It is the supreme resort.



### श्लोकः
#### मूलम्
तस्य मे परमार्तस्य प्रसादमभिकाङ्क्षतः॥1.58.23॥  
कर्तुमर्हसि भद्रं ते दैवोपहतकर्मणः।

#### शब्दार्थः
परमार्तस्य highly afflicted, ते your, प्रसादम् favour, अभिकाङ्क्षतः desiring, दैवोपहतकर्मणः with my actions hit by destiny, तस्य such, मे to me, कर्तुम् to do, अर्हसि fit and proper, भद्रम् prosperity to you.

#### आङ्ग्लानुवादः
My merits have been destroyed by destiny. Deeply afflicted, I crave a favour from you. You are fit to grant it. Wish you well



### श्लोकः
#### मूलम्
नान्यां गतिं गमिष्यामि नान्यश्शरणमस्ति मे॥1.58.24॥  
दैवं पुरुषकारेण निवर्तयितुमर्हसि॥

#### शब्दार्थः
अन्याम् other, गतिम् refuge, न गमिष्यामि I will not obtain, मे to me, अन्यः other person, शरणम् protector, नास्ति does not exist, दैवम् destiny, पुरुषकारेण with human effort, निवर्तयितुम् to avert, अर्हसि you are capable.

#### आङ्ग्लानुवादः
I will not take refuge in anybody. There is no other protector for me. You are capable of averting my reverses in fate with human effort".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे अष्टपञ्चाशस्सर्गः॥  
Thus ends the fiftyeighth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/058_trishankushApaH.md">
<details><summary><h2>भूषणम् ...{Loading}...</h2></summary>



ततस्त्रिशङ्कोर्वचनं श्रुत्वा क्रोधसमन्वितम् ।  

ऋषिपुत्रशतं राम राजानमिदमब्रवीत्  ॥  १।५८।१  ॥   

गुरुत्यागिनां फलं दर्शयत्यष्टपञ्चाश्ो--ततस्त्रिशङ्कोरित्यादि ।
क्रोधसमन्वितमिति शतविशेषणम्  ॥  १।५८।१  ॥   

  

प्रत्याख्यातो हि दुर्बुद्धे गुरुणा सत्यवादिना ।  

तं कथं समतिक्रम्य शाखान्तरमुपेयिवान्  ॥  १।५८।२  ॥   

प्रत्याख्यात इति । शाखान्तरम् आश्रयान्तरम्  ॥  १।५८।२  ॥   

  

इक्ष्वाकूणां हि सर्वेषां पुरोधाः परमो गुरुः ।  

न चातिक्रमितुं शक्यं वचनं सत्यवादिनः  ॥  १।५८।३  ॥   

इक्ष्वाकूणामिति । न शक्यं त्वया इक्ष्वाकुणेति शेषः । सत्यवादिनः, तस्येति
शेषः  ॥  १।५८।३  ॥   

  

अशक्यमिति चोवाच वसिष्ठो भगवानृषिः ।  

तं वयं वै समाहर्तुं क्रतुं शक्ताः कथं तव  ॥  १।५८।४  ॥   

अशक्यमिति । यं क्रतुमिति शेषः  ॥  १।५८।४  ॥   

  

बालिशस्त्वं नरश्रेष्ठ गम्यतां स्वपुरं पुनः ।  

याजने भगवान् शक्तस्त्रैलोक्यस्यापि पार्थिव  ॥  १।५८।५  ॥   

बालिश इति । बालिशः मूर्खः "मूर्खवैधेयबालिशाः" इत्यमरः  ॥  १।५८।५  ॥   

  

अवमानं च तत्कर्तुं तस्य शक्ष्यामहे कथम्  ॥  १।५८।६  ॥   

अवमानमित्यर्द्धम् । तत् असाध्यार्थसाधनरूपम्  ॥  १।५८।६  ॥   

  

तेषां तद्वचनं श्रुत्वा क्रोधपर्याकुलाक्षरम् ।  

स राजा पुनरेवैतानिदं वचनमब्रवीत्  ॥  १।५८।७  ॥   

प्रत्याख्यातो ऽस्मि गुरुणा गुरुपुत्रैस्तथैव च ।  

अन्यां गतिं गमिष्यामि स्वस्ति वो ऽस्तु तपोधनाः  ॥  १।५८।८  ॥   

तेषामिति द्वौ । अन्यां गतिं याजकान्तरम्  ॥  १।५८।७,८  ॥   

  

ऋषिपुत्रास्तु तच्छ्रुत्वा वाक्यं घोराभिसंहितम् ।  

शेपुः परमसङ्क्रुद्धाश्चण्डालत्वं गमिष्यसि  ॥  १।५८।९  ॥   

ऋषीति । घोराभिसंहितं साक्षात्कुलगुरुं ब्रह्मपुत्रं वसिष्ठमतिक्रम्य
पुरोहितान्तराश्रयणरूपघोराभिप्राययुक्तमित्यर्थः ।
गमिष्यसीत्यनन्तरमितिकरणं द्रष्टव्यम्  ॥  १।५८।९  ॥   

  

एवमुक्त्वा महात्मानो विविशुस्ते स्वमाश्रमम्  ॥  १।५८।१०  ॥   

एवमित्यर्द्धम्  ॥  १।५८।१०  ॥   

  

अथ रात्र्यां व्यतीतायां राजा चण्डालतां गतः ।  

नीलवस्त्रधरो नीलः परुषो ध्वस्तमूर्द्धजः ।  

चित्यमाल्यानुलेपश्च आयसाभरणो ऽभवत्  ॥  १।५८।११  ॥   

अत्र चण्डालत्वं न तत्सादृश्यमात्रम्, किन्तु क्षत्रियत्वप्रहाणेन
चण्डालत्वजातिप्राप्तिः । ब्राह्मणत्वादिजातेः कर्ममूलत्वेन तदपाये
तदपायादित्याह--अथेत्यादि सार्द्धः । चण्डालतां गतः, वक्षःस्थं
यज्ञोपवीतमेव वध्र्यीसीदित्यर्थः । नीलवस्त्रधरः कटिस्थपीताम्बरमेव
चण्डालार्हनीलवस्त्रं जातमित्यर्थः । नीलः पूर्वं स्थितराजतेज एव नीलवर्णो
ऽभवदित्यर्थः । एवमुत्तरत्रापि योज्यम् । परुषः रूक्षाङ्गः ।
ध्वस्तमूर्द्धजः ह्रस्वकेशः । चित्यमाल्यानुलेपः चिता श्मशानम्, तत्र भवं
चित्यं तादृशं माल्यम् अनुलेपः चिताभस्मरूपो ऽङ्गरागश्च यस्य स तथा ।
आयसाभ्ारणः अयोविकाराभरणः  ॥  १।५८।११  ॥   

  

तं दृष्ट्वा मन्त्रिणः सर्वे त्यज्य चण्डालरूपिणम् ।  

प्राद्रवन् सहिता राम पौरा ये ऽस्यानुगामिनः  ॥  १।५८।१२  ॥   

तमिति । स्पष्टम्  ॥  १।५८।१२  ॥   

  

एको हि राजा काकुत्स्थ जगाम परमात्मवान् ।  

दह्यमानो दिवारात्रं विश्वामित्रं तपोधनम्  ॥  १।५८।१३  ॥   

एव इति । परमात्मवान् परमधृतिमान् भूत्वा । दह्यमानः, दुःखेनेति शेषः ।
विश्वामित्रं वसिष्ठवैरिणं जगाम  ॥  १।५८।१३  ॥   

  

विश्वामित्रस्तु तं दृष्ट्वा राजानं विफलीकृतम् ।  

चण्डालरूपिणं राम मुनिः कारुण्यमागतः  ॥  १।५८।१४  ॥   

विश्वामित्र इति । विफलीकृतं वासिष्ठविनाशितैहिकामुष्मिकसाधनमित्यर्थः  ॥ 
१।५८।१४  ॥   

  

कारुण्यात् स महातेजा वाक्यं परमधार्मिकः ।  

इदं जगाद भद्रं ते राजानं घोररूपिणम्  ॥  १।५८।१५  ॥   

कारुण्यादिति । स्ववंशावमानप्रकटनेन रामस्य कोपो भविष्यतीति
सान्त्वयति--भद्रं त इति  ॥  १।५८।१५  ॥   

  

किमागमनकार्यं ते राजपुत्र महाबल ।  

अयोध्याधिपते वीर शापाच्चण्डालतां गतः  ॥  १।५८।१६  ॥   

किमिति । चण्डालतां गतः, केन हेतुनेति शेषः  ॥  १।५८।१६  ॥   

  

अथ तद्वाक्यमाज्ञाय राजा चण्डालतां गतः ।  

अब्रवीत्प्राञ्जलिर्वाक्यं वाक्यज्ञो वाक्यकोविदम्  ॥  १।५८।१७  ॥   

अथेति । आज्ञाय श्रुत्वेत्यर्थः  ॥  १।५८।१७  ॥   

  

प्रत्याख्यातो ऽस्मि गुरुणा गुरुपुत्रैस्तथैव च ।  

अनवाप्यैव तं कामं मया प्राप्तो विपर्ययः  ॥  १।५८।१८  ॥   

प्रत्याख्यात इति । तं कामम्, यमुद्दिश्य गुर्वाद्युपासनं कृतमित्यर्थः ।
विपर्ययः विपरीतप्रयोजनो हेतुविशेषः  ॥  १।५८।१८  ॥   

  

सशरीरो दिवं यायामिति मे सौम्य दर्शनम् ।  

मया चेष्टं क्रतुशतं तच्च नावाप्यते फलम्  ॥  १।५८।१९  ॥   

कस्ते काम इत्यत्राह--सशरीर इति । सौम्येति सम्बुद्धिः । दर्शनं बुद्धिः ।
तच्च फलं क्रतुशतफलं सशरीरस्वर्गः  ॥  १।५८।१९  ॥   

  

अनृतं नोक्तपूर्वं मे न च वक्ष्ये कदाचन ।  

कृच्छ्रेष्वपि गतः सौम्य क्षत्रधर्मेण ते शपे  ॥  १।५८।२०  ॥   

वसिष्ठप्रत्याख्यानमूलं पापं मयि नास्तीत्याशयेनाह--अनृतमिति । यद्वा
ऽयज्ञो ऽनृतेन क्षरतिऽ इति वचनात् क्रतुनाशकत्वेनावगतमनृतमपि मयि
नास्तीत्याह । मे मया । क्षत्रधर्मेण तत्साक्षितयेत्यर्थः । कृच्छ्रेष्वपि
गतः आपद्गतोपि ते पुरत इति शेषः  ॥  १।५८।२०  ॥   

  

यज्ञैर्बहुविधैरिष्टं प्रजा धर्मेण पालिताः ।  

गुरवश्च महात्मानः शीलवृत्तेन तोषिताः  ॥  १।५८।२१  ॥   

यज्ञैरिति । पूर्वं सशरीरत्वसाधनक्रतुशतमुक्तम्, अत्र नित्यकर्मेति भिदा ।
यद्वा पूर्वं क्रतुशतम् इष्टम्, यष्टुमुपक्रान्तमित्यर्थः । तच्च नावाप्यते
तादृशक्रत्वनुष्ठानमनोरथो नावाप्यत इत्यर्थः । शीलवृत्तेन शीलयुक्तवृत्तेन
। शीलं सद्गुणः, वृत्तमाचारः  ॥  १।५८।२१  ॥   

  

धर्मे प्रयतमानस्य यज्ञं चाहर्तुमिच्छतः ।  

परितोषं न गच्छन्ति गुरवो मुनिपुङ्गव  ॥  १।५८।२२  ॥   

धर्म इति । प्रयतमानस्येति सप्तम्यर्थे षष्ठी । ममेति शेषः  ॥  १।५८।२२  ॥   

  

दैवमेव परं मन्ये पौरुषं तु निरर्थकम् ।  

दैवेनाक्रम्यते सर्वं दैवं हि परमा गतिः  ॥  १।५८।२३  ॥   

दैवमिति । अत इत्युपस्कार्यम् । दैवमत्र प्रारब्धफलमदृष्टम् । परं
श्रेष्ठम्, पुरुषहिताहितप्रापकमित्यर्थः । पौरुषम् इदानीन्तनधर्मानुष्ठानम्
। निरर्थकं प्रारब्धकर्मतिरस्कारानर्हमित्यर्थः । आक्रम्यते अभिभूयते ।
परमा गतिः, इतरतिरस्कारेणैहिकसुखदुःखादिप्रापकमित्यर्थः  ॥  १।५८।२३  ॥   

  

तस्य मे परमार्तस्य प्रसादमभिकाङ्क्षतः ।  

कर्तुमर्हसि भद्रं ते दैवोपहतकर्मणः  ॥  १।५८।२४  ॥   

तस्येति । प्रसादं दैवानुकूल्यम्  ॥  १।५८।२४  ॥   

  

नान्यां गतिं गमिष्यामि नान्यः शरणमस्ति मे ।  

दैवं पुरुषकारेण निवर्तयितुमर्हसि  ॥  १।५८।२५  ॥   

इत्यार्षे श्रीरामायणे वाल्मीकीये आदिकाव्ये बालकाण्डे अष्टपञ्चाशः सर्गः
 ॥  ५८  ॥   

नेति । गतिं शरणम् । वसिष्ठेन स्वयमाहूतश्चेत्किं करिष्यसीत्यत्राह--नान्यः
शरणम् अस्तीति पुरुषकारेण त्वत्प्रसादरूपानुकूल्यकरणेन  ॥  १।५८।२५  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने अष्टपञ्चाशः सर्गः  ॥  ५८  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/058_trishankushApaH.md">
<details><summary><h2>शिरोमणी ...{Loading}...</h2></summary>



फ़् त्रिशङ्कुप्रार्थनानन्तरकालिकं वृत्तमाह तत इति । ततः
त्रिशङ्कुप्रार्थनानन्तरं हे राम त्रिशङ्कोर्वचनं श्रुत्वा क्रोधसमन्वितं
क्रोधाविष्टमृषिपुत्रशतं राजानमिदमब्रवीत्  ॥  १।५८।१  ॥   

  

तद्वचनमेवाह प्रत्याख्यात इति । हे दुर्बुद्धे सत्यवादिना
मृषासंसर्गशून्येन गुरुणा प्रत्याख्यातस्त्वं तं गुरुमतिक्रम्य
शाखान्तरमाश्रयान्तरं कथमुपेयिवान् प्राप्तो ऽसि  ॥  १।५८।२  ॥   

  

तदतिक्रमस्यानौचित्यं बोधयन्नाह इष्वाकूणामिति । सर्वेषामिक्ष्वाकूणां
पुरोधा एव परमो गुरुः अतः सत्यवादिनः पुरोधसः वचनमतिक्रमितुमुल्लङ्घितुं न
शक्यम् । च शब्द एवार्थे  ॥  १।५८।३  ॥   

  

तन्निवारितकार्यस्याशक्यत्वं बोधयन्त आहुः अशक्यमिति । भगवान्
सकलसामर्थ्यविशिष्टः ऋषिः सर्वज्ञः यमशक्यमेव उवाच तमेव तव क्रतुं
समाहर्तुं कारयितुं वयं कथं समर्थाः । इतिशब्देनान्ये ऽपि कथं समर्थाः न
कथञ्चिदित्यर्थः । चवैशब्दावेवार्थौ । एतेन तत्प्रत्याख्यातकार्यं
प्रत्याशा न कर्तव्येति ध्वनितम्  ॥  १।५८।४  ॥   

  

तदेवोपसंहरन्नाह बालिश इति । हे नरश्रेष्ठ त्वं बालिशः
समीचीनविचारयोग्यमत्यभाववानसि अतस्त्वया पुनः स्वपुरमेव गम्यताम् । एतेन
वयं न याजयिष्याम इति ध्वनितम् । तत्र हेतुमाह हे पार्थिव भगवान्
परममाहात्म्यविशिष्टस्त्रैलोक्यस्यापि याजने शक्तः समर्थः यो
वशिष्ठस्तस्यावमानं वयं कथं शक्ष्यामहे  ॥  १।५८।५  ॥   

  

तेषामिति । तेषां वशिष्ठपुत्राणां क्रोधपर्याकुलाक्षरं तद्वचनं श्रुत्वा स
राजा त्रिशङ्कुः एतान् गुरुपुत्रान् पुनरपि इदं वचनमब्रवीत् । एवो ऽप्यर्थे
 ॥  १।५८।६  ॥   

  

तद्वचनमेवाह प्रत्याख्यात इति । हे तपोधनाः भगवता गुरुणा तथा
गुरुपुत्रैर्भवद्भिश्च प्रत्याख्यात एवाहमन्यां गतिमाश्रयं गमिष्यामि वो
युष्मभ्यं स्वस्त्यस्तु  ॥  १।५८।७  ॥   

  

ऋषीति । घोराभिसहितं श्रुतिकटुताविशिष्टं तद्वाक्यं श्रुत्वैव
परमसङ्क्रुद्धा ऋषिपुत्राः त्वं चण्डालत्वं गमिष्यसि प्राप्स्यसीति शेषुः ।
तुशब्द एवार्थे  ॥  १।५८।८  ॥   

  

इतीति । महात्मानस्ते वशिष्ठपुत्रा इत्युक्त्वा स्वमाश्रमं विविशुः । अथ
रात्र्यां निशायां व्यतीतायां राजा त्रिशङ्कुः चण्डालतां गतः प्राप्तः स्वं
चाण्डालरूपमपश्यदित्यर्थः  ॥  १।५८।९  ॥   

  

चाण्डालतारूपमेव बोधयन्नाह नीलेति । नीलवस्त्रधरः नीलः नीलदेहः पुरुषः
रूक्षत्वविशिष्टः ध्वस्तमूर्धजः अदीर्घकेशः चित्यमाल्यानुलेपः चितिः
श्मशानं तत्र भवं चित्यं भस्म तेन कृतः माल्यानुलेपः पुष्पाकारानुलेपो येन
। किञ्च तेन युक्तौ माल्यानुलेपौ यस्य सः आयसाभरणः लोहभूषणयुक्तश्चाभवत्
इति शेषः  ॥  १।५८।१०  ॥   

  

तमिति । हे राम चाण्डालरूपिणं तं राजानं सर्वे मन्त्रिणः ये
अस्यानुगामिनस्ते सर्वे पौराश्च सहिताः सहैवेत्यर्थः । दृष्ट्वा त्यज्य
त्यक्त्वा च प्राद्रवन् ततो भीताः द्रुतं देशान्तरमगच्छन् । विनापि चं  

समुच्चयः  ॥  १।५८।११  ॥   

  

एक इति । हे काकुत्स्थ दिवारात्रं दह्यमानः शोकव्याकुलचित्तः परमात्मवान्
अतिधैर्यः राजा त्रिशङ्कुस्तपोधनं विश्वामित्रमेक एव जगाम । हिशब्द एवार्थे
 ॥  १।५८।१२  ॥   

  

विश्वामित्र इति । हे राम विफलीकृतं यागप्रत्याख्यानशापाभ्यां
विध्वंसितोभयलोकसुखं चण्डालरूपिणं तं राजानं त्रिशङ्कुं दृष्ट्वैव
मुनिर्विश्वामित्रः कारुण्यमागतः प्राप्तः । तुशब्द एवार्थे  ॥  १।५८।१३
 ॥   

  

कारुण्यादिति । महातेजाः परमधार्मिकः स विश्वामित्रः घोरदर्शनं राजानं
त्रिशङ्कुं ते भद्रं कल्याणमस्तु इदं वाक्यं कारुण्यात् जगाद  ॥  १।५८।१४
 ॥   

  

तद्वचनमेवाह किमिति । हे राजपुत्र हे महाबल अयोध्याधिपते वी यस्त्वं
शापाच्चण्डालतां गतस्तस्य ते तवागमनकार्यमिहागमने प्रयोजनं किं तद्वदेति
भावः । एतेन त्रिशङ्कुशापः पूर्वमेव विश्वामित्रेण श्रुत इति ध्वनितम्  ॥ 
१।५८।१५  ॥   

  

अथेति । अथ विश्वामित्रोक्त्यनन्तरं तद्वाक्यं विश्वामित्रवचनमाकर्ण्य
चण्डालतां गतः प्राञ्जलिः वाक्यज्ञः राजा त्रिशङ्कुः वाक्यकोविदं
विश्वामित्रमब्रवीत्  ॥  १।५८।१६  ॥   

  

तद्वचनमेवाह प्रत्याख्यात इति । गुरुणा तथा गुरुपुत्रैश्चाहं प्रत्याख्यातो
ऽस्मि अतस्तं कामं स्वेच्छाविषयीभूतप्रयोजनमनवाप्यैव विपर्ययः
इच्छाविषयीभूताद्विरुद्धो ऽर्थो मया प्राप्तः । एक एवो हेतौ  ॥  १।५८।१७
 ॥   

  

ननु कस्ते कामो यं न प्राप्तो ऽसि इत्यत आह सेति । हि सौम्यदर्शन सशरीरो
ऽहं दिवं यायामिति हेतोः क्रतुशतं मे इष्टं मदिच्छाविषयीभूतं तत्क्रतुशतं
मया नावाप्यते गुर्वादिभिः प्रत्याख्यातत्वान्न कृतमित्यर्थः । अत एव फलं
सशरीरस्वर्गगमनं च नावाप्यते न प्राप्तमित्यर्थः । एकश्चशब्दो हेत्वर्थे
नावाप्यत इत्युभयान्वयि  ॥  १।५८।१८  ॥   

  

गुरोर्गुरुपुत्राणां वा ऽपराधान्तरं मया न कृतमिति बोधयितुमाह अनृतमिति ।
मे मया अनृतं मिथ्या नोक्तपूर्वम् अत एव हे सौम्य कृच्छ्रेषु अपि गतः
प्राप्तः क्षत्रधर्मेण स्थितो ऽहं कदाचनानृतं न वक्ष्ये अत्र विश्वासार्थं
ते तुभ्यमहं शपे । चो हेतौ  ॥  १।५८।१९  ॥   

  

सर्वकालं सद्वृत्तत्वात्पापान्तरस्यापि मयि सम्भावना न कर्तव्येति
बोधयितुमाह यज्ञैरिति । बहुविधैरनेकप्रकारैर्यज्ञैः राजोचितयागैर्मया इष्टं
धर्मेण प्रजाः पालिताः महात्मानः पूज्यस्वरूपा गुरवश्च शीलयुक्तेन
शीलवदाचरणेन तोषिताः  ॥  १।५८।२०  ॥   

  

यदर्थं गुरवः पश्चादपरितुष्टास्तत्र हेतुं न विद्म इति बोधयितुं
पूर्ववृत्तमाह धर्मे इति । हे मुनिपुङ्गव धर्मे प्रयतमानस्य
स्वधर्माचरणनिरतस्य यज्ञं सशरीरस्वर्गप्राप्तिफलकशतसङ्ख्याकयागमाहर्तुं
कर्तुं इच्छतो ममोपरि गुरवः परितोषं नैव गच्छन्ति अगच्छन् । एतेनापरितोषे
हेतुरन्वेषणीय इति ध्वनितम् । चशब्द एवार्थे  ॥  १।५८।२१  ॥   

  

स्वनिश्चितहेतुं वदन्नाह दैवमिति । अहं दैवं भाग्यमेव परं हेतुं मन्ये ऽत
एव पौरुषं निरर्थकमर्थाप्रापकं मन्येतत्र हेतुः यतः सर्वं दैवेनाक्रम्यते
क्रियते ऽत एव परमा गमिर्दैवमेव । तुशब्दो हेत्वर्थे हिशब्द एवार्थे  ॥ 
१।५८।२२  ॥   

  

इदानीं तत्कर्तव्यमाह तस्येति । परमार्तस्यात्यन्तदुःखं प्राप्तस्य प्रसादं
स्वचित्तप्रसन्नतामभिकाङ्क्षतस्तस्य गुरुपुत्रैः शप्तस्य मे मम प्रसादं
कर्तुमर्हसि ते भद्रमस्तु । प्रसादस्यान्वयः एकत्र शाब्दः अपरत्रार्थः  ॥ 
१।५८।२३  ॥   

  

भवन्तमन्तरा गत्यन्तरं मे नास्तीति बोधयन्नाह नेति । यतः मे शरणं रक्षकः
अन्यः त्वद्भिन्नो  

नास्ति अतः अन्यां त्वद्भिन्नां गतिं रक्षकं न गमिष्यामि प्राप्स्याम्यतः
पुरुषकारेण स्वपौरुषेण दैवं मम दुर्भाग्यं निवर्तयितुं त्वमर्हसि  ॥ 
१।५८।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे ऽष्टपञ्चाशः
सर्गः  ॥  १।५८  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/058_trishankushApaH.md">
<details><summary><h2>तिलकम् ...{Loading}...</h2></summary>



क्रोधसमन्वितमिति ऋषिपुत्रशतविशेषणम्  ॥  १।५८।१  ॥   

  

दुर्मेधः दुर्बुद्धे शाखान्तरं याजनादिना रक्षकान्तरम्  ॥  १।५८।२  ॥   

  

न चातिक्रमितुं शक्यम् । इक्ष्वाकुभिरिति शेष  ॥  १।५८।३  ॥   

  

सोवाचेति "सो ऽचि लोपे चेत्" इति साधु । तम् क्रतुम् । यमशक्यमित्युवाच तं
यज्ञमित्यर्थः । कथं च । कथमपि न शक्ता इत्यर्थः  ॥  १।५८।४  ॥   

  

बालिशो ऽज्ञः । त्रैलोक्यस्यापि सिद्ध्यर्थम् । याजने इत्यर्थः ।
भगवान्वसिष्ठः  ॥  १।५८।५  ॥   

  

अवमानं तेनासाध्यतयोक्तार्थस्य साधनरूपम्  ॥  १।५८।६  ॥   

  

एतान्वासिष्ठान्  ॥  १।५८।७  ॥   

  

अन्यां गतिम् याजकान्तरम् । घोराभिसंहितम् घोराभिप्रायसंयुक्तम् ।
कुलगुर्वतिक्रमेणान्याश्रयस्य कुलनाशहेतुतया तदभिप्रायस्य घोरत्वम्  ॥ 
१।५८।८  ॥   

  

चण्डालत्वं गमिष्यसीति शेपुरिति योजना । तादृशपापिष्ठदर्शनस्य
पापजनकत्वात्स्वस्वाश्रमप्रवेशस्तेषाम्  ॥  १।५८।९  ॥   

  

परुषो रूक्षाङ्गः । ध्वस्तमूर्धजः खर्वकेशः  ॥  १।५८।१०  ॥   

  

चिता श्मशानं तत्र भवं पुष्पभस्मादि माल्याङ्गरागो यस्य । अयोविकार आयसं
तदाभरणः । त्यज्य त्यक्त्वा  ॥  १।५८।११  ॥   

  

अनुगामिनः सहगताः । प्राद्रवंस्तं त्यक्त्वा गताः । परमात्मवान्धीरः  ॥ 
१।५८।१२  ॥   

  

दह्यमान इत्यस्य दुःखेनेत्यादि । विश्वामित्रं जगामेति पूर्वेणान्वयः ।
वसिष्ठवैरित्वाद्विफलीकृतं वसिष्ठतत्पुत्रैर्विनाशितैहिकामुष्मिकार्थम्  ॥ 
१।५८।१३,१४  ॥   

  

यस्त्वं शापाच्चण्डालतां गतस्तस्य त इहागमनकार्यं किमित्यन्वयः  ॥ 
१।५८।१५१७  ॥   

  

यं काममुद्दिश्य गतस्तं काममनवाप्य नैतावदेव, अपि तु विपर्ययो जातिभ्रंश
एवंवेषरूपः । काममाह सशरीर इत्यादि । इतीत्यस्य काम इति शेषः ।
सौम्यदर्शनेति सम्बोधनम्  ॥  १।५८।१८  ॥   

  

तच्च तथापि । तत्फलं सशरीरस्वर्गप्रप्तिरूपं नावाप्यत इत्यन्वयः । क्रतुशतं
न कृतं त्वयेति चेत्तत्राह अनृतमिति  ॥  १।५८।१९  ॥   

  

कृच्छ्रेष्वपि गतो ऽनृतं न वक्ष्य इत्यन्वयः । क्षत्रधर्मेण तत्साक्षितया
 ॥  १।५८।२०  ॥   

  

शीलम् सद्गुणः । वृत्तमाचारः । इच्छत ममेति शेषः  ॥  १।५८।२१  ॥   

  

न गच्छन्ति न गच्छन्ति स्म । यदेवमतो दैवमेव प्रारब्धफलमदृष्टमेव । परं
श्रेष्ठं हिताहितप्रापणे पौरुषमिदानीन्तनधर्मानुष्ठानं निरर्थकम् ।
प्रारब्धतिरस्कारे दुर्बलमित्यर्थः  ॥  १।५८।२२  ॥   

  

दैवमुक्तम् । आक्रम्यते ऽभिभूयते । परमा गतिः
साक्षादितरतिरस्कारेणैहिकसुखदुःखदम् । प्रसादं दैवनानुकूल्यसमर्थं त्वदीयं
प्रसादमिच्छतो मे प्रसादं कर्तुमर्हसि । दैवेनोपहतं
तिरस्कृतमिहानुष्ठीयमानं कर्म यस्य  ॥  १।५८।२३,२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
ऽष्टपञ्चाशः सर्गः  ॥  ५८  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/058_trishankushApaH.md">
<details><summary><h2>द्राविडपाठः ...{Loading}...</h2></summary>


ततस्त्रिशङ्कोर्वचनं श्रुत्वा क्रोधसमन्वितम्।  
ऋषिपुत्रशतं राम राजानमिदमब्रवीत् ॥ 1.58.1 ॥   
प्रत्याख्यातो हि दुर्बुद्धे गुरुणा सत्यवादिना।  
तं कथं समतिक्रम्य शाखान्तरमुपेयिवान् ॥ 1.58.2 ॥   
इक्ष्वाकूणां हि सर्वेषां पुरोधाः परमो गुरुः।  
न चातिक्रमितुं शक्यं वचनं सत्यवादिनः ॥ 1.58.3 ॥   
अशक्यमिति चोवाच वसिष्ठो भगवानृषिः।  
तं वयं वै समाहर्तुं क्रतुं शक्ताः कथं तव ॥ 1.58.4 ॥   
बालिशस्त्वं नरश्रेष्ठ गम्यतां स्वपुरं पुनः।  
याजने भगवान् शक्तस्त्रैलोक्यस्यापि पार्थिव ॥ 1.58.5 ॥   
अवमानं च तत्कर्तुं तस्य शक्ष्यामहे कथम् ॥ 1.58.6 ॥   
तेषां तद्वचनं श्रुत्वा क्रोधपर्याकुलाक्षरम्।  
स राजा पुनरेवैतानिदं वचनमब्रवीत् ॥ 1.58.7 ॥   
प्रत्याख्यातोऽस्मि गुरुणा गुरुपुत्रैस्तथैव च।  
अन्यां गतिं गमिष्यामि स्वस्ति वोऽस्तु तपोधनाः ॥ 1.58.8 ॥   
ऋषिपुत्रास्तु तच्छ्रुत्वा वाक्यं घोराभिसंहितम्।  
शेपुः परमसङ्क्रुद्धाश्चण्डालत्वं गमिष्यसि ॥ 1.58.9 ॥   
एवमुक्त्वा महात्मानो विविशुस्ते स्वमाश्रमम् ॥ 1.58.10 ॥   
नीलवस्त्रधरो नीलः परुषो ध्वस्तमूर्द्धजः।  
चित्यमाल्यानुलेपश्च आयसाभरणोऽभवत् ॥ 1.58.11 ॥   
तं दृष्ट्वा मन्त्रिणः सर्वे त्यज्य चण्डालरूपिणम्।  
प्राद्रवन् सहिता राम पौरा येऽस्यानुगामिनः ॥ 1.58.12 ॥   
एको हि राजा काकुत्स्थ जगाम परमात्मवान्।  
दह्यमानो दिवारात्रं विश्वामित्रं तपोधनम् ॥ 1.58.13 ॥   
विश्वामित्रस्तु तं दृष्ट्वा राजानं विफलीकृतम्।  
चण्डालरूपिणं राम मुनिः कारुण्यमागतः ॥ 1.58.14 ॥   
कारुण्यात् स महातेजा वाक्यं परमधार्मिकः।  
इदं जगाद भद्रं ते राजानं घोररूपिणम् ॥ 1.58.15 ॥   
किमागमनकार्यं ते राजपुत्र महाबल।  
अयोध्याधिपते वीर शापाच्चण्डालतां गतः ॥ 1.58.16 ॥   
अथ तद्वाक्यमाज्ञाय राजा चण्डालतां गतः।  
अब्रवीत्प्राञ्जलिर्वाक्यं वाक्यज्ञो वाक्यकोविदम् ॥ 1.58.17 ॥   
प्रत्याख्यातोऽस्मि गुरुणा गुरुपुत्रैस्तथैव च।  
अनवाप्यैव तं कामं मया प्राप्तो विपर्ययः ॥ 1.58.18 ॥   
सशरीरो दिवं यायामिति मे सौम्य दर्शनम्।  
मया चेष्टं क्रतुशतं तच्च नावाप्यते फलम् ॥ 1.58.19 ॥   
अनृतं नोक्तपूर्वं मे न च वक्ष्ये कदाचन।  
कृच्छ्रेष्वपि गतः सौम्य क्षत्रधर्मेण ते शपे ॥ 1.58.20 ॥   
यज्ञैर्बहुविधैरिष्टं प्रजा धर्मेण पालिताः।  
गुरवश्च महात्मानः शीलवृत्तेन तोषिताः ॥ 1.58.21 ॥   
धर्मे प्रयतमानस्य यज्ञं चाहर्तुमिच्छतः।  
परितोषं न गच्छन्ति गुरवो मुनिपुङ्गव ॥ 1.58.22 ॥   
दैवमेव परं मन्ये पौरुषं तु निरर्थकम्।  
दैवेनाक्रम्यते सर्वं दैवं हि परमा गतिः ॥ 1.58.23 ॥   
तस्य मे परमार्तस्य प्रसादमभिकाङ्क्षतः।  
कर्तुमर्हसि भद्रं ते दैवोपहतकर्मणः ॥ 1.58.24 ॥   
नान्यां गतिं गमिष्यामि नान्यः शरणमस्ति मे।  
दैवं पुरुषकारेण निवर्तयितुमर्हसि ॥ 1.58.25 ॥   

</details>
</div>
