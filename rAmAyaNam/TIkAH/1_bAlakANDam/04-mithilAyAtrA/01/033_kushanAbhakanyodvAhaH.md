+++
title = "०३३ कुशनाभकन्योद्वाहः"
title_english = "033 Legend of brahmadatta"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-033-Kushanabha_Kanyodvahaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/01/033_kushanAbhakanyodvAhaH.md">
<details><summary><h2>IITK ...{Loading}...</h2></summary>

Kusanabha praises his daughters for the courage and tolerance shown
towards the Windgod the birth of Brahmadatta and his marriage with the
daughters of Kusanabha.



### श्लोकः
#### मूलम्
तस्य तद्वचनं श्रुत्वा कुशनाभस्य धीमतः।  
शिरोभिश्चरणौ स्पृष्ट्वा कन्याशतमभाषत॥1.33.1॥

#### शब्दार्थः
धीमतः of sagacious, तस्य कुशनाभस्य of that Kusanabha's, तद्वचनम् those words, श्रुत्वा having heard, कन्याशतम् the hundred maidens, शिरोभिः with their heads, चरणौ his feet, स्पृष्ट्वा having touched, अभाषत said.

#### आङ्ग्लानुवादः
On hearing the words of sagacious Kusanabha, his hundred daughters touched his feet  with their heads and  saidः



### श्लोकः
#### मूलम्
वायुस्सर्वात्मको राजन् प्रधर्षयितुमिच्छति।  
अशुभं मार्गमास्थाय न धर्मं प्रत्यवेक्षते॥1.33.2॥

#### शब्दार्थः
राजन् O King, सर्वात्मकः all pervading, वायुः windgod, अशुभम् foul, मार्गम् way, आस्थाय having taken recourse, प्रधर्षयितुम् to outrage, इच्छति is desiring, धर्मम् the law of morality, न प्रत्यवेक्षते does not consider.

#### आङ्ग्लानुवादः
"O king, the  allpervading Windgod, having taken recourse to foul means intended to outrage our modesty without and moral compunction.



### श्लोकः
#### मूलम्
पितृमत्यस्स्म भद्रं ते स्वच्छन्दे न वयं स्थिताः।  
पितरं नो वृणीष्व त्वं यदि नो दास्यते तव॥1.33.3॥

#### शब्दार्थः
वयम् we, पितृमत्यः स्मः have our father, ते भद्रम् may prosperity be to you, स्वच्छन्दे freely, न स्थिताः (we are) not situated, नः us, तव to you, दास्यते यदि whether he gives, त्वम् you, नः our, पितरम् father, वृणीष्व request.

#### आङ्ग्लानुवादः
We have our father who is dear to us. Hence we do not have freedom to choose. You may ask our father if he is willing to give us (in marriage).



### श्लोकः
#### मूलम्
तेन पापानुबन्धेन वचनं न प्रतीच्छता।  
एवं ब्रुवन्त्यस्सर्वास्स्म वायुना निहता भृशम्॥1.33.4॥

#### शब्दार्थः
एवम् in this way, ब्रुवन्त्यः while we were speaking, सर्वाः all of us, पापानुबन्धेन by the sinful one, वचनम् our words, न प्रतीच्छता without accepting, तेन वायुना by that windgod, भृशम् greatly, निहताः we are smitten.

#### आङ्ग्लानुवादः
As all of us were speaking thus, the sinful Windgod, disregarding our words repeatedly assaulted us.



### श्लोकः
#### मूलम्
तासां तद्वचनं श्रुत्वा राजा परमधार्मिकः।  
प्रत्युवाच महातेजाः कन्याशतमनुत्तमम्॥1.33.5॥

#### शब्दार्थः
परमधार्मिकः the highly virtuous one, महातेजाः highly powerful, राजा the king, तासाम् theirs, तत् वचनम् those words, श्रुत्वा having heard, अनुत्तमम् excellent, कन्याशतम् hundred daughters, प्रत्युवाच replied.

#### आङ्ग्लानुवादः
The deeply religious and highly powerful king, having heard those words of his one hundred exceptional daughters, repliedः



### श्लोकः
#### मूलम्
क्षान्तं क्षमावतां पुत्र्यः कर्तव्यं सुमहत्कृतम्।  
ऐकमत्यमुपागम्य कुलं चावेक्षितं मम॥1.33.6॥

#### शब्दार्थः
पुत्र्यः you, Daughters, क्षमावताम् of those having forberance, कर्तव्यम् fit to be done, क्षान्तम् forbearance, कृतम् has been done, सुमहत् great, ऐकमत्यम् unanimity, उपागम्य taking recourse to, मम my, कुलं च dynasty, अवेक्षितम् is taken into consideration.

#### आङ्ग्लानुवादः
"O daughters you have done a great act of forgiveness of which only the tolerant are capable. By taking a united stand, you have protected the honour of my dynasty.



### श्लोकः
#### मूलम्
अलङ्कारो हि नारीणां क्षमा तु पुरुषस्य वा।  
दुष्करं तच्च यत् क्षान्तं त्रिदशेषु विशेषतः॥1.33.7॥  
यादृशी वः क्षमा पुत्र्यस्सर्वासामविशेषतः।

#### शब्दार्थः
नारीणाम् for women, पुरुषस्य वा or for men, क्षमा forbearance, अलङ्कारो हि is an ornament, क्षान्तम् इति यत् which act of  forgiving, तत् दुष्करम् that one is difficult, त्रिदशेषु even for gods, विशेषतः especially difficult, पुत्र्यः Daughters, वः all of you, सर्वासाम् for the rest, अविशेषतः without difference, यादृशी similar to that.

#### आङ्ग्लानुवादः
Whether for women or men forgiveness is an ornament. It is difficult even for gods. For you, daughters, to show it without any difference of opinion is especially hard.



### श्लोकः
#### मूलम्
क्षमा दानं क्षमा यज्ञः क्षमा सत्यं हि पुत्रिकाः॥1.33.8॥  
क्षमा यशः क्षमा धर्मः क्षमया निष्ठितं जगत्।

#### शब्दार्थः
क्षमा forbearance, दानम् charity, क्षमा forbearance, यज्ञः sacrifice, पुत्रिकाः Daughters, क्षमा forbearance, सत्यं हि is truth indeed, क्षमा forberance, यशः glory, क्षमा forbearance, धर्मः virtue, जगत् the universe, क्षमया by forbearance, निष्ठितम् is supported.

#### आङ्ग्लानुवादः
"Forbearance is charity, forbearance is sacrifice, forbearance is truth, forbearance is glory and forbearance is virtue. O daughters, the universe is supported by forbearance".



### श्लोकः
#### मूलम्
विसृज्य कन्याः काकुत्स्थ राजा त्रिदशविक्रमः॥1.33.9॥  
मन्त्रज्ञो मन्त्रयामास प्रदानं सह मन्त्रिभिः।  
देशकालौ प्रदानस्य सदृशे प्रतिपादनम्॥1.33.10॥

#### शब्दार्थः
काकुत्स्थ O Rama, त्रिदशविक्रमः a man endowed with the prowess of celestials, मन्त्रज्ञः one who is wellversed in counselling, राजा the king, कन्याः daughters, विसृज्य leaving, मन्त्रिभिः सह along with ministers, प्रदानम् bestowing of maidens, मन्त्रयामास consulted, प्रदानस्य for bestowing, देशकालौ proper time and place, सदृशे for a suitable person, प्रतिपादनम् about giving in marriage (consulted).

#### आङ्ग्लानुवादः
"O Rama after sending away his daughters, the king endowed with the power of the celestials and wellversed in the art of counselling, consulted his ministers about a suitable person for marriage of his daughters at proper time and place.



### श्लोकः
#### मूलम्
एतस्मिन्नेव काले तु चूली नाम महातपाः।  
ऊर्ध्वरेताश्शुभाचारो ब्राह्मं तप उपागमत्॥1.33.11॥

#### शब्दार्थः
एतस्मिन् काले एव during the same time, महातपाः a great ascetic, ऊर्ध्वरेताः living in celebacy, शुभाचारः having clean and auspicious behaviour, चूली नाम named Chuli, ब्राह्मम् in pursuit of knowledge of Brahman, तपः austerities, उपागमत् obtained.

#### आङ्ग्लानुवादः
At that time a great and virtuous ascetic named Chuli living in celebacy was performing austerities in pursuit of the knowledge of Brahman.



### श्लोकः
#### मूलम्
तप्यन्तं तमृषिं तत्र गन्धर्वी पर्युपासते।  
सोमदा नाम भद्रं ते ऊर्मिला तनया तदा॥1.33.12॥

#### शब्दार्थः
तदा then, तत्र there, तप्यन्तम् him who was performing austerities, तम् ऋषिम् that Rishi, ऊर्मिला तनया daughter of Urmila, सोमदा नाम nymph named Somada, गन्धर्वी Gandharva maiden, पर्युपासते doing service, ते भद्रम् prosperity to you.

#### आङ्ग्लानुवादः
When he was performing austerities, a nymph named Somada, daughter of Urmila, used to serve him. Prosperity to you



### श्लोकः
#### मूलम्
सा च तं प्रणता भूत्वा शुश्रूषणपरायणा।  
उवास काले धर्मिष्ठा तस्यास्तुष्टोऽभवद्गुरुः॥1.33.13॥

#### शब्दार्थः
सा च she, तम् that Chuli, प्रणता भूत्वा bowing down, शुश्रूषणपरायणा devoted to his service, धर्मिष्ठा adhering to virtue, उवास lived, काले in a proper time, गुरुः the spiritual guide, तस्याः in her, तुष्टः अभवत् was gratified.

#### आङ्ग्लानुवादः
Somada rendered her services with devotion and humility. There she lived a religious life. In the might time her spiritual guide was satisfied with her services.



### श्लोकः
#### मूलम्
स च तां कालयोगेन प्रोवाच रघुनन्दन।  
परितुष्टोऽस्मि भद्रं ते किं करोमि तव प्रियम्॥1.33.14॥

#### शब्दार्थः
सः च that maharshi Chuli, कालयोगेन when her services have come to fruition with the passage of time, ताम् addressing her, प्रोवाच said, परितुष्टः अस्मि I am pleased, ते भद्रम् posperity to you, तव to you, किम् what, प्रियम् favour, करोमि shall I do?

#### आङ्ग्लानुवादः
When her services came to a fruition with the passage of time, maharshi Chuli, spoke to herः 'I am pleased with you. What favour shall I do for you? May you be prosperous'



### श्लोकः
#### मूलम्
परितुष्टं मुनिं ज्ञात्वा गन्धर्वी मधुरस्वरा।  
उवाच परमप्रीता वाक्यज्ञा वाक्यकोविदम्॥1.33.15॥

#### शब्दार्थः
मुनिम् sage, परितुष्टम् gratified, ज्ञात्वा having known, मधुरस्वरा in sweet tone, वाक्यज्ञा knower of words, गन्धर्वी gandharvi, परमप्रीता who was exceedingly delighted, वाक्यकोविदम् proficient speech, उवाच said.

#### आङ्ग्लानुवादः
Having perceived that the sage was satisfied, the gandharva who was skilled in speech said exceedingly delighted to the sage in a sweet voice.



### श्लोकः
#### मूलम्
लक्ष्म्या समुदितो ब्राह्म्या ब्रह्मभूतो महातपाः।  
ब्राह्मेण तपसा युक्तं पुत्रमिच्छामि धार्मिक॥1.33.16॥

#### शब्दार्थः
महातपाः possessing great ascetism, ब्राह्म्या relating to Brahmana, लक्ष्म्या lustre, समुदितः endowed with, ब्रह्मभूतः like Brahma, धार्मिक O Righteous one, ब्राह्मेण relating to Brahma, तपसा युक्तम् endowed with ascestic virtues, पुत्रम् son, इच्छामि I am desiring.

#### आङ्ग्लानुवादः
Bestowed with the great asceticism and brilliance of a brahmin, you look like Brahma. O righteous one, I desire a son endowed with the ascetic virtues of a brahmin.



### श्लोकः
#### मूलम्
अपतिश्चास्मि भद्रं ते भार्या चास्मि न कस्यचित्।  
ब्राह्मेणोपगतायाश्च दातुमर्हसि मे सुतम्॥1.33.17॥

#### शब्दार्थः
अपतिः च अस्मि I am without husband, ते भद्रम् prosperity to you, कस्य चित् to any one,  भार्या wife, नास्मि I am not, उपगतायाः having taken refuge in you, मे to me, ब्राह्मेण with the power of penance, सुतम् son, दातुम् अर्हसि it behoves of you to bestow.

#### आङ्ग्लानुवादः
I am without a husband, my sire. I am not a wife to any one. Since I have taken refuge in you, you are competent to bestow on me a son with the power of your penance".



### श्लोकः
#### मूलम्
तस्याः प्रसन्नो ब्रह्मर्षिर्ददौ पुत्रमनुत्तमम्।  
ब्रह्मदत्त इति ख्यातं मानसं चूलिनस्सुतम्॥1.33.18॥

#### शब्दार्थः
तस्याः to her, प्रसन्नः pleased, ब्रह्मर्षिः Brahmarshi, चूलिनः of Chuli, मानसम् born through the will of his mind, सुतम् son, ब्रह्मदत्त इति Brahmadatta, ख्यातम् wellknown, अनुत्तमम् excellent, पुत्रम् son, ददौ gave.

#### आङ्ग्लानुवादः
Pleased with her, brahmarshi Chuli gave her an excellent son to be wellknown as Brahmadatta born through the will of his mind.



### श्लोकः
#### मूलम्
स राजा सौमदेयस्तु पुरीमध्यवसत्तदा।  
कांपिल्यां परया लक्ष्म्या देवराजो यथा दिवम्॥1.33.19॥

#### शब्दार्थः
सौमदेयः the son of Somada, सः राजा that king Brahmadatta, तदा then, देवराजः Devendra, दिवं यथा like heaven, कांपिल्याम् Kampilya, पुरीम् city, परया with great, लक्ष्म्या prosperity, अध्यवसत् lived.

#### आङ्ग्लानुवादः
Then king Brahmadatta, son of Somada, lived in the city of Kampilya with great  
prosperity like Indra in heaven.



### श्लोकः
#### मूलम्
स बुद्धिं कृतवान् राजा कुशनाभस्सुधार्मिकः।  
ब्रह्मदत्ताय काकुत्स्थ दातुं कन्याशतं तदा॥1.33.20॥

#### शब्दार्थः
काकुत्स्थ O Rama, तदा then, सुधार्मिकः highly righteous, राजा king, सः कुशनाभः Kusanabha, कन्याशतम् hundred daughters, ब्रह्मदत्ताय to Brahmadatta, दातुम् to give, बुद्धिं thinking, कृतवान् decided.

#### आङ्ग्लानुवादः
O Rama, then the highly righteous king Kusanabha decided to give his hundred daughters to Brahmadatta".



### श्लोकः
#### मूलम्
तमाहूय महातेजा ब्रह्मदत्तं महीपतिः।  
ददौ कन्याशतं राजा सुप्रीतेनान्तरात्मना॥1.33.21॥

#### शब्दार्थः
महातेजाः highly powerful, महीपतिः lord of the earth, राजा king, तम् ब्रह्मदत्तम् that Brahmadatta, आहूय having invited, सुप्रीतेन with highly pleased, अन्तरात्मना heart, कन्याशतम् a hundred daughters, ददौ gave.

#### आङ्ग्लानुवादः
The lord of the earth, highly powerful king Kusanabha invited Brahmadatta, and gave his hundred daughters in marriage to him with a heart highly pleased.



### श्लोकः
#### मूलम्
यथाक्रमं ततः पाणीन् जग्राह रघुनन्दन।  
ब्रह्मदत्तो महीपालस्तासां देवपतिर्यथा॥1.33.22॥

#### शब्दार्थः
रघुनन्दन O Rama, देवपतिर्यथा resembling devendra, ब्रह्मदत्तः महीपालः king Brahmadatta, ततः then, यथाक्रमम् in due order, तासाम् those maidens', पाणीन् hand, जग्राह received.

#### आङ्ग्लानुवादः
O son of Raghu's dynasty that king Brahmadatta resembling Indra received the hands of those maidens' in due order.



### श्लोकः
#### मूलम्
स्पृष्टमात्रे ततः पाणौ विकुब्जा विगतज्वराः।  
युक्ताः परमया लक्ष्म्या बभुः कन्याशतं तदा॥1.33.23॥ृ32

#### शब्दार्थः
ततः thereafter, पाणौ hand, स्पृष्टमात्रे with mere touch, तदा then, कन्याशतम् hundred daughters, विकुब्जाः were devoid of hump back, विगतज्वराः free from anguish, परमया great, लक्ष्म्या splendour, युक्ताः endowed with, बभुः shone.

#### आङ्ग्लानुवादः
Thereafter, with the mere touch of his hand, the hundred daughters were cured of their hump back and freed from anguish. They assumed great beauty.



### श्लोकः
#### मूलम्
स दृष्ट्वा वायुना मुक्ताः कुशनाभो महीपतिः।  
बभूव परमप्रीतो हर्षं लेभे पुनःपुनः॥1.33.24॥

#### शब्दार्थः
महीपतिः king, सः कुशनाभः Kusanabha, वायुना by windgod, मुक्ताः released, दृष्ट्वा having seen, परमप्रीतः immensely pleased, बभूव became, पुनः पुनः again and again, हर्षम् delight, लेभे obtained.

#### आङ्ग्लानुवादः
King Kusanabha, having seen his daughters released from disfigurement caused by  the Windgod was immensely pleased. He experienced waves of delight.



### श्लोकः
#### मूलम्
कृतोद्वाहं तु राजानं ब्रह्मदत्तं महीपतिः।  
सदारं प्रेषयामास सोपाध्यायगणं तदा॥1.33.25॥

#### शब्दार्थः
तदा then, महीपतिः king, कृतोद्वाहम् having performed marriage, सदारम् together with his wives, सोपाध्यायगणम् in the assembly of priests, राजानम् king, ब्रह्मदत्तम् Brahmadatta, प्रेषयामास sent him to his kingdom.

#### आङ्ग्लानुवादः
Then the king along with his queens performed the marriage of his daughters in the assembly of priests and sent them with Brahmadatta (to his kingdom).



### श्लोकः
#### मूलम्
सोमदाऽपि सुसंहृष्टा पुत्रस्य सदृशीं क्रियाम्।  
यथान्यायं च गन्धर्वी स्नुषास्ताः प्रत्यनन्दत॥1.33.26॥

#### शब्दार्थः
गन्धर्वी gandharva woman, सोमदापि Somada also,सुसंहृष्टा well pleased, पुत्रस्य son's, सदृशीम् fit and proper, क्रियाम् acts, ताः स्नुषाः those daughtersinlaw, यथान्यायं properly, प्रत्यनन्दत praised.

#### आङ्ग्लानुवादः
Somada the gandharvi was exeedingly delighted with her daughtersinlaw and praised her son for his right action.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डेण्डे त्रयस्त्रिंशस्सर्गः॥  
Thus ends the thirtythird sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/01/033_kushanAbhakanyodvAhaH.md">
<details><summary><h2>भूषणम् ...{Loading}...</h2></summary>



तस्य तद्वचनं श्रुत्वा कुशनाभस्य धीमतः ।  

शिरोमिश्चरणौ स्पृष्ट्वा कन्याशतमभाषत  ॥  १।३३।१  ॥   

अथ कुशनाभस्य कन्यावचनं शृण्वतः क्षमाविशेष उच्यते त्रयस्त्रिंशे
तस्येत्यादि । शिरोभिश्चरणौ स्पृष्ट्वा, पादयोः प्रणम्येत्यर्थः  ॥  १।३३।१
 ॥   

  

वायुः सर्वात्मको राजन् प्रधर्षयितुमिच्छति ।  

अशुभं मार्गमास्थाय न धर्मं प्रत्यवेक्षते  ॥  १।३३।२  ॥   

वायुरिति । प्रधर्षयितुम् अभिभवितुम् इच्छति । वर्तमानसामीप्याल्लट् ।
अशुभं बलात्काररूपम्  ॥  १।३३।२  ॥   

  

पितृमत्यः स्म भद्रं ते स्वच्छन्दे न वयं स्थिताः ।  

पितरं नो वृणीष्व त्वं यदि नो दास्यते तव  ॥  १।३३।३  ॥   

पितृमत्य इति । पितृमत्यः स्म, अतः स्वच्छन्दे स्वातन्त्र्ये
किञ्चित्पतिस्वीकारविषये । वयं न स्थिताः अतो नः पितरमेव वृणीष्व । स यदि
नः अस्मान्, तुभ्यं दास्यति तदा तव भविष्यामः । ते भद्रमस्तु  ॥  १।३३।३
 ॥   

  

तेन पापानुबन्धेन वचनं न प्रतीच्छता ।  

एवं ब्रुवन्त्यः सर्वाः स्म वायुना निहता भृशम्  ॥  १।३३।४  ॥   

तेनेति । एवं ब्रुवन्त्यो वयम् । अस्माकं वचनं न प्रतीच्छता अनङ्गीकुर्वता
। पापानुबन्धेन पापानुसारिणा तेन वायुना निहताः  ॥  १।३३।४  ॥   

  

तासां तद्वचनं श्रुत्वा राजा परमधार्मिकः ।  

प्रत्युवाच महातेजाः कन्याशतमनुत्तमम्  ॥  १।३३।५  ॥   

तासामिति । अनुत्तमं क्षमावत्त्वात्  ॥  १।३३।५  ॥   

  

क्षान्तं क्षमावतां पुत्र्यः कर्तव्यं सुमहत्कृतम् ।  

ऐकमत्यमुपागम्य कुलं चावेक्षितं मम  ॥  १।३३।६  ॥   

क्षान्तमिति । हे पुत्र्यः । क्षमावतां कर्त्तव्यं कर्तुमर्हं "कृत्यानां
कर्तरि वा" इति षष्ठी । क्षान्तं क्षमा । भावे निष्ठा । कृतम् इदं
सुमहत्कर्म, देवे प्रार्थयमानेप्यविकृतचित्तत्वं शरीरं भञ्जयति सति  

निष्क्रोधत्वं च दुष्करमिति भावः । कुलं चावेक्षितम्, कुलानुरूपं कृत्यं
कृतमित्यर्थः  ॥  १।३३।६  ॥   

  

अलङ्कारो हि नारीणां क्षमा तु पुरुषस्य वा  ॥  १।३३।७  ॥   

उक्तमर्थं विवृणोति अलङ्कार इति अर्द्धम् । क्षमा अपराधसहिष्णुत्वम्  ॥ 
१।३३।७  ॥   

  

दुष्करं तद्धि वः क्षान्तं त्रिदशेषु विशेषतः ।  

यादृशी वः क्षमा पुत्र्यः सर्वासामविशेषतः  ॥  १।३३।८  ॥   

दुष्करमिति । वः तत् क्षान्तं क्षमा । दुष्करं त्रिदशेषु
रूपैश्वर्यसम्पन्नेषु विशेषतो दुष्करम् । यादृशीति सर्वासामविशेषतः या
क्षमा सापि दुष्करेत्यन्वयः । क्षमैव दुष्करा, ततस्त्रिदशेषु दुष्करा,
ततोपि सर्वासामविशेषेण क्षमा दुष्करैवेत्यर्थः  ॥  १।३३।८  ॥   

  

क्षमा दानं क्षमा सत्यं क्षमा यज्ञश्च पुत्रिकाः ।  

क्षमा यशः क्षमा धर्मः क्षमया विष्ठितं जगत्  ॥  १।३३।९  ॥   

क्षमां प्रशंसति क्षमेति । क्षमा दानम्, दानेन यत्फलं प्राप्नोति तत्
क्षमया प्राप्नोतीत्यर्थः । एवमुत्तरत्रापि योज्यम् । धर्मः
तटाकारामनिर्माणादिः । क्षमया भूमिसम्बन्धिन्या । जगच्चराचरं विष्ठितं
स्थितं भवति  ॥  १।३३।९  ॥   

  

विसृज्य कन्याः काकुत्स्थ राजा त्रिदशविक्रमः ।  

मन्त्रज्ञो मन्त्रयामास प्रदानं सह मन्त्रिभिः ।  

देशकालौ प्रदानस्य सदृशे प्रतिपादनम्  ॥  १।३३।१०  ॥   

विसृज्येति अर्द्धत्रयम् । प्रदानं कन्याप्रदानम् । चिन्ताप्रकारमाह देश
इति । प्रदानस्य कन्याप्रदानस्य । उचितौ देशकालौ । सदृशे स्वकुलस्य सदृशे
पात्रे प्रतिपादनं च मन्त्रयामासेत्यर्थः  ॥  १।३३।१०  ॥   

  

एतस्मिन्नेव काले तु चूली नाम महामुनिः ।  

ऊर्ध्वरेताः शुभाचारो ब्राह्मं तप उपागमत्  ॥  १।३३।११  ॥   

एतस्मिन्निति । एतस्मिन्नेव काले कुशनाभीयकाले, उत्तरत्रान्वयः ।
ऊर्ध्वरेताः अस्खलितरेताः । ब्राह्मं तपः वैदिकं तपः ब्रह्मोद्देश्यकं वा
 ॥  १।३३।११  ॥   

  

तप्यन्तं तमृषिं तत्र गन्धर्वी पर्युपासते ।  

सोमदा नाम भद्रं ते ऊर्मिलातनया तदा  ॥  १।३३।१२  ॥   

तप्यन्तमिति । तत्र तस्मिन्देशे । तदा तत्काले । तप्यन्तं दाहार्थे ऽपि
व्यत्ययाच्छ्यन् । गन्धर्वी जातिवाचित्वात् । पर्युपासते अशुश्रूषत । मध्ये
मध्ये भद्रमस्त्विति प्रयोगः शुभोत्तरत्वाय  ॥  १।३३।१२  ॥   

  

सा च तं प्रणता भूत्वा शुश्रूषणपरायणा ।  

उवास काले धर्मिष्ठा तस्यास्तुष्टो ऽभवद्गुरुः  ॥  १।३३।१३  ॥   

सा चेति । काले कियति काले । तुष्टो ऽभवत् ।
ब्रह्मर्षित्वाद्गुरुरित्युक्तिः  ॥  १।३३।१३  ॥   

  

स च तां काल योगेन प्रोवाच रघुनन्दन ।  

परितुष्टो ऽस्मि भद्रं ते किं करोमि तव प्रियम्  ॥  १।३३।१४  ॥   

स चेति । कालयोगेन शुश्रूषापरिपाककालसम्बन्धेन । करोमि कुर्याम्  ॥  १।३३।१४
 ॥   

  

परितुष्टं मुनिं ज्ञात्वा गन्धर्वी मधुरस्वरा ।  

उवाच परमप्रीता वाक्यज्ञा वाक्यकोविदम्  ॥  १।३३।१५  ॥   

परितुष्टमिति । वाक्यकोविदं वाक्ये वचने कोविदं समर्थम्  ॥  १।३३।१५  ॥   

  

लक्ष्म्या समुदितो ब्राह्म्या ब्रह्मभूतो महातपाः ।  

ब्राह्मेण तपसा युक्तं पुत्रमिच्छामि धार्मिक  ॥  १।३३।१६  ॥   

लक्ष्म्येति । ब्राह्म्या लक्ष्म्या ब्रह्मवर्चसेन । समुदितः श्रेष्ठः अत
एव ब्रह्मभूतः ब्रह्मतुल्यः महातपा असि । अस्मात्त्वत्तः पुत्रमिच्छामि ।
ऽदीप्यसे परया लक्ष्म्याऽ इति कोशान्तरे  ॥  १।३३।१६  ॥   

  

अपतिश्चास्मि भद्रं ते भार्या चास्मि न कस्यचित् ।  

ब्राह्मेणोपगतायाश्च दातुमर्हसि मे सुतम्  ॥  १।३३।१७  ॥   

अपतिरिति । विधवाप्यपतिर्भवति, तत्राह भार्येति । उपगतायाः शरणं गतायाः मे
। ब्राह्मेण तपोमहिम्ना  ॥  १।३३।१७  ॥   

  

तस्याः प्रसन्नो ब्रह्मर्षिर्ददौ पुत्रमनुत्तमम् ।  

ब्रह्मदत्त इति ख्यातं मानसं चूलिनः सुतम्  ॥  १।३३।१८  ॥   

तस्या इति । ब्रह्मणा तपोयोगेन । दत्तो ब्रह्मदत्तः । चूलिनः स्वस्य मानसं
मनस्सङ्कल्पजं सुतं ददौ  ॥  १।३३।१८  ॥   

  

स राजा सौमदेयस्तु पुरीमध्यावसत्तदा ।  

काम्पिल्यां परया लक्ष्म्या देवराजो यथा दिवम्  ॥  १।३३।१९  ॥   

स इति । राजा क्षत्रियः क्षत्रजत्वात् । लक्ष्म्या सम्पदायुक्तः ।
एतस्मिन्नन्तरे पुरीमध्यावसदिति सम्बन्धः  ॥  १।३३।१९  ॥   

  

स बुद्धिं कृतवान् राजा कुशनाभः सुधार्मिकः ।  

ब्रह्मदत्ताय काकुत्स्थ दातुं कन्याशतं तदा  ॥  १।३३।२०  ॥   

स बुद्धिमिति । तदा ब्रह्मदत्तस्य काम्पिल्याख्यायां पुर्यामावासकाले  ॥ 
१।३३।२०  ॥   

  

तमाहूय महातेजा ब्रह्मदत्तं महीपतिः ।  

ददौ कन्याशतं राजा सुप्रीतेनान्तरात्मना  ॥  १।३३।२१  ॥   

तमिति । राजा रञ्जकः  ॥  १।३३।२१  ॥   

  

यथाक्रमं ततः पाणीञ्जग्राह रघुनन्दन ।  

ब्रह्मदत्तो महीपालस्तासां देवपतिर्यथा  ॥  १।३३।२२  ॥   

यथेति । तासां पाणीन् जग्राह । देवपतिर्यथा देवपतिसदृशः, तत्तुल्यविभव
इत्यर्थः  ॥  १।३३।२२  ॥   

  

स्पृष्टमात्रे ततः पाणौ विकुब्जा विगतज्वराः ।  

युक्ताः परमया लक्ष्म्या बभुः कन्याशतं तदा  ॥  १।३३।२३  ॥   

स्पृष्टेति । ततश्चूलिसूनुना । पाणाविति जात्येकवचनम् । विकुब्जाः
विगतकुब्जभावाः शतं कन्या बभुः । विसर्गलोप आर्षः । बभुः कन्याशतमितिपाठः
 ॥  १।३३।२३  ॥   

  

स दृष्ट्वा वायुना मुक्ताः कुशनाभो महीपतिः ।  

बभूव परमप्रीतो हर्षं लेभे पुनःपुनः  ॥  १।३३।२४  ॥   

स इति । वायुना मुक्ताः, कन्या इति शेषः । परमप्रीतः अनुकूलवरलाभेन
परमप्रीतः । हर्षं विकुब्जत्वकृतम्  ॥  १।३३।२४  ॥   

  

कृतोद्वाहं तु राजानं ब्रह्मदत्तं महीपतिः ।  

सदारं प्रेषयामास सोपाध्यायगणं तदा  ॥  १।३३।२५  ॥   

कृतेति । प्रेषयामास, काम्पिल्यामिति शेषः  ॥  १।३३।२५  ॥   

  

सोमदापि सुसंहृष्टा पुत्रस्य सदृशीं क्रियाम् ।  

यथान्यायं च गन्धर्वी स्नुषास्ताः प्रत्यनन्दत ।  

स्पृष्ट्वा स्पृष्ट्वा च ताः कन्याः कुशनाभं प्रशस्य च  ॥  १।३३।२६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे त्रयस्त्रिंशः सर्गः
 ॥  ३३  ॥   

सोमदेति सार्द्धश्लोकः । सोमदा चूलिपुत्रमाता । पुत्रसदृशीं क्रियां
दारक्रियाम्, दृष्ट्वेति शेषः । यथान्यायं यथाक्रमम् । स्नुषाः कन्याः
कुशनाभपुत्रीः  ॥  १।३३।२६  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने त्रयस्त्रिंशःसर्गः  ॥  ३३  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/01/033_kushanAbhakanyodvAhaH.md">
<details><summary><h2>शिरोमणी ...{Loading}...</h2></summary>



तस्येति । धीमतः तस्य कुशनाभस्य तद्वचनं श्रुत्वा शिरोभिश्चरणौ स्पृष्ट्वा
पितृपादाभिवन्दनं विधायेत्यर्थः, कन्याशतमभाषत  ॥  १।३३।१  ॥   

  

तद्भाषणमेवाह वायुरिति । हे राजन् सर्वात्मको वायुः अशुभमनुचितत्वेन
शुभविघातकं मार्गमास्थाय प्रधर्षयितुमस्मान् अभिभवितुमिच्छति ऐच्छत् ।
धर्ममस्मदुक्तसन्मार्गं न प्रत्यवेक्षते व्यचारयत । उभयत्रापि
वर्तमानसामीप्य इति भूते लट् । एतेन बलात्कारेण अस्मान् ग्रहीतुमैच्छदिति
सूचितम्  ॥  १।३३।२  ॥   

  

स्वोक्तिमेवाहुः पितृमत्य इति । यतो वयं पितृमत्यः अतः स्वच्छन्दे
स्वाधीनत्वे नैव स्थिताः । अतः नो ऽस्माकं पितरं त्वं वृणीष्व यदि नो
अस्मान् पिता दास्यते तदा तव वयं भविष्याम इति शेषः । ते तुभ्यं भद्रमस्तु
। स्मशब्द एवार्थे  ॥  १।३३।३  ॥   

  

तेनेति । पापानुबन्धेन पापमतिना अत एव वचनं अस्माकमुक्तीः न प्रतीच्छता
अस्मदुक्तिविचारहीनेनेत्यर्थः वायुना एवमेव ब्रुवत्यः सर्वाः वयं
भृशमत्यन्तं निहताः । स्मशब्द एवार्थे  ॥  १।३३।४  ॥   

  

तासामिति । परमधार्मिकः महातेजा राजा तासां कन्यानां वचनं
श्रुत्वैवानुत्तममत्युत्कृष्टं कन्याशतं प्रत्युवाच । तुशब्द एवार्थे  ॥ 
१।३३।५  ॥   

  

तद्वचनमेवाह क्षान्तमिति । हे पुत्र्य क्षमावतां कर्तव्यं क्षान्तं
क्षान्तिः ऐकमत्यमुपागम्य प्राप्य भवतीभिर्यत् कृतं तत्सुमहदति प्रशंसनीयम्
। मम कुलं कुलोचितमवेक्षितं विचारितं तच्च महदतिप्रशंसनीयम् ।
कामक्रोधयोर्जयो दुष्कर इति भावः  ॥  १।३३।६  ॥   

  

तदेव विशदयन्नाह अलमित्यादि सार्धश्लोकद्वयेन । हे पुत्र्यः नारीणां
पुरुषस्य च क्षमैव विशेषतो ऽलङ्कारः । ननु सर्वैः कुतो न क्रियते ऽत आह
सर्वासां वो युष्माकमविशेषतो विशेषराहित्येन एकरूपेणेत्यर्थः यादृशी क्षमा
तत्तादृशं क्षान्तं क्षमा विशेषतः त्रिदशेषु विशिष्टदेवेष्वपि दुष्करमेव
वासनात्यागस्य दुष्करत्वाद्देवविशेषैरपि कर्तुमशक्यमित्यर्थः । हितुशब्दौ
एवार्थे । वैशब्दो ऽप्यर्थे । वाश्चार्थे । सार्धश्लोक एकान्वयी  ॥  १।३३।७
 ॥   

  

क्षमाप्रशंसामाह क्षमेति । हे पुत्रिकाः क्षमैव दानं क्षमैव सत्यं क्षमैव
यज्ञः क्षमैव यशः क्षमैव धर्मः अतः क्षमायां जगन्निष्ठितं
यद्यवच्छेदकावच्छेदेन क्षमा विनश्येत्तर्हि जगदपि विनश्येदिति तात्पर्यम् ।
एतेन क्षमा न त्याज्येति उपदेशः सूचितः । राजोक्तिं समाप्य राजवृत्तमाह
विसृज्येति । हे काकुत्स्थ राम त्रिदशविक्रमः
त्रिदशविक्रमसदृशविक्रमविशिष्टः मन्त्रज्ञः राजा कुशनाभः मन्त्रिभिः सह
प्रदानं कन्याप्रदानस्य देशकालौ कन्याप्रदानोचितं देशं कालं च सदृशे
कन्यादानोचितकुले प्रतिपादनं वरवृत्यर्थं ब्राह्मणादिप्रेषणं मन्त्रयामास ।
कन्यावश्यं देयेति सा च यस्मिन्देशे यस्मिन्काले देया तं देशं कालं
यस्मिन्कुले देया तत्कुलं वरवृत्यर्थं यः प्रेषणीयस्तं च
विचारयामासेत्यर्थः । ऽदेशे काले च कर्तव्यम्ऽ इति भट्टसम्मतः पाठः  ॥ 
१।३३।८१०  ॥   

  

एतस्मिन्निति । एतस्मिन्काले कुशनाभविचारसमये एव ऊर्ध्वरेता अच्युतरेतस्कः
शुभाचारः शोभनाचरणयुक्तः चूलीनाम चूलिसञ्ज्ञकः महामुनिः ब्राह्म्यं
वेदविहितमेव तप उपागमत् प्राप्नोत् । तुशब्द एवार्थे  ॥  १।३३।११  ॥   

  

तपस्यन्तमिति । तदा ऋषितपश्चरणसमये तत्र ऋष्यधिष्ठितदेशे ऊर्मिलातनया
ऊर्मिलायाः कन्या सोमदा नाम गन्धर्वी ते भद्रमस्तु इयुक्त्वा तपस्यन्तमृषिं
चूलिनं पर्युपासते पर्युपास्ते असेवत । तपश्चरणसमये इत्युक्त्या शयनादिसमये
तत्समीपे तस्यागमनाभावः सूचितस्तेन तस्याः सावधानत्वं व्यक्तम् ।
वर्तमानसामीप्य इति भूते लट् । गणकार्यस्यानित्यत्वात् शब्लुग्विरहः  ॥ 
१।३३।१२  ॥   

  

तदेव भङ्ग्यन्तरेण वर्णयन्नाह सेति । काले यथोचितसमये प्रणता भूत्वा
शुश्रूषणपरायणा सा गन्धर्वी उवास । तेन हेतुना गुरुर्मुनिस्तस्यास्तुष्टो
ऽभवत् । चशब्दो हेत्वर्थे  ॥  १।३३।१३  ॥   

  

तुष्टेन यदुक्तं तद्बोधयन्नाह स इति । हे रघुनन्दन सः चूलिः मुनिः कालयोगेन
शुभकालप्राप्तां तां गन्धर्वीं प्रोवाच । तद्वचनमेवाह अहं परितुष्टो ऽस्मि
अतः किं तव प्रियं करोमि तद्वदेत्यर्थः  ॥  १।३३।१४  ॥   

  

परीति । परमप्रीता अतिप्रसन्नचित्ता वाक्यज्ञा वचनतात्पर्यस्य ज्ञात्री
गन्धर्वी वाक्यकोविदं मुनिं परितुष्टं ज्ञात्वा मधुरस्वरं यथा स्यात्तथा
उवाच  ॥  १।३३।१५  ॥   

  

तद्वचनमेवाह लक्ष्म्येति । यतस्त्वं महातपाः अत एव ब्राह्म्या लक्ष्म्या
ब्रह्मसम्पत्त्या समुदितः अत एव ब्रह्मभूतः ब्रह्मत्वं प्राप्तः अतः
ब्राह्मेण वेदबोधितेन तपसा युक्तं धार्मिकं पुत्रमिच्छामि । भवत इति शेषः
धार्मिकं पुत्रमिच्छामीत्यनेन तत्सङ्गमस्तया न प्रार्थित इति व्यक्तं तेन
तस्याः परमधैर्यं धर्मात्मत्वं च व्यक्तम् । ब्रह्मभूत इत्यनेन यथा ब्रह्म
सकलमभिधातुं समर्थं तथा त्वमपीत्युपमालङ्कारो ध्वनितः  ॥  १।३३।१६  ॥   

  

ननु पुत्रप्रार्थना पत्युरुचिता मत्तः कथं प्रार्थ्यते इत्यत आह अपतिरिति ।
अपतिः पतिरहितैव अहमस्मि अतः कथं पत्युः प्रार्थना स्यादिति भावः नतु
पतिलाभार्थं यतितव्यं ततः पुत्रो  

भविष्यत्येवेत्यत आह अहं कस्यचिद्भार्या नास्मि नैव भविष्यामि । ननु
पतिमन्तरा कथं पुत्रलाभ इत्यत आह ब्राह्मण हे ब्रह्मवेत्तः उपगतायाः त्वां
सेवमानाया मे सुतं दातुमर्हस्येव त्वत्सेवामाहात्म्यात्पतिमन्तरापि पुत्रो
भवत्विति भावः । पतिरहितैवेत्यत्र एवकारः पतिसंसर्गाभावसूचकः तेन
वैधव्यशङ्कानिरासः भार्या चास्मीत्यत्र भविष्यत्कालाविवक्षया लट्प्रयोगः ।
चकारत्रयमेवार्थम् । ऽब्राह्म्येणोपगतायाश्चऽ इति भट्टसम्मतः पाठः । तत्र
ब्राह्म्येण ब्रह्मसम्बन्धिना उपायेनेत्यर्थः  ॥  १।३३।१७  ॥   

  

तस्या इति । प्रसन्नः ब्रह्मर्षिश्चूली मानससङ्कल्पमात्रेण सिद्धमत एव
अनुत्तमं सर्वश्रेष्ठं पुत्रं तस्यास्तस्यै गन्धर्व्यै ददौ इति हेतोः
ख्यातं ब्रह्मदत्तं चूलिनः सुतं वदन्तीति शेषः  ॥  १।३३।१८  ॥   

  

स इति । ब्रह्मदत्तो ऽपि स राजा सन् काम्पिलीं कम्पिल्यनिर्मितां पुरीं
परया लक्ष्म्या दिवं देवराज इन्द्र इव अध्यवसत् । "उपान्वध्याङ्वसः" इति
कर्मत्वं तस्य ब्राह्मणदत्तत्वात् ब्राह्मणत्वे ऽपि क्षत्रियात्वेन
प्रसिद्धायाः गन्धर्व्यासुतत्वात्क्षत्रियत्वमपि ब्रह्मदत्त इत्यन्वर्थं
नाम । तुशब्दो ऽप्यर्थे  ॥  १।३३।१९  ॥   

  

ब्रह्मदत्तवृत्तं समाप्य यदर्थं तद्वृत्तप्रक्रमः तदाह सुबुद्धिमित्यादिना
। हे काकुत्स्थ राम तदा ब्रह्मदत्तराज्यसमये सुधार्मिकः अत्यन्तधर्मशीलः
राजा कुशनाभः कन्याशतं ब्रह्मदत्ताय दातुं सुबुद्धिं शोभननिश्चयं कृतवान्
 ॥  १।३३।२०  ॥   

  

तमिति । महातेजा राजा कुशनाभः महीपतिं तं ब्रह्मदत्तमाहूय
सुप्रीतेनातिप्रसन्नेन अन्तरात्मना मनसा कन्याशतं ददौ  ॥  १।३३।२१  ॥   

  

यथेति । हे रघुनन्दन तदा कन्यादानसमये तासां कन्यानां पाणीन् देवपतिरिव
महीपालो ब्रह्मदत्तः यथाक्रमं ज्येष्ठादिक्रममनतिक्रम्य जग्राह  ॥  १।३३।२२
 ॥   

  

स्पृष्टेति । तदा पाणिग्रहणसमये पाणौ कन्याकरे स्पष्टमात्रे सति विकुब्जाः
कुब्जात्वरहिताः अत एव विगतज्वरास्ताः कन्या आसन्निति शेषः । तदा
विगतज्वरसमये परमया लक्ष्म्या सम्पत्त्या युक्तं कन्याशतं बभौ ।
पाणावित्यत्र जात्यभिप्रायेणैकवचनम् । कुब्जाशब्दो भावप्रधानः  ॥  १।३३।२३
 ॥   

  

स इति । स महीपतिः कुशनाभः वायुना वायुकृतदोषेण मुक्तास्त्यक्ताः कन्या
दृष्ट्वा परमप्रीतो ब्रह्मदत्तविषयकातिप्रीतिविशिष्टो बभूव अतः पुनः पुनः
प्रतिक्षणं नवं नवं हर्षं लेभे  ॥  ३३।२४  ॥   

  

कृतोद्वाहमिति । महीपतिः कुशनाभः कृतो द्वाहं सदारं दारसहितं
सोपाध्यायगणमुपाध्यायगणसहितं ब्रह्मदत्तं राजानं तदा तु
साङ्गविवाहोत्तरकाले एव प्रेषयामास तत्पुरं प्रापयामास । तुशब्द एवार्थे  ॥ 
१।३३।२५  ॥   

  

सोमदेति । सोमदागन्धर्वी पुत्रस्य ब्रह्मदत्तस्य सदृशक्रियां
पुत्रोचितवैवाहिकं कर्म दृष्ट्वा माङ्गलिकस्त्रीसहितपुत्रदर्शनेन निश्चित्य
यथान्यायं ज्येष्ठादिक्रमेण कन्याः कुशनाभसुतास्ताः स्वपुत्रेणोद्वाहिताः
अत एव स्नुषाः स्वपुत्रवधूश्च स्पृष्ट्वा स्पृष्ट्वा कुशनाभं च प्रशस्य
प्रत्यनन्दत परमहर्षं प्राप्नोत् । अपिस्त्वर्थे । एकश्चकारो हेत्वर्थे  ॥ 
१।३३।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
त्रयस्त्रिंशः सर्गः  ॥  ३३  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/01/033_kushanAbhakanyodvAhaH.md">
<details><summary><h2>तिलकम् ...{Loading}...</h2></summary>



तस्येति । चरणो स्पृष्ट्वा नमस्कृत्य  ॥  १।३३।१  ॥   

  

प्रधर्षयितुमभिभवितुमिच्छति स्म । अशुभं बलात्काररूपमवेक्षते स्म  ॥  १।३३।२
 ॥   

  

पितृमत्यः पित्रधीनाः । स्वच्छन्देन पतिस्वीकारविषये स्वातन्त्र्येण स्थिता
न वर्तामहे यतः, अतो नः पितरं वृणीष्व त्वम् । यदि नो ऽस्मांस्तुभ्यं स
दास्यति, तदा तव त्वदीया भविष्यामः । ते तव भद्रमस्त्विति योजना  ॥  १।३३।३
 ॥   

  

एवं ब्रुवन्तीनां नो वचनं न प्रतीच्छतानङ्गीकुर्वता
पापानुबन्धेनाधर्मबद्धचित्तेनैवं धर्मं ब्रुवन्त्यः सर्वा वायुनाभिहताः
स्मेति योजना  ॥  १।३३।४,५  ॥   

  

हे पुत्र्यः क्षमावतां क्षमावद्भिः कर्तुमर्हं यत्क्षान्तं क्षमा
तत्सुमहत्कृतम् । महती क्षमा कृतेति यावत् ।
गात्रभङ्गोत्थक्रोधवेगसहनमतिदुष्करमिति भावः । यच्च कुलमवेक्षितं
कामवेगसहनं कृतं तदपि सुमहत्  ॥  १।३३।६  ॥   

  

पुरुषस्य वेति । अविशेषणेति शेषः । तत्तु दुष्करं यत् त्रिदशविषये क्षान्तं
कामवेगसहनं कृतं तदतिदुष्करं तेषामभिरूपादिकमनीयगुणबाहुल्यात्  ॥  १।३३।७
 ॥   

  

स्वकन्यानां क्षमां श्लाघयंस्तादृशीं क्षमां स्वकुले प्रार्थयते यादृशीति ।
भो पुत्र्यः यादृशी युष्माकं क्षमा तादृश्यस्मत्कुले सर्वासाम् । अस्त्विति
शेषः । अथवा ऽविशेषतः । सकलस्त्रीपुरुषाविशेषेणेत्यर्थः । क्षमायाः
प्रार्थनीयत्वे निमित्तमाह क्षमेत्यादि ।  

दानसत्यवचनयज्ञसमाधिजसकलधर्मफला क्षमा सकलजगदाधारभूता च क्षमा । अतः
सोपादेयेत्यर्थः  ॥  १।३३।८,९  ॥   

  

प्रदानम् कन्याप्रादनम् । उचिते देशे काले सदृशे स्वकुलादिसदृशे पात्रे
प्रदानं कर्तव्यमिति मन्त्रणप्रक्रमः  ॥  १।३३।१०  ॥   

  

ऊर्ध्वरेता ब्रह्मचारी । ब्राह्मं तपो ब्रह्मविषयं चित्तैकाग्र्यम् ।
"मनसश्चेन्द्रियाणां च ऐकाग्र्यं परमं तपः ।" इति स्मृतिः  ॥  १।३३।११  ॥   

  

यदा चूली तपश्चरति तदा ऊर्मिलातनया सोमदा नाम गन्धर्वी तं पर्युपासते स्म
मय्यनुग्रहं कुर्विति प्रार्थनया सेवते स्म । पर्युपासत इति शबलुगार्षः  ॥ 
१।३३।१२  ॥   

  

तमिति प्रतियोगे द्वितीया । तत्समीपे आसेत्यर्थः  ॥  १।३३।१३  ॥   

  

कालयोगेन शुश्रूषाजनितधर्मपरिपाकार्हकालसम्बन्धेन । अनेन
दिव्ययोगिनीयोगिनोरकल्मषतपःप्रवृत्तिः सूचिता  ॥  १।३३।१४,१५  ॥   

  

ब्राह्म्या लक्ष्म्या ब्रह्मवर्चसेन । ब्रह्मभूतो ब्रह्मात्मभावनया । अत एव
महातपाः यतस्त्वमीदृशो ऽतो ब्राह्मेण तपसा युक्तं पुत्रमिच्छामि । ब्राह्मं
तपो ब्रह्मविषयमैकाग्र्यम् । यद्वा ब्राह्मं तपः स्वाध्यायः  ॥  १।३३।१६
 ॥   

  

ननु पुत्रप्रार्थना पत्यावुचिता तत्राह अपतिश्चास्मीति । इतःपरमप्यस्मि ।
अहं न कस्यचिद्भार्या । भविष्यामीति शेषः । अनेन नैष्ठिकब्रह्मचारिणीत्वं
सूचितम् । अथापि यथा पुत्रावाप्तिर्भवति तथा ते भद्रमनुग्रहो ऽस्तु ।
नन्वेवं नैष्ठिकब्रह्मचर्ये कथं पुत्रलाभः सम्भाव्येतात आह ब्राह्मेणेति ।
उपगतायाः किङ्करत्वं प्राप्तायाः । ब्राह्मेण ब्रह्मसम्बन्धिनोपायेन मे
सुतं दातुमर्हसि । सनकादय इव मानसपुत्रो देय इति भावः  ॥  १।३३।१७  ॥   

  

तस्याः सोमदायाः प्रसन्नश्चूलिननामा ब्रह्मर्षिर्ब्राह्मं ब्रह्मतपसा
युक्तं ब्राह्मणदत्तत्वाद्ब्रह्मदत्त इति ख्यातं मानसं सुतं ददावित्यन्वयः
। फली फलिन इतिवच्चूलीचूलिन इति ऋषेर्नामद्वयं साधु  ॥  १।३३।१८  ॥   

  

राजा गन्धर्व्याः सोमदायाः क्षत्रियत्वात् । काम्पिल्याम् कम्पिलेन
निर्वृत्ताम्  ॥  १।३३।१९२१  ॥   

  

देवपतिर्यथा । इन्द्रसदृशो महीपाल इत्यर्थः  ॥  १।३३।२२  ॥   

  

तदा तेन राज्ञा पाणौ स्पृष्टमात्रे ताः कन्या विकुब्जाः कुब्जत्वरहिताः ।
आसन्निति शेषः । ब्राह्मतपोयुक्तत्वादेवं सामर्थ्यं राज्ञः । एवं च सति
तत्कन्याशतं परमया लक्ष्म्या बभावित्यन्वयः  ॥  १।३३।२३  ॥   

स राजा वायुना मुक्ता दृष्ट्वेत्यन्वयः । "भग्नाः" इति पाठस्तु चिन्त्यः ।
केचित्तु तत्पाठे "पूर्वं भग्नाः" इति व्याचख्युः  ॥  १।३३।२४  ॥   

  

प्रेषयामास । काम्पिल्यं प्रतीति शेषः  ॥  १।३३।२५  ॥   

  

सदृशीं क्रियाम् । दारक्रियामित्यर्थः । प्रतिनन्दनप्रकारमाह
स्पृष्ट्वेत्यादि । प्रशस्य च गतेत्यर्थः । आश्चर्यमासां धैर्यं
यद्देवश्रेष्ठस्याप्यनादरः, धन्यो ऽयं राजा यस्य कन्या ईदृश्यः, अहो मे
भाग्यं यस्या म ईदृश्यः स्नुषाः इत्येवं प्रतिनन्दनम् । अनेन
स्त्रीमाहात्म्यं तपोमाहात्म्यं च दर्शितम्  ॥  १।३३।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
त्रयस्त्रिंशः सर्गः  ॥  ३३  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/01/033_kushanAbhakanyodvAhaH.md">
<details><summary><h2>द्राविडपाठः ...{Loading}...</h2></summary>


तस्य तद्वचनं श्रुत्वा कुशनाभस्य धीमतः।  
शिरोमिश्चरणौ स्पृष्ट्वा कन्याशतमभाषत ॥ 1.33.1 ॥   
वायुः सर्वात्मको राजन् प्रधर्षयितुमिच्छति।  
अशुभं मार्गमास्थाय न धर्मं प्रत्यवेक्षते ॥ 1.33.2 ॥   
पितृमत्यः स्म भद्रं ते स्वच्छन्दे न वयं स्थिताः।  
पितरं नो वृणीष्व त्वं यदि नो दास्यते तव ॥ 1.33.3 ॥   
तेन पापानुबन्धेन वचनं न प्रतीच्छता।  
एवं ब्रुवन्त्यः सर्वाः स्म वायुना निहता भृशम् ॥ 1.33.4 ॥   
तासां तद्वचनं श्रुत्वा राजा परमधार्मिकः।  
प्रत्युवाच महातेजाः कन्याशतमनुत्तमम् ॥ 1.33.5 ॥   
क्षान्तं क्षमावतां पुत्र्यः कर्तव्यं सुमहत्कृतम्।  
ऐकमत्यमुपागम्य कुलं चावेक्षितं मम ॥ 1.33.6 ॥   
अलङ्कारो हि नारीणां क्षमा तु पुरुषस्य वा ॥ 1.33.7 ॥   
दुष्करं तद्धि वः क्षान्तं त्रिदशेषु विशेषतः।  
यादृशी वः क्षमा पुत्र्यः सर्वासामविशेषतः ॥ 1.33.8 ॥   
क्षमा दानं क्षमा सत्यं क्षमा यज्ञश्च पुत्रिकाः।  
क्षमा यशः क्षमा धर्मः क्षमया विष्ठितं जगत् ॥ 1.33.9 ॥   
मन्त्रज्ञो मन्त्रयामास प्रदानं सह मन्त्रिभिः।  
देशकालौ प्रदानस्य सदृशे प्रतिपादनम् ॥ 1.33.10 ॥   
एतस्मिन्नेव काले तु चूली नाम महामुनिः।  
ऊर्ध्वरेताः शुभाचारो ब्राह्मं तप उपागमत् ॥ 1.33.11 ॥   
तप्यन्तं तमृषिं तत्र गन्धर्वी पर्युपासते।  
सोमदा नाम भद्रं ते ऊर्मिलातनया तदा ॥ 1.33.12 ॥   
सा च तं प्रणता भूत्वा शुश्रूषणपरायणा।  
उवास काले धर्मिष्ठा तस्यास्तुष्टोऽभवद्गुरुः ॥ 1.33.13 ॥   
स च तां काल योगेन प्रोवाच रघुनन्दन।  
परितुष्टोऽस्मि भद्रं ते किं करोमि तव प्रियम् ॥ 1.33.14 ॥   
परितुष्टं मुनिं ज्ञात्वा गन्धर्वी मधुरस्वरा।  
उवाच परमप्रीता वाक्यज्ञा वाक्यकोविदम् ॥ 1.33.15 ॥   
लक्ष्म्या समुदितो ब्राह्म्या ब्रह्मभूतो महातपाः।  
ब्राह्मेण तपसा युक्तं पुत्रमिच्छामि धार्मिक ॥ 1.33.16 ॥   
अपतिश्चास्मि भद्रं ते भार्या चास्मि न कस्यचित्।  
ब्राह्मेणोपगतायाश्च दातुमर्हसि मे सुतम् ॥ 1.33.17 ॥   
तस्याः प्रसन्नो ब्रह्मर्षिर्ददौ पुत्रमनुत्तमम्।  
ब्रह्मदत्त इति ख्यातं मानसं चूलिनः सुतम् ॥ 1.33.18 ॥   
स राजा सौमदेयस्तु पुरीमध्यावसत्तदा।  
काम्पिल्यां परया लक्ष्म्या देवराजो यथा दिवम् ॥ 1.33.19 ॥   
स बुद्धिं कृतवान् राजा कुशनाभः सुधार्मिकः।  
ब्रह्मदत्ताय काकुत्स्थ दातुं कन्याशतं तदा ॥ 1.33.20 ॥   
तमाहूय महातेजा ब्रह्मदत्तं महीपतिः।  
ददौ कन्याशतं राजा सुप्रीतेनान्तरात्मना ॥ 1.33.21 ॥   
यथाक्रमं ततः पाणीञ्जग्राह रघुनन्दन।  
ब्रह्मदत्तो महीपालस्तासां देवपतिर्यथा ॥ 1.33.22 ॥   
स्पृष्टमात्रे ततः पाणौ विकुब्जा विगतज्वराः।  
युक्ताः परमया लक्ष्म्या बभुः कन्याशतं तदा ॥ 1.33.23 ॥   
स दृष्ट्वा वायुना मुक्ताः कुशनाभो महीपतिः।  
बभूव परमप्रीतो हर्षं लेभे पुनःपुनः ॥ 1.33.24 ॥   
कृतोद्वाहं तु राजानं ब्रह्मदत्तं महीपतिः।  
सदारं प्रेषयामास सोपाध्यायगणं तदा ॥ 1.33.25 ॥   
यथान्यायं च गन्धर्वी स्नुषास्ताः प्रत्यनन्दत।  
स्पृष्ट्वास्पृष्ट्वा च ताः कन्याः कुशनाभं प्रशस्य च ॥ 1.33.26 ॥   

</details>
</div>
