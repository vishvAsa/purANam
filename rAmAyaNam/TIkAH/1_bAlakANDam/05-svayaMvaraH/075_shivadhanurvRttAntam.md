+++
title = "०७५ शिवधनुर्वृत्तान्तम्"
title_english = "075 Legends of shiva and vishnu bows"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-075-Parashu_Ramena_Shivadhanur_Vruththtantha_Kathanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/05-svayaMvaraH/075_shivadhanurvRttAntam.md">
<details><summary><h2>IITK ...{Loading}...</h2></summary>

Ignoring Dasaratha, Parasurama tells Rama to string the bow of Visnu.



### श्लोकः
#### मूलम्
राम दाशरथे राम वीर्यं ते श्रूयतेऽद्भुतम्।  
धनुषो भेदनं चैव निखिलेन मया श्रुतम्॥1.75.1॥

#### शब्दार्थः
दाशरथे son of Dasaratha, राम O Rama, राम O Rama, ते your, वीर्यम् prowess, अद्भुतम् marvellous, श्रूयते is being heard, धनुषः bow's, भेदनं चैव breaking also, निखिलेन completely, मया by me, श्रुतम् heard.

#### आङ्ग्लानुवादः
"O Rama, Rama, son of Dasaratha I have heard in full of your marvellous prowess and your feat in breaking the bow of Siva.



### श्लोकः
#### मूलम्
तदद्भुतमचिन्त्यं च भेदनं धनुषस्त्वया।  
तच्छ्रुत्वाऽहमनुप्राप्तो धनुर्गृह्यापरं शुभम्॥1.75.2॥

#### शब्दार्थः
त्वया by you, धनुषः bow's, तत् भेदनम् that breaking, अद्भुतम् astonishing, अचिन्त्यम् च unimaginable, तत् that, श्रुत्वा having heard, अहम् I, अपरम् another, शुभम् auspicious, धनुः bow, गृह्य bringing, अनुप्राप्तः have come here.

#### आङ्ग्लानुवादः
The fact that you have broken Siva's bow is an astonishing act. It is beyond imagination. Having heard it I have come here with another auspicious bow.



### श्लोकः
#### मूलम्
तदिदं घोरसङ्काशं जामदग्न्यं महद्धनुः।  
पूरयस्व शरेणैव स्वबलं दर्शयस्व च॥1.75.3॥

#### शब्दार्थः
घोरसङ्काशं appearing dreadful, जामदग्न्यम् obtained through Jamadagni, तत् that, इदम् this, महत् mighty, धनुः bow, शरेणैव with arrow, पूरयस्व fill it, स्वबलम् your own prowess, दर्शयस्व show.

#### आङ्ग्लानुवादः
This mighty, dreadful bow was obtained through Jamadagni. You may display your prowess by fixing on it an arrow.



### श्लोकः
#### मूलम्
तदहं ते बलं दृष्ट्वा धनुषोऽस्य प्रपूरणे।  
द्वन्द्वयुद्धं प्रदास्यामि वीर्यश्लाघ्यस्य राघव॥1.75.4॥

#### शब्दार्थः
राघव O Rama, तत् that, अहम् I, अस्य this, धनुषः bow's, प्रपूरणे in stretching it, ते your, बलम् strength, दृष्ट्वा having seen, वीर्यश्लाघ्यस्य to you acclaimed in prowess, द्वन्द्वयुद्धं a duel combat, प्रदास्यामि shall give.

#### आङ्ग्लानुवादः
O Rama after witnessing your strength in stretching and stringing this bow, I shall engage you in a duel acclaiming your prowess".



### श्लोकः
#### मूलम्
तस्य तद्वचनं श्रुत्वा राजा दशरथस्तदा।  
विषण्णवदनो दीनः प्राञ्जलिर्वाक्यमब्रवीत्॥1.75.5॥

#### शब्दार्थः
तदा then, राजा king, दशरथ Dasaratha, तस्य his, तत् that, वचनम् words, श्रुत्वा having heard,  विषण्णवदनः with dejected face, दीनः full of sorrow, प्राञ्जलिः with joined hands, वाक्यम् words, अब्रवीत् spoke.

#### आङ्ग्लानुवादः
When king Dasaratha heard these words, his face fell. He humbly pleaded with him his hands foldedः



### श्लोकः
#### मूलम्
क्षत्ररोषात्प्रशान्तस्त्वं ब्राह्मणश्च महायशाः।  
बालानां मम पुत्राणामभयं दातुमर्हसि॥1.75.6॥

#### शब्दार्थः
क्षत्ररोषात् from anger against kshatriyas, प्रशान्तः quietened,  ब्राह्मणः brahmana, महायशाः highly renowned, बालानाम् of young boys, मम my, पुत्राणाम् sons, अभयम् assurance of security, दातुम् to give, अर्हसि behoves of you.

#### आङ्ग्लानुवादः
"You are a brahmana, highly renowned and withdrawn from anger against kshatriyas. It behoves of you to give assurance of security to my sons who are young.



### श्लोकः
#### मूलम्
भार्गवाणां कुले जातः स्वाध्यायव्रतशालिनाम्।  
सहास्राक्षे प्रतिज्ञाय शस्त्रं निक्षिप्तवानसि॥1.75.7॥

#### शब्दार्थः
स्वाध्यायव्रतशालिनाम् resplendent with the study of vedas and observance of vows, भार्गवाणाम् relating to Bhargavas, कुले in the race of, जातः was born, सहास्राक्षे in the name of Indra, प्रतिज्ञाय having vowed, शस्त्रं arms, निक्षिप्तवान् असि have renounced.

#### आङ्ग्लानुवादः
Born in the family of (saint) Bhrigu versed in the study of the Vedas and  observance of vows. You have promised in the name of  the thousandeyed Indra to renounce the arms.



### श्लोकः
#### मूलम्
स त्वं धर्मपरो भूत्वा काश्यपाय वसुन्धराम्	।  
दत्त्वा वनमुपागम्य महेन्द्रकृतकेतनः॥1.75.8॥

#### शब्दार्थः
सः such, त्वम् you, धर्मपरः one intent on righteousness, भूत्वा by being, काश्यपाय for Kasyapa, वसुन्धराम् this earth, दत्त्वा having given, वनम् forest, उपागम्य having reached, महेन्द्रकृतकेतनः made a residence on the Mahendra mountain.

#### आङ्ग्लानुवादः
By adhering to righteousness in life and having conferred the earth upon Kasyapa, you retired to the forest and made your residence on the Mahendra mountain.



### श्लोकः
#### मूलम्
मम सर्वविनाशाय सम्प्राप्तस्त्वं महामुने।  
न चैकस्मिन् हते रामे सर्वे जीवामहे वयम्	॥1.75.9॥

#### शब्दार्थः
महामुने O Great ascetic, त्वम् you, मम my, सर्वविनाशाय for total destruction, सम्प्राप्तः arrived,  एकस्मिन् one, रामे Rama, हते if killed, वयम् us, सर्वे all, न जीवामहे will not survive.

#### आङ्ग्लानुवादः
O Great ascetic today you have arrived evidently for the total destruction of our family.  
If Rama is killed none of us will survive".



### श्लोकः
#### मूलम्
ब्रुवत्येवं दशरथे जामदग्न्यः प्रतापवान्।  
अनादृत्यैव तद्वाक्यं राममेवाभ्यभाषत॥1.75.10॥

#### शब्दार्थः
दशरथे when Dasaratha, एवम् in this way, ब्रुवति while saying, प्रतापवान् valiant, जामदग्न्यः son of Jamadagni, तद्वाक्यम् those words, अनादृत्यैव disregarding, राममेव Rama only, अभ्यभाषत addressed.

#### आङ्ग्लानुवादः
Disregarding these words of Dasaratha, the valiant son of Jamadagni said to Rama.



### श्लोकः
#### मूलम्
इमे द्वे धनुषी श्रेष्ठे दिव्ये लोकाभिविश्रुते।  
दृढे बलवती मुख्ये सुकृते विश्वकर्मणा॥1.75.11॥

#### शब्दार्थः
इमे these, द्वे two, धनुषी bows, श्रेष्ठे excellent, दिव्ये celestial, लोकाभिविश्रुते wellknown in the  worlds, दृढे stout, बलवती powerful, मुख्ये best of all, विश्वकर्मणा by Visvakarma, सुकृते are  well made.

#### आङ्ग्लानुवादः
"These two excellent celestial bows are wellknown throughout the worlds. They are stout and strong. They are the best of all, wellmade by Visvakarma.



### श्लोकः
#### मूलम्
अतिसृष्टं सुरैरेकं त्र्यम्बकाय युयुत्सवे।  
त्रिपुरघ्नं नरश्रेष्ठ भग्नं काकुत्स्थ यत्त्वया॥1.75.12॥

#### शब्दार्थः
नरश्रेष्ठ O Best among men, काकुत्स्थ Rama, यत् which, त्त्वया by you, भग्नं was broken, युयुत्सवे wishing to fight, त्र्यम्बकाय for threeeyed Siva, सुरैः by devatas, अतिसृष्टं was given,  त्रिपुरघ्नम् destroyer of Tripuras, एकम् one (of the two).

#### आङ्ग्लानुवादः
O Best among men O Descendant of Kakustha one of these broken by you, was given by the gods to the threeeyed Siva, who, wishing to fight the demon Tripura with this bow, destroyed him.



### श्लोकः
#### मूलम्
इदं द्वितीयं दुर्धर्षं विष्णोर्दत्तं सुरोत्तमैः।  
तदिदं वैष्णवं राम धनुः परमभास्वरम्।  
समानसारं काकुत्स्थ रौद्रेण धनुषा त्विदम्॥1.75.13॥

#### शब्दार्थः
दुर्धर्षम् unassailable, इदम् this, द्वितीयम् second bow, सुरोत्तमैः chiefs of celestials, विष्णोः for Visnu, दत्तम् given, काकुत्स्थ born in the race of Kakutsthsa, राम Rama, परमभास्वरम् highly radiant, तत् that, इदम् this, वैष्णवम् pertaining to Visnu, धनुः bow, रौद्रेण धनुषा with the bow of Rudra, समानसारम् equal to its energy.

#### आङ्ग्लानुवादः
This second bow which is unassailable was given by chief of the celestials to Visnu. O Rama born in the race of Kakutstha this highly radiant bow of Visnu is as strong as the bow of Siva.



### श्लोकः
#### मूलम्
तदा तु देवतास्सर्वाः पृच्छन्ति स्म पितामहम्।  
शितिकण्ठस्य विष्णोश्च बलाबलनिरीक्षया॥1.75.14॥

#### शब्दार्थः
तदा then, सर्वाः all, देवताः devatas, शितिकण्ठस्य bluethroated, Siva's, विष्णोः Visnu's, बलाबलनिरीक्षया to ascertain the strengths and weaknesses, पितामहम् grandsire, Brahma, पृच्छन्ति स्म enquired.

#### आङ्ग्लानुवादः
Then all the gods in order to ascertain the strength and weakness of Siva and Visnu enquired of the Grandsire, Brahmaः



### श्लोकः
#### मूलम्
अभिप्रायं तु विज्ञाय देवतानां पितामहः।  
विरोधं जनयामास तयोस् सत्यवतां वरः॥1.75.15॥

#### शब्दार्थः
सत्यवताम् among truth speaking ones, वरः foremost, पितामहः grandsire, Brahma, देवतानाम् devatas', अभिप्रायम् intention, विज्ञाय having come to know, तयोः for both of them, विरोधम् quarrel, जनयामास instigated.

#### आङ्ग्लानुवादः
Foremost among the truthful, Grandsire Brahma come to know the intention of the  
gods and triggered a conflict between the gods.



### श्लोकः
#### मूलम्
विरोधे च महद्युद्धमभवद्रोमहर्षणम्	।  
शितिकण्ठस्य विष्णोश्च परस्परजिगीषुणोः॥1.75.16॥

#### शब्दार्थः
विरोधे in that fight, परस्परजिगीषिणोः each desirous of victory over the other, शितिकण्ठस्य Siva's, विष्णोश्च Visnu's, रोमहर्षणम् causing one's hair to stand on its end, महत् great, युद्धम् battle, अभवत् took place.

#### आङ्ग्लानुवादः
In that thrilling fight between Siva and Visnu, each desirous of victory over the other, a ferocious battle took place causing one's hair to stand on end.



### श्लोकः
#### मूलम्
तदा तु जृम्भितं शैवं धनुर्भीमपराक्रमम्।  
हुङ्कारेण महादेव स्तम्भितोऽथ त्रिलोचनः॥1.75.17॥

#### शब्दार्थः
तदा then, हुङ्कारेण with 'Humkara' by Visnu, भीमपराक्रमम् dreadful prowess, शैवं धनुः Siva's bow, जृम्भितं yawned (stretched), अथ thereafter, त्रिलोचनः threeeyed, महादेवः Mahadeva, स्तम्भितः was made motionless.

#### आङ्ग्लानुवादः
Then, with the 'Humkara' produced by Visnu, Siva's bow of dreadful prowess was stretched, which struck the threeeyed Mahadeva motionless.



### श्लोकः
#### मूलम्
देवैस्तदा समागम्य सर्षिसघैस् सचारणैः।  
याचितौ प्रशमं तत्र जग्मतुस्तौ सुरोत्तमौ॥1.75.18॥

#### शब्दार्थः
तदा then, सर्षिसंघैः hosts of sages, सचारणैः with charanas, देवैः devatas, तत्र there, समागम्य having assembled, याचितौ beseeched, तौ those two, सुरोत्तमौ foremost of devatas, प्रशमम् peace, जग्मतुः obtained.

#### आङ्ग्लानुवादः
Then hosts of sages, charanas and the gods assembled there and beseeched both of them, the preeminent among the gods to keep peace.



### श्लोकः
#### मूलम्
जृम्भितं तद्धनुर्द्रृष्ट्वा शैवं विष्णुपराक्रमैः।  
अधिकं मेनिरे विष्णुं देवास् सर्षिगणास्तदा	॥1.75.19॥

#### शब्दार्थः
विष्णुपराक्रमैः with the prowess of Visnu, जृम्भितम् made inert, तत् that, शैवम् relating to Siva, धनुः bow, दृष्ट्वा haivng seen, तदा then, सर्षिगणाः hosts of sages, देवाः devatas, विष्णुम् Visnu, अधिकम् as superior, मेनिरे thought over.

#### आङ्ग्लानुवादः
Now that the bow of Siva was made inert by Visnu's prowess, hosts of sages and  gods acknowlged Visnu as superior.



### श्लोकः
#### मूलम्
धनू रुद्रस्तु सङ्कृद्धो विदेहेषु महायशाः।  
देवरातस्य राजर्षेर्ददौ हस्ते ससायकम्॥1.75.20॥

#### शब्दार्थः
सङ्कृद्धः enraged, महायशाः renowned, रुद्रस्तु Siva, विदेहेषु in the country of Videha, ससायकम् together with arrow, धनुः bow, राजर्षेः to the royal saint, देवरातस्य devarata's, हस्ते hands, ददौ gave.

#### आङ्ग्लानुवादः
Glorious Siva, enraged at this, placed the bow together with the arrow in the hands of Rajarshi Devarata in the country of Videha.



### श्लोकः
#### मूलम्
इदं च वैष्णवं राम धनुः परपुरञ्जयम्।  
ऋचीके भार्गवे प्रादाद्विष्णुः स न्यासमुत्तमम्॥1.75.21॥

#### शब्दार्थः
राम O Rama, सः that, विष्णुः Visnu, परपुरञ्जयम् capable of conquering hostile cities, इदम् this, वैष्णवं धनुः bow of Visnu, भार्गवे belonging to Bhrigu race, ऋचीके named Richika,   उत्तमम् the best, न्यासम् in trust, प्रादात् gave.

#### आङ्ग्लानुवादः
This bow of Visnu, O Rama capable of conquering hostile cities, was given in trust to Richika belonging to the race of Bhrigu.



### श्लोकः
#### मूलम्
ऋचीकस्तु महातेजाः पुत्रस्याप्रतिकर्मणः।  
पितुर्मम ददौ दिव्यं जमदग्नेर्महात्मनः॥1.75.22॥

#### शब्दार्थः
महातेजाः exceedingly lustrous, ऋचीकस्तु Ruchika, पुत्रस्य to his son, अप्रतिकर्मणः of unrivalled valour, महात्मनः of the maganimous one, मम my, पितुः father, जमदग्नेः to Jamadagni, ददौ gave.

#### आङ्ग्लानुवादः
Brilliant Ruchika gave this bow to his son, the great Jamadagni, my father, a man of unrivalled valour.



### श्लोकः
#### मूलम्
न्यस्तशस्त्रे पितरि मे तपोबलसमन्विते।  
अर्जुनो विदधे मृत्युं प्राकृतां बुद्धिमास्थितः॥1.75.23॥

#### शब्दार्थः
तपोबलसमन्विते endowed with ascetic energy, मे my, पितरि when my father, न्यस्तशस्त्रे renounced the weapons, अर्जुनः Karta Virya Arjuna, प्राकृताम् in a vulgar manner, मृत्युम् death, बुद्धिम् mind,  आस्थितः resorting to, विदधे made.

#### आङ्ग्लानुवादः
My father equipped with ascetic energy renounced the weapon and was killed by Kartaveeryarjuna in a vulgar manner.



### श्लोकः
#### मूलम्
वधमप्रतिरूपं तु पितु श्शृत्वा सुदारुणम्।  
क्षत्रमुत्सादयन्रोषाज्जातं जातमनेकशः॥1.75.24॥  
पृथिवीं चाखिलां प्राप्य काश्यपाय महात्मने	।  
यज्ञस्यान्ते तदा राम दक्षिणां पुण्यकर्मणे	।  
दत्त्वा महेन्द्रनिलयस्तपोबलसमन्वितः॥1.75.25॥

#### शब्दार्थः
राम O Rama, अप्रतिरूपम् incomparable, सुदारुणम् extremely ruthless, पितुः father's, वधम् slaying, श्रुत्वा having heard, रोषात् out of fury, जातं जातम् born again and again, क्षत्रम् kshatriya race, उत्सादयन् decimating, अखिलाम् entire, पृथिवीम् earth, प्राप्य having won, यज्ञस्य sacrifice's, अन्ते at the end of, महात्मने to the magnanimous, पुण्यकर्मणे doer of meritorious acts, काश्यपाय for Kasyapa, दत्त्वा having given, तपोबलसमन्वितः endowed with ascetic energy, महेन्द्रनिलयः living on Mahendra mountain as my abode.

#### आङ्ग्लानुवादः
O Rama Having heard the slaying of my father incomparable in extreme ruthlessness,  
I decimated the Kshatriya race again and again out of fury as they were born and reborn. I conquered the entire earth. At the conclusion of the sacrifice I conferred it on the great soul Kasyapa of meritorious acts. Gifted with ascetic energy I have (now) made the Mahendra mountain my abode.



### श्लोकः
#### मूलम्
अद्यतूत्तमवीर्येण त्वया राम महाबल।  
श्रुतवान् धनुषो भेदं ततोऽहं द्रुतमागतः॥1.75.26॥

#### शब्दार्थः
महाबल O Highly energetic, राम O Rama, अद्य now, उत्तमवीर्येण with excellent prowess, त्वया by you, धनुषः भेदम् breaking of the bow, श्रुतवान् having listened, अहम् I, ततः for that reason, द्रुतम् speedily, आगतः have come.

#### आङ्ग्लानुवादः
O Mighty Rama when I heard that you have broken the bow with your extraordinary prowess, I have come here quickly.



### श्लोकः
#### मूलम्
तदिदं वैष्णवं राम पितृपैतामहं महत्।  
क्षत्रधर्मं पुरस्कृत्य गृह्णीष्व धनुरुत्तमम्॥1.75.27॥

#### शब्दार्थः
राम O Rama, क्षत्रधर्मम् duties of kshatriya, पुरस्कृत्य treating with respect, तत् that, इदम् this, पितृपैतामहम् being inherited from my father and forefathers, महत् eminent, उत्तमम् excellent, वैष्णवम् related to Visnu, धनुः bow, गृह्णीष्व take hold of.

#### आङ्ग्लानुवादः
Respect the duties of a kshatriya, O Rama Take hold of this great, uncommon bow of Visnu inherited by me from my father and forefathers.



### श्लोकः
#### मूलम्
योजयस्व धनुश्श्रेष्ठे शरं परपुरञ्जयम्।  
यदि शक्नोषि काकुत्स्थ द्वन्द्वं दास्यामि ते ततः॥1.75.28॥

#### शब्दार्थः
काकुत्स्थ O Descendant of Kakutstha, धनुः श्रेष्ठे in this excellent bow, परपुरञ्जयम् capable of conquering cities of enemies, शरम् arrow, योजयस्व unite it, शक्नोषि यदि if it is possible for you to do so, ततः then, ते to you, द्वन्दम् duel combat, दास्यामि shall offer.

#### आङ्ग्लानुवादः
O Descendant of Kakustha this best bow is capable of conquering enemy cities. Fix an arrow. If it is possible for you to do so, then I shall engage you in a duel".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे पञ्चसप्ततितमस्सर्गः ॥  
Thus ends the seventyfifth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/05-svayaMvaraH/075_shivadhanurvRttAntam.md">
<details><summary><h2>भूषणम् ...{Loading}...</h2></summary>



राम दाशरथे राम वीर्यं ते श्रूयते ऽद्भुतम् ।  

धनुषो भेदनं चैव निखिलेन मया श्रुतम्  ॥  १।७५।१  ॥   

पूर्वमवतारप्रस्तावे जगत्पतित्वेन विष्णोः परत्वमुक्तम् । ऽअहं वेद्मि
महात्मानम्ऽ इति विश्वामित्रवचनेन पुरुषसूक्तं तत्र मानत्वेन सूचितम् ।
काश्यपस्तुतौ च ऽशरीरे तव पश्यामि जगत्सर्वमिदं प्रभो ।
त्वमनादिरनिर्देश्यस्त्वामहं शरणं गतः  ॥ ऽ इति सर्वजगत्कारणत्वादिकमुक्तम्।
रुद्रस्य च गङ्गाधारणधातुमोक्षणादिवृत्तान्तेन कर्मवश्यत्वेन
प्राकृतशरीरवर्तित्वेनाचापरत्वं सूचितम्। सम्प्रत्यल्पशक्तिकत्वेन
तस्यापरत्वमाह पञ्चसप्ततितमे--रामेत्यादि। रोषातिरेकेण रामेति
द्विःसम्बोधनम्। भेदनं चेति चकारेण ताटकावधादि समुच्चीयते  ॥  १।७५।१  ॥   

  

तदद्भुतमचिन्त्यं च भेदनं धनुषस्त्वया ।  

तच्छ्रुत्वाहमनुप्राप्तो धनुर्गृह्य परं शुभम्  ॥  १।७५।२  ॥   

अचिन्त्यं च भवतीति शेषः । तच्छ्रुत्वेत्यतःपूर्वमत इत्युपस्कार्यम्  ॥ 
१।७५।२  ॥   

  

तदिदं घोरसङ्काशं जामदग्न्यं महद्धनुः ।  

पूरयस्व शरेणैव स्वबलं दर्शयस्व च  ॥  १।७५।३  ॥   

जमदग्नेरागतं जामदग्न्यम् । आगतार्थे यञार्षः  ॥  १।७५।३  ॥   

  

तदहं ते बलं दृष्ट्वा धनुषो ऽस्य प्रपूरणे ।  

द्वन्द्वयुद्धं प्रदास्यामि वीर्यश्लाघ्यस्य राघव  ॥  १।७५।४  ॥   

तस्य तद्वचनं श्रुत्वा राजा दशरथस्तदा ।  

विषण्णवदनो दीनः प्राञ्जलिर्वाक्यमब्रवीत्  ॥  १।७५।५  ॥   

तत् तदा  ॥  १।७५।४,५  ॥   

  

क्षत्ररोषात् प्रशान्तस्त्वं ब्राह्मणश्च महायशाः ।  

बालानां मम पुत्राणामभयं दातुमर्हसि  ॥  १।७५।६  ॥   

सम्प्रत्यस्थाने भयशङ्कितया दशरथो रामे प्रेमभराक्रान्तो रामवैभवं
ताटकाताटकेयनिरसनादिना जानन्नपि मङ्गलाशासनमारचयति--क्षत्रेति  ॥  १।७५।६
 ॥   

  

भार्गवाणां कुले जातः स्वाध्यायव्रतशालिनाम् ।  

सहस्राक्षे प्रतिज्ञाय शस्त्रं निक्षिप्तवानसि  ॥  १।७५।७  ॥   

सहस्राक्षे तत्सन्निधावित्यर्थः । निक्षिप्तवान् त्यक्तवानित्यर्थः  ॥ 
१।७५।७  ॥   

  

स त्वं धर्मपरो भूत्वा काश्यपाय वसुन्धराम् ।  

दत्त्वा वनमुपागम्य महेन्द्रकृतकेतनः  ॥  १।७५।८  ॥   

महेन्द्रकृतकेतनः महेन्द्रपर्वते कृतनिवासः  ॥  १।७५।८  ॥   

  

मम सर्वविनाशाय सम्प्राप्तस्त्वं महामुने ।  

न चैकस्मिन् हते रामे सर्वे जीवामहे वयम्  ॥  १।७५।९  ॥   

ऽसर्वविनाशाय सम्प्राप्तःऽ इत्येतदुपपादयति  ॥  १।७५।९  ॥   

  

ब्रुवत्येवं दशरथे जामदग्न्यः प्रतापवान् ।  

अनादृत्यैव तद्वाक्यं राममेवाभ्यभाषत  ॥  १।७५।१०  ॥   

न चेति  ॥  १।७५।१०  ॥   

  

इमे द्वे धनुषी श्रेष्ठे दिव्ये लोकाभिविश्रुते ।  

दृढे बलवती मुख्ये सुकृते विश्वकर्मणा  ॥  १।७५।११  ॥   

लोकाभिविश्रुते लोके सर्वतः प्रसिद्धे । बलवती इति नपुंसकद्विवचनम् ।
सुकृते प्रयत्नेन निर्मिते  ॥  १।७५।११  ॥   

  

अतिसृष्टं सुरैरेकं त्र्यम्बकाय युयुत्सवे ।  

त्रिपुरघ्नं नरश्रेष्ठ भग्नं काकुत्स्थ यत्त्वया  ॥  १।७५।१२  ॥   

अतिसृष्टं दत्तम् । युयुत्सवे त्रिपुरवासिभिर्योद्धुमिच्छवे । यत्त्वया
भग्नं तत् त्र्यम्बकाय दत्तमिति पूर्वेणान्वयः  ॥  १।७५।१२  ॥   

  

तदिदं वैष्णवं राम धनुः परमभास्वरम् ।  

समानसारं काकुत्स्थ रौद्रेण धनुषा त्विदम्  ॥  १।७५।१३  ॥   

समानसारं समानबलम्  ॥  १।७५।१३  ॥   

  

तदा तु देवताः सर्वाः पृच्छन्ति स्म पितामहम् ।  

शितिकण्ठस्य विष्णोश्च बलाबलनिरीक्षया  ॥  १।७५।१४  ॥   

समानसारत्वे किमिदानीं परीक्ष्यमित्याशङ्क्य रौद्रस्य धनुषो वैकल्यादिति
वक्तुं प्रस्तावान्तरमुपक्षिपति--तदेत्यादि । तदा
दुष्करत्रिपुरहननानन्तरकाले । बलाबलनिरीक्षया बलाबलनिरीक्ष्ाणेच्छया । को
ऽनयोर्बलवानित्यपृच्छन्नित्यर्थः  ॥  १।७५।१४  ॥   

  

अभिप्रायं तु विज्ञाय देवतानां पितामहः ।  

विरोधं जनयामास तयोः सत्यवतां वरः  ॥  १।७५।१५  ॥   

विरोधे च महद्युद्धमभवद्रोमहर्षणम् ।  

शितिकण्ठस्य विष्णोश्च परस्परजिगीषिणोः  ॥  १।७५।१६  ॥   

अभिप्रायं त्विति । पूर्वं वराहादिरूपेण भूम्युद्धरणादिकरणेन विष्णुरधिक
इति स्तुवतस्त्वत्तः श्रुतम् । अधुना विष्णुमुपसर्जनीकृत्य
त्रिपुरहननाद्रुद्रस्याधिकबलत्वं प्रतीयत इत्यभिप्रायमित्यर्थः । सत्यवतां
वर इत्यनेन बहुश उपदेशे ऽपि नैषां चित्तं समाधत्ते । अतः क्रिययैव
बलतारतम्यं दर्शयिष्यामीत्यभिप्रेत्य विरोधं जनयामासेति गम्यते । अहं धन्वी
प्रधानः विष्णुस्तु ममोपसर्जन इत्युक्तं रुद्रेणेति विष्णुं प्रत्युक्त्वा
शराग्रतया मयावस्थानान्मयैव त्रिपुरहननं कृतमिति विष्णुनोक्तमिति रुद्रं
प्रत्युक्त्वा च विरोधजननमित्यवगम्यते  ॥  १।७५।१५,१६  ॥   

  

तदा तु जृम्भितं शैवं धनुर्भीमपराक्रमम् ।  

हुङ्कारेण महादेवः स्तम्भितो ऽथ त्रिलोचनः  ॥  १।७५।१७  ॥   

जृम्भितमित्यत्रापि हुङ्कारेणेत्यनुषज्यते । जृम्भितं भग्नमितियावत् ।
हुङ्कारेण न त्वभिमन्त्रितबाणेन । महादेवः महादेवशब्दो महावृक्षसमाख्यायित
इति भावः । त्रिलोचन इत्यनेन तृतीयं लोचनमपि निरर्थकं कृतमिति भावः  ॥ 
१।७५।१७  ॥   

  

देवैस्तदा समागम्य सर्षिसङ्घैः सचारणैः ।  

याचितौ प्रशमं तत्र जग्मतुस्तौ सुरोत्तमौ  ॥  १।७५।१८  ॥   

याचितौ प्रशमं जग्मतुः । विष्णुः किमनेन बालेन, अनुकम्प्यतामिति
याचितस्तन्निग्रहान्निवृत्तः । रुद्रस्तु स्वामितः पराजयो नास्माकं
दोषायेति सान्त्वितस्तत्तुल्यत्वाभिमानान्निवर्तित इत्यर्थः  ॥  १।७५।१८
 ॥   

  

जृम्भितं तद्धनुर्दृष्ट्वा शैवं विष्णुपराक्रमैः ।  

अधिकं मेनिरे विष्णुं देवाः सर्षिगणास्तदा  ॥  १।७५।१९  ॥   

धनू रुद्रस्तु सङ्क्रुद्धो विदेहेषु महायशाः ।  

देवरातस्य राजर्षेर्ददौ हस्ते ससायकम्  ॥  १।७५।२०  ॥   

इदं च वैष्णवं राम धनुः परपुरञ्जयम् ।  

ऋचीके भार्गवे प्रादाद्विष्णुः सन्न्यासमुत्तमम्  ॥  १।७५।२१  ॥   

ऋचीकस्तु महातेजाः पुत्रस्याप्रतिकर्मणः ।  

पितुर्मम ददौ दिव्यं जमदग्नेर्महात्मनः  ॥  १।७५।२२  ॥   

अथ स्वाभिमतसिद्धिमाह--जृम्भितमिति । तत् विष्ण्वधिष्ठानेन पूर्वं
त्रिपुरघ्नम् । जृम्भितं विष्ण्वधिष्ठानाभावेन जृम्भितं दृष्ट्वा, न
त्वाप्तवाक्याच्छ्रुत्वा । शैवं शिवाभिमानमात्रविषयभूतम् । विष्णुपराक्रमैः
। पूजायां बहुवचनम् । हुङ्कारेणेति पूर्वमुक्तेः । आधिक्यावबोधनं न
पक्षपातमूलमित्याह सर्षिगणा इति । अतीन्द्रियार्थद्रष्टार ऋषयः, तेषां गणाः
वैखानसवालखिल्यादयः । "भूयसां स्यात् बलीयस्त्वम्" इति न्यायेन तत् ज्ञनं न
पक्षपातमूलं न वा भ्रान्तिमूलमिति भावः । एतेन "एक एव रुद्रो न
द्वितीयायतस्थे" इत्यादिश्रुतिः "नकिरिन्द्रत्वदुत्तरः"
इत्यादिवदितरापेक्षया श्रेष्ठत्वाभिप्राया । "एको ह वै नारायण आसीत्"
इत्यादिश्रुत्युक्तो नारायणापरपर्यायो विष्णुरेव परं तत्त्वमित्यभिहितम् ।
एतेन तम उद्रेकेण कदाचिद्रुद्रस्य पराजयो न दोषायेति केनचिदुक्तं
प्रत्युक्तम् । तमोभिभवस्यैवापरत्वनियामकत्वात् । इन्द्रजिता रामपराजयस्तु
अदृश्यो न शब्दवेधेन वध्य इति धर्मप्रवर्तनाय । धर्मसंस्थापनाय हि तवदतार
इत्युक्तम् । अत्र तु स्वरूपत एव रुद्रस्य पराजयः । किञ्च रुद्रपराजयस्य
तमःकृतत्वे देवानामधिकत्वबुद्धिर्न स्यादेव । अयं च धनुर्भङ्गो
दक्षयज्ञान्त इति बोध्यम् । अन्यथा "दक्षयज्ञवधे पूर्वं धनुरायम्य
वीर्यवान्" इत्यादिना दक्षयज्ञान्ते रुद्रो देवानां धनुर्ददावित्युक्तं
विरुध्येत । अत्रेदमेव धनुस्त्रिपुरघ्नमित्युक्तत्वादेतद्विरुद्धम् ।
मेरुधनुष्ट्वं पुराणान्तरोक्तमनादरणीयम् । ननु पूर्वं दक्षयज्ञान्ते रुद्रो
देवेभ्यो धनुर्दत्तवानित्युक्तम् । पुनश्च देवराताय रुद्रो
दत्तवानित्युक्तम् । विश्वामित्राश्रमे मुनिभिर्यज्ञे जनकाय देवा
ददुरित्युक्तम् । अनसूयासमीपे सीतया जनकाय वरुणेन दत्तमित्युक्तम् । कथमिदं
सङ्गच्छते ? श्रूयताम्ः पूर्वं देवास्त्रिपुरवधाय विश्वकर्मणा निर्मितं धनू
रुद्राय ददुः । तद्दक्षयज्ञान्ते विरोधे विष्णुहुङ्कारेण जृम्भितम्, देवैः
प्रार्थितो रुद्रो देवरातस्य हस्ते दत्तवान् । ततः प्रभृति न्यासभावेन
मैथिलेषु वर्तमानं तत्स्वत्वेन देवा वरुणेन जनकायादापयन्नितिक्रमः । तेन
दक्षयज्ञान्ते धनुर्दानवचनं देवैर्जनकस्य यज्ञफलत्वेन दानवचनं वरुणेन
दत्तत्ववचनं च समञ्जसं भवति  ॥  १।७५।१९२२  ॥   

  

न्यस्तशस्त्रे पितरि मे तपोबलसमन्विते ।  

अर्जुनो विदधे मृत्युं प्राकृतां बुद्धिमास्थितः  ॥  १।७५।२३  ॥   

अर्जुनः कार्तवीर्यार्जुनः  ॥  १।७५।२३  ॥   

  

वधमप्रतिरूपं तु पितुः श्रुत्वा सुदारुणम् ।  

क्षत्रमुत्सादयन् रोषाज्जातं जातमनेकशः  ॥  १।७५।२४  ॥   

पृथिवीं चाखिलां प्राप्य काश्यपाय महात्मने ।  

यज्ञस्यान्ते तदा राम दक्षिणां पुण्यकर्मणे  ॥  १।७५।२५  ॥   

दत्त्वा महेन्द्रनिलयस्तपोबलसमन्वितः ।  

श्रुतवान् धनुषो भेदं ततो ऽहं द्रुतमागतः  ॥  १।७५।२६  ॥   

अनेकशः त्रिःसप्तकृत्वः  ॥  १।७५।२४२७  ॥   

  

तदिदं वैष्णवं राम पितृपैतामहं महत् ।  

क्षत्रधर्मं पुरस्कृत्य गृह्णीष्व धनुरुत्तमम्  ॥  १।७५।२७  ॥   

तदिदमिति । उत्तमम् अशिथिलमित्यर्थः । पितृपैतामहं पितृपितामहक्रमायातम् ।
उत्तरपदवृद्धिरार्षी । क्षत्रधर्ममिति ब्राह्मणवन्नशक्त इति मा
ब्रूहीत्यर्थः  ॥  १।७५।२७  ॥   

  

योजयस्व धनुश्श्रेष्ठे शरं परपुरञ्जयम् ।  

यदि शक्नोषि काकुत्स्थ द्वन्द्वं दास्यामि ते ततः  ॥  १।७५।२८  ॥   

इत्यार्षे श्रीरामायणे वाल्मीकीये आदिकाव्ये बालकाण्डे पञ्चसप्ततितमः सर्गः
 ॥  ७५  ॥   

यदि शक्नोषि तावतापि न त्वां मुञ्चामि अपितु ततः अनन्तरम्, द्वन्द्वयुद्धं
दास्यामि । वीर्यपरीक्षणार्थमिदमिति भावः  ॥  १।७५।२८  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने पञ्चसप्ततितमः सर्गः  ॥  ७५  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/05-svayaMvaraH/075_shivadhanurvRttAntam.md">
<details><summary><h2>शिरोमणी ...{Loading}...</h2></summary>



तद्भाषणमेवाह रामेत्यादिभिः । हे राम हे दाशरथे हे वीर ते तवैव
वीर्यमद्भुतमीश्वराणामप्याश्चर्योत्पादकं श्रूयते । तत्र हेतुमाह यतः धनुषो
ऽभेद्येश्वरचापस्य भेदनं त्वत्कर्तृकद्वैधीकरणं निखिलेन जनेन कथितमिति शेषः
। किञ्च निखिलेन निश्शेषतो मया श्रुतम् । चशब्दो हेत्वर्थे  ॥  १।७५।१  ॥   

  

तदिति । अद्भुतं ईश्वराणामप्याश्चर्यसम्पादकमत एव चिन्तचितुमशक्यं तत्
प्रसिद्धं धनुषः अभेद्येश्वरचापस्य त्वया भेदनं त्वत्कर्तृकद्वैधीकरणं
श्रुत्वा अपरं विदारितेश्वरधनुःप्रतियोगिकभेदविशिष्टं शुभं तत् प्रसिद्धं
धनुर्गृह्य गृहीत्वा अहं अनुप्राप्तः । त्वयेत्यत्र "उभयप्राप्तौ कर्मणि"
इति नियमात्षष्ठ्यभावः  ॥  १।७५।२  ॥   

  

अपरधनुरानयने प्रयोजनं वदन्नाह तदिति ।
तत्तस्मादीश्वरधनुर्भेदनसामर्थ्यवत्त्वादेव हेतोः  

घोरसङ्काशं भयङ्करप्रकाशविशिष्टं जामदग्न्यमिदं महद्धनुः स्वशरेण पूरय तेन
स्वबलं दर्शयस्व च एतेनैतत्कृतमहेश्वरधनुर्भङ्गे परशुरामस्य विश्वासाभावः
सूचितः तेनैतत्कृत्यस्यासाध्यत्वं व्यञ्जितम् तेनेश्वरेश्वरेच्छायाः
ईश्वरबुद्धिमोहकत्वं व्यक्तम् तेन रघुनाथस्य
स्वनिष्ठेश्वरनियन्तृत्वगुणप्रकटनेच्छा व्यक्ता । च शब्दो हेत्वर्थे  ॥ 
१।७५।३  ॥   

  

तदिति । अस्य मदानीतस्य धनुषः प्रपूरणे ते तव अहं न जहाति कदाचित् त्यजति
नित्यस्थायीत्यर्थः । तत्प्रसिद्धं बलं दृष्ट्वा वीर्यश्लाघ्यं
वीर्यप्रशंसाहेतुभूतं द्वन्द्वयुद्धमहं तव प्रदास्यामि । पूर्वपठिताहशब्दः
नञ्पूर्वकहाधातुप्रकृतिक आतोनुपसर्ग इतिविधिबोधितकप्रत्ययान्तः श्लाघ्यमिति
भावण्यदन्तम्  ॥  १।७५।४  ॥   

  

तस्येति । तदा परशुरामसम्भाषणकाले तस्य परशुरामस्य तत् व्यामोहविशिष्टं
वचनं श्रुत्वा अदीनः त्रैकालिकदीनताभावविशिष्टः प्राञ्जलिः
प्रणयसूचकबद्धयुगलकरः विषण्णवदनः मोहहारकेश्वरव्यामोहदर्शनेनोदासीनचित्तः
राजा दशरथः वाक्यमब्रवीत्  ॥  १।७५।५  ॥   

  

तद्वाक्यमेवाह क्षत्रेत्यादिभिः । क्षत्ररोषात्
क्षत्रियकृतपितृवधजनितक्षत्रियविषयकक्रोधं परित्यज्य प्रशान्तस्त्वमसीति
शेषः । अतो महातपा ब्राह्मणस्त्वं बालानां मम पुत्राणामभयमेव दातुमर्हसि
लीलयापि भयं दातुं नार्हसीत्यर्थः । चशब्द एवार्थे  ॥  १।७५।६  ॥   

  

त्वत्कर्तृकभयदानं सर्वथा ऽनुचितमिति बोधयन्नाह
भार्गवाणामित्यादिश्लोकत्रयेण । स्वाध्यायव्रतशालिनां भार्गवाणां कुले जातः
प्रादुर्भूतस्वं सहस्राक्षे तत्समीपे प्रतिज्ञाय इतः प्रभृति शस्त्रग्रहणं
न करिष्यामीति प्रतिज्ञां कृत्वा शस्त्र निःक्षिप्तवानसि  ॥  १।७५।७  ॥   

  

स इति । सः कृतप्रतिज्ञस्त्वं धर्मपरो भूत्वा अत एव कश्यपाय वसुन्धरां
दत्त्वा वनमुपागम्य महेन्द्रकृतकेतनः कृतमहेन्द्राचलनिवासः अभव इति शेषः  ॥ 
१।७५।८  ॥   

  

ननु स्वतन्त्रत्वात् स्वप्रतिज्ञामपहाय युद्धं करिष्याम्येवेत्यत आह ममेति
। हे महामुने मम सर्वविनाशाय मत्सम्बन्धिशरीरादिनिखिलध्वंसाय त्वं
सम्प्राप्तः । ननु द्वन्द्वयुद्धे सर्वविनाशः कथमित्यत आह रामे रामनिष्ठे
एकस्मिन् अल्पे ऽपि हते भवत्कर्मकप्राणवियोगानुकूलव्यापारे सति वयं सर्वे न
जीवामहे प्राप्तब्रह्महत्याप्रयुक्तापकीर्त्या विनष्टा इव भविष्याम
इत्यर्थः । हतशब्दः गत्यर्थाकर्मकेति भावनिष्ठान्तः अकर्मकत्वं च
कर्माविवक्षया  ॥  १।७५।९  ॥   

  

ब्रुवतीति । दशरथे एवं ब्रुवति सति प्रतापवान् जामदग्न्यः तद्वाक्यं
दशरथवचनमनादृत्यैव राममेव अभ्यभाषत  ॥  १।७५।१०  ॥   

  

तद्भाषणमेवाह इमे इति । दिव्ये देवलोकोद्भवे अत एव दृढे विनाशभयरहिते
बहुबले बहुबलसाध्योत्थापने अत एव श्रेष्ठे अत एव लोकाभिपूजिते अत एव मुख्ये
इमे द्वे धनुषी विश्वकर्मणा सुकृते देवार्थं निर्मिते अभवतामिति शेषः  ॥ 
१।७५।११  ॥   

  

अतीति । युयुत्सवे त्रिपुरासुरेण योद्धुमिच्छवे त्र्यम्बकाय शिवाय यदेकं
धुनः सुरैरतिसृष्टं दत्तं हे नरश्रेष्ठ हे काकुत्स्थ तत्ित्रपुरघ्नं
धनुस्त्वया भग्नम्  ॥  १।७५।१२  ॥   

  

इदमिति । दुर्धर्षमिदं द्वितीयं धनुः सुरोत्तमैर्विष्णोर्विष्णवे दत्तम्
सम्बन्ध्ासामान्यविवक्षया षष्ठी । हे राम वैष्णवं परपुरञ्जयं तद्धनुः इदं
मत्करस्थम् विद्धीति शेषः  ॥  १।७५।१३  ॥   

  

समानेति । हे काकुत्स्थ रौद्रेण धनुषा इदं वैष्णवं धनुः समानसारं
तुल्यदृढताविशिष्टमेव । समानसारत्वे हेतुं वदन्नाह तदा
त्रिपुरविजयोत्तरसमये एव शितिकण्ठस्य नीलकण्ठशिवस्य विष्णोश्च
बलाबलनिरीक्षया बलाबलयोः परीक्षया हेतुना सर्वाः देवताः पितामहं ब्रह्माणं
पृच्छन्तिस्म तुशब्दावेवार्थौ सार्धश्लोक एकान्वयी  ॥  १।७५।१४  ॥   

  

अभिप्रायमिति । सत्यवतां वरः पितामहो दवतानामभिप्रायं विज्ञायैव
तयोर्विष्णुशिवयोर्विरोधं जनयामास । तुशब्द एवार्थे  ॥  १।७५।१५  ॥   

  

विरोध इति । परस्परजयैषिणोः शितिकण्ठस्य विष्णोश्च विरोधे सत्येव रोमहर्षणं
महत् युद्धमभवत् । तुशब्द एवार्थे  ॥  १।७५।१६  ॥   

  

तदेति । तदा तयोर्युद्धसमये भीमपराक्रमं शैवन्धनुः हुङ्कारेणैव विष्णोरिति
शेषः । जृम्भितं शैथिल्यं प्राप्तम् । अथ धनुर्विजृम्भणानन्तरं त्रिलोचनो
महादेवः स्तम्भितः व्यापाररहित आसीदिति शेषः । एतेन सत्त्वगुणस्य तदानीं
प्राबल्यं सूचितम्  ॥  १।७५।१७  ॥   

  

देवैरिति । तदा निर्व्यापारशिवस्थितिकाले सर्षिसङ्घैः ऋषिसङ्घसहितैः
सचारणैः चारणसहितैः समागम्य हरिहरसमीपं प्राप्य स्थितैः देवैः प्रशमं
शान्तिं याचितौ सुरोत्तमौ तौ विष्णुशिवौ तत्र शान्तियाचनसमये प्रशमं
जग्मतुः । प्रशममित्युभयान्वयि । अत्र शिवस्तम्भनानन्तरं
तत्प्रशान्तियाचनया तमोगुणोद्रेकसमये स्वीकृततमोगुणस्य विजयो भविष्यति पुनः
सत्त्वगुणोद्रेकसमये स्वीकृतसत्त्वगुणस्य विजयो भविष्यतीत्यनवस्था स्यादिति
देवाभिप्रायः सूचितः  ॥  १।७५।१८  ॥   

  

जृम्भितमिति । विष्णुपराक्रमैः तथा जृम्भितं तच्छैवं धनुर्दृष्ट्वा
सर्षिगणाः देवा विष्णुमधिकं मेनिरे स्वीकृततत्सत्त्वगुणस्य तत्काले आधिक्यं
स्वीचक्रुरित्यर्थः । अत एव त्रिपुरविजयकाले शिवबलस्याधिक्यदर्शने ऽपि
नैतेषां संशयोत्पत्तिः शिखी नष्टः स्वर्गी ध्वस्त इतिवत् सविशेषणे हि
विधिनिषेधौ विशेषणमुपसङ्क्रामतः सति विशेष्ये बाधे इति
न्यायादाधिक्यन्यूनतयोः तद्विशेषणीभूतगुणयोरेव पर्यवसानं ऽसत्त्वं रजस्तम
इति प्रकृतेर्गुणास्तैःऽ इत्याद्युक्त्या हरिहरयोरैक्यात्
तत्तन्यूनाधिकतयोः वक्तव्यत्वस्याशक्यत्वात् अत एव एको ह वै रुद्रः । एको ह
वै नारायणः" इति श्रुत्योर्न विरोधः ऽअहं ब्रह्मा च शर्वश्च जगतः कारणं
परम् । धारयिष्यति ते वेगं रुद्रस्त्वात्मा शरीरिणाम् । यस्मिन्नोतमिदं
प्रोतं विश्वं शाटीव तन्तुषुऽ इत्यादिवचनं सङ्गच्छते । एतेन तमउद्रेकेण
कदाचिद्रुद्रस्य पराजयो न दोषायेति केनचिदुक्तं प्रत्युक्तमिति
भूषणकारोक्तमेव प्रत्युक्तम् त्रिपुरविजयकाले विष्णोरल्पबलवत्त्वे अस्यैव
यत्नस्य तैरपि वक्तव्यत्वात्समानप्रमाणश्रुत्योरेकत्रानपेक्षितत्वकल्पनायाः
अन्याय्यत्वात्प्रमाणाभावाच्च  ॥  १।७५।१९  ॥   

  

धनुरिति । सङ्क्रुद्धः सङ्क्रुद्धं सङ्ग्रामजनितातिकोपं जहाति सङ्ग्रामं
त्यजति स महायशा रुद्रः विदेहेषु जातस्य राजर्षेर्देवरातस्य हस्ते एव
ससायकं सायकसहितं धनुर्ददौ देवैर्दापयामास अन्तर्भावितणिजर्थो ददातिः ।
तुशब्दः एवार्थे  ॥  १।७५।२०  ॥   

  

इदमिति । हे राम परपुरञ्जयमत एव सन्यासं सम्यक् न्यासः
शत्रूणामेवैश्वर्यत्यागः यस्मात्तदुत्तममिदं वैष्णवं धनुस्तु भार्गवे ऋचीके
विष्णुः प्रादात् । चस्त्वर्थे  ॥  १।७५।२१  ॥   

  

ऋचीक इति । महातेजा ऋचीकस्तु अप्रतिकर्मणः प्रतिक्रियारहितक्रियाविशिष्टस्य
पुत्रस्पय स्वसुतस्य मम पितुर्महात्मनो जमदग्नेर्दिव्यं धनुर्ददौ
सम्प्रदानस्य शेषत्वविवक्षया षष्ठी  ॥  १।७५।२२  ॥   

  

न्यस्तेति । न्यस्तशस्त्रे परित्यक्तास्त्रशस्त्रे तपोबलसमन्विते मे पितरि
जमदग्नौ प्राकृतां बुद्धिमास्थितः अर्जुनः मृत्युं विदधे  ॥  १।७५।२३  ॥   

  

वधमिति । हे राम अप्रतिरूपं वधानर्हं सुदारुणं पितुर्वधं श्रुत्नवा रोषात्
जातं जातं क्षत्रमब्रह्मण्यक्षत्रकुलमनेकशस्त्रिःसप्तवारमुत्पाटयन् सन्
अखिलां हततत्तत्क्षत्रियस्वामिकां पृथिवीं प्राप्य यज्ञस्य
प्रारब्धवधप्रायश्चित्तरूपयागस्य अन्ते अवसाने पुण्यकर्मणे महात्मने
कश्यपाय दक्षिणां दत्त्वा महेन्द्रनिलयः कृतमहेन्द्राचलनिवासः
तपोबलसमन्वितः अहं धनुषो भेदं भवत्कृतधनुर्भङ्गं श्रुतवान्  

ततः धनुर्भङ्गश्रवणात् तदा धनुर्भङ्गोत्तरकाले द्रुतमागतो ऽहमस्मीति शेषः ।
श्लोकत्रयमेकान्वयि  ॥  १।७५।२४२६  ॥   

  

तदिति । हे राम तत् वर्णितप्रभावमुत्तममिदं वैष्णवं धनुः महत्
अतिप्रशंसनीयं पितृपैतामहं क्षत्रधर्मं पुरस्कृत्य संस्मृत्येत्यर्थः
गृह्णीष्व  ॥  १।७५।२७  ॥   

  

योजयस्वेति । हे काकुत्स्थ यदि त्वं शक्नोषि तर्हि धनुःश्रेष्ठं परपुरञ्जयं
शत्रुपुरञ्जयकर्तारं शरं योजयस्व ततो योजनानन्तरं द्वन्द्वं द्वन्द्वयुद्धं
दास्यामि एतेन युद्धमन्तरावकाशं न प्राप्स्यसीति ध्वनितम्  ॥  १।७५।२८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
पञ्चसप्ततितमः सर्गः  ॥  १।७५  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/05-svayaMvaraH/075_shivadhanurvRttAntam.md">
<details><summary><h2>तिलकम् ...{Loading}...</h2></summary>



किमभाषतेत्यत्राह रामेति । निखिलेन कार्त्स्न्येन । चेन ताटकावधादिसमुच्चयः
 ॥  १।७५।१  ॥   

  

यत्त्वया तथानायासेन धनुषो भेदनं कृतं तदद्भुतमचिन्त्यं चान्येन
मनसाप्यशक्यम् । अतस्तच्छ्रुत्वेत्यादि । गृह्य गृहीत्वा  ॥  १।७५।२  ॥   

  

जामदग्न्यम् जमदग्नेः स्वपितुरागतम् । अत्रार्थे ष्यञ् आर्षः । शरेण युक्तं
पूरयस्वैवाकर्षयस्व  ॥  १।७५।३  ॥   

  

अस्यापि धनुषः पूरणे सति । वीर्यश्लाध्यं वीर्यवच्छ्लाध्यं च । वीर्येण
तद्वत्तया श्लाध्यमित्यन्ये  ॥  १।७५।४  ॥   

  

तद्वचनम् द्वन्द्वयुद्धवचनम्  ॥  १।७५।५  ॥   

  

क्षत्ररोषात्तज्जक्षत्रवधात्  ॥  १।७५।६  ॥   

  

सहस्राक्षे तत्सन्निधौ । प्रतिज्ञायातः परं शस्त्रं न ग्रहीष्यामीत्येवम् ।
प्रक्षेपस्त्यागः  ॥  १।७५।७  ॥   

  

तपसे महेन्द्रकृतकेतनत्वम्  ॥  १।७५।८  ॥   

  

त्वं तथा त्यक्तशस्त्रादिर्मम सर्वविनाशाय कुतः सम्प्राप्त इत्यन्वयः ।
सर्वनाशमेवोपपादयति न चेत्यादि  ॥  १।७५।९,१०  ॥   

  

इमे वक्ष्यमाणलक्षणे । यत्त्वया भग्नं यच्च मया धृतं ते इत्यर्थः । बलवती
बलवन्नाम्ये । सुकृते यत्ननिर्मिते  ॥  १।७५।११  ॥   

  

युयुत्सवे । त्रिपुरवासिभिरिति शेषः । त्रिपुरघ्नम् तद्धननसाधनम्  ॥ 
१।७५।१२  ॥   

  

वैष्णवम् विष्णवे दत्तम् । तदिदं वैष्णवम् वैष्णवत्वेन प्रसिद्धम्  ॥ 
१।७५।१३  ॥   

  

रौद्रेण शैवेन । शैवस्येदानीमसारत्वमाह तदा त्विति  ॥  १।७५।१४  ॥   

  

विष्णोस्त्रिपुरसंहारे शरत्वेन रुद्रपरिकरान्तर्भावश्रवणात् । अयं
रुद्राद्दुर्बल उत सम इत्येवं शितिकण्ठविष्ण्वोर्बलाबलज्ञानाय देवताः
पितामहं पृच्छन्ति स्म । स च पितामहस्तेषां देवानामुक्तमभिप्रायं विज्ञाय
 ॥  १।७५।१५  ॥   

  

सत्यवतां वरः सत्यसङ्कल्पः । स्वसङ्कल्पेन देवानां मोहं
निरसितुमेकात्मनोरपि रुद्रविष्ण्वोर्विरोधं जनयामास । तावपि
तत्सङ्कल्पसिद्ध्यर्थमेव विरोधं चक्रतुः । इदं युद्धं दक्षयज्ञवधे बोध्यम्
। अतः पूर्वेण न विरोधः  ॥  १।७५।१६  ॥   

  

तदा हुङ्कारेण विष्णुना शैवं धनुर्विजृम्भितं शिथिलीकृतं महादेवश्च
स्तम्भितः  ॥  १।७५।१७,१८  ॥   

  

याचिताविति । एतावत्यर्थे दृष्ट्वा प्राप्तनिश्चयैर्देवैर्युद्धादुपरतिं
याचितौ । देवतानुग्रहाय प्रशमं जग्मतुः  ॥  १।७५।१९  ॥   

  

विष्णुमधिकं श्रेष्ठं सेव्यत्वेन मेनिरे ज्ञातवन्तः । वस्तुतस्तु
प्रकृतयुद्धे विष्णोराधिक्यदर्शनात्ित्रपुरवधे शिवस्याधिक्यदर्शनात्तयोः
साम्यग्रहणमिति तात्पर्यम् । अधिकमित्यस्य
स्वीयपूर्वज्ञानविषयस्वरूपापेक्षयाधिकमित्यर्थः । धनू रुद्रस्त्विति । एवं
युद्धदशायां क्रुद्धः पश्चाद्देवप्रार्थनया प्रसन्नः शिवो देवेभ्यो दत्त्वा
ततः सर्वैर्देवैः सह युद्धार्थं धनुरिच्छतो देवरातस्य ददौ । अत एव वरुणेन
दत्तमिति वक्ष्यमाणेन रुद्रेण देवानां दत्तमित्युक्तग्रन्थेन च न विरोध
इत्याहुः  ॥  १।७५।२०  ॥   

  

एवं च शैवस्य धनुषस्तदारभ्य शिथिलत्वेन तद्भङ्गकृतं न ते वीर्याधिक्यमिति
भार्गवाभिप्रायः । अथ स्वधनुष आगममाह इदं चेत्यादि ।
परपुरञ्जयमित्यार्षमसञ्ज्ञायाम्  ॥  १।७५।२१  ॥   

  

भार्गवे भृगुपुत्रे । स उक्तरूपो विष्णुः । न्यासं प्रादात् । अप्रतिकर्मणः
स्वहन्तर्यपि शापादिप्रतिक्रियारहितस्य  ॥  १।७५।२२  ॥   

  

न्यस्तशस्त्रे न्यस्तं त्यक्तं विष्णुधनूरूपं शस्त्रं येन तथाभूते ।
तपोबलयुते ऽपि पितरि प्राकृतां बुद्धिमास्थितो ऽर्जुनः कार्तवीर्यो
मत्पितुर्मृत्युं विदधे  ॥  १।७५।२३  ॥   

  

तमयोग्यं पितुर्वधं श्रुत्वाहं रोषात्क्षत्रमुत्सादयमुत्सादितवान् । अडभाव
आर्षः  ॥  १।७५।२४  ॥   

  

प्राप्य । स्वबलेनेति शेषः । पुण्यकर्मणे यज्ञरूपपुण्यसाद्गुण्यार्थम्  ॥ 
१।७५।२५  ॥   

  

दत्त्वा । भूमिमिति शेषः । महेन्द्रो महेन्द्रपर्वतः । धनुषः शैवस्य  ॥ 
१।७५।२६  ॥   

  

पितृपैतामहम् पितृपितामहक्रमादागतम् । उत्तरपदवृद्धिरार्षी । क्षत्रधर्मं
मद्वर्तिनम् मया पूर्वमङ्गीकृतं क्षत्रधर्मम् । न तु ब्राह्मणधर्ममाश्रित्य
त्यजेत्यर्थः । ब्राह्मणवच्छान्तिमास्थाय नाहं शक्त इति मा ब्रूहीत्यर्थ
इति कतकः  ॥  १।७५।२७  ॥   

  

शक्तो ऽसि । शरयोजने इति शेषः । तावतापि न त्वां त्यक्ष्यामि, अपि तु
द्वन्द्वं दास्यामीत्यर्थः, अन्यथा मां शरणं व्रजेति तात्पर्यम्  ॥  १।७५।२८
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
पञ्चसप्ततितमः सर्गः  ॥  ७५  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/05-svayaMvaraH/075_shivadhanurvRttAntam.md">
<details><summary><h2>द्राविडपाठः ...{Loading}...</h2></summary>


राम दाशरथे राम वीर्यं ते श्रूयतेऽद्भुतम्।  
धनुषो भेदनं चैव निखिलेन मया श्रुतम् ॥ 1.75.1 ॥   
तदद्भुतमचिन्त्यं च भेदनं धनुषस्त्वया।  
तच्छ्रुत्वाहमनुप्राप्तो धनुर्गृह्य परं शुभम् ॥ 1.75.2 ॥   
तदिदं घोरसङ्काशं जामदग्न्यं महद्धनुः।  
पूरयस्व शरेणैव स्वबलं दर्शयस्व च ॥ 1.75.3 ॥   
तदहं ते बलं दृष्ट्वा धनुषोऽस्य प्रपूरणे।  
द्वन्द्वयुद्धं प्रदास्यामि वीर्यश्लाघ्यस्य राघव ॥ 1.75.4 ॥   
तस्य तद्वचनं श्रुत्वा राजा दशरथस्तदा।  
विषण्णवदनो दीनः प्राञ्जलिर्वाक्यमब्रवीत् ॥ 1.75.5 ॥   
क्षत्ररोषात् प्रशान्तस्त्वं ब्राह्मणश्च महायशाः।  
बालानां मम पुत्राणामभयं दातुमर्हसि ॥ 1.75.6 ॥   
भार्गवाणां कुले जातः स्वाध्यायव्रतशालिनाम्।  
सहस्राक्षे प्रतिज्ञाय शस्त्रं निक्षिप्तवानसि ॥ 1.75.7 ॥   
स त्वं धर्मपरो भूत्वा काश्यपाय वसुन्धराम्।  
दत्त्वा वनमुपागम्य महेन्द्रकृतकेतनः ॥ 1.75.8 ॥   
मम सर्वविनाशाय सम्प्राप्तस्त्वं महामुने।  
न चैकस्मिन् हते रामे सर्वे जीवामहे वयम् ॥ 1.75.9 ॥   
ब्रुवत्येवं दशरथे जामदग्न्यः प्रतापवान्।  
अनादृत्यैव तद्वाक्यं राममेवाभ्यभाषत ॥ 1.75.10 ॥   
इमे द्वे धनुषी श्रेष्ठे दिव्ये लोकाभिविश्रुते।  
दृढे बलवती मुख्ये सुकृते विश्वकर्मणा ॥ 1.75.11 ॥   
अतिसृष्टं सुरैरेकं त्र्यम्बकाय युयुत्सवे।  
त्रिपुरघ्नं नरश्रेष्ठ भग्नं काकुत्स्थ यत्त्वया ॥ 1.75.12 ॥   
तदिदं वैष्णवं राम धनुः परमभास्वरम्।  
समानसारं काकुत्स्थ रौद्रेण धनुषा त्विदम् ॥ 1.75.13 ॥   
तदा तु देवताः सर्वाः पृच्छन्ति स्म पितामहम्।  
शितिकण्ठस्य विष्णोश्च बलाबलनिरीक्षया ॥ 1.75.14 ॥   
अभिप्रायं तु विज्ञाय देवतानां पितामहः।  
विरोधं जनयामास तयोः सत्यवतां वरः ॥ 1.75.15 ॥   
विरोधे च महद्युद्धमभवद्रोमहर्षणम्।  
शितिकण्ठस्य विष्णोश्च परस्परजिगीषिणोः ॥ 1.75.16 ॥   
तदा तु जृम्भितं शैवं धनुर्भीमपराक्रमम्।  
हुङ्कारेण महादेवः स्तम्भितोऽथ त्रिलोचनः ॥ 1.75.17 ॥   
देवैस्तदा समागम्य सर्षिसङ्घैः सचारणैः।  
याचितौ प्रशमं तत्र जग्मतुस्तौ सुरोत्तमौ ॥ 1.75.18 ॥   
जृम्भितं तद्धनुर्दृष्ट्वा शैवं विष्णुपराक्रमैः।  
अधिकं मेनिरे विष्णुं देवाः सर्षिगणास्तदा ॥ 1.75.19 ॥   
धनू रुद्रस्तु सङ्क्रुद्धो विदेहेषु महायशाः।  
देवरातस्य राजर्षेर्ददौ हस्ते ससायकम् ॥ 1.75.20 ॥   
इदं च वैष्णवं राम धनुः परपुरञ्जयम्।  
ऋचीके भार्गवे प्रादाद्विष्णुः सन्न्यासमुत्तमम् ॥ 1.75.21 ॥   
ऋचीकस्तु महातेजाः पुत्रस्याप्रतिकर्मणः।  
पितुर्मम ददौ दिव्यं जमदग्नेर्महात्मनः ॥ 1.75.22 ॥   
न्यस्तशस्त्रे पितरि मे तपोबलसमन्विते।  
अर्जुनो विदधे मृत्युं प्राकृतां बुद्धिमास्थितः ॥ 1.75.23 ॥   
वधमप्रतिरूपं तु पितुः श्रुत्वा सुदारुणम्।  
क्षत्रमुत्सादयन् रोषाज्जातं जातमनेकशः ॥ 1.75.24 ॥   
पृथिवीं चाखिलां प्राप्य काश्यपाय महात्मने।  
यज्ञस्यान्ते तदा राम दक्षिणां पुण्यकर्मणे ॥ 1.75.25 ॥   
दत्त्वा महेन्द्रनिलयस्तपोबलसमन्वितः।  
श्रुतवान् धनुषो भेदं ततोऽहं द्रुतमागतः ॥ 1.75.26 ॥   
तदिदं वैष्णवं राम पितृपैतामहं महत्।  
क्षत्रधर्मं पुरस्कृत्य गृह्णीष्व धनुरुत्तमम् ॥ 1.75.27 ॥   
योजयस्व धनुश्श्रेष्ठे शरं परपुरञ्जयम्।  
यदि शक्नोषि काकुत्स्थ द्वन्द्वं दास्यामि ते ततः ॥ 1.75.28 ॥   

</details>
</div>
