+++
title = "१८"

+++

अष्टादशोऽध्यायः  

पुत्र उवाच  
कस्यचित्त्वथ कालस्य कृतवीर्यात्मजोर्ऽजुनः  ।  
कृतवीर्ये दिवं याते मन्त्रिभिः सपुरोहितैः  ॥ १८.१ ॥  
पौरैश्चात्माभिषेकार्थं समाहूतोऽब्रवीदिदम्  ।  
नाहं राज्यं करिष्यामि मन्त्रिणो नरकोत्तरम्  ॥ १८.२ ॥  
यदर्थं गृह्यते शुल्कं तदनिष्पादयन् वृथा  ।  
पण्यानां द्वादशं भागं भूपालाय वणिग्जनः  ॥ १८.३ ॥  
दत्त्वार्थरक्षिभिर्मार्गे रक्षितो याति दस्युतः  ।  
गोपाश्च घृततक्रादेः षड्भागञ्च कृषीबलाः  ॥ १८.४ ॥  
दत्त्वान्यद्भूभुजे दद्युर्यदि भागं ततोऽधिकम्  ।  
पण्यादीनामशेषाणां वणिजो गृह्णतस्ततः  ॥ १८.५ ॥  
इष्टापूर्तविनाशाय तद्राज्ञश्चौरधर्मिणः  ।  
यद्यन्यैः पाल्यते लोकस्तद्वृत्तयन्तरसंश्रितैः  ॥ १८.६ ॥  
गृह्णतो बलिषड्भागं नृपतेर्नरको ध्रुवम्  ।  
निरूपितमिदं राज्ञः पूर्वै रक्षणवेतनम्  ॥ १८.७ ॥  
अरक्षंश्चौरतश्चौर्यं तदेनो नृपतेर्भवेत् ।  
तस्माद्यदि तपस्तप्त्वा प्राप्तो योगित्वमीप्सितम्  ॥ १८.८ ॥  
भुवः पालनसामर्थ्ययुक्त एको महीपतिः  ।  
पृथिव्यां शस्त्रधृङ्मान्यस्त्वहमेवर्धिसंयुतः  ।  
ततो भविष्ये नात्मानं करिष्ये पापभागिनम्  ॥ १८.९ ॥  

पुत्र उवाच  

तस्य तन्निश्चयं ज्ञात्वा मन्त्रिमध्यस्थितोऽब्रवीत् ।  
गर्गो नाम महाबुद्धिर्मुनिश्रेष्ठो वयोऽतिगः  ॥ १८.१० ॥  
यद्येवं कर्तुकामस्त्वं राज्यं सम्यक्प्रशासितुम्  ।  
ततो शृणुष्व मे वाक्यं कुरुष्व च नृपात्मज  ॥ १८.११ ॥  
दत्तात्रेयं महाभागं सह्यद्रोणीकृताश्रयम्  ।  
तमाराधय भूपाल ! पाति यो भुवनत्रयम्  ॥ १८.१२ ॥  
योगयुक्तं महाभागं सर्वत्र समदर्शिनम्  ।  
विष्णोरंशं जगद्धातुरवतीर्णं महीतले  ॥ १८.१३ ॥  
यमाराध्य सहस्राक्षः प्राप्तवान् पदमात्मनः  ।  
हृतं दुरात्मभिर्दैत्यैर्जघान च दितेः सुतान्  ॥ १८.१४ ॥  

अर्जुन उवाच  

कथमाराधितो देवैर्दत्तात्रेयः प्रतापवान्  ।  
कथञ्चापहृतं दैत्यैरिन्द्रत्वं प्राप वासवः  ॥ १८.१५ ॥  

गर्ग उवाच  

देवानां दानवानाञ्च युद्धमासीत्सुदारुणम्  ।  
दैत्यानामीश्वरो जम्भो देवानाञ्च शचीपतिः  ॥ १८.१६ ॥  

तेषाञ्च युध्यमानानां दिव्यः संवत्सरो गतः  ।  
ततो देवाः पराभूता दैत्या विजयिनोऽभवन्  ॥ १८.१७ ॥  
विप्रचित्तिमुखैर्देवा दानवैस्ते पराजिताः  ।  
पलायनकृतोत्साहा निरुत्साहा द्विषज्जये  ॥ १८.१८ ॥  
बृहस्पतिमुपागम्य दैत्यसैन्यवधेप्सवः  ।  
अमन्त्रयन्त सहिता बालखिल्यैस्तथर्षिभिः  ॥ १८.१९ ॥  

बृहस्पतिरुवाच  

दत्तात्रेयं महात्मानमत्रेः पुत्रं तपोधनम्  ।  
विकृताचरणं भक्त्या सन्तोषयितुमर्हथ  ॥ १८.२० ॥  
स वो दैत्यविनाशाय वरदो दास्यते वरम्  ।  
ततो हनिष्यथ सुरा सहिता दैत्यदानवान्  ॥ १८.२१ ॥  

गर्ग उवाच  

इत्युक्तास्ते तदा जग्मुर्दत्तात्रेयाश्रमं सुराः  ।  
ददृशुश्च महात्मानं तं ते लक्ष्म्या समन्वितम्  ॥ १८.२२ ॥  
उद्गीयमानं गन्धर्वैः सुरापानरतं मुनिम्  ।  
ते तस्य गत्वा प्रणतिमवदन् साध्यसाधनम्  ॥ १८.२३ ॥  
चक्रुः स्तवञ्चोपजह्रुर्भक्ष्यभोज्यस्त्रगादिकम्  ।  
तिष्ठन्तमनुतिष्ठन्ति यान्तं यान्ति दिवौकसः  ॥ १८.२४ ॥  
आराधयामासुरधः स्थितास्तिष्ठन्तमासने  ।  
स प्राह प्रणतान् देवान् दत्तात्रेयः किमिष्यते  ।  
मत्तो भवद्भिर्येनेयं शुश्रूषा क्रियते मम  ॥ १८.२५ ॥  

देवा ऊचुः  

दानवैर्मुनिशार्दूल ! जम्भाद्यैर्भूर्भुवादिकम्  ।  
हृतं तैलोक्यमाक्रम्य क्रतुभागाश्च कृत्स्नशः  ॥ १८.२६ ॥  
तद्वधे कुरु बुद्धिं त्वं परित्राणाय नोऽनघ  ।  
त्वत्प्रसादादभीप्सामः पुनः प्राप्तं त्रिविष्टपम्  ॥ १८.२७ ॥  

दत्तात्रेय उवाच  

मद्यासक्तोऽहमुच्छिष्टो न चैवाहं जितेन्द्रियः  ।  

कथमिच्छथ मत्तोऽपि देवाः शत्रुपराभवम्  ॥ १८.२८ ॥  

देवा ऊचुः  

अनघस्त्वं जगन्नाथ न लेपस्तव विद्यते  ।  
विद्याक्षालनशुद्धान्तर्निविष्टज्ञानदीधिते !  ॥ १८.२९ ॥  

दत्तात्रेय उवाच  

सत्यमेतत्सुरा विद्या ममास्ति समदर्शिनः  ।  
अस्यास्तु योषितः सङ्गादहमुच्छिष्टतां गतः  ॥ १८.३० ॥  
स्त्रीसम्भोगो हि दोषाय सातत्येनोपसेवितः  ।  
एवमुक्तास्ततो देवाः पुनर्वचनमब्रुवन्  ॥ १८.३१ ॥  

देवा ऊचुः  

अनघेयं द्विजश्रेष्ठ जगन्माता न दुष्यते  ।  
यथांशुमाला सूर्यस्य द्विजचाण्डालसङ्गिनी  ॥ १८.३२ ॥  

गर्ग उवाच  

एवमुक्तस्ततो देवैर्दत्तात्रेयोऽब्रवीदिदम्  ।  
प्रहस्य त्रिदशान् सर्वान् यद्येतद्भवतां मतम्  ॥ १८.३३ ॥  
तदाहूयासुरान् सर्वान् युद्धाय सुरसत्तमाः  ।  
इहानयत मद्दृष्टिगोचरं मा विलम्बतः  ॥ १८.३४ ॥  
मद्दृष्टिपातहुतभुक्प्रक्षीणबलतेजसः  ।  
येन नाशमशेषास्ते प्रयान्ति मम दर्शनात् ॥ १८.३५ ॥  

गर्ग उवाच  

तस्य तद्वचनं श्रुत्वा देवैर्दैत्या महाबलाः  ।  
आहवाय समाहूता जग्मुर्देवगणान् रुषा  ॥ १८.३६ ॥  
ते हन्यमाना दैतेयैर्देवा शीघ्रं भयातुराः  ।  
दत्तात्रेयाश्रमं जग्मुः समेताः शरणार्थिनः  ॥ १८.३७ ॥  
तमेव विविशुर्दैत्याः कालयन्तो दिवौकसः  ।  
ददृशुश्च महात्मानं दत्तात्रेयं महाबलम्  ॥ १८.३८ ॥  
वामपार्श्वस्थितामिष्टामशेषजगतां शुभाम्  ।  
भार्याञ्चास्य सुचार्वङ्गीं लक्ष्मीमिन्दुनिभाननाम्  ॥ १८.३९ ॥  
नीलोत्पलाभनयनां पीनश्रोणिपयोधराम्  ।  
गदन्तीं मधुरां भाषां सर्वैर्योषिद्गुणैर्युताम्  ॥ १८.४० ॥  
ते तां दृष्ट्वाग्रतो दैत्याः साभिलाषा मनोभवम्  ।  
न शेसुरुद्धतं धैर्यान्मनसा वोढुमातुराः  ॥ १८.४१ ॥  
त्यक्त्वा देवान् स्त्रियं तां तु हर्तुकामा हतौजसः  ।  
तेन पापेन मुह्यन्तः संशक्तास्ते ततोऽब्रुवन्  ॥ १८.४२ ॥  
स्त्रोरत्नमेतत्त्रैलोक्ये सारं नो यदि वै भवेत् ।  
कृतकृत्यास्ततः सर्व इति नो भावितं मनः  ॥ १८.४३ ॥  
तस्मात्सर्वे समुत्क्षिप्य शिविकायां सुरार्दनाः  ।  
आरोप्य स्वमधिष्ठानं नयाम इति निश्चिताः  ॥ १८.४४ ॥  

गर्ग उवाच  

सानुरागास्ततस्ते तु प्रोक्ताश्चेत्त्थं परस्परम्  ।  
तस्य तां योषितं साध्वीं समुत्क्षिप्य स्मरार्दिताः  ॥ १८.४५ ॥  
शिविकायां समारोप्य सहिता दैत्यदानवाः  ।  
शिरः सु शिविकां कृत्वा स्वस्थानाभिमुखं ययुः  ॥ १८.४६ ॥  
दत्तात्रेयस्ततो देवान् विहस्येदमथाब्रवीत् ।  
दिष्ट्या वर्धथ दैत्यानामेषा लक्ष्मीः शिरोगता  ।  
सप्त सथानान्यतिक्रान्ता नवमन्यमुपैष्यति  ॥ १८.४७ ॥  

देवा ऊचुः  

कथयस्व जगन्नाथ ! केषु स्थानेष्वस्थिता  ।  
पुरुषस्य फलं किं वा प्रयच्छत्यथ नश्यति  ॥ १८.४८ ॥  

दत्तात्रेय उवाच  

नृणां पदे स्थिता लक्ष्मीर्निलयं सम्प्रयच्छति  ।  
सक्थ्न्योश्च संस्थिता वस्त्रं तथा नानाविधं वसु  ॥ १८.४९ ॥  
कलात्रञ्च गुह्यसंस्था क्रोडस्थापत्यदायिनी  ।  
मनोरथान् पूरयति पुरुषाणां हृदि स्थिता  ॥ १८.५० ॥  
लक्ष्मीर्लक्ष्मीवतां श्रेष्ठा कण्ठस्था कण्ठभूषणम्  ।  
अभीष्टबन्धुदारैश्च तथाश्लेषं प्रवासिभिः  ॥ १८.५१ ॥  
सृष्टानुवाक्यलावण्यमाज्ञामवितथां तथा  ।  
मुखसंस्था कवित्वञ्च यच्छत्युदधिसम्भवा  ॥ १८.५२ ॥  
शिरोगता सन्त्यजति ततोऽन्यं याति चाश्रयम्  ।  
सेयं शिरोगता चैतान् परित्यक्ष्यति साम्प्रतम्  ॥ १८.५३ ॥  
प्रगृह्यास्त्राणि बध्यन्तां तस्मादेते सुरारयः  ।  
न भेतव्यं भृशञ्चैते मया निस्तेजसः कृताः  ।  
परदारावमर्षाच्च दग्धपुण्या हतौजसः  ॥ १८.५४ ॥  
ततस्ते विविधैरस्त्रैर्वध्यमानाः सुरारयः  ।  
मूध्नि लक्ष्म्या समाक्रान्ता विनेशुरिति नः श्रुतम्  ॥ १८.५५ ॥  
लक्ष्मीश्चीत्पत्य सम्प्राप्ता दत्तात्रेयं महामुनिम्  ।  
स्तूयमाना सुरैः सर्वैर्दैत्यनाशान्मुदान्वितैः  ॥ १८.५६ ॥  
प्रणिपत्य ततो देवा दत्तात्रेयं मनीषिणम्  ।  
नाकपृष्ठमनुप्राप्ता यथापूर्वं गतज्वराः  ॥ १८.५७ ॥  
तथा त्वमपि रोजेन्द्र ! यदीच्छसि यथेप्सितम्  ।  
प्राप्तुमैश्वर्यमतुलं तूर्णमाराधयस्व ताम्  ॥ १८.५८ ॥  

इति श्रीमार्कण्डेयपुराणेठगर्गवाक्यम्ऽ नामाष्टादशोऽध्यायः  
