+++
title = "०६० सम्पातिना स्वकथानिरूपणम्"
title_english = "060 Sampaati narrates his legend"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-060-Sampaati_narrates_his_legend.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/05-daxiNAnveShaNam/060_sampAtinA_svakathAnirUpaNam.md">
<details><summary><h3>IITK ...{Loading}...</h3></summary>

Sampati gives his past account.



#### श्लोकः
##### मूलम्
ततः कृतोदकं स्नातं तं गृध्रं हरियूथपाः।  
उपविष्टा गिरौ रम्ये परिवार्य समन्ततः॥4.60.1॥

##### शब्दार्थः
ततः then, हरियूथपाः leaders among the monkeys, कृतोदकम् offered libations, स्नातम् bathed, तं गृध्रम् that vulture Sampati, समन्ततः all of them together, परिवार्य surrounding him, रम्ये delightful, गिरौ on mountain, उपविष्टाः sat down.

##### आङ्ग्लानुवादः
Sampati bathed and offered libations to Jatayu. Then all the monkeys sat round him on the beautiful mountain.



#### श्लोकः
##### मूलम्
तमङ्गदमुपासीनं तैस्सर्वैर्हरिभिर्वृतम्।  
जनितप्रत्ययो हर्षात्सम्पातिः पुनरब्रवीत्॥4.60.2॥

##### शब्दार्थः
तैः by those, सर्वैः by all, हरिभिः by monkeys, वृतम् surrounded, उपासीनम् seated, तम् अङ्गदम् to that Angada, जनितप्रत्ययः gained confidence, सम्पातिः Sampati, हर्षात् out of by, पुनः again, अब्रवीत् addressed.

##### आङ्ग्लानुवादः
Angada sat near Sampati surrounded by all monkeys. Sampati who had gained confidence spoke to Angada  once again joyously.



#### श्लोकः
##### मूलम्
कृत्वा निश्शब्दमेकाग्रा श्श्रुण्वन्तु हरयो मम।  
तत्वं सङ्कीर्तयिष्यामि यथा जानामि मैथिलीम्॥4.60.3॥

##### शब्दार्थः
हरयः O monkeys, मैथिलीम् princess from Mithila, यथा as, जानामि I know, तत्वम् the truth, सङ्कीर्तयिष्यामि I shall describe, निश्शब्दम् कृत्वा remaining silently, एकाग्राः rapt attention, मम to me, श्रुण्वन्तु listen.

##### आङ्ग्लानुवादः
'O monkeys I shall tell you in detail how I came to know the princess from Mithila. Listen quietly with rapt attentionः



#### श्लोकः
##### मूलम्
अस्य विन्ध्यस्य शिखरे पतितोऽस्मि पुरावने।  
सूर्यतपपरीताङ्गो निर्दग्धस्सूर्यरश्मिभिः॥4.60.4॥

##### शब्दार्थः
पुरा years ago, सूर्यरश्मिभिः by Sun's rays, निर्दग्धः scorched, सूर्यतापपरीताङ्गः limbs burnt by the heat of Sun, अस्य of this, विन्ध्यस्य  Vindhya's, शिखरे on the peak, पतितः अस्मि I fell.

##### आङ्ग्लानुवादः
Scorched by the rays of the Sun, I was burnt totally and fell on the peak of this mount Vindhya years ago.



#### श्लोकः
##### मूलम्
लब्धसंज्ञस्तु षड्रात्राद्विवशो विह्वलन्निव।  
वीक्षमाणो दिशस्सर्वा नाभिजानामि किञ्चन॥4.60.5॥

##### शब्दार्थः
षड्रात्रात् after six nights, लब्धसंज्ञः with consciousness restored, विवश  pale, विह्वलन्निव perturbed, सर्वाः all, दिशः quarters, वीक्षमाणः while looking at, किञ्चन even a little, नाभिजानामि I could not recognise anything.

##### आङ्ग्लानुवादः




#### श्लोकः
##### मूलम्
ततस्तु सागरान् शैलान्नदीस्सर्वास्सरांसि च।  
वनानि च प्रदेशांश्च नीरीक्ष्य मतिरागता॥4.60.6॥

##### शब्दार्थः
ततः then, सागरान् the seas, शैलान् mountain, सर्वाः नदीः all rivers, सरांसि च and lakes, वनानि च and forests, प्रदेशांश्च and all locations, नीरीक्ष्य after observing, मतिः mind, आगता realised.

##### आङ्ग्लानुवादः
'Then I looked at the oceans, the mountains, rivers, lakes, forests and all locations and  my memory returned gradually.



#### श्लोकः
##### मूलम्
हृष्टपक्षिगणाकीर्णः कन्दरान्तरकूटवान्।  
दक्षिणस्योदधेस्तीरे विन्ध्योऽयमिति निश्चितः॥4.60.7॥

##### शब्दार्थः
हृष्टपक्षिगणाकीर्णः inhabited by flocks of  happy birds, कन्दरान्तरकूटवान् filled with caves and mountains, अयम् this, दक्षिणस्य southern side, उदधेः ocean's, तीरे on the shore, विन्ध्य Vindhya, इति this is, निश्चितः for sure.

##### आङ्ग्लानुवादः
'I came to know then that this place is inhabited by flocks of happy birds and full of many caves and mountain peaks. This is mount Vindhya on the shore of the southern ocean.



#### श्लोकः
##### मूलम्
आसीच्चात्राश्रमं पुण्यं सुरैरपि सुपूजितम्।  
ऋषिर्निशाकरो नाम यस्मिन्नुग्रतपाभवत्॥4.60.8॥

##### शब्दार्थः
अत्र there, सुरैरपि even by Gods, सुपूजितम् worshipped with reverence, आश्रमम् hermitage, आसीत् was situated, यस्मिन् in it, निशाकरो नाम called Nisakara, उग्रतपाः performed rigorous penance, ऋषिः sage, अभवत् lived.

##### आङ्ग्लानुवादः
'There was a hermitage nearby, where a revered sage, who was even worshpped by gods  lived. His name was Nishakara. He did rigorous penance here.



#### श्लोकः
##### मूलम्
अष्टौ वर्षसहस्राणि तेनास्मिन्नृषिणा विना।  
वसतो मम धर्मज्ञा स्वर्गते तु निशाकरे॥4.60.9॥

##### शब्दार्थः
धर्मज्ञाः O knowers of dharma, निशाकरे when Nishakara, स्वर्गते after he reached the heaven, तेन by him, ऋषिणा विना devoid of sage, अस्मिन् that, वसतः for me while dwelling, मम for me, अष्टौ eight, वर्षसहस्राणि thousand years.

##### आङ्ग्लानुवादः
'O righteous monkeys after the death of sage Nishakara eight thousand years have passed. And I have been living here.



#### श्लोकः
##### मूलम्
अवतीर्य तु विन्ध्याग्रात्कृच्छ्रेण विषमाच्छनैः।  
तीक्ष्णदर्भां वसुमतीं दुःखेन पुनरागतः॥4.60.10॥

##### शब्दार्थः
विषमात् from the craggy rugged place, विन्ध्याग्रात् from the peak of Vindhya mountain, शनैः slowly, कृच्छ्रेण with great difficulty, अवतीर्य having descended, तीक्ष्णदर्भाम् a place with sharp rough darbha grass, वसुमतीम् to the land, दुःखेन with difficulty, पुनः again, आगतः came.

##### आङ्ग्लानुवादः
'I descended down slowly from the high rugged peak of the Vindhya mountain with great difficulty to the plain land bristling with sharp, harsh darbha grass.



#### श्लोकः
##### मूलम्
तमृषिं द्रष्टुकामोऽस्मि दुःखेनाभ्यागतो भृशम्।  
जटायुषा मया चैव बहुशोऽभिगतो हि सः॥4.60.11॥

##### शब्दार्थः
भृशम् intense, दुःखेन with utmost difficulty, अभ्यागतः approached, तम् ऋषिम् that sage, द्रष्टुकामः eager to see, अस्मि I am, सः he, जटायुषा with Jatayu, मयाचैव along with me, बहुशः in many ways, अभिगतो हि both visited him.

##### आङ्ग्लानुवादः
'Eager to see the great sage I reached the place with much difficulty. I and my brother Jatayu had  approached him many a time earlier.



#### श्लोकः
##### मूलम्
तस्याश्रमपदाभ्याशे ववुर्वातास्सुगन्धिनः।  
वृक्षो वापुष्पितः कश्चिदफलो वा न विद्यते॥4.60.12॥

##### शब्दार्थः
तस्य of that, आश्रमपदाभ्याशे in the vicinity of that hermitage, सुगन्धिनः fragrant, वाताः breeze, ववुः blew, अपुष्पितः without flowers, वृक्षः trees, कश्चित् any one, न विद्यते not seen, अफलो वा without fruits, न not.

##### आङ्ग्लानुवादः
'In the vicinity of that hermitage there was no tree without flowers or fruits and fragrant was the breeze that blew around.



#### श्लोकः
##### मूलम्
उपेत्य चाश्रमं पुण्यं वृक्षमूलमुपाश्रितः।  
द्रष्टुकामः प्रतीक्षेऽहं भगवन्तं निशाकरम्॥4.60.13॥

##### शब्दार्थः
पुण्यम् sacred, आश्रमम् hermitage, उपेत्य reaching, वृक्षमूलम् under a tree, उपाश्रितः I rested, भगवन्तम् divine sage, निशाकरम् Nishakara, द्रुष्टुकामः desiring to see, प्रतीक्षेऽहम् I awaited.

##### आङ्ग्लानुवादः
'On reaching the sacred hermitage, I stood and waited under a tree for the audience of the divine sage Nishakara.



#### श्लोकः
##### मूलम्
अथापश्यमदूरस्थमृषिं ज्वलिततेजसम्।  
कृताभिषेकं दुर्धर्षमुपावृत्तमुदङ्मुखम्॥4.60.14॥

##### शब्दार्थः
अथ then, कृताभिषेकम् after having ritual bath, उपावृत्तम् returned towards, दुर्धर्षम् unassailable, उदङ्मुखम् facing towards north, ज्वलिततेजसम् shining with brilliance (of ascetic power), अदूरस्थम् near by, ऋषिम् sage, अपश्यम् I saw.

##### आङ्ग्लानुवादः




#### श्लोकः
##### मूलम्
तमृक्षास्सृमरा व्याघ्रास्सिंहा नागास्सरीसृपाः।  
परिवार्योपगच्छन्ति धातारं प्राणिनो यथा॥4.60.15॥

##### शब्दार्थः
प्राणिनः living creatures, धातारं यथा like the creator, तम् him, परिवार्य circling around, ऋक्षाः bears, सृमराः deer, व्याघ्राः tigers, सिंहाः lions, नागास्सरीसृपाः elephants and snakes, उपगच्छन्ति were following.

##### आङ्ग्लानुवादः
'He was followed by bears, deer, tigers, lions, elephants and snakes just as living beings follow their creator.



#### श्लोकः
##### मूलम्
ततः प्राप्तमृषिं ज्ञात्वा तानि सत्त्वानि वै ययुः।  
प्रविष्टे राजनि यथा सर्वं सामात्यकं बलम्॥4.60.16॥

##### शब्दार्थः
राजनि when the king, प्रविष्टे enters, सर्वम् all, सामात्यकम् including the feudatories, बलम्  army, यथा like, ऋषिम् that sage, प्राप्तम् when he came, ज्ञात्वा knowing, ततः then, तानि all those, सत्त्वानि creatures, ययुः went.

##### आङ्ग्लानुवादः
'Just as the army including feudatories recede, when the king comes, all those creatures repaired to their dens when they knew the arrival of the sage at the hermitage.



#### श्लोकः
##### मूलम्
ऋषिस्तु दृष्ट्वा मां प्रीतः प्रविष्टश्चाश्रमं पुनः।  
मुहूर्तमात्रान्निष्क्रम्य ततः कार्यमपृच्छत॥4.60.17॥

##### शब्दार्थः
ऋषिस्तु sage also, माम् me, दृष्ट्वा on seeing, प्रीतः pleased, आश्रमम् to the hermitage, प्रविष्टः entered, ततः then, मुहूर्तमात्रात् for a moment, पुनः again, निष्क्रम्य after coming out, कार्यम् the task, अपृच्छत enquired.

##### आङ्ग्लानुवादः
The sage who entered the hermitage came out again within a moment on seeing me and enquired about me affectionatelyः



#### श्लोकः
##### मूलम्
सौम्य वैकल्यतां दृष्ट्वा रोम्णां ते नावगम्यते।  
अग्निदग्धाविमौ पक्षौ व्रणाश्चापि शरीरके॥4.60.18॥

##### शब्दार्थः
सौम्य O gentle one, ते your, रोम्णाम् of the hair, वैकल्यताम् being devoid of, दृष्ट्वा after seeing, नावगम्यते it is understood, इमौ these two, पक्षौ two wings, अग्निदग्धौ both burnt by fire, व्रणाश्चापि wounded, शरीरके all over the body.

##### आङ्ग्लानुवादः
'O gentle one seeing your body devoid of hair I can understood that your wings have been burnt and your body bruised.



#### श्लोकः
##### मूलम्
गृध्रौ द्वौ दृष्टपूर्वौ मे मातरिश्वसमौ जवे।  
गृध्राणां चैव राजानौ भ्रातरौ कामरूपिणौ॥4.60.19॥

##### शब्दार्थः
गृध्राणाम् among vultures, राजानौ you both are kings, जवे in speed, मातरिश्वसमौ equal to  
wind, कामरूपिणौ both can change to any form at will, भ्रातरौ brothers, द्वौ two, गृध्रौ two vultures, मे for me, दृष्टपूर्वौ seen earlier.

##### आङ्ग्लानुवादः
'You are the king among vultures equal to wind in speed.I had seen both the brothers earlier and both of you could change your form at will.



#### श्लोकः
##### मूलम्
ज्येष्ठो हि त्वं तु सम्पाते जटायुरनुजस्तव।  
मानुषं रूपमास्थाय गृह्णीतां चरणौ मम॥4.60.20॥

##### शब्दार्थः
सम्पाते O Sampati, त्वम् you, ज्येष्ठो हि  the elder, जटायु Jatayu, तव your, अनुजः younger brother, मानुषम् human, रूपम् form, आस्थाय assuming, मम my, चरणौ feet, गृह्णीताम् touch my feet.

##### आङ्ग्लानुवादः




#### श्लोकः
##### मूलम्
किं ते व्याधिसमुत्थानं पक्षयोः पतनं कथम्।  
दण्डोऽयंच कृतः केन सर्वमाख्याहि पृच्छतः॥4.60.21॥

##### शब्दार्थः
ते to you, व्याधिसमुत्थानं किम् what disease affected you, पक्षयोः to both your wings, पतनम् dropping down, कथम् how come, केन by whom, अयम् this, दण्डः punishment, कृतः is given, पृच्छतः for the enquiry, सर्वम् all about, आख्याहि you may tell me.

##### आङ्ग्लानुवादः
'What disease has affected you? Why are your wings dropped down? Who punished you in this way? Tell me.'  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे षष्टितमस्सर्गः॥  
Thus ends the sixtieth sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/05-daxiNAnveShaNam/060_sampAtinA_svakathAnirUpaNam.md">
<details><summary><h3>भूषणम् ...{Loading}...</h3></summary>



ततः कृतोदकं स्नातं तं गृध्रं हरियूथपाः ।  

उपविष्टा गिरौ दुर्गे परिवार्य समन्ततः  ॥  ४।६०।१  ॥   

ततः कृतोदकमित्यादि  ॥  ४।६०।१  ॥   

  

तमङ्गदमुपासीनं तैः सर्वैर्हरिभिर्वृतम् ।  

जनितप्रत्ययो हर्षात्सम्पातिः पुनरब्रवीत्  ॥  ४।६०।२  ॥   

कृत्वा निःशब्दमेकाग्राः शृण्वन्तु हरयो मम ।  

तत्त्वं सङ्कीर्तयिष्यामि यथा जानामि मैथिलीम्  ॥  ४।६०।३  ॥   

अस्य विन्ध्यस्य शिखरे पतितो ऽस्मि पुरा वने ।  

सूर्यातप परीताङ्गो निर्दग्धः सूर्यरश्मिभिः  ॥  ४।६०।४  ॥   

तमिति । जनितप्रत्ययः जनितविश्वासो यथा भवति तथा ऽब्रवीदिति योजना ।  

वानरदर्शनरूपस्वकार्यतो जनितविश्वास इत्यर्थः  ॥  ४।६०।२४  ॥   

  

लब्धसञ्ज्ञस्तु षड्रात्राद्विवशो विह्वलन्निव ।  

वीक्षमाणो दिशः सर्वा नाभिजानामि किञ्चन  ॥  ४।६०।५  ॥   

ततस्तु सागरान् शैलान् नदीः सर्वाः सरांसि च ।  

वनान्युदधिवेलां च समीक्ष्य मतिरागमत्  ॥  ४।६०।६  ॥   

विह्वलन्निव मूर्छन्निव  ॥  ४।६०।५,६  ॥   

  

हृष्टपक्षिगणाकीर्णः कन्दरान्तरकूटवान् ।  

दक्षिणस्योदधेस्तीरे विन्ध्यो ऽयमिति निश्चयः  ॥  ४।६०।७  ॥   

हृष्टेति । निश्चयः, अभूदिति शेषः  ॥  ४।६०।७  ॥   

  

आसीच्चात्राश्रमं पुण्यं सुरैरपि सुपूजितम् ।  

ऋषिर्निशाकरो नाम यस्मिन्नुग्रतपा भवत्  ॥  ४।६०।८  ॥   

भवत् अभवत्  ॥  ४।६०।८  ॥   

  

अष्टौ वर्षसहस्राणि तेनास्मिन्नृषिणा विना ।  

वसतो मम धर्मज्ञाः स्वर्गते तु निशाकरे  ॥  ४।६०।९  ॥   

अवतीर्य च विन्ध्याग्रात्कृच्छ्रेण विषमाच्छनैः ।  

तीक्ष्णदर्भां वसुमतीं दुःखेन पुनरागतः  ॥  ४।६०।१०  ॥   

तमृषिं द्रष्टुकामो ऽस्मि दुःखेनाभ्यागतो भृशम् ।  

जटायुषा मया चैव बहुशो ऽधिगतो हि सः  ॥  ४।६०।११  ॥   

तस्याश्रमपदाभ्याशे ववुर्वाताः सुगन्धिनः ।  

वृक्षो वा ऽपुष्पितः कश्चिदफलो वा न विद्यते  ॥  ४।६०।१२  ॥   

उपेत्य चाश्रमं पुण्यं वृक्षमूलमुपाश्रितः ।  

द्रष्टुकामः प्रतीक्षो ऽहं भगवन्तं निशाकरम्  ॥  ४।६०।१३  ॥   

अथापश्यमदूरस्थमृषिं ज्वलिततेजसम् ।  

कृताभिषेकं दुर्धर्षमुपावृत्तमुदङ्मुखम्  ॥  ४।६०।१४  ॥   

तमृक्षाः सृमरा व्याघ्राः सिंहा नागाः सरीसृपाः ।  

परिवार्योपगच्छन्ति धातारं प्राणिनो यथा  ॥  ४।६०।१५  ॥   

ततः प्राप्तमृषिं ज्ञात्वा तानि सत्त्वानि वै ययुः ।  

प्रविष्टे राजनि यथा सर्वं सामात्यकं बलम्  ॥  ४।६०।१६  ॥   

ऋषिस्तु दृष्ट्वा मां प्रीतः प्रविष्टश्चाश्रमं पुनः ।  

मुहूर्तमात्रान्निष्क्रम्य ततः कार्यमपृच्छत  ॥  ४।६०।१७  ॥   

वर्षसहस्राणि, गतानीति शेषः  ॥  ४।६०।९१७  ॥   

  

सौम्य वैकल्यतां दृष्ट्वा रोम्णां ते नावगम्यते ।  

अग्निदग्धाविमौ पक्षौ त्वक् चैव व्रणिता तव  ॥  ४।६०।१८  ॥   

गृध्रौ द्वौ दृष्टपूर्वौ मे मातरिश्वसमौ जवे ।  

गृध्राणां चैव राजानौ भ्रातरौ कामरूपिणौ  ॥  ४।६०।१९  ॥   

ज्येष्ठो हि त्वं तु सम्पाते जटायुरनुजस्तव ।  

मानुषं रूपमास्थाय गृह्णीतां चरणौ मम  ॥  ४।६०।२०  ॥   

किं ते व्याधिसमुत्थानं पक्षयोः पतनं कथम् ।  

दण्डो वा ऽयं कृतः केन सर्वमाख्याहि पृच्छतः  ॥  ४।६०।२१  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
षष्टितमः सर्गः  ॥  ६०  ॥   

सौम्येति । विकल एव वैकल्यम् । चातुर्वर्ण्यादित्वात् स्वार्थे ष्यञ् ।
तस्य भावो वैकल्यता । व्रणिता सञ्जातव्रणा । ते नावगम्यत इत्यत्र त इति
भिन्नं पदम् । हे सौम्य ते रोम्णां वैकल्यतां दृष्ट्वा नावगम्यते,
स्वरूपमिति शेषः । रोमविकलत्वहेतुः अग्निदग्धाविति दृश्येते इति शेषः ।
व्रणितेत्यत्र दृश्यत इति शेषः  ॥  ४।६०।१८२१  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने षष्टितमः सर्गः  ॥  ६०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/05-daxiNAnveShaNam/060_sampAtinA_svakathAnirUpaNam.md">
<details><summary><h3>शिरोमणी ...{Loading}...</h3></summary>



वानरान्प्रति संपातिवचनान्तरं वर्णयितुमाह तत इति । कृतमुदकमुदकक्रिया येन
तं स्नातं रम्ये गिरौ स्थितं गृध्रं समन्ततः परिवार्य हरियूथपा उपविष्टाः
संस्थिता अभवन्निति शेषः  ॥  ४।६०।१  ॥   

  

तमिति । हरिभिर्वृतमुपासीनमङ्गदं जनितः उत्पादितः प्रत्ययः अङ्गदादिषु
विश्वासो येन स संपातिः पुनरब्रवीत्  ॥  ४।६०।२  ॥   

  

तद्वचनाकारमाह कृत्वेति । हे हरयः मैथिलीं यथा जानामि तथा तथ्यं
संकीर्तयिष्यामि । अतः निःशब्दं शब्दनिवृत्तिं कृत्वा एकाग्राः सन्तो मम
मत्तः शृण्वन्तु  ॥  ४।६०।३  ॥   

  

तत्संकीर्तनाकारमाह अस्येत्यादिभिः । सूर्यतापपरीताङ्गः सूर्यकिरणतापयुक्तः
अत एव सूर्यरश्मिभिर्निर्दग्धो ऽहमस्य विन्ध्यस्य शिखरे पतितो ऽस्मि  ॥ 
४।६०।४  ॥   

  

लब्धेति । षण्मासादूर्ध्वलब्धसंज्ञः विवशः स्ववशरहितो ऽहं विह्वलन्नेव दिशो
वीक्षमाणश्च सन् किञ्चन नाभिजानामि  ॥  ४।६०।५  ॥   

  

तत इति । ततो ऽनन्तरं सागरादीन् वीक्ष्य मतिर्विवेक आगता  ॥  ४।६०।६  ॥   

  

तदाकारमाह हृष्टेति । कन्दरा एव उदरं यस्य स एव कूटवानिति कर्मधारयः । अयं
विन्ध्यः इति निश्चितः मयेति शेषः  ॥  ४।६०।७  ॥   

  

आसीदिति । यस्मिन् निशाकरो नाम ऋषिः उग्रतपाः अभवत् तदिदं पुण्यमाश्रमं
सुरैरपि सुपूजितमासीत् । दीर्घं आर्षः, असिद्धत्वाभावज्ञापनाद्वा,
आगमशास्त्रस्यानित्यत्वादडभावो वा  ॥  ४।६०।८  ॥   

  

अष्टाविति । निशाकरे स्वर्गते सति अस्मिन् गिरौ तेन ऋषिणा विना वसतो मम
अष्टौ वर्षसहस्राणि व्यतीतानीति शेषः  ॥  ४।६०।९  ॥   

  

मुनिसंगमप्रकारं बोधयितुं पूर्ववृत्तमाह अवतीर्येत्यादिभिः ।
विषमाद्विन्ध्याग्रादवतीर्य वसुमतीं पृथ्वीं पुनरागतो ऽस्मीति शेषः  ॥ 
४।६०।१०  ॥   

  

तमिति । स ऋषिः जटायुषा मया च बहुशो ऽधिगतः पूर्वं प्राप्तः अतः
दुःखेनाभ्यागतो ऽहं तमृषिं द्रष्टुकामा समवलोकनेच्छुरस्मि आसम्  ॥  ४।६०।११
 ॥   

  

तदाश्रमचिह्नान्याह तस्येति । आश्रमपदस्य श्रमनिवर्तकस्थानस्य अभ्याशे
निकटे वाता ववुः अपुष्पितः अफलो वा कश्चिद्रृक्षो न दृश्यते  ॥  ४।६०।१२
 ॥   

  

उपेत्येति । निशाकरं द्रष्टुकामो ऽहमाश्रममुपेत्य वृक्षमूलमुपाश्रितः सन्
प्रतीक्षे प्रत्यैक्षे  ॥  ४।६०।१३  ॥   

  

अथेति । कृताभिषेकं कृतस्नानम् उदद्मुखमुपावृतमागच्छन्तं दूरस्थमृषिं
पश्यामि अपश्यम्  ॥  ४।६०।१४  ॥   

  

तमिति । तमागच्छन्तमृषिं प्राणिनो दातारमिव ऋक्षादयः परिवार्य उपगच्छन्ति
 ॥  ४।६०।१५  ॥   

  

तत इति । ततो ऽनन्तरं प्राप्तं स्वाश्रम इति शेषः । ऋषिं ज्ञात्वा राजनि
प्रविष्टे अन्तःपुरं गते सति सामात्यकम् अमात्यसहितं बलं सैन्यमिव तानि
सत्त्वानि ययुः  ॥  ४।६०।१६  ॥   

  

ऋषिरिति । ऋषिस्तु मां दृष्ट्वा तुष्टः पुनराश्रमं प्रविष्टश्च
मुहुर्तमात्रात् ततः आश्रमात् निर्गम्य कार्यं मम हिंसनहेतुमपृच्छत  ॥ 
४।६०।१७  ॥   

  

तत्प्रश्नाकारमाह सौम्येति । हे सौम्य ते तव रोम्णां वैकल्यतामभावं
दृष्ट्वा नावगम्यते प्रत्यभिज्ञायते भवानिति शेषः । वैकल्यताकारणमनुमिनोति
इमौ तव पक्षौ अग्निदग्धौ अग्निदग्धाविव अत एव शरीरके अल्पशरीरे विद्यमानाः
प्राणाश्चकारेण विक्रमादयो ऽपि अग्निदग्धप्रायाः  ॥  ४।६०।१८  ॥   

  

यथाकथंचित् तं ज्ञात्वा आह गृध्राविति । जवे वेगे मातरिश्वसमौ वायुसदृशौ
गृध्राणां राजानौ भ्रातरौ मे मम दृष्टपूर्वौ द्वौ गृध्रौ मानुषं रूपमास्थाय
गृहीत्वा मम चरणौ गृह्णीताम् । हे संपाते यस्य तव जटायुरनुजः स
ज्येष्ठस्त्वम् अवितो मया ज्ञातः । श्लोकद्वयमेकान्वयि  ॥  ४।६०।१९,२०  ॥   

  

किमिति । किं ते व्याधिसमुत्थानं केनचित् दण्डो वा ऽयं धृतः । ननु द्वयमपि
नास्तीत्यत आह तव पक्षयोः पतनं कथम् इति पृच्छतो मे सर्वं कारणजातमाख्याहि
 ॥  ४।६०।२१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
षष्टितमः सर्गः  ॥  ४।६०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/05-daxiNAnveShaNam/060_sampAtinA_svakathAnirUpaNam.md">
<details><summary><h3>तिलकम् ...{Loading}...</h3></summary>



तत इति  ॥  ४।६०।१  ॥   

  

जनितप्रत्ययः एष्यन्त्यन्वेषका इति निशाकरमुन्युक्तरीत्या
रामदूतागमनदर्शनान्निशाकरोक्तपक्षप्ररोहादिदर्शनाच्च निशाकरवचसि विश्वस्तः
। हर्षात्पक्षलाभजनितहर्षादात्मानमुपासीनमङ्गदं प्रति पुनरब्रवीत्  ॥ 
४।६०।२  ॥   

  

तथ्यं मैथिलीं जानामीति मद्वाक्यं सत्यं यथा भवद्भिः प्रतिपत्तव्यं तथा
सङ्कीर्तयिष्यामि  ॥  ४।६०।३  ॥   

  

सूर्यरश्मिभिर्निर्दग्धः, अत एव विवशः । षड्रात्रात्परं लब्धसञ्ज्ञः
विह्वलन्निव परमार्त एव सन्  ॥  ४।६०।४६  ॥   

  

कन्दराण्युदरे यस्य स चासौ कूटवान् शृङ्गवानित्यर्थः  ॥  ४।६०।७  ॥   

  

यस्मिन्नाश्रमे उग्रतपाभवदिति सन्धिरार्षः  ॥  ४।६०।८  ॥   

  

निशाकरे ऋषौ स्वर्गते तेन विना ऽत्र गिरौ वसतो ममाष्टौ वर्षसहस्राणि
गतानीति शेषः  ॥  ४।६०।९  ॥   

  

अथ तत्स्थितिकालिकीं तद्दर्शनप्रवृत्तिमाह अवतीर्येति । तीक्ष्णदर्भां
तीक्ष्णाग्रा दर्भा यस्याम्  ॥  ४।६०।१०  ॥   

  

तमृर्षिं द्रष्टुकामो ऽस्मि द्रष्टुकामो ऽभूवमित्यर्थः । अत एव दुःखेन
तदभ्याशमभ्यागतः ननु तद्वासो ऽत्रेति त्वया कथं ज्ञातमत आह-- जटायुषेति ।
अधिगतः प्राप्तः सेवित इत्यर्थः  ॥  ४।६०।१११३  ॥   

  

उदङ्मुखमुपावृत्तं समुद्रे स्नात्वोदङ्मुखतया प्रत्यावृत्तम्  ॥  ४।६०।१४
 ॥   

  

तस्य स्वसेवायोग्यत्वप्रदर्शनाय तिर्यग्योनिसेव्यत्वं तपोमहिमजं दर्शयति--
तमृक्षा इति  ॥  ४।६०।१५  ॥   

  

प्राप्तमाश्रममागतम्  ॥  ४।६०।१६,१७  ॥   

  

ते रोम्णां वैकल्यं दृष्ट्वा नावगम्यते न प्रत्यभिज्ञायते भवानित्यर्थः ।
वैकल्यमेवाह-- अग्निदग्धौ ताविव अत एव शरीरके ऽल्पे शरीरे प्राणाः
चाद्विक्रमबले अपि ते दग्धकल्पाः  ॥  ४।६०।१८  ॥   

  

अथ प्रत्यभिज्ञामूलामभिज्ञामाह-- गृध्राविति  ॥  ४।६०।१९  ॥   

  

अवितो ज्ञातः । गृह्णीतामगृह्णीताम्  ॥  ४।६०।२०  ॥   

  

किं कीदृशम् । व्याधिसमुत्थानमिति षष्ठीतत्पुरुषः । अयं दण्डो व्रणकरः
प्रहारः केन धृतः केन कृतः  ॥  ४।६०।२१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे षष्टितमः सर्गः  ॥  ४।६०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/05-daxiNAnveShaNam/060_sampAtinA_svakathAnirUpaNam.md">
<details><summary><h3>द्राविडपाठः ...{Loading}...</h3></summary>



  
ततः कृतोदकं स्नातं तं गृध्रं हरियूथपाः।  
उपविष्टा गिरौ दुर्गे परिवार्य समन्ततः ॥ 4.60.1 ॥   
तमङ्गदमुपासीनं तैः सर्वैर्हरिभिर्वृतम्।  
जनितप्रत्ययो हर्षात्सम्पातिः पुनरब्रवीत् ॥ 4.60.2 ॥   
कृत्वा निःशब्दमेकाग्राः शृण्वन्तु हरयो मम।  
तत्त्वं सङ्कीर्तयिष्यामि यथा जानामि मैथिलीम् ॥ 4.60.3 ॥   
अस्य विन्ध्यस्य शिखरे पतितोऽस्मि पुरा वने।  
सूर्यातप परीताङ्गो निर्दग्धः सूर्यरश्मिभिः ॥ 4.60.4 ॥   
लब्धसञ्ज्ञस्तु षड्रात्राद्विवशो विह्वलन्निव।  
वीक्षमाणो दिशः सर्वा नाभिजानामि किञ्चन ॥ 4.60.5 ॥   
ततस्तु सागरान् शैलान् नदीः सर्वाः सरांसि च।  
वनान्युदधिवेलां च समीक्ष्य मतिरागमत् ॥ 4.60.6 ॥   
हृष्टपक्षिगणाकीर्णः कन्दरान्तरकूटवान्।  
दक्षिणस्योदधेस्तीरे विन्ध्योऽयमिति निश्चयः ॥ 4.60.7 ॥   
आसीच्चात्राश्रमं पुण्यं सुरैरपि सुपूजितम्।  
ऋषिर्निशाकरो नाम यस्मिन्नुग्रतपा भवत् ॥ 4.60.8 ॥   
अष्टौ वर्षसहस्राणि तेनास्मिन्नृषिणा विना।  
वसतो मम धर्मज्ञाः स्वर्गते तु निशाकरे ॥ 4.60.9 ॥   
अवतीर्य च विन्ध्याग्रात्कृच्छ्रेण विषमाच्छनैः।  
तीक्ष्णदर्भां वसुमतीं दुःखेन पुनरागतः ॥ 4.60.10 ॥   
तमृषिं द्रष्टुकामोऽस्मि दुःखेनाभ्यागतो भृशम्।  
जटायुषा मया चैव बहुशोऽधिगतो हि सः ॥ 4.60.11 ॥   
तस्याश्रमपदाभ्याशे ववुर्वाताः सुगन्धिनः।  
वृक्षो वाऽपुष्पितः कश्चिदफलो वा न विद्यते ॥ 4.60.12 ॥   
उपेत्य चाश्रमं पुण्यं वृक्षमूलमुपाश्रितः।  
द्रष्टुकामः प्रतीक्षोऽहं भगवन्तं निशाकरम् ॥ 4.60.13 ॥   
अथापश्यमदूरस्थमृषिं ज्वलिततेजसम्।  
कृताभिषेकं दुर्धर्षमुपावृत्तमुदङ्मुखम् ॥ 4.60.14 ॥   
तमृक्षाः सृमरा व्याघ्राः सिंहा नागाः सरीसृपाः।  
परिवार्योपगच्छन्ति धातारं प्राणिनो यथा ॥ 4.60.15 ॥   
ततः प्राप्तमृषिं ज्ञात्वा तानि सत्त्वानि वै ययुः।  
प्रविष्टे राजनि यथा सर्वं सामात्यकं बलम् ॥ 4.60.16 ॥   
ऋषिस्तु दृष्ट्वा मां प्रीतः प्रविष्टश्चाश्रमं पुनः।  
मुहूर्तमात्रान्निष्क्रम्य ततः कार्यमपृच्छत ॥ 4.60.17 ॥   
सौम्य वैकल्यतां दृष्ट्वा रोम्णां ते नावगम्यते।  
अग्निदग्धाविमौ पक्षौ त्वक् चैव व्रणिता तव ॥ 4.60.18 ॥   
गृध्रौ द्वौ दृष्टपूर्वौ मे मातरिश्वसमौ जवे।  
गृध्राणां चैव राजानौ भ्रातरौ कामरूपिणौ ॥ 4.60.19 ॥   
ज्येष्ठो हि त्वं तु सम्पाते जटायुरनुजस्तव।  
मानुषं रूपमास्थाय गृह्णीतां चरणौ मम ॥ 4.60.20 ॥   
किं ते व्याधिसमुत्थानं पक्षयोः पतनं कथम्।  
दण्डो वाऽयं कृतः केन सर्वमाख्याहि पृच्छतः ॥ 4.60.21 ॥   

</details>
</div>
