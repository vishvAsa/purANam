+++
title = "०१७ ऋक्षवानरोत्पत्तिः"
title_english = "017 brahma orders gods to spawn forest rangers vAnarA s"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-017-Ruksha_Vaanarothpaththi.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/02-putrakAmaH/017_RxavAnarotpattiH.md">
<details><summary><h2>IITK ...{Loading}...</h2></summary>

At the instance of Brahma, devas procreate different forms of monkey
chiefs and bears.



### श्लोकः
#### मूलम्
पुत्रत्वं तु गते विष्णौ राज्ञस्तस्य सुमहात्मनः।  
उवाच देवतास्सर्वास्स्वयम्भूर्भगवानिदम्॥1.17.1॥

#### शब्दार्थः
विष्णौ when Vishnu, सुमहात्मनः of the high minded, राज्ञः king's, पुत्रत्वम् filialrelationship, गते(सति) having become, भगवान् स्वयम्भूः selfborn lord, Brahma, सर्वाः addressing all, देवताः devatas, इदम् these words, उवाच spoke.

#### आङ्ग्लानुवादः
When Visnu had decided to be born as the son of that great king (Dasaratha), the selfborn Lord (Brahma), addressed all devatas ः



### श्लोकः
#### मूलम्
सत्यसन्धस्य वीरस्य सर्वेषान्नो हितैषिणः।  
विष्णोस्सहायान्बलिनस्सृजध्वं कामरूपिणः॥1.17.2॥

#### शब्दार्थः
सत्यसन्धस्य truthful to promise, वीरस्य of the heroic, सर्वेषाम् नः for all of us, हितैषिणः wishing  the welfare, विष्णोः of Vishnu, सहायान् helpers(as companions), बलिनः strong, powerful and valiant, कामरूपिणः capable of changing forms at their free will, सृजध्वम् create.

#### आङ्ग्लानुवादः
Create strong and powerful beings capable of assuming forms at free will to extend support to Visnu who is  true to his word, heroic and benevolent.



### श्लोकः
#### मूलम्
मायाविदश्च शूरांश्च वायुवेगसमाञ्जवे।  
नयज्ञान्बुद्धिसम्पन्नान्विष्णुतुल्यपराक्रमान्॥1.17.3॥  
असंहार्यानुपायज्ञान् दिव्यसंहननान्वितान्।  
सर्वास्त्रगुणसम्पन्नानमृतप्राशनानिव॥1.17.4॥  
अप्सरस्सु च मुख्यासु गन्धर्वाणां तनूषु च ।  
सृजध्वं हरिरूपेण पुत्रांस्तुल्यपराक्रमान्॥1.17.5॥

#### शब्दार्थः
मायाविदः knowers of all kinds of illusions and deceitful tricks, शूरान् च brave, जवे in speed, वायुवेगसमान् equal to the speed of wind, नयज्ञान् knowers of statecraft, बुद्धिसम्पन्नान्  endowed with intellect, विष्णुतुल्यपराक्रमान् equal to Visnu in prowess, असंहार्यान् cannot be withdrawn from their endeavour, उपायज्ञान् knowledgeable in various means and ways of achieving victory namely Sama, Dana, Bheda and Danda, दिव्यसंहननान्वितान् having supernatural bodies, सर्वास्त्रगुणसम्पन्नान् possessed of capabilities in employing  and  
resisting weapons, अमृतप्राशनानिव resembling those who subsist on Amrita(immortals), (विष्णु)तुल्यपराक्रमान् in prowess equal to Visnu, पुत्रान् sons, मुख्यासु among the chief, अप्सरस्सु च apsarasas, गन्धर्वीणाम् gandharva women, तनूषु च from their bodies, हरिरूपेण in the form of monkeys, सृजध्वम् you may create.

#### आङ्ग्लानुवादः
Incarnate as monkeys in the womb of  chiefs of apsarasas and gandharvas. Create sons who have the knowledge of deceitful tricks, who are brave, who match wind in speed, who are endowed with intellect and statecraft, who are determined, who are  knowledgeable in various means of achieving victory, who are supernatural  bodies, who possess capability of employing and resisting weapons, who resemble those who subsist on amrita (immortals) and are equal (to Visnu) in prowess.



### श्लोकः
#### मूलम्
पूर्वमेव मया सृष्टो जाम्बवानृक्षपुङ्गवः।  
जृम्भमाणस्य सहसा मम वक्त्रादजायत॥1.17.6॥

#### शब्दार्थः
जाम्बवान् by name Jambavan, ऋक्षपुङ्गवः foremost of bears, पूर्वमेव previously, मया by me, सृष्टः was created, जृम्भमाणस्य मम when I was yawning, वक्त्रात् from my face, सहसा suddenly, अजायत was created.

#### आङ्ग्लानुवादः
Earlier Jambavan, the foremost among bears was suddenly emerged out of my face while I was yawning.



### श्लोकः
#### मूलम्
ते तथोक्ता भगवता तत्प्रतिश्रुत्य शासनम्।  
जनयामासुरेवं ते पुत्रान्वानररूपिणः॥1.17.7॥

#### शब्दार्थः
भगवता by that Brahma, तथा in that manner, उक्ताः having been instructed, ते all of them, तत् प्रतिश्रुत्य having agreed, एवम् in this manner, वानररूपिणः those assuming the form of monkeys, पुत्रान् sons, जनयामासुः gave birth.

#### आङ्ग्लानुवादः
Instructed by Brahma in that manner, all of them gave birth to sons in the form of monkeys.



### श्लोकः
#### मूलम्
ऋषयश्च महात्मानस्सिद्धविद्याधरोरगाः।  
चारणाश्च सुतान्वीरान्ससृजुर्वनचारिणः॥1.17.8॥

#### शब्दार्थः
महात्मानः the distinguished, ऋषयश्च rishis, सिद्धविद्याधरोरगा siddhas, vidhyadharas and uragas, चारणाः charanas, वीरान् heroic, वनचारिणः dwellers in the woods, सुतान् sons, ससृजुः procreated.

#### आङ्ग्लानुवादः
Distinguished rishis, siddhas, vidhyadharas, uragas, charanas procreated (in the form of monkeys) heroic sons who became forestdwellers.



### श्लोकः
#### मूलम्
वानरेन्द्रं महेन्द्राभमिन्द्रो वालिनमूर्जितम्।  
सुग्रीवं जनयामास तपनस्तपतां वरः॥1.17.9॥

#### शब्दार्थः
इन्द्रः Indra, महेन्द्राभम् resembling Mahendra mountain, ऊर्जितम् having  body of mighty strength, वालिनम् by name Vali, वानरेन्द्रम् chief of monkeys, जनयामास gave birth to, तपताम् among those causing heat, वरः great, तपनः Sun, सुग्रीवम् Sugriva (begot).

#### आङ्ग्लानुवादः
Indra gave birth to Vali, chief of monkeys resembling Mahendra mountain and having a mighty body. Sun, great among those producing heat, begot Sugriva.



### श्लोकः
#### मूलम्
बृहस्पतिस्त्वजनयत्तारं नाम महाहरिम्।  
सर्ववानरमुख्यानां बुद्धिमन्तमनुत्तमम्॥1.17.10॥

#### शब्दार्थः
बृहस्पतिस्तु Brihaspati, सर्ववानरमुख्यानाम्  among all monkey chiefs, अनुत्तमम् with none to surpass, बुद्धिमन्तम् highly intelligent, तारम् नाम by name Tara, महाहरिम् great monkey,	अजनयत् gave birth.

#### आङ्ग्लानुवादः
Brihaspati begot the intelligent monkey Tara who  had none to surpass him among the monkey chiefs.



### श्लोकः
#### मूलम्
धनदस्य सुतश्श्रीमान् वानरो गन्धमादनः।  
विश्वकर्मात्वजनयन्नलं नाम महाहरिम्॥1.17.11॥

#### शब्दार्थः
श्रीमान् glorious, गन्धमादनः by name Gandhamadana, वानरः monkey, धनदस्य Kubera's, सुतः son, विश्वकर्मा Viswakarma, नलं नाम by name Nala, महाहरिम् great monkey, अजनयत् begot.

#### आङ्ग्लानुवादः
Kubera begot glorious Gandhamadana and Viswakarma begot a great monkey Nala.



### श्लोकः
#### मूलम्
पावकस्य सुतश्श्रीमान् नीलोऽग्निसदृशप्रभः।  
तेजसा यशसा वीर्यादत्यरिच्यत वानरान्॥1.17.12॥

#### शब्दार्थः
पावकस्य Agni's (the fire god), सुतः son, श्रीमान् prosperous , अग्निसदृशप्रभः equal to Agni in brightness, नीलः Neela, तेजसा by energy, यशसा by fame, वीर्यात् due to prowess, वानरान् other monkeys, अत्यरिच्यत surpassed.

#### आङ्ग्लानुवादः
Neela, the prosperous son of Agni the firegod who equalled him in glow surpassed other monkeys in energy, renown and prowess.



### श्लोकः
#### मूलम्
रूपद्रविणसम्पन्नावश्विनौ रूपसम्मतौ।  
मैन्दं च द्विविदं चैव जनयामासतुस्स्वयम्॥1.17.13॥

#### शब्दार्थः
रूपद्रविणसम्पन्नौ endowed with wealth of beauty, अश्विनौ Aswini devatas, स्वयं रूपसम्मतौ esteemed because of their beauty, मैन्दं च Mainda, द्विविदं चैव Dvivida, जनयामासतुः procreated.

#### आङ्ग्लानुवादः
Aswini devatas, endowed with wealth and beauty, procreated Mainda and Dwivida who were highly esteemed for their beauty.



### श्लोकः
#### मूलम्
वरुणो जनयामास सुषेणं वानरर्षभम्।  
शरभं जनयामास पर्जन्यस्तु महाबलम्॥1.17.14॥

#### शब्दार्थः
वरुणः Varuna, सुषेणं by name Sushena, वानरर्षभम् monkey warrior, जनयामास created, पर्जन्यस्तु Parjanya, महाबलम् possessed of great strength, शरभम् Sarabha, जनयामास begot.

#### आङ्ग्लानुवादः
Varuna begot the monkey warrior Sushena and Parjanya, Sarabha of great strength.



### श्लोकः
#### मूलम्
मारुतस्यात्मजश्श्रीमान्हनुमान्नाम वीर्यवान् ।  
वज्रसंहननोपेतो वैनतेयसमो जवे॥1.17.15॥

#### शब्दार्थः
श्रीमान् dignified and graceful, वीर्यवान् endowed with prowess(wisdom andcourage), वज्रसंहननोपेतः with his body as hard as diamond, जवे in speed, वैनतेयसमः equalling Garuda, हनुमान् नाम named Hanuman, मारुतस्य आत्मजः son of Vayu, Windgod, Vayu.

#### आङ्ग्लानुवादः
Vayu, the windgod, begot a son named Hanuman, mighty and graceful, having a body as hard as a diamond and speed equal to Garuda's.



### श्लोकः
#### मूलम्
ते सृष्टा बहुसाहस्रा दशग्रीववधे रताः।  
अप्रमेयबला वीरा विक्रान्ताः कामरूपिणः॥1.17.16॥

#### शब्दार्थः
दशग्रीववधे in the matter of slaying Ravana, रताः desirous, अप्रमेयबलाः men of immeasurable strength, विक्रान्ताः courageous, कामरूपिणः capable of assuming different forms at will, बहुसाहस्राः in many thousands, ते वीराः those warriors, सृष्टाः were created.

#### आङ्ग्लानुवादः
Thousands of warriors possessing immeasurable strength and courage and capable of assuming any form at will were created to kill Ravana.



### श्लोकः
#### मूलम्
मेरुमन्दरसङ्काशा वपुष्मन्तो महाबलाः।  
ऋक्षवानरगोपुच्छाः क्षिप्रमेवाभिजज्ञिरे॥1.17.17॥

#### शब्दार्थः
मेरुमन्दरसङ्काशाः similar to Meru and Mandara mountains, वपुष्मन्तः endowed with bodies, महाबलाः great warriors, ऋक्षवानरगोपुच्छाः bears,monkeys, monkeys with cowtails, क्षिप्रमेव quickly, अभिजज्ञिरे came into being.

#### आङ्ग्लानुवादः
Endowed with bodies similar to the Meru and Mandara mountains and having  great strength, bears, monkeys, monkeys with cowtails quickly came into being.



### श्लोकः
#### मूलम्
यस्य देवस्य यद्रूपं वेषो यश्च पराक्रमः।  
अजायत समस्तेन तस्य तस्य सुतः पृथक्॥1.17.18॥

#### शब्दार्थः
यस्य देवस्य for whichever god, यत् रूपम् whatever form, वेषः form of dress, पराक्रमःच prowess also, यः तस्य तस्य  for that respective God, सुतः sons, पृथक् separately, तेनसमः      similar to his procreator, अजायत was born.

#### आङ्ग्लानुवादः
The sons of devatas retained characteristics like beauty, form and prowess of their procreator (gods).



### श्लोकः
#### मूलम्
गोलाङ्गूलीषु चोत्पन्नाः केचित्सम्मतविक्रमाः।  
ऋक्षीषु च तथा जाता वानराः किन्नरीषु च॥1.17.19॥

#### शब्दार्थः
सम्मतविक्रमाः men of highlyhonoured valour, केचित् वानराः some Monkeys, गोलाङ्गूलीषु च from female monkeys with tails, उत्पन्नाः were born, तथा similarly, ऋक्षीषु from female bears, किन्नरीषु च female kinnaras, जाताः were created.

#### आङ्ग्लानुवादः
Some monkeys with acknowledged, valour were born to female monkeys with tails         Similarly some other monkeys were born to female bears and female kinnaras.



### श्लोकः
#### मूलम्
देवा महर्षिगन्धर्वास्तार्क्ष्या यक्षा यशस्विनः।  
नागाः किम्पुरुषाश्चैव सिद्धविद्याधरोरगाः॥1.17.20॥  
बहवो जनयामासुर्हृष्टास्तत्र सहस्रशः।  
वानरान्सुमहाकायान्सर्वान्वै वनचारिणः॥1.17.21॥  
अप्सरस्सु च मुख्यासु तथा विद्याधरीषु च।  
नागकन्यासु च तथा गन्धर्वीणां तनूषु च ॥1.17.22॥

#### शब्दार्थः
देवाः devatas, महर्षिगन्धर्वाः great rishis, gandharvas, तार्क्ष्याः garudas,यक्षाः yakshas, यशस्विनः  
renowned, नागाः serpants, किम्पुरूषाश्चैव kimpurushas,सिद्धविद्याधरोरगाः siddhas, vidyadharas, uragas, बहवः many, हृष्टाः pleased, तत्र there, मुख्यासु among the principal, अप्सरस्सु apsarasas, तथा and, विद्याधरीषु च among female vidhyadaris, नागकन्यासु in daughters of nagas, तथा and, गन्धर्वीणाम् of female gandhrvas, तनूषु च in bodies सुमहाकायान् of gigantic physique, वनचारिणः forest wanderers, सर्वान् all, वानरान् monkeys, सहस्रशः in thousands, जनयामासुः gave birth.

#### आङ्ग्लानुवादः
The devatas, rishis, gandharvas, garudas, yakshas, kimpurushas, siddhas, vidyadharas, uragas and many others were immensely pleased. Thousands of gigantic monkeys wandering in forests were procreated from principal apsarasas  vidhyadaris, nagas, and  gandharvas.



### श्लोकः
#### मूलम्
कामरूपबलोपेता यथाकामं विचारिणः।  
सिंहशार्दूलसदृशा दर्पेण च बलेन च॥1.17.23॥

#### शब्दार्थः
कामरूपबलोपेताः (all these monkeys were endowed )with the powers to assume any form at free will and possessed strength, यथाकामम् freely, विचारिणः wanderers, दर्पेण च in arrogance, बलेन च by prowess, सिंहशार्दूलसदृशाः like unto lions and tigers.

#### आङ्ग्लानुवादः
They were endowed with the powers to assume any form at will. They possessed enormous strength and power to freely wander in forests. They were like lions and tigers in pride and prowess.



### श्लोकः
#### मूलम्
शिलाप्रहरणास्सर्वे सर्वे पादपयोधिनः॥1.17.24॥  
नखदंष्ट्रायुधास्सर्वे सर्वे सर्वास्त्रकोविदाः।

#### शब्दार्थः
सर्वे all, शिलाप्रहरणाः could strike with rocks as weapons, सर्वे all, पादपयोधिनः they could fight with trees, सर्वे all, नखदंष्ट्रायुधाः used nails and teeth as weapon, सर्वे all, सर्वास्त्रकोविदाः skilled in the use of all weapons.

#### आङ्ग्लानुवादः
They all could strike with rocks, use nails and teeth and trees as weapons. They were skilled in the use of all kinds of weapons.



### श्लोकः
#### मूलम्
विचालयेयुश्शैलेन्द्रान्भेदयेयुस्स्थिरान्द्रुमान्।  
क्षोभयेयुश्च वेगेन समुद्रं सरितां पतिम्॥1.17.25॥

#### शब्दार्थः
शैलेन्द्रान् mountains, विचालयेयुः could move, स्थिरान् द्रुमान् deeprooted trees, भेदयेयुः could break, वेगेन with speed, सरितां पतिम् the lord of the rivers, समुद्रम् Samudra, क्षोभयेयुः could cause disturbance.

#### आङ्ग्लानुवादः
They could shake mountains and uproot deeprooted trees. With their speed they could cause disturbance to Samudra, the lord of the rivers.



### श्लोकः
#### मूलम्
दारयेयुः क्षितिं पद्भ्यामाप्लवेयुर्महार्णवम्।  
नभःस्थलम् विशेयुश्च गृह्णीयुरपि तोयदान्॥1.17.26॥

#### शब्दार्थः
पद्भ्याम् with their feet, क्षितिम् this earth, दारयेयुः forcibly cause cleavage, महार्णवम् mighty ocean, आप्लवेयुः jump with one leap and cross, नभःस्थलम् the sky, विशेयुश्च could enter, तोयदान् अपि clouds also, गृह्णीयुः could seize.

#### आङ्ग्लानुवादः
They could cause cleavage to this earth with their feet, cross the mighty ocean with one leap and enter the sky and even seize the clouds.



### श्लोकः
#### मूलम्
गृह्णीयुरपि मातङ्गान्मत्तान्प्रव्रजतो वने।  
नर्दमानाश्च नादेन पातयेयुर्विहङ्गमान्॥1.17.27॥

#### शब्दार्थः
वने in the forest, प्रव्रजतः sojourning, मत्तान्  arrogant,मातङ्गान् अपि elephants also, गृह्णीयुः could capture, नर्दमानाः while roaring, नादेन with their sounds, विहङ्गमान् birds in flight, पातयेयुः could be made to fall down.

#### आङ्ग्लानुवादः
They could capture wild elephants sojourning in the forest and make the flying birds drop down screaming.



### श्लोकः
#### मूलम्
ईदृशानां प्रसूतानि हरीणां कामरूपिणाम्।  
शतं शतसहस्राणि यूथपानां महात्मनाम्॥1.17.28॥

#### शब्दार्थः
कामरूपिणाम् of those who were capable of assuming any form at will, यूथपानाम् commanders of monkey forces, महात्मनाम् eminent, ईदृशानाम्  of such, हरीणाम् monkeys, शतम् hundred, शतसहस्राणि hundred thousands, प्रसूतानि were born.

#### आङ्ग्लानुवादः
A crore of monkeys capable of assuming any form at will, great monkeys and commanders of monkey forces were created.



### श्लोकः
#### मूलम्
ते प्रधानेषु यूथेषु हरीणां हरियूथपाः।  
बभूवुर्यूथपश्रेष्ठा वीरांश्चाजनयन् हरीन्॥1.17.29॥

#### शब्दार्थः
ते हरियूथपाः those commanders of monkey forces, हरीणाम् monkeys, प्रधानेषु  among important ones, यूथेषु monkey forces, यूथपश्रेष्ठाः बभूवुः important monkeys were born, वीरान् herioc, हरीन् monkeys, अजनयन् created.

#### आङ्ग्लानुवादः
Those monkey commanders created heroic monkeys among the chief monkey clans who later proved the best among clanleaders.



### श्लोकः
#### मूलम्
अन्ये ऋक्षवतः प्रस्थानवतस्थुस् सहस्रशः।  
अन्ये नानाविधान्शैलान्भेजिरे काननानि च॥1.17.30॥

#### शब्दार्थः
अन्ये some monkeys, सहस्रशः in thousands, ऋक्षवतः abounding in bears, प्रस्थान् plateaus on the top of mountains, अवतस्थुः dwelt, अन्ये some others, नानाविधान् various, शैलान् mountains, काननानि च forests also, भेजिरे inhabited.

#### आङ्ग्लानुवादः
Thousands of monkeys dwelt on the plateaus on the top of mountains abounding in bears. Some others inhabited various hills and forests.



### श्लोकः
#### मूलम्
सूर्यपुत्रं च सुग्रीवं शक्रपुत्रं च वालिनम्।  
भ्रातरावुपतस्थुस्ते सर्व एव हरीश्वराः॥1.17.31॥  
नलं नीलं हनूमन्तमन्यांश्च हरियूथपान्। 3

#### शब्दार्थः
ते हरीश्वराः these leaders of monkey forces, सर्वे all, भ्रातरौ two  brothers, सूर्यपुत्रम् son of Sungod, सुग्रीवम् Sugriva, शक्रपुत्रम् Indra's son, वालिनं च Vali also, नलम् Nala,नीलम् Neela, हनूमन्तम् Hanuman, अन्यान् other, हरियूथपान् leaders of monkey forces, उपतस्थुः dwelt near them.

#### आङ्ग्लानुवादः
All those leaders, Nala, Neela, Hanuman and others dwelt near those two brothers Sugriva, the offspring of Surya and Vali, the son of Indra.



### श्लोकः
#### मूलम्
ते तार्क्ष्यबलसम्पन्नास्सर्वे युद्धविशारदाः।  
विचरन्तोऽर्दयन्दर्पात्सिंहव्याघ्रमहोरगान्॥1.17.32॥

#### शब्दार्थः
तार्क्ष्यबलसम्पन्नाः those endowed with the might of Garuda, युद्धविशारदाः wellversed in the art of warfare, ते सर्वे all of them, विचरन्तः moving around, दर्पात् due to arrogance, सिंहव्याघ्रमहोरगान् lions, tigers, mighty serpents, अर्दयन् tormented.

#### आङ्ग्लानुवादः
Endowed with the might of Garuda and wellversed in warfare, all of them  moving around tormented ferouious lions, tigers and mighty serpents .



### श्लोकः
#### मूलम्
तांश्च सर्वान्महाबाहुर्वाली विपुलविक्रमः।  
जुगोप भुजवीर्येण ऋक्षगोपुच्छवानरान्॥1.17.33॥

#### शब्दार्थः
महाबाहुः mighty armed, विपुलविक्रमः one with immense prowess, वाली Vali, तान् सर्वान् all of those, ऋक्षगोपुच्छवानरान् bears, Gopuchhas, monkeys, भुजवीर्येण with the strength of his  
arms, जुगोप protected.

#### आङ्ग्लानुवादः
Mighty armed leader Vali endowed  with immense prowess  protected, with his strong arms all those bears, gopuchhas(cowtailed) and monkeys.



### श्लोकः
#### मूलम्
तैरियं पृथिवी शूरैस्सपर्वतवनार्णवा।  
कीर्णा विविधसंस्थानैर्नानाव्यञ्जनलक्षणैः॥1.17.34॥

#### शब्दार्थः
शूरैः by the valiant, विविधसंस्थानैः having many forms, नानाव्यञ्जनलक्षणैः with various characteristic signs relating to the body and tribes, तैः by them, सपर्वतवनार्णवा with its mountains, forests, seas, इयं पृथिवी this earth, कीर्णा was pervaded.

#### आङ्ग्लानुवादः
Born in many forms  wih various characteristics (relating to the body and tribe), they pervaded this earth with its mountains, forests and seas.



### श्लोकः
#### मूलम्
तैर्मेघबृन्दाचलकूटकल्पैः  
महाबलैर्वानरयूथपालैः।  
बभूव भूर्भीमशरीररूपै  
स्समावृता रामसहायहेतोः॥1.17.35॥

#### शब्दार्थः
मेघबृन्दाचलकूटकल्पैः resembling masses of clouds and mountain peaks,महाबलैः by those endowed with immense strength, भीमशरीररूपैः by those having fearful forms and countenances, तैः वानरयूथपालैः by commanders of  the monkey forces, भूः earth, रामसहायहेतोः in order to assist Rama, समावृता बभूव became covered.

#### आङ्ग्लानुवादः
In order to assist Rama, this earth was filled with commanders of those who led the monkey forces resembling masses of clouds and mountains. They loan endowed with immense strength and fearful forms and countenances.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे सप्तदशस्सर्गः॥  
Thus ends the seventeenth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/02-putrakAmaH/017_RxavAnarotpattiH.md">
<details><summary><h2>भूषणम् ...{Loading}...</h2></summary>



पुत्रत्वं तु गते विष्णौ राज्ञस्तस्य महात्मनः ।  

उवाच देवताः सर्वाः स्वयम्भूर्भगवानिदम्  ॥  १।१७।१  ॥   

विष्णोरन्तर्द्धानानन्तरं कार्यद्वयं प्रवृत्तम्,
पायसहस्तस्याग्निपुरुषस्योत्थानं देवान् प्रति ब्रह्मनियोगश्च । तत्र वाचः
क्रमवर्तित्वेन प्रथमोपस्थितमग्नि पुरुषोत्थानं तत्प्रसक्तं च सर्वमुक्त्वा
अथ ब्रह्मनियोगतत्फले दर्शयति सप्तदशे पुत्रत्वमित्यादि । गते गन्तुं
प्रवृत्ते । भगवान् भाविकार्यज्ञः  ॥  १।१७।१  ॥   

  

सत्यसन्धस्य वीरस्य सवेषां नो हितैषिणः ।  

विष्णोः सहायान् बलिनः सृजध्वं कामरूपिणः  ॥  १।१७।२  ॥   

सत्येति । सह अप्राधान्येन अयन्त इति सहायाः किङ्कराः तान् । कामरूपिणः
कपटराक्षसयुद्धक्षमशरीरिणः  ॥  १।१७।२  ॥   

  

मायाविदश्च शूरांश्च वायुवेगसमान् जवे ।  

नयज्ञान् बुद्धिसम्पन्नान् विष्णुतुल्यपराक्रमान्  ॥  १।१७।३  ॥   

असंहार्यानुपायज्ञान् सिंहसंहननान्वितान् ।  

सर्वास्त्रगुणसम्पन्नानमृतप्राशनानिव  ॥  १।१७।४  ॥   

अप्सरस्सु च मुख्यासु गन्धर्वीणां तनूषु च ।  

सृजध्वं हरिरूपेण पुत्रांस्तुल्यपराक्रमान्  ॥  १।१७।५  ॥   

उक्तसहायान् विशेषयति त्रिभिः मायेत्यादि । माया आश्चर्यशक्तिः, तद्विदः ।
जवे वेगे विषये । नयज्ञान्नीतिज्ञान् । असंहार्यान्, परैरिति शेषः ।
उपायज्ञान् अनागतविधानज्ञान् । यद्वा नयज्ञान् युक्तिशालिनः । उपायज्ञान्
सामाद्युपायज्ञान् । सिंहसंहननान्वितान् सिंहतुल्यसंस्थानैर्युक्तान् ।
सर्वात्राणां यो गुणः शक्तिस्तेन सम्पन्नान् । अमृतं
प्राश्नन्तीत्यमृतप्राशनाः । कर्त्तरि ल्युट् । पीतामृतानिव,
मृत्युरहितानित्यर्थः । हरिरूपेण वानररूपेणोपलक्षितान् ।
प्रायिकाभिप्रायमिदम् । तुल्यपराक्रमान् आत्मसदृशपराक्रमान्  ॥  १।१७।३ ५
 ॥   

  

पूर्वमेव मया सृष्टो जाम्बवानृक्षपुङ्गवः ।  

जृम्भमाणस्य सहसा मम वक्त्रादजायत  ॥  १।१७।६  ॥   

देवत्वाविशेषात् भवतापि पुत्रोत्पादनं कार्यमिति मावोचध्वमित्याह पूर्वमिति
। सृष्टः, भाविरामसहायबुद्ध्येतिशेषः सृष्टिप्रकारमाह जृम्भमाणस्येति । स
इति शेषः । अत्र पार्वतीशापेन स्वक्षेत्रे
पुत्रोत्पादनासम्भवादप्सरःप्रभृतयः क्षेत्रतयोक्ताः । गुणवत्पुत्रलाभाय
मुख्यास्वित्युक्तम् । अयोनिजत्वेन सद्यःप्रवृद्धत्वसिद्धये
तनूष्वित्युक्तम् । नन्दिकेश्वरशापानुसारेण हरिरूपेणेत्युक्तम् । वक्ष्यति
हि दिग्वजते रावणंप्रतिनन्दी "तस्मान्मद्रूपसंयुक्ता मद्वीर्यसमतेजसः ।
उत्पत्स्यन्ति वधार्थं हि कुलस्य तव वानराः  ॥ " इति  ॥  १।१७।६  ॥   

  

ते तथोक्ता भगवता तत् प्रतिश्रुत्य शासनम् ।  

जनयामासुरेवं ते पुत्रान् वानररूपिणः  ॥  १।१७।७  ॥   

ते तथेति । प्रतिश्रुत्य अङ्गीकृत्य । एवं वक्ष्यमाणरीत्या  ॥  १।१७।७  ॥   

  

ऋषयश्च महात्मानः सिद्धविद्याधरोरगाः ।  

चारणाश्च सुतान्वीरान् ससृजुर्वनचारिणः  ॥  १।१७।८  ॥   

ऋषय इति । वनचारिणः वानरान्  ॥  १।१७।८  ॥   

  

वानरन्द्र महेन्द्राभमिन्द्रो वालिनमूर्जितम् ।  

सुग्रीवं जनयामास तपनस्तपतां वरः  ॥  १।१७।९  ॥   

वानरेन्द्रमिति । महेन्द्राभं महेन्द्रपर्वताभम् । ननु वालिनः कथं
रामसहायार्थत्वम् ? रामवध्यत्वात् । उच्यते अङ्गदोत्पादनद्वारा तस्य
साहाय्यकरणात् । किं च यदि वाली नोत्पद्येत तदा सर्वेषां वानराणां सहायत्वं
न स्यात्, सति च वालिनि सुग्रीवविरोधिनि सुग्रीवमैत्र्या वानरसहायसिद्धिः ।
वालिमैत्र्यां तु रावणः क्षणादेव सीतां दद्यात् । अतः
सुग्रीवसख्यनिमित्तत्त्वाद्वालिनो रामसहायत्वमिति । तपनः सूर्यः  ॥  १।१७।९
 ॥   

  

बृहस्पतिस्त्वजनयत्तारं नाम महाहरिम् ।  

सर्ववानरमुख्यानां बुद्धिमन्तमनुत्तमम्  ॥  १।१७।१०  ॥   

बृहस्पतिरिति । सर्ववानरमुख्यानामिति निर्द्धारणे षष्ठी ।
बृहस्पतिपुत्रत्वादनुत्तमं बुद्धिमन्तम्  ॥  १।१७।१०  ॥   

  

धनदस्य सुतः श्रीमान् वानरो गन्धमादनः ।  

विश्वकर्मा त्वजनयन्नल नाम महाहरिम्  ॥  १।१७।११  ॥   

धनदस्येति । कुबेरपुत्रत्वात् श्रीमानित्युक्तम् । महाहरिं
सर्वकार्यनिर्माणदक्षम्  ॥  १।१७।११  ॥   

  

पावकस्य सुतः श्रीमान्नीलो ऽग्निसदृशप्रभः ।  

तेजसा यशसा वीर्यादत्यरिच्यत वानरान्  ॥  १।१७।१२  ॥   

पावकस्येति । अत्यरिच्यत अतिशयितो ऽभूत्  ॥  १।१७।१२  ॥   

  

रूपद्रविणसम्पन्ना वश्विनौ रूपसम्मतौ ।  

मैन्दं च द्विविदं चैव जनयामासतुः स्वयम्  ॥  १।१७।१३  ॥   

रूपेति । रूपमेव द्रविणं धनं ते सम्पन्नौ अत एव रूपसम्मता रूपेण प्रख्यातौ
। स्वयमित्यनेन मानससृष्टिर्द्योत्यते  ॥  १।१७।१३  ॥   

  

वरुणोप जनयामास सुषेणं नाम वानरम् ।  

शरमं जनयामास पर्जन्यस्तु महाबलम्  ॥  १।१७।१४  ॥   

वरुण इति । पर्जन्यो वर्षाभिमानिदेवता  ॥  १।१७।१४  ॥   

  

मारुतस्यात्मजः श्रीमान् हनुमान्नाम वानरः ।  

वज्रसंहननोपेतो वैनतेयसमो जवे  ॥  १।१७।१५  ॥   

मारुतस्येति । वज्रसंहननोपेतः वज्रवदभेद्यशरीरयुक्तः  ॥  १।१७।१५  ॥   

  

ते सृष्टा बहुसाहस्रा दशग्रीववधे गताः ।  

अप्रमेयबला वीरा विक्रान्ताः कामरूपिणः  ॥  १।१७।१६  ॥   

रुद्रो ब्रह्मणा नियुक्तो ऽपि रक्षःपक्षपातित्वान्न कञ्चन सृष्टवान् । एवं
प्रधानवानरसृष्टिमुक्त्वा क्षुद्रवानरसृष्टिं संङ्ग्रहेणाह त इति । रता
आसक्ताः  ॥  १।१७।१६  ॥   

  

मेरुमन्दरसङ्काशा वपुष्मन्तो महाबलाः ।  

ऋक्षवानरगोपुच्छाः क्षिप्रमेवाभिजज्ञिरे  ॥  १।१७।१७  ॥   

एवं वानरसृष्टिमुक्त्वा ऋक्षादिसृष्टिं प्राधान्येनाह मेर्विति ।
वपुष्मन्तः दृढवपुष्काः अत एव मेरुमन्दरसङ्काशाः । ऋक्षा भल्लूकाः,
गोपुच्छा गोलांगूलाः । अभिजज्ञिरे जाताः । क्षिप्रमित्यनेन
मानससृष्टिरुच्यते  ॥  १।१७।१७  ॥   

  

यस्य देवस्य यद्रूपं वेषो यश्च पराक्रमः ।  

अजायत समस्तेन तस्य तस्य सुतः पृथक्  ॥  १।१७।१८  ॥   

यस्येति । रूपं सौन्दर्यम्, वेषः संस्थानविशेषः । तस्य तस्य देवस्य तेन
रूपादिना समः सुतः, पृथक् अन्योन्यविलक्षणः, अजायत, मुखमात्रे वानराकारत्वे
ऽपि संस्थानादौ सर्वे पितृतुल्या एवासन्नित्यर्थः  ॥  १।१७।१८  ॥   

  

गोलांगुलीषु चोत्पन्नाः केचित्सम्मतविक्रमाः ।  

ऋक्षीषु च तथा जाता वानराः किन्नरीषु च  ॥  १।१७।१९  ॥   

विजातीयास्वपि वानरोत्पत्तिमाह गोलांगूलीष्विति । सम्मतविक्रमाः
प्रसिद्धविक्रमाः । केचिद्वानरा गोलां गूलीषूत्पन्नाः, केचिद्वानराः
ऋक्षीषूत्पन्नाः, केचिद्वानराः किन्नरीषु चोत्पन्ना इति योजना  ॥  १।१७।१९
 ॥   

  

देवा महर्षिगन्धर्वाः तार्क्ष्या यक्षा यशस्विनः ।  

नागाः किम्पुरुषाश्चैव सिद्धविद्याधरोरगाः  ॥  १।१७।२०  ॥   

बहवो जनयामासुर्हृष्टास्तत्र सहस्रशः ।  

वानरान् सुमहाकायान् सर्वान् वै वनचारिणः  ॥  १।१७।२१  ॥   

अप्सरस्सु च मुख्यासु तथा विद्याधरीषु च ।  

नागकन्यासु च तथा गन्धर्वीणां तनूषु च  ॥  १।१७।२२  ॥   

उत्पादकक्षेत्रवैविध्यमाह देवा इत्यादिश्लोकत्रयमेकान्वयम् । तार्क्ष्याः
गरुडादयः । नागा दिग्गजाः, उरगाः वासुक्त्यादयः । तत्र विष्ण्ववतारकाले  ॥ 
१।१७।२० २२  ॥   

  

कामरूपबलोपेता यथाकामं विचारिणः ।  

सिंहशार्दूलसदृशा दर्षेण च बलेन च  ॥  १।१७।२३  ॥   

शिलाप्रहरणाः सर्वे सर्वे पादपयोधिनः ।  

नखदंष्ट्रायुधाः सर्वे सर्वे सर्वास्त्रकोविदाः  ॥  १।१७।२४  ॥   

विचालयेयुः शैलेन्द्रान् भेदयेयुः स्थिरान् द्रुमान् ।  

क्षोभयेयुश्च वेगेन समुद्रं सरितांपतिम्  ॥  १।१७।२५  ॥   

दारयेयुः क्षितिं पद्भ्यामाप्लवेयुर्महार्णवम् ।  

नभःस्थलं विशेयुश्च गृह्णीयुरपि तोयदान्  ॥  १।१७।२६  ॥   

गृह्णीयुपरि मातङ्गान् मत्तान् प्रव्रजतो वने ।  

नर्दमानाश्च नादेन पातयेयुर्विहङ्गमान्  ॥  १।१७।२७  ॥   

तेषां प्रभावमाह पञ्चभिः कामेति । सर्वत्र सर्वे इत्यनुषञ्जनीयम् । सर्वे
कामरूपबलोपेता अभवन्नित्येवं योजनीयम् । सर्वास्रकोविदाः देवांशत्वेन
स्वयंप्रतिभातास्त्रप्रहारपरिहारोपायाः, न त्वस्त्रप्रयोक्तारः ।
ऽशिलाप्रहरणाःऽ इत्युक्तेः । विचालयेयुरित्यादिषु "शकि लिङ् च" इति लिङ् ।
"कम्पने चलिः" इति मित्त्वे ऽपि ह्रस्वाभावश्छान्दसः । आल्पवेयुः सन्तरेयुः
। प्रव्रजतः वेगेन गच्छतः  ॥  १।१७।२३ २७  ॥   

  

ईदृशानां प्रसूतानि हरीणां कामरूपिणाम् ।  

शतं शतसहस्राणि यूथपानां महात्मनाम्  ॥  १।१७।२८  ॥   

अन्येषामपरिच्छेद्यत्वाद्यूथपसङ्ख्यानमाह ईदृशानामिति । शतं शतसहस्राणि,
शतलक्षाणीत्यर्थः  ॥  १।१७।२८  ॥   

  

ते प्रधानेषु यूथेषु हरीणां हरियूथपाः ।  

बभूवुर्यूथप श्रेष्ठा वीरांश्चाजनयन् हरीन्  ॥  १।१७।२९  ॥   

प्रधानप्रधानानाह त इति । ते प्रागुक्ताः सुग्रीवादिसुषेणान्ता यूथपाः ।
प्रधानेषु हरीणां यूथेषु समूहेषु । यूथपश्रेष्ठाः बभूवुः, वीरान्
हरीनजनयंश्च  ॥  १।१७।२९  ॥   

  

अन्ये ऋक्षवतः प्रस्थानुपतस्थुः सहस्रशः ।  

अन्ये नानाविधान् शैलान् काननानि च भेजिरे  ॥  १।१७।३०  ॥   

तेषां स्थानमाह अन्य इति । ऋक्षवतः पर्वतविशेषस्य, प्रस्थान् सानूनि  ॥ 
१।१७।३०  ॥   

  

सूर्यपुत्र च सुग्रीवं शक्रपुत्रं च वालिनम् ।  

भ्रातरावुपतस्थुस्ते सर्व एव हरीश्वराः ।  

नलं नीलं हनूमन्तमन्यांश्च हरियूथपान्  ॥  १।१७।३१  ॥   

राजयुवराजमन्त्रिणो दर्शयति सूर्येत्यादिसार्द्धश्लोकेन । सुग्रीवं
युवराजं, वालिनं राजानं, नलादीन् मन्त्रिणः  ॥  १।१७।३१  ॥   

  

ते तार्क्ष्यबलसम्पन्नाः सर्वे युद्धविशारदाः ।  

विचरन्तो ऽर्दयन् दर्पात्सिंहव्याघ्रमहोरगान्  ॥  १।१७।३२  ॥   

तेषां दुःशासनत्वमाह त इति । तार्क्ष्यो गरुडः  ॥  १।१७।३२  ॥   

  

तांश्च सर्वान् महाबाहुर्वाली विपुलविक्रमः ।  

जुगोप भुजवीर्येण ऋक्षगोपुच्छवानरान्  ॥  १।१७।३३  ॥   

सर्वेषां शासितारमाह तांश्चेति  ॥  १।१७।३३  ॥   

  

तैरियं पृथिवी शूरैः सपर्वतवनार्णवा ।  

कीर्णा विविधसंस्थानैर्नानाव्यञ्जनलक्षणैः  ॥  १।१७।३४  ॥   

साहाय्यसम्पत्तिपौष्कल्यं दर्शयति तैरिति । अर्णवः अर्णववद्द्वीपम् ।
विविधसंस्थानैः  

स्थूलसूक्ष्मह्रस्वदीर्घादिविविधदेहसंस्थानवद्भिः । नानाव्यञ्जनलक्षणैः
नानात्वाभिव्यञ्जकासाधारणधर्मवद्भिः  ॥  १।१७।३४  ॥   

  

तैर्मेघवृन्दाचलकूटकल्पैर्महाबलैर्वानरयूथपालैः ।  

बभूव भूर्भीमशरीररूपैः समावृता रामसहायहेतोः  ॥  १।१७।३५  ॥   

इत्यार्षे श्रीरामायणे वाल्मीकीये आदिकाव्ये बालकाण्डे सप्तदशः सर्गः  ॥  १७
 ॥   

उक्तमेवार्थं पुनः सर्गान्ते संगृह्यदर्शयति तैरिति । भीमशरीररूपैः
भयङ्करशरीरवेषैः । रामसहायहेतोः रामसाहाय्यार्थम् । भावप्रधानो निर्देशः  ॥ 
१।१७।३५  ॥   

नन्वस्मिन्सर्गे "धनदस्य सुतः श्रीमान् वानरो गन्धमादनः । वरुणो जनयामास
सुषेणं नाम वानरम् । शरभं जनयामास पर्जन्यस्तु महाबलम्  ॥ " इत्युच्यते।
युद्धकाण्डे तु रावणं प्रति शार्दूलवाक्ये "सुषेणश्चात्र धर्मात्मा पुत्रो
धर्मस्य वीर्यवान्। पुत्रा वैवस्वतस्याथ पञ्च कालान्तकोपमाः। गजो गवाक्षो
गवयः शरभो गन्धमादनः  ॥ " इति ।  

कथमिदं सङ्गच्छते ? उच्यते अत्र वाल्मीकिनोक्तमेव तथ्यम् । "न ते वागनृता
काव्ये काचिदत्र भविष्यति" इति ब्रह्मवरप्रसादात् । शार्दूलस्तु
भ्रान्त्योक्तवान् "रुधिरासिक्तसर्वाङ्गो विह्वलश्चलितेन्द्रियः ।" इति
तत्रैवोक्तेः । अत्रेदं शङ्क्यते ऋश्यशृङ्गेण पुत्रेष्ट्युपक्रमानन्तरं
देवादिसंमेलनम्, ततो विष्णोरवतितीर्षा, पुत्रत्वं तु गते विष्णौ
वानरोत्पत्तिरित्युक्तम् । तद्विरुद्ध्यते, वालिसुग्रीवयो
रावणदिग्विजयकालिकत्वात् । वक्ष्यत्युत्तरकाण्डे "अर्जुनेन विमुक्तस्तु
रावणो राक्षसाधिपः" इत्यारभ्य "ततः कदाचित्किष्किन्धां नगरीं वालिपालिताम्
। गत्वाह्वयति युद्धाय वालिनं हेममालिनम्  ॥ " इत्यादिना। तथा च
कार्तवीर्यार्जुनकालिको वाली कथं रामसमवयस्कः स्यात् ? किञ्च "भगवन्
राक्षसः क्रूरो यदाप्रभृति मेदिनीम्। पर्यटत् किं तदा लोकाः शून्या आसन्
द्विजोत्तम  ॥  राजा वा राजमात्रो वा किं तदा नात्र कश्चन । धर्षणां येन न
प्राप्तोरावणो राक्षसेश्वरः  ॥ " इति दिग्विजयवृत्तान्ते रामेण पृष्टे
अगस्त्येनार्जुनवालिभ्यां परिभव उच्यमानोऽर्जुनवालिनोरेककालत्वमवगमयति। अपि
च मयो रावणाय मन्दोदरीप्रदानकाले "द्वौ सुतौ तु मम त्वस्यां भार्यायां
संबभूवतुः। मायावी प्रथमस्तावद् दुन्दुभिस्तदनन्तरः  ॥ " इत्युक्तवान् ।
तत्र दुन्दुभिर्यौवनमदाद्वरदानाच्च मत्तो वालिना हत इत्युच्यते, अतो वालिनो
रावणदिग्विजयकालिकत्वं व्यज्यते । सुग्रीवश्च वालिभयात् परिभ्रमन् दुन्दुभि
कलेवरप्रक्षेपकृतमतङ्गशापानन्तरम् ऋश्यमूके प्रत्यतिष्ठत् । अतः
सुग्रीवस्यापि वालितुल्यकालत्वं गम्यते । एवं मैन्दद्विविदादयो ऽपि चिरकाल
स्थायिनो ऽवगम्यन्ते । वक्ष्यति रावणं प्रति शार्दूलः "मैन्दश्च
द्विविदश्चोभौ ताभ्यां नास्ति समो युधि । ब्रह्मणा
समनुज्ञातावमृतप्राशिनावुभौ  ॥ " इति। तेन तयोरमृतमथनकालवर्तित्वं प्रतीयते।
सारणवाक्ये च "एष गन्धर्वकन्यायामुत्पन्नः कृष्णवर्त्मनः। तदा दैवासुरे
युद्धे साह्यार्थं त्रिदिवौकसाम्" इति क्रोधनस्य देवासुरयुद्धे
व्यापारकथनात् चिरन्तनत्वम्। तत्प्रायपठितानामन्येषामपि
वालिसुग्रीवमन्त्रिप्रभृतीनां सिद्धं चिरकालत्वम्। एवमन्यत्रापि
वानरयूथपानामतिचिरस्थायित्वं व्यञ्जनावृत्त्यावगम्यते। अतः कथमेषां
रामावतारकालिकत्वमत्रोच्यते ? इति। अत्रास्मद्गुरुचरणाः यद्यपि
पूर्वसर्गान्ते विष्णोर्गर्भप्रवेशमुक्त्वा "पुत्रत्वं तु गते विष्णौ"
इत्यारभ्य ब्रह्मानुशासनं कथितम्, तथापि "उवाच देवताः सर्वाः
स्वयंभूर्भगवानिदम्" इत्यादिना सामान्येन देवता उद्दिश्य ब्रह्मा
सन्दिष्टवान्। "ते तथोक्ता भगवता तत्प्रतिश्रुत्य शासनम्। जनयामासुरेवं ते
पुत्रान् वानररूपिणः  ॥ " इति सामान्येन देवैर्वानरसृष्टिश्चोक्ता । अथ
ब्रह्मणो जाम्बवत्सृष्टिवत् पूर्वसिद्धामिन्द्रादिभ्यो  

वाल्यादिसृष्टिमनुवदति "वानरेन्द्रं महेन्द्राभमिन्द्रो वालिनमूजितम्"
इत्यादिना । अत एव हि वालिनं जनयामासेत्युक्तम्, न तु तदा जनयामासेति ।
अन्यत्र तु "बहवो जनयामासुर्हृष्टास्तत्र सहस्रशः" इति तत्कालवाची
तत्रशब्दः प्रयुक्तः । इन्द्रादयः खल्वेवममन्यन्त ब्रह्मनियोगानन्तरं
किमपूर्वसर्गेण पूर्वमन्यार्थमुत्पन्ना एव साहाय्यं करिष्यन्तीति । यैस्तु
पूर्वं पुत्रा नोत्पादितास्ते पुनस्तदा जनयामासुः । अत एव "एष
गन्धर्वकन्यायामुत्पन्नः कृष्णवर्त्मनः । तदा दैवासुरे युद्धे साह्यार्थं
त्रिदिवौकसाम्  ॥ " इत्यादिना क्रोधनादीनामन्यार्थं सृष्टिरुच्यते। तस्मान्न
कोऽपि विरोध इत्याहुः। यद्वा रामावतारकाल एव वाल्यादिजन्म। वालिजयश्च
नार्जुनजयाव्यवहितोत्तरकालिकः, ततःशब्दस्यानन्तर्यमात्रपरत्वात्। अत एव
"ततः कदाचित्" इत्युक्तम्। अगस्त्येनार्जुनवालिविजययोर्युगपत्कथनं
रावणजयत्वेन, कृष्णः कंसशिशुपालौ जघानेतिवत्। दुन्दुभिश्च वरदानेन सदा युवा
मत्तश्च। ततश्च तस्य बहुकालानन्तरमपि वालिना युद्धं सम्भवन्येव।
एवमन्यदप्यूह्यम्। सर्वथोपक्रमावगतः क्रमो न बाधितव्यः। दैवासुरे युद्धे
साह्यार्थमित्यत्रापि साहाय्यसमर्थं इत्यर्थो बोध्यः। अमृतप्राशिनौ
अमृतप्राशितुल्यावित्यर्थः। यद्वा अयं ब्रह्मानुशासनप्रकारः। प्राचीन एव
प्रसङ्गादद्य कविनोपवर्ण्यते। पुत्रत्वं तु गते विष्णौ, गन्तुं व्यवसित
इत्यर्थः। व्यवसायश्च विष्णोर्ब्रह्मणा विविक्तो प्रार्थनात्। अत एव
पूर्वसर्गे "हन्तायं विदितस्तस्य वधोपायो दुरात्मनः" इत्युक्तम्। अत
एवमुंवृत्तान्तं सनत्कुमारो विदित्वा सुमन्त्रायोवाचेति बोध्यम्।
ब्रह्मप्रार्थनं च रावणस्य मानुषादन्यत्र भयं नास्ति, त्वम् ऋश्यशृङ्गेण
यक्ष्यमाणस्य दशरथस्य पुत्रो भवेति। अत एव कृतसङ्केततया विष्णुरुपयात
इत्युक्तम्। यद्वा "ततो देवाः सगन्धवाः" इत्यादिकात् पूर्वसर्गात्प्रभृति
ब्रह्मलोक वृत्तान्तः। तस्मिन्सदसि ब्रह्मसदसीत्यर्थः। अत एव
स्वलोकमागच्छेत्युक्तम्। न तु गच्छेति। तथा चैवं सङ्गतिः
पुत्राकमेटिपर्यन्तमुक्त्वा तत्राग्नि पुरुषाविर्भावोपोद्घातत्वेन
चिरन्तनवृत्तान्तमुपक्षिपति ततो देवा इत्यादि। तत इति
प्रस्तावान्तरारम्भार्थः। अथ "पितरं रोचयामास तदा दशरथं नृपम्" इत्यन्ते
विष्णुवृत्तान्तेऽभिहिते पुत्रत्वं तु गते अभ्युपगते इति
पुत्रत्वाङ्गीकारानन्तरं देवांशवानरोत्पत्तेर्वक्तव्यत्वेऽपि तं वृत्तान्तं
तत्रावस्थाप्य "स कृत्वा निश्चयं विष्णुरामन्त्र्य च पितामहम्।
अन्तर्द्धानं गतो देवैः पूज्यमानो महर्षिभिः  ॥ " इत्यादिना
विष्णुवृत्तान्तमेवानुक्रम्य गर्भप्रवेशपर्यन्तमुक्त्वा प्रागवस्थापितं
देववृत्तान्तमेव "पुत्रत्वं तु गते" इत्यादिना पुनः प्रतिपादयति ।
एतावद्वृत्तान्तकालस्य देवमानेनाल्पत्वे ऽपि मनुष्यमानेन बहुवर्षा गताः,
रेवतीवरप्रार्थनावत् । अतो भागग्रहार्थं समेवत्य ब्रह्मसदसि गत्वा कार्यं
विज्ञाप्य ततो ऽश्वमेधभागान् गृहीत्वागता देवा इति सर्वं समञ्जसम्  ॥   

इति श्रीगोविन्द्रराजविरचिते श्रीरामायणभूषणे मणिमञ्जीराख्याने
बालकाण्डव्याख्याने सप्तदशः सर्गः  ॥  १७  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/02-putrakAmaH/017_RxavAnarotpattiH.md">
<details><summary><h2>शिरोमणी ...{Loading}...</h2></summary>



पुत्रत्वमिति । अविष्णौ विष्णुव्यापके रामे महात्मनः सर्वपूज्यस्वरूपस्य
तस्य प्रसिद्धस्य राज्ञो दशरथस्य पुत्रत्वं प्रकटपुत्रधर्मं गते प्राप्ते
सत्येव भगवान् नियोजनसमर्थः स्वयम्भूः साकेतस्थब्रह्मा सर्वाः देवता इदं
वक्ष्यमाणं वचः उवाच  ॥  १।१७।१  ॥   

  

तद्वचनमेवाह सत्येति । सत्यसन्धस्य सत्यप्रतिज्ञस्य वीरस्य
समाधिकरहितवीरत्वविशिष्टस्य नो ऽस्माकं सर्वेषां हितैषिणः विष्णोः
ब्रह्मादित्रिदेवव्यापकस्य रामस्य सहायान् प्राकट्यावस्थायां तेन सह यन्ति
गच्छन्तीति तान् बलिनः अतिबलवतः कामरूपिणः ईप्सितरूपधारणसमर्थान् सृजध्वम्
स्वान् स्वानंशान् प्रकटयध्वमित्यर्थः  ॥  १।१७।२  ॥   

  

तदेव विशदयन्नाह मायेत्यादिचतुर्भिः । मायाविदः
राक्षसादिनिर्मितदम्भवेदितृ़न् शूरान् युद्धोत्साहविशिष्टान् जवे
वायुवेगसमांश्च नयज्ञान् नीतिविज्ञान् बुद्धिसम्पन्नान् परमबुद्धिमतः
विष्णुतुल्यपराक्रमान्  ॥  १।१७।३  ॥   

  

असंहार्यानिति । असंहार्यान् शत्रुभिर्विनाशयितुमशक्यान् उपायज्ञान्
शमादियत्नाभिज्ञान् सिंहसंहननान्वितान् सिंहसदृशावयवविशिष्टान्
सर्वास्त्रगुणसम्पन्नान् सर्वैरस्त्रगुणैः प्रयोगोपसंहारादिभिर्युक्तान्
अमृतप्राशनान् देवान् एव । इवशब्दा एवार्थे  ॥  १।१७।४  ॥   

  

अप्सरस्स्विति । मुख्यासु अप्सरस्सु गन्धर्वीणां तनूषु च यक्षपन्नगकन्यासु
च ऋक्षविद्याधरीषु च  ॥  १।१७।५  ॥   

  

किन्नरीणामिति । किन्नरीणां गात्रेषु च वानरीणां तनूषु च हरिरूपेण
उपलक्षितान् तुल्यपराक्रमान् । स्वस्वपितृसदृशानित्यर्थः । किञ्च
तुल्यपरान् तुल्यबलविशिष्टशत्रून् अपि आक्रमन्ते पराभावयन्तीति ते तान् ।
किञ्च स्वस्वप्रादुर्भावककुलेन तुल्यः पराक्रमो येषां तान् पुत्रान्
तत्तत्पुत्रत्वेन प्रतीयमानान् सृजध्वम् प्रकटयध्वम्  ॥  १।१७।६  ॥   

  

पूर्वमिति । ऋक्षपुङ्गवः ऋक्षश्रेष्ठः जाम्बवान् मया सृष्टः प्रादुर्भावितः
। प्रादुर्भावप्रकारमाह जृम्भमाणस्य मम वक्त्रात्सहसा शीघ्रम् अयाजत
प्रादुरभवत्  ॥  १।१७।७  ॥   

  

त इति । भगवता साकेतनिवासिब्रह्मणा तथा तेन प्रकारेण उक्ताः ते
साकेतनिवासिसुराः तत् ब्रह्मोक्तं शासनं शिक्षां प्रतिश्रुत्याङ्गीकृत्य
एवं वक्ष्यमाणप्रकारेण वानररूपिणः पुत्रान् तत्तत्पुत्रत्वेन प्रतीयमानान्
जनयामासुः प्रादुर्भावयाञ्चक्रुः  ॥  १।१७।८  ॥   

  

ऋषय इति । ऋष्यादयः वनचारिणः वीरान्सुतान् ससृजुः  ॥  १।१७।९  ॥   

  

तदेव विशदयन्नाह वानरेन्द्रमिति । महेन्द्राभं महेन्द्रः पर्वतविशेषः शक्रो
वा, तदाभं वानरेन्द्रं वालिनमिन्द्रो जनयामास । तपतां वरः परमतेजस्वी तपनः
सूर्यः सुग्रीवं जनयामास । न च विष्णोः सहायान् सृजध्वमिति ब्रह्मोक्त्या
तदसहायभूतस्य वालिनः सर्जनं विरुद्धं निरर्थकं चेति वाच्यम् । साक्षात्तस्य
तत्सहचारित्वाभावे ऽपि सुग्रीवविपत्तिसम्पादनद्वारा
सर्ववानरतत्सहचारित्वसम्पादनहेतुत्वेन पुत्रादिद्वारा च एतस्यापि
तत्सहचारित्वाक्षतेः  ॥  १।१७।१०  ॥   

  

बृहस्पतिरिति । बृहस्पतिस्तु सर्ववानरमुख्यानां बुद्धिमन्तमत एव अनुत्तमं
सर्वोत्कृष्टं तारं नाम महाकपिमजनयत् प्रादुरभावयत्  ॥  १।१७।११  ॥   

  

धनदस्येति । श्रीमान्परमैश्वर्यविशिष्टः गन्धमादनो गन्धमादनाख्यो वानरः
धनदस्य कुबेरस्य  

सुतः । प्रादुरभूदिति शेषः । विश्वकर्मा तु नलं नाम महाहरिम् महाकपिमजनयत्
 ॥  १।१७।१२  ॥   

  

पावकस्येति । श्रीमान् नित्यश्रीविशिष्टः अग्निसदृशी प्रभा यस्य सः पावकस्य
सुतो नीलः तेज आदिभ्यः अत्यरिच्यत । विलक्षणं बभावित्यर्थः  ॥  १।१७।१३  ॥   

  

रूपेति । रूपद्रविणसम्पन्नौ अश्विनौ रूपसम्मतौ रूपयति प्रतिष्ठां
प्रापयतीति रूपो ऽर्थः रूपं सौन्दर्यं च तयोरेकशेषः । ताभ्यां सम्मतौ
युक्तौ एवं मैन्दं द्विविदं च स्वयमेव जनयामासतुः । एवेन
मात्रादिव्यवच्छेदः । तेन मानसत्वं तयोर्व्यक्तम् । एकश्च एवार्थकः  ॥ 
१।१७।१४  ॥   

  

वरुण इति । सुषेणो नाम वानरं वरुणो जनयामास । पर्जन्यः तदभिमानिदेवस्तु
शरभं जनयामास  ॥  १।१७।१५  ॥   

  

मारुतस्येति । श्रीमान्नित्यैश्वर्यविशिष्टः वज्रसंहननोपेतः वज्रमपि
स्पर्शमात्रेण संहन्ति इति वज्रसंहननो देहः तेनोपेतः नित्यं युक्तः जवे
वेगे वैनतेयः समो यस्य सः । सर्ववानरमुख्येषु बुद्धिमानतिशयबुद्धिविशिष्टः
बलवानतिशयबलविशिष्टश्च । अपिश्चार्थे । हनूमान्नाम वानरो मारुतस्य
पवनस्यौरसः । पुत्रो ऽभवदिति शेषः । यथा चास्यौरसत्वं तथा ऋष्यशृङ्गस्य
विभाण्डकौरसवर्णनावसरे निरूपितम्  ॥  १।१७।१६  ॥   

  

त इति । अप्रमेयं बलं येषां ते वीराः शौर्यविशिष्टाः विक्रान्ताः विशिष्टाः
क्रान्ताः पादविक्षेपा येषां ते कामरूपिणः ईप्सिरूपधारणसमर्थाः दशग्रीववधे
रताः दशग्रीवोपलक्षितरावणादिराक्षसहनने उद्युक्ताः बहुसाहस्राः
अनेकसहस्रसङ्ख्यातास्ते प्रसिद्धा वानराः सृष्टाः  ॥  १।१७।१७  ॥   

  

मेर्विति । मेरुमन्दरसङ्काशाः मेरुमन्दरवद्भासमानाः, तत्र हेतुः वपुष्मन्तः
अतिबृहच्छरीरयुक्ताः महाबलाः अतिशयबलविशिष्टाः ऋक्षवानरगोपुच्छाः क्षिप्रं
त्वरितमेव अभिजज्ञिरे प्रादुर्बभूवुः । तत्र ऋक्षाः भल्लूका गोपुच्छाः
गोपुच्छसदृशपुच्छविशिष्टवानरजातिविशेषाः । ते गजाचलसङ्काशा इति भट्टसम्मतः
पाठः  ॥  १।१७।१८  ॥   

  

यस्येति । यस्य यस्य देवस्य यद्रूपं सौदर्न्यं यो यो वेषः अवयवसन्निवेशः यो
यश्च पराक्रमो बलं तेन तेन रूपादिना समः तुल्यः तस्य तस्य सुतः पृथक्
परस्परं विलक्षणो ऽजायत । तस्य तस्येत्येतदनुरोधेन यस्येत्यादय आवर्तन्ते
 ॥  १।१७।१९  ॥   

  

तेषामुत्पत्तिक्षेत्राणि बोधयन्नाह गोलाङ्गूलेष्विति । सम्मतविक्रमाः
सम्यक् पूजनीयपराक्रमा एव । केचित् गोलाङ्गूलेषु तज्जातिषु उत्पन्नाः तथा
तादृशपराक्रमविशिष्टाः केचिद्वानरा ऋक्षेषु च किन्नरेषु च उत्पन्नाः
प्रादुर्भूताः । ऋक्षीषु च किन्नरीषु चेति भट्टसम्मतः पाठः  ॥  १।१७।२०  ॥   

  

एतदेव विशदयन्नाह देवा इत्यादिभिरेकादशभिः श्लोकैः  ॥  १।१७।२१,२२  ॥   

  

चारणा इति । वनचारिणः प्रमोदवनविहारिणः कामरूपबलोपेताश्चारणाः वनचारिणो
यथाकामं विचारिणः यथेच्छं सर्वत्र विचरणशीलान् वानरान् ससृजुः । एतेनैतेषां
रघुनाथनित्यपरिकरस्थत्वं व्यक्तम्  ॥  १।१७।२३,२४  ॥   

  

सृष्टानां प्रभावमाह सिंहेत्यादिभिः । सर्वास्त्रकोविदा इत्यनेन
प्रादुर्भावपौर्वकालिकवस्तुस्मृतिध्वंसाभावः सूचितः  ॥  १।१७।२५  ॥   

  

विचालयेयुरिति । "शकि लिङ् च" इति शक्यार्थे लिङ् ।
तत्तच्चालनादिसामर्थ्यविशिष्टा इत्यर्थः । कम्पने चलिरिति मित्त्वे ऽपि
सर्वेषां मितां वैकल्पिकत्वाच्चालयेयुरिति दूरप्रक्षेपार्थकत्वे तु न
शङ्कावसरः  ॥  १।१७।२६  ॥   

  

दारयेयुरिति । पद्भ्यां क्षितिं दारयेयुः, महार्णवं समुद्रमाप्लवेयुः
उत्तरेयुः, नभस्तलं विशेयुः । तोयदानपि गृह्णीयुश्च  ॥  १।१७।२७  ॥   

  

गृह्णीयुरिति । वने प्रव्रजतो मत्तानपि मातङ्गान् गृह्णीयुः, नादेन
नर्दमानान् विहङ्गमांश्च पातयेयुः  ॥  १।१७।२८  ॥   

  

सर्ववानराणामसङ्ख्येयत्वात् यूथपसङ्ख्यां बोधयन्नाह ईदृशानामिति ।
वातरंहसां पवनसदृशवेगवतां यूथपानां यूथस्वामिनां
महात्मनामतिप्रयत्नवतामीदृशानामुक्तसुग्रीवादिसदृशानां
प्रसूतप्रादुर्भूतानां हरीणां वानराणां शतसहस्राणि । लक्षाणीत्यर्थः । शतं
कोटिरित्यर्थः । बभूवुरिति हरीणां प्रधानेषु मुख्येषु यूथेषु ये हरियूथपाः
सुग्रीवादयो बभूवुस्ते ऽपि यूथपश्रेष्ठान् वीरान् हरीन् अजनयन् । चशब्दो
ऽप्यर्थे  ॥  १।१७।२९,३०  ॥   

  

अन्ये इति । अन्ये प्राकृतविलक्षणाः सहस्रशो वानराः ऋक्षवतः पर्वतविशेषस्य
प्रस्थान् शिखराणि उपतस्थुः स्थिता बभूवुः । अन्ये ततो विलक्षणाः
नानाविधान् अनेकप्रकारान् शैलान् पर्वतान् काननानि वनानि च भेजिरे सिषेविरे
 ॥  १।१७।३१  ॥   

  

सूर्यपुत्रमिति । सर्वे ते हरियूथपाः वानरश्रेष्ठा सूर्यपुत्रं सुग्रीवं
शक्रपुत्रं वालिनं च भ्रातरौ एव उपतस्थुः सिषेविरे । अत एव नलं नीलं
हनूमन्तमन्यांश्च हरियूथपान् वालिसुग्रीवान्तरङ्गानुपतस्थुः ।
वालिसुग्रीवप्रसन्नार्थं सेवयामासुरित्यर्थः । चो हेतौ । अपरश्चशब्द
एवार्थे  ॥  १।१७।३२  ॥   

  

ते इति । तार्क्ष्यबलसम्पन्नाः गरुडतुल्यवेगवन्तः युद्धविशारदाः
युद्धनिपुणाः विचरन्तो वनादिषु विहरन्तस्ते सर्वे वानराः दर्पात्
दर्पमालक्ष्य सिंहव्याघ्रमहोरगान् अर्दयन् आर्दयन् तत्तद्गर्वं
दूरीचक्रुरित्यर्थः  ॥  १।१७।३३  ॥   

  

तानिति । महान्तौ दीर्घौ बाहू यस्य सः विपुलविक्रमः महापराक्रमविशिष्टः
वाली भुजवीर्येण तान् पूर्वोक्तान् सर्वान् निखिलान् ऋक्षगोपुच्छवानरान्
जुगोप ररक्ष । चकारेण यथोचितं तैः स्वं सेवयामास  ॥  १।१७।३४  ॥   

  

तैरिति । शूरैः युद्धोत्साहविशिष्टैः विविधसंस्थानैः विलक्षणावयवविशिष्टैः
नानाव्यञ्जनलक्षणैः परस्परं भेदबोधकलक्षणविशिष्टैः तैर्वानरैः
सपर्वतवनार्णवा पर्वतवनार्णवसहिता इयं प्रसिद्धा पृथिवी कीर्णा व्याप्ता  ॥ 
१।१७।३५  ॥   

  

उक्तमर्थमुपसंहरन्नाह तैरिति । मेघवृन्दाचलकूटकल्पैः मेघवृन्दं मेघसमूहः
अचलकूटः पर्वतशृङ्गं तत्कल्पैस्तत्सदृशैरित्यर्थः । महाबलैः
अतिपराक्रमविशिष्टैः भीमशरीररूपैः भयोत्पादकशरीररूपविशिष्टैः वानरयूथपैः
रामसहायहेतोः रामेण सह अयः गमनं तदर्थं तत्सेवार्थमित्यर्थः । समावृता
व्याप्ता भूः भूमिर्बभूव । नचास्मिन्सर्गे ऽधनदस्य सुतः श्रीमान् वानरो
गन्धमादनः । वरुणो जनयामास सुषेणं नाम वानरम्  ॥  शरभं जनयामास पर्जन्यस्तु
महाबलम् ।ऽ इत्युक्तम् । युद्धकाण्डे तु रावणं प्रति शार्दूलवचनम्
ऽसुषेणश्चात्र धर्मात्मा पुत्रो धर्मस्य वीर्यवान् । पुत्रा वैवस्वतस्याथ
पञ्च कालान्तकोपमाः  ॥  गजो गवाक्षो गवयः शरभो गन्धमादनः ।ऽ इति परस्परं
विरुद्धमिति वाच्यम् । शार्दूलवचनस्य भ्रान्तिप्रयुक्तत्वेनादोषात् ।
अभ्रान्तप्रयुक्तविरुद्धवचनयोरेव दोषावहत्वात् । प्रसिद्धा च
शार्दूलभ्रान्तिः ऽरुधिरासक्तसर्वाङ्गो विह्वलश्चलितेन्द्रियःऽ इति
तत्रत्योक्तेः । किञ्च धर्मस्य अतिधर्मवतः । वरुणस्येत्यर्थः ।
सुषेणद्वयस्वीकारो वा  ॥  १।१७।३६  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे सप्तदशः
सर्गः  ॥  १७  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/02-putrakAmaH/017_RxavAnarotpattiH.md">
<details><summary><h2>तिलकम् ...{Loading}...</h2></summary>



पुत्रत्वमिति । गते गन्तुमुपक्रान्ते  ॥  १।१७।१  ॥   

  

सहायान्सहायकरणसमर्थान् । ननु कदाचिद्भगवान्प्रतिज्ञायापि नावतरेदत उक्तम्
सत्यसन्धस्येति । सत्यप्रतिज्ञस्येत्यर्थः  ॥  १।१७।२  ॥   

  

मायाविदो ऽसुरादिमायासंहारसमर्थदेवमायाशक्तिमतः । जवे वेगविषये  ॥  १।१७।३
 ॥   

असंहार्यानिति । परैरिति शेषः । संहननम् शरीरम् ।
सर्वास्त्रगुणसम्पन्नान्सर्वास्त्रनिवारणसामर्थ्यरूपगुणयुक्तान् । यद्वा
प्रयोगोपसंहारादयस्तद्गुणाः । अमृतप्राशना देवाः  ॥  १।१७।४  ॥   

  

गन्धर्व्यो गन्धर्वपत्न्यः  ॥  १।१७।५  ॥   

  

वानरीणां तनूषु वानरीशरीरसदृशशरीरासु । अप्सरःप्रभृतिष्वित्यर्थः ।
हरिरूपेणेति । "तस्मान्मद्रूपसंयुक्ता मद्वीर्यसमतेजसः । उत्पत्स्यन्ति
वधार्थं तु कुलस्य तव वानराः  ॥ " इति रावणविषये नन्दिकेश्वरशापादेवमुक्तम्।
तुल्यपराक्रमान् स्वस्वतुल्यपराक्रमानित्यर्थः  ॥   

१।१७।६  ॥   

ननु त्वयापि स्वांशः स्रष्टव्य इति चेत्तत्राह पूर्वमेवेति । पूर्वयुग
इत्यर्थः । तदुत्पत्तिप्रकारमाह जृम्भमाणस्येति । सहसा तत्क्षणे  ॥  १।१७।७
 ॥   

  

एवम् वक्ष्यमाणप्रकारेण  ॥  १।१७।८,९  ॥   

  

वानरेन्द्रमिति । ननु राघवसहायार्थं तत्तत्स्वावतारकरणप्रेरणाद्वालिनो
ऽवतारस्य तदसहायत्वात्किमर्थो ऽयमवतार इति चेत्, दुन्दुभ्यादिवधार्थं
तदवतारस्यावश्यकत्वात्, पुत्रद्रारा तस्यापि राघवसहायत्वाच्च,
दुन्दुभ्यादिवधेनापि तत्साहाय्यकरणाच्च, अस्यापि
भगवदवतारात्पूर्वमुत्पत्तिर्ज्ञेया । तपनः सूर्यः  ॥  १।१७।१०१२  ॥   

  

पावकस्याग्नेः । अत्यरिच्यत । ततो ऽधिको ऽभवदित्यर्थः  ॥  १।१७।१३  ॥   

  

रूपेति । रूपलक्षणेन द्रविणेन युक्तौ । रूपसम्मतौ । रूपवत्त्वेन
सर्वलोकसम्मतावित्यर्थः  ॥  १।१७।१४  ॥   

  

पर्जन्यस्तदभिमानिनी देवता । धर्मपुत्रो ऽपरः सुषेण इति युद्धकाण्डे
वक्ष्यति । अत्र तु वरुणपुत्र उक्ताः  ॥  १।१७।१५  ॥   

  

वज्रसंहननं वज्रवदभेद्यं शरीरं तेनोपेतो युक्तः  ॥  १।१७।१६  ॥   

  

दशग्रीववधोद्यता इत्यस्य ये भविष्यन्तीति शेषः  ॥  १।१७।१७  ॥   

  

गजाचलसङ्काशा गजसदृशाः पर्वतसदृशाश्चेत्यर्थः  ॥  १।१७।१८  ॥   

  

गोपुच्छा वानरविशेषाः । क्षिप्रमेव तत्तद्योनौ देवानां
रत्यव्यवहितोत्तरकालमेव । रूपम् वर्णः । वेषः संस्थानविशेषः  ॥  १।१७।१९
 ॥   

  

तस्य तत्पुत्रस्य । तेन तदीयरूपवेषादिकं पृथक्पृथगसाङ्कर्येणाजायत ।
किञ्चिदुन्नतविक्रमा देवावस्थातो ऽपि किञ्चिदधिकपराक्रमा इत्यर्थः  ॥ 
१।१७।२०  ॥   

  

ऋक्षीषु ऋक्षशरीरासु । चस्त्वर्थे । किन्नरीषु त्वित्यर्थः । एवमग्रे ऽपि ।
तार्क्ष्यास्तार्क्ष्यवंशजाः  ॥  १।१७।२१  ॥   

  

नागाः सर्पाः  ॥  १।१७।२२  ॥   

  

चारणा देवबन्दिनः । वनचारिणो वनवासिन इत्येकत्र । परत्र
वनस्थफलभक्षकानित्यर्थः  ॥  १।१७।२३२५  ॥   

  

सर्वास्त्रकोविदा इति । स्वयंप्रतिभातसर्वास्त्रपरिहारोपाया इत्यर्थः ।
शिलाप्रहरणा इत्याद्युक्तेस्तेषामस्त्रप्रयोक्तृत्वाभावात् ।
विचालयेयुरित्यादौ शक्यार्थे लिङ् । विचालनशक्ता इत्यर्थः  ॥  १।१७।२६  ॥   

  

आप्लवेयुः सन्तरेयुः  ॥  १।१७।२७  ॥   

  

प्रव्रजतः स्वच्छन्दगतीन्  ॥  १।१७।२८  ॥   

  

नादेनेत्यस्य पातयेयुरित्यनेनान्वयः  ॥  १।१७।२९  ॥   

  

शतसहस्राणि । कोटिरित्यर्थः । ते प्रागुक्ता हरीणां प्रधानेषु यूथेषु मध्ये
हरियूथपा बभूवुः । यूथपश्रेष्ठान्वीरांश्च हरीनजनयन्नित्यर्थः  ॥  १।१७।३०
 ॥   

  

ऋक्षवतः पर्वतविशेषस्य प्रस्थान्सानूनुपतस्थुरासेवन्ते स्म  ॥  १।१७।३१,३२
 ॥   

  

भ्रातरौ सुग्रीववालिनौ । सर्वे च सर्वे ऽप्युपतस्थुः ।
केचित्साक्षात्केचिन्नलादिद्वारेत्याह नलमित्यादि  ॥  १।१७।३३  ॥   

  

अर्दयन् आर्दयन्नित्यर्थः । अडभाव आर्षः  ॥  १।१७।३४  ॥   

  

वाली जुगोपेत्यन्वयः । देवराजावतारत्वादिति भावः  ॥  १।१७।३५  ॥   

  

विविधसंस्थानैर्नानाप्रकारसन्निवेशैः । नानाव्यञ्जनलक्षणैः
परस्परभेदव्यञ्जकतत्तल्लक्षणयुतैः  ॥  १।१७।३६  ॥   

  

अचलकूटः पर्वतशृङ्गम् । यूथपाधिपैः । यूथपानामधिपैरित्यर्थः ।
भीमशरीररूपैर्भयजनकशरीराकृतिभिः  ॥  १।१७।३७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तदशः सर्गः  ॥  १७  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/02-putrakAmaH/017_RxavAnarotpattiH.md">
<details><summary><h2>द्राविडपाठः ...{Loading}...</h2></summary>


पुत्रत्वं तु गते विष्णौ राज्ञस्तस्य महात्मनः।  
उवाच देवताः सर्वाः स्वयम्भूर्भगवानिदम् ॥ 1.17.1 ॥   
सत्यसन्धस्य वीरस्य सर्वेषां नो हितैषिणः।  
विष्णोः सहायान् बलिनः सृजध्वं कामरूपिणः ॥ 1.17.2 ॥   
मायाविदश्च शूरांश्च वायुवेगसमान् जवे।  
नयज्ञान् बुद्धिसम्पन्नान् विष्णुतुल्यपराक्रमान् ॥ 1.17.3 ॥   
असंहार्यानुपायज्ञान् सिंहसंहननान्वितान्।  
सर्वास्त्रगुणसम्पन्नानमृतप्राशनानिव ॥ 1.17.4 ॥   
अप्सरस्सु च मुख्यासु गन्धर्वीणां तनूषु च।  
सृजध्वं हरिरूपेण पुत्रांस्तुल्यपराक्रमान् ॥ 1.17.5 ॥   
पूर्वमेव मया सृष्टो जाम्बवानृक्षपुङ्गवः।  
जृम्भमाणस्य सहसा मम वक्त्रादजायत ॥ 1.17.6 ॥   
ते तथोक्ता भगवता तत् प्रतिश्रुत्य शासनम्।  
जनयामासुरेवं ते पुत्रान् वानररूपिणः ॥ 1.17.7 ॥   
ऋषयश्च महात्मानः सिद्धविद्याधरोरगाः।  
चारणाश्च सुतान्वीरान् ससृजुर्वनचारिणः ॥ 1.17.8 ॥   
वानरेन्द्रं महेन्द्राभमिन्द्रो वालिनमूर्जितम्।  
सुग्रीवं जनयामास तपनस्तपतां वरः ॥ 1.17.9 ॥   
बृहस्पतिस्त्वजनयत्तारं नाम महाहरिम्।  
सर्ववानरमुख्यानां बुद्धिमन्तमनुत्तमम् ॥ 1.17.10 ॥   
धनदस्य सुतः श्रीमान् वानरो गन्धमादनः।  
विश्वकर्मा त्वजनयन्नल नाम महाहरिम् ॥ 1.17.11 ॥   
पावकस्य सुतः श्रीमान्नीलोऽग्निसदृशप्रभः।  
तेजसा यशसा वीर्यादत्यरिच्यत वानरान् ॥ 1.17.12 ॥   
रूपद्रविणसम्पन्नावश्विनौ रूपसम्मतौ।  
मैन्दं च द्विविदं चैव जनयामासतुः स्वयम् ॥ 1.17.13 ॥   
वरुणो जनयामास सुषेणं नाम वानरम्।  
शरभं जनयामास पर्जन्यस्तु महाबलम् ॥ 1.17.14 ॥   
मारुतस्यात्मजः श्रीमान् हनुमान्नाम वानरः।  
वज्रसंहननोपेतो वैनतेयसमो जवे ॥ 1.17.15 ॥   
ते सृष्टा बहुसाहस्रा दशग्रीववधे गताः।  
अप्रमेयबला वीरा विक्रान्ताः कामरूपिणः ॥ 1.17.16 ॥   
मेरुमन्दरसङ्काशा वपुष्मन्तो महाबलाः।  
ऋक्षवानरगोपुच्छाः क्षिप्रमेवाभिजज्ञिरे ॥ 1.17.17 ॥   
यस्य देवस्य यद्रूपं वेषो यश्च पराक्रमः।  
अजायत समस्तेन तस्य तस्य सुतः पृथक् ॥ 1.17.18 ॥   
गोलाङ्गूलीषु चोत्पन्नाः केचित्सम्मतविक्रमाः।  
ऋक्षीषु च तथा जाता वानराः किन्नरीषु च ॥ 1.17.19 ॥   
देवा महर्षिगन्धर्वाः तार्क्ष्या यक्षा यशस्विनः।  
नागाः किम्पुरुषाश्चैव सिद्धविद्याधरोरगाः ॥ 1.17.20 ॥   
बहवो जनयामासुर्हृष्टास्तत्र सहस्रशः।  
वानरान् सुमहाकायान् सर्वान् वै वनचारिणः ॥ 1.17.21 ॥   
अप्सरस्सु च मुख्यासु तथा विद्याधरीषु च।  
नागकन्यासु च तथा गन्धर्वीणां तनूषु च ॥ 1.17.22 ॥   
कामरूपबलोपेता यथाकामं विचारिणः।  
सिंहशार्दूलसदृशा दर्पेण च बलेन च ॥ 1.17.23 ॥   
शिलाप्रहरणाः सर्वे सर्वे पादपयोधिनः।  
नखदंष्ट्रायुधाः सर्वे सर्वे सर्वास्त्रकोविदाः ॥ 1.17.24 ॥   
विचालयेयुः शैलेन्द्रान् भेदयेयुः स्थिरान् द्रुमान्।  
क्षोभयेयुश्च वेगेन समुद्रं सरितां पतिम् ॥ 1.17.25 ॥   
दारयेयुः क्षितिं पद्भ्यामाप्लवेयुर्महार्णवम्।  
नभःस्थलं विशेयुश्च गृह्णीयुरपि तोयदान् ॥ 1.17.26 ॥   
गृह्णीयुरपि मातङ्गान् मत्तान् प्रव्रजतो वने।  
नर्दमानाश्च नादेन पातयेयुर्विहङ्गमान् ॥ 1.17.27 ॥   
ईदृशानां प्रसूतानि हरीणां कामरूपिणाम्।  
शतं शतसहस्राणि यूथपानां महात्मनाम् ॥ 1.17.28 ॥   
ते प्रधानेषु यूथेषु हरीणां हरियूथपाः।  
बभूवुर्यूथपश्रेष्ठा वीरांश्चाजनयन् हरीन् ॥ 1.17.29 ॥   
अन्ये ऋक्षवतः प्रस्थानुपतस्थुः सहस्रशः।  
अन्ये नानाविधान् शैलान् काननानि च भेजिरे ॥ 1.17.30 ॥   
भ्रातरावुपतस्थुस्ते सर्व एव हरीश्वराः।  
नलं नीलं हनूमन्तमन्यांश्च हरियूथपान् ॥ 1.17.31 ॥   
ते तार्क्ष्यबलसम्पन्नाः सर्वे युद्धविशारदाः।  
विचरन्तोऽर्दयन् दर्पात्सिंहव्याघ्रमहोरगान् ॥ 1.17.32 ॥   
तांश्च सर्वान् महाबाहुर्वाली विपुलविक्रमः।  
जुगोप भुजवीर्येण ऋक्षगोपुच्छवानरान् ॥ 1.17.33 ॥   
तैरियं पृथिवी शूरैः सपर्वतवनार्णवा।  
कीर्णा विविधसंस्थानैर्नानाव्यञ्जनलक्षणैः ॥ 1.17.34 ॥   
तैर्मेघवृन्दाचलकूटकल्पैर्महाबलैर्वानरयूथपालैः।  
बभूव भूर्भीमशरीररूपैः समावृता रामसहायहेतोः ॥ 1.17.35 ॥   

</details>
</div>
