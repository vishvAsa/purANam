+++
title = "०२ ०२ सीतादर्शनम्"

+++


१. स प्रविश्य पुरीं श्रेष्ठां लङ्कां तां कामरूपिणीम् ।  
२. विक्रमेण महातेजा हनुमान् कपिसत्तमः ।  
३. अद्वारेण महावीर्यः प्राकारमवपुप्लुवे ॥  
४. निशि लङ्कां महासत्त्वो विवेश कपिकुञ्जरः ।  
५. चक्रेऽथ पादं सव्यं च शत्रूणां स तु मूर्धनि ॥  
६. हसितोत्कृष्टनिनदैः तूर्यघोषपुरस्कृतैः ।  
७. वज्राङ्कुशनिकाशैश्च वज्रजालविभूषितैः ।  
८. गृहमेधैः पुरी रम्या बभासे द्यौरिवाम्बुदैः ॥  
९. तां चक्रमाल्याभरणां कपिराजहितङ्करः ।  
१०. राघवार्थे चरन् श्रीमान् ददर्श च ननन्द च ॥  
११. शुश्राव रुचिरं गीतं त्रिस्थानस्वरभूषितम् ।  
१२. स्त्रीणां मदनविद्धानां दिवि चाप्सरसामिव ॥  
१३. शुश्राव काञ्चीनिनदं नूपुराणां च निस्वनम् ॥  
१४. सोपाननिनदान्श्चापि भवनेषु महात्मनाम् ।  
१५. शुश्राव जपतां तत्र मन्त्रान् रक्षोगृहेषु वै ॥  
१६. स्वाध्यायनिरतान्श्चैव यातुधानान् ददर्श सः ॥  
१७. ददर्श मध्यमे गुल्मे राक्षसस्य चरान् बहून् ।  
१८. दीक्षितान् जटिलान् मुण्डान् गोजिनाम्बरवाससः ।  
१९. एकाक्षान् एकवर्णान्श्च लम्बोदरपयोधरान् ।  
२०. करालान् भुग्नवक्त्रान्श्च विकटान् वामनान्स्तथा ।  
२१. विरूपान् बहुरूपान्श्च सुरूपान्श्च सुवर्चसः ॥  
२२. शक्तिवृक्षायुधान्श्चैव पट्टिशाशनिधारिणः ।  
२३. क्षेपणीपाशहस्तान्श्च ददर्श स महाकपिः ॥  
२४. ततः स मध्यङ्गतमम्शुमन्तम्  
२५. ज्योत्स्नावितानं महदुद्वमन्तम् ।  
२६. ददर्श धीमान् भुवि भानुमन्तम्  
२७. गोष्ठे वृषं मत्तमिव भ्रमन्तम् ॥  
२८. लोकस्य पापानि विनाशयन्तम्  
२९. महोदधिं चापि समेधयन्तम् ।  
३०. भूतानि सर्वाणि विराजयन्तम्  
३१. ददर्श शीताम्शुमथाभियान्तम् ॥  
३२. या भाति लक्ष्मीः भुवि मन्दरस्था  
३३. यथा प्रदोषेषु च सागरस्था ।  
३४. तथैव तोयेषु च पुष्करस्था  
३५. रराज सा चारुनिशाकरस्था ॥  
३६. हंसो यथा राजतपञ्जरस्थः  
३७. सिंहो यथा मन्दरकन्दरस्थः ।  
३८. वीरो यथा गर्वितकुञ्जरस्थः  
३९. चन्द्रोऽपि बभ्राज तथाम्बरस्थः ॥  
४०. मत्तप्रमत्तानि समाकुलानि  
४१. रथाश्च भद्रासनसङ्कुलानि ।  
४२. वीरश्रिया चापि समाकुलानि  
४३. ददर्श धीमान् स कपिः कुलानि ॥  
४४. बुद्धिप्रधानान् रुचिराभिधानान्  
४५. संश्रद्धधानान् जगतः प्रधानान् ।  
४६. नानाविधानान् रुचिराभिधानान्  
४७. ददर्श तस्यां पुरि यातुधानान् ॥  
४८. स्त्रियो ज्वलन्तीः त्रपयोपगूढाः  
४९. निशीथकाले रमणोपगूढाः ।  
५०. ददर्श काश्चित् प्रमदोपगूढा  
५१. यथा विहङ्गा विहगोपगूढाः ॥  
५२. न त्वेव सीतां परमाभिजाताम्  
५३. पथिस्थिते राजकुले प्रजाताम् ।  
५४. लतां प्रफुल्लामिव साधुजाताम्  
५५. ददर्श तन्वीं मनसाभिजाताम् ॥  
५६. अव्यक्तरेखामिव चन्द्रलेखाम्  
५७. पांसुप्रदिग्धामिव हेमरेखाम् ।  
५८. क्षतप्ररूढामिव वर्णरेखाम्  
५९. वायुप्रभिन्नामिव मेघरेखाम् ॥  
६०. सीतामपश्यन् मनुजेश्वरस्य  
६१. रामस्य पत्नीं वदतां वरस्य ।  
६२. बभूव दुःखोपहतश्चिरस्य  
६३. प्लवङ्गमो मन्द इवाचिरस्य ॥  
६४. गृहाद्गृहं राक्षसानामुद्यानानि च सर्वशः ।  
६५. वीक्षमाणोऽप्यसन्त्रस्तः प्रासादान्श्च चचार सः ॥  
६६. सर्वेषां समतिक्रम्य भवनानि समन्ततः ।  
६७.आससादाथ लक्ष्मीवान् राक्षसेन्द्रनिवेशनम् ॥  
६८. रूप्यकोपहितैश्चित्रैः तोरणैः हेमभूषणैः ।  
६९. विचित्राभिश्च कक्ष्याभिः द्वारैश्च रुचिरैर्वृतम् ।  
७०. गजास्थितैर्महामात्रैः शूरैश्च विगतश्रमैः ।  
७१. उपस्थितमसंहार्यैः हयैः स्यन्दनयायिभिः ।  
७२. सिंहव्याघ्रतनुत्राणैः दान्तकाञ्चनराजतैः ।  
७३. घोषवद्भिर्विचित्रैश्च सदा विचरितं रथैः ।  
७४. बहुरत्नसमाकीर्णं परार्घ्यासनभूषितम् ।  
७५. विनीतैरन्तपालैश्च रक्षोभिश्च सुरक्षितम् ।  
७६. भेरीमृदङ्गाभिरुतं शङ्खघोषविनादितम् ।  
७७. समुद्रमिव गम्भीरं समुद्रसमनिस्वनम् ।  
७८. महात्मनो महद् वेश्म ददर्श स महाकपिः ॥  
७९. ददर्श विविधान् गुल्मान् तस्य रक्षःपतेर्गृहे ।  
८०. राक्षसान्श्च महाकायान् नानाप्रहरणोद्यतान् ॥  
८१. रक्तान् श्वेतान् सितान्श्चापि हरीन्श्चापि महाजवान् ।  
८२. कुलीनान् रूपसंपन्नान् गजान् परगजारुजान् ।  
८३. शिक्षितान् गजशिक्षायामैरावतसमान् युधि ।  
८४. निहन्तॄन् परसैन्यानां गृहे तस्मिन् ददर्श सः ॥  
८५. लतागृहाणि चित्राणि चित्रशालागृहाणि च ।  
८६. क्रीडागृहाणि चान्यानि दारुपर्वतकानि च ।  
८७. कामस्य गृहकं रम्यं दिवागृहकमेव च ।  
८८. ददर्श राक्षसेन्द्रस्य रावणस्य निवेशने ॥  
८९. अर्चिभिश्चापि रत्नानां तेजसा रावणस्य च ।  
९०. विरराज च तद्वेश्म रश्मिवानिव रश्मिभिः ॥  
९१. या हि वैश्रवणे लक्ष्मीः या चन्द्रे हरिवाहने ।  
९२. सा रावणगृहे रम्या नित्यमेवानपायिनी ॥  
९३. या च राज्ञः कुबेरस्य यमस्य वरुणस्य च ।  
९४. तादृशी तद्विशिष्टा वा ऋद्धी रक्षोगृहेष्विह ॥  
९५. तस्य हर्म्यस्य मध्यस्थवेश्म चान्यत् सुनिर्मितम् ।  
९६. बहुनिर्यूहसंयुक्तं ददर्श पवनात्मजः ।  
९७. ब्रह्मणोऽर्थे कृतं दिव्यं दिवि यद् विश्वकर्मणा ।  
९८. विमानं पुष्पकं नाम सर्वरत्नविभूषितम् ।  
९९. परेण तपसा लेभे यत् कुबेरः पितामहात् ।  
१००. कुबेरमोजसा जित्वा लेभे तद् राक्षसेश्वरः ॥  
१०१. ईहामृगसमायुक्तैः कार्तस्वरहिरण्मयैः ।  
१०२. सुकृतैराचितं स्तम्भैः प्रदीप्तमिव च श्रिया ।  
१०३. मेरुमन्दरसङ्काशैः उल्लिखद्भिरिवाम्बरम् ।  
१०४. कूटागारैः शुभागारैः सर्वतः समलङ्कृतम् ।  
१०५. जालवातायनैर्युक्तं काञ्चनैः स्फाटिकैरपि ।  
१०६. इन्द्रनीलमहानीलमणिप्रवरवेदिकम् ।  
१०७. विमानं पुष्पकं दिव्यमारुरोह महाकपिः ॥  
१०८. यथा नगाग्रं बहुधातुचित्रम्  
१०९. यथा नभश्च ग्रहचन्द्रचित्रम् ।  
११०. ददर्श युक्तीकृतचारुमेघ-  
१११. चित्रं विमानं बहुरत्नचित्रम् ॥  
११२. मही कृता पर्वतराजिपूर्णा  
११३. शैलाः कृता वृक्षवितानपूर्णाः ।  
११४. वृक्षाः कृता पुष्पवितानपूर्णाः  
११५. पुष्पं कृतं केसरपत्रपूर्णम् ॥  
११६. कृताश्च वैडूर्यमया विहङ्गाः  
११७. रूप्यप्रवालैश्च तथा विहङ्गाः ।  
११८. चित्राश्च नानावसुभिर्भुजङ्गाः  
११९. जात्यानुरूपाः तुरगाः शुभाङ्गाः ॥  
१२०. न तत्र किञ्चिन्न कृतं प्रयत्नतो  
१२१. न तत्र किञ्चिन्न महार्हरत्नवत् ।  
१२२. न ते विशेषा नियताः सुरेष्वपि  
१२३. न तत्र किञ्चिन्न महाविशेषवत् ॥  
१२४. तत्रस्थः सर्वतो गन्धं पानभक्ष्यान्नसंभवम् ।  
१२५. दिव्यं सम्मूर्च्छितं जिघ्रद् रूपवन्तमिवानिलम् ॥  
१२६. स गन्धस्तं महासत्त्वं बन्धुर्बन्धुरिवोत्तमम् ।  
१२७. इत एहीत्युवाचेव तत्र यत्र स रावणः ॥  
१२८. ततस्तां प्रस्थितः शालां ददर्श महतीं शुभाम् ।  
१२९. रावणस्य मनःकान्तां कान्तामिव वरस्त्रियम् ।  
१३०. मणिसोपाननिकृतां हेमजालविराजिताम् ।  
१३१. स्फाटिकैरावृततलां दन्तान्तरितरूपिकाम् ।  
१३२. समैः ऋजुभिरित्युच्चैः समन्तात् सुविभूषितैः ।  
१३३. स्तम्भैः पक्षैरिवात्युच्चैः दिवं संप्रस्थितामिव ।  
१३४. महत्या कुथयास्तीर्णां पृथिवीलक्षणाङ्कया ।  
१३५. धूम्रामगुरुधूपेन विमलां हंसपाण्डुराम् ।  
१३६. मनसो मोदजननीं वर्णस्यापि प्रसाधिनीम् ।  
१३७. तां शोकनाशिनीं दिव्यां श्रियः सञ्जननीमिव ॥  
१३८. इन्द्रियाणीन्द्रियार्थैस्तु पञ्चपञ्चभिरुत्तमैः ।  
१३९. तर्पयामास मातेव तदा रावणपालिता ॥  
१४०. स्वर्गोऽयं देवलोकोऽयं इन्द्रस्यापि पुरी भवेत् ।  
१४१. सिद्धिर्वेयं परा हि स्यात् इत्यमन्यत मारुतिः ॥  
१४२. प्रध्यायत इवापश्यत् प्रदीपान्स्तत्र काञ्चनान् ।  
१४३. धूर्तानिव महाधूर्तैः देवनेन पराजितान् ॥  
१४४. ततोऽपश्यत् कुथासीनं नानावर्णाम्बरस्रजम् ।  
१४५. सहस्रं वरनारीणां नानावेषविभूषितम् ।  
१४६. परिवृत्तेऽर्धरात्रे तु पाननिद्रावशं गतम् ।  
१४७. क्रीडित्वोपरतं रात्रौ प्रसुप्तं बलवत् तदा ॥  
१४८. तत् प्रसुप्तं विरुरुचे निःशब्दान्तरभूषितम् ।  
१४९. निःशब्दहंसभ्रमरं यथा पद्मवनं महत् ॥  
१५०. तासां संवृतदन्तानि मीलिताक्षीणि मारुतिः ।  
१५१. अपश्यत् पद्मगन्धीनि वदनानि सुयोषिताम् ॥  
१५२. प्रबुद्धानीव पद्मानि तासां भूत्वा क्षपाक्षये ।  
१५३. पुनः संवृतपत्राणि रात्राविव बभुस्तदा ॥  
१५४. याश्च्यवन्तेऽम्बरात् ताराः पुण्यशेषसमावृताः ।  
१५५. इमास्ताः सङ्गताः कृत्स्नाः इति मेने हरिस्तदा ॥  
१५६. पानव्यायामकालेषु निद्रोपहतचेतसः ।  
१५७. व्यावृत्ततिलकाः काश्चित् काश्चिदुद्भ्रान्तनूपुराः ॥  
१५८. पार्श्वे गलितहाराश्च काश्चित् परमयोषितः ।  
१५९. मुक्ताहारवृताश्चान्याः काश्चित् प्रस्रस्तवाससः ॥  
१६०. व्याविद्धरशनादामाः किशोर्य इव वाहिताः ॥  
१६१. अकुण्डलधराश्चान्याः विच्छिन्नमृदितस्रजः ।  
१६२. गजेन्द्रमृदिताः फुल्लाः लता इव महावने ॥  
१६३. चन्द्राम्शुकिरणाभाश्च हाराः कासाञ्चिदुद्गताः ।  
१६४. हंसा इव बभुः सुप्ताः स्तनमध्येषु योषिताम् ॥  
१६५. अपरासाञ्च वैडूर्याः कादम्बा इव पक्षिणः ।  
१६६. हेमसूत्राणि चान्यासां चक्रवाका इवाभवन् ॥  
१६७. हंसकारण्डवोपेताः चक्रवाकोपशोभिताः ।  
१६८. आपगा इव ता रेजुः जघनैः पुलिनैरिव ॥  
१६९. किङ्किणीजालसङ्काशास्ता हेमविपुलाम्बुजाः ।  
१७०. भावग्राहा यशस्तीरा सुप्ता नद्य इवाबभुः ॥  
१७१. मृदुष्वङ्गेषु कासाञ्चित् कुचाग्रेषु च संस्थिताः ।  
१७२. बभूवुर्भूषणानीव शुभा भूषणराजयः ॥  
१७३. अम्शुकान्ताश्च कासाञ्चित् मुखमारुतकम्पिताः ।  
१७४. उपर्युपरि वक्त्राणां व्याधूयन्ते पुनः पुनः ॥  
१७५. ताः पताका इवोद्‍धूता पत्नीनां रुचिरप्रभाः ।  
१७६. नानावर्णसुवर्णानां वक्त्रमूलेषु रेजिरे ॥  
१७७. ववल्गुश्चात्र कासाञ्चित् कुण्डलानि शुभार्चिषाम् ।  
१७८. मुखमारुतसंसर्गात् मन्दं मन्दं च योषिताम् ॥  
१७९. रावणाननशङ्काश्च काश्चित् रावणयोषितः ।  
१८०. मुखानि च सपत्नीनां उपाजिघ्रन् पुनः पुनः ॥  
१८१. अत्यर्थं सक्तमनसो रावणे ता वरस्त्रियः ।  
१८२. अस्वतन्त्राः सपत्नीनां प्रियमेवाचरन्स्तदा ॥  
१८३. ऊरुपार्श्वकटीपृष्ठमन्योन्यस्य समाश्रिताः ।  
१८४. परस्परनिविष्टाङ्ग्यो मदस्नेहवशानुगाः ।  
१८५. अन्योन्यभुजसूत्रेण स्त्रीमाला ग्रथिता हि सा ।  
१८६. मालेव ग्रथिता सूत्रे शुशुभे मत्तषट्पदाः ॥  
१८७. लतानां माधवे मासि फुल्लानां वायुसेवनात् ।  
१८८. अन्योन्यमालाग्रथितं संसक्तकुसुमोच्चयम् ।  
१८९. प्रतिवेष्टितसुस्कन्धमन्योन्यभ्रमराकुलम् ।  
१९०. आसीद् वनमिवोद्‍धूतं स्त्रीवनं रावणस्य तत् ॥  
१९१. राजर्षिविप्रदैत्यानां गन्धर्वाणां च योषितः ।  
१९२. रक्षसां चाभवन् कन्याः तस्य कामवशं गताः ॥  
१९३. युद्धकामेन ताः सर्वाः रावणेन हृताः स्त्रियः ।  
१९४. समदा मदनेनैव मोहिताः काश्चिदागताः ॥  
१९५. न तत्र काश्चित् प्रमदा प्रसह्य  
१९६. वीर्योपपन्नेन गुणेन लब्धाः ।  
१९७. न चान्यकामापि न चान्यपूर्वा  
१९८. विना वरार्हां जनकात्मजां तु ॥  
१९९. न चाकुलीना न च हीनरूपा  
२००. नादक्षिणा नानुपचारयुक्ता ।  
२०१. भार्याभवत् तस्य न हीनसत्त्वा  
२०२. न चापि कान्तस्य न कामनीया ॥  
२०३. बभूव बुद्धिस्तु हरीश्वरस्य  
२०४. यदीदृशी राघवधर्मपत्नी ।  
२०५. इमा महाराक्षसराजभार्याः  
२०६. सुजातमस्येति हि साधुबुद्धेः ॥  
२०७. पुनश्च सोऽचिन्तयदार्तरूपो  
२०८. ध्रुवं विशिष्टा गुणतो हि सीता ।  
२०९. अथायमस्यां कृतवान् महात्मा  
२१०. लङ्केश्वरः कष्टमनार्यकर्म ॥  
२११. तत्र दिव्योपमं मुख्यं स्फाटिकं रत्नभूषितम् ।  
२१२. अवेक्षमाणो हनुमान् ददर्श शयनासनम् ॥  
२१३. तस्मिन् जीमूतसङ्काशं प्रदीप्तोज्ज्वलकुण्डलम् ।  
२१४. लोहिताक्षं महाबाहुं महारजतवाससम् ।  
२१५. लोहितेनानुलिप्ताङ्गं चन्दनेन सुगन्धिना ।  
२१६. सन्ध्यारक्तमिवाकाशे तोयदं सतडिद्गणम् ।  
२१७. वृतमाभरणैर्दिव्यैः सुरूपं कामरूपिणम् ।  
२१८. सवृक्षवनगुल्माढ्यं प्रसुप्तमिव मन्दरम् ।  
२१९. प्रियं राक्षसकन्यानां राक्षसानां सुखावहम् ।  
२२०. भास्वरे शयने वीरं प्रसुप्तं राक्षसाधिपम् ।  
२२१. क्रीडित्वोपरतं रात्रौ ददर्श स महाकपिः ॥  
२२२. निःश्वसन्तं यथा नागं रावणं वानरोत्तमः ।  
२२३. आसाद्य परमोद्विग्नः सोपासर्पत् सुभीतवत् ॥  
२२४. अथारोहणमासाद्य वेदिकान्तरमाश्रितः ।  
२२५. सुप्तं राक्षसशार्दूलं प्रेक्षते स्म महाकपिः ॥  
२२६. शुशुभे राक्षसेन्द्रस्य स्वपतः शयनं शुभम् ।  
२२७. गन्धहस्तिनि संविष्टे यथा प्रस्रवणं महत् ॥  
२२८. काञ्चनाङ्गदसन्नद्धौ ददर्श स महात्मनः ।  
२२९. विक्षिप्तौ राक्षसेन्द्रस्य भुजौ इन्द्रध्वजोपमौ ॥  
२३०. ऐरावतविषाणाग्रैः आपीडनकृतव्रणौ ।  
२३१. वज्रोल्लिखितपीनांसौ विष्णुचक्रपरिक्षतौ ।  
२३२. पीनौ समसुजातांसौ सङ्गतौ बलसंयुतौ ।  
२३३. सलक्षणनखाङ्गुष्टौ स्वङ्गुलीयकलक्षितौ ।  
२३४. विक्षिप्तौ शयने शुभ्रे पञ्चशीर्षाविवोरगौ ।  
२३५. उत्तमस्त्रीविमृदितौ गन्धोत्तमनिषेवितौ ।  
२३६. यक्षपन्नगगन्धर्वदेवदानवराविणौ ।  
२३७. ददर्श स कपिस्तस्य बाहू शयनसंस्थितौ ॥  
२३८. चूतपुन्नागसुरभिः वकुलोत्तमसंयुतः ।  
२३९. मृष्टान्नरससंयुक्तः पानगन्धपुरःसरः ।  
२४०. शयानस्य विनिःश्वासः निश्चक्राम महामुखात् ॥  
२४१. मुक्तामणिविचित्रेण काञ्चनेन विराजितम् ।  
२४२. मुकुटेनापवृत्तेन कुण्डलोज्ज्वलिताननम् ।  
२४३. रक्तचन्दनदिग्धेन तथा हारेण शोभिना ।  
२४४. पीनायतविशालेन वक्षसाभिविराजितम् ।  
२४५. पाण्डुरेणापविद्धेन क्षौमेण क्षतजेक्षणम् ।  
२४६. महार्हेण सुसंवीतं पीतेनोत्तरवाससा ।  
२४७. माषराशिप्रतीकाशं निःश्वसन्तं भुजङ्गवत् ।  
२४८. गाङ्गे महति तोयान्ते प्रसुप्तमिव कुञ्जरम् ।  
२४९. चतुर्भिः काञ्चनैः दीपैः दीप्यमानं चतुर्दिशम् ।  
२५०. प्रकाशीकृतसर्वाङ्गं मेघं विद्युद्गणैरिव ।  
२५१. पादमूलगताश्चापि ददर्श सुमहात्मनः ।  
२५२. पत्नीः स प्रियभार्यस्य तस्य रक्षःपतेर्गृहे ॥  
२५३. शशिप्रकाशवदना वरकुण्डलभूषणाः ।  
२५४. नृत्यवादित्रकुशलाः राक्षसेन्द्रभुजाङ्कगाः ।  
२५५. वराभरणधारिण्यो निषण्णा ददृशे कपिः ॥  
२५६. तासां चन्द्रोपमैर्वक्त्रैः शुभैर्ललितकुण्डलैः ।  
२५७. विरराज विमानं तन्नभस्तारागणैरिव ॥  
२५८. मदव्यायामखिन्नास्ता राक्षसेन्द्रस्य योषितः ।  
२५९. तेषु तेष्ववकाशेषु प्रसुप्तास्तनुमध्यमाः ॥  
२६०. आतोद्यानि विचित्राणि परिष्वज्य वरस्त्रियः ।  
२६१. निपीड्‍य च कुचैः सुप्ताः कामिन्यः कामुकानिव ॥  
२६२. तासामेकान्तविन्यस्ते शयानां शयने शुभे ।  
२६३. ददर्श रूपसंपन्नामथ तां स कपिः स्त्रियम् ॥  
२६४. मुक्तामणिसमायुक्तैः भूषणैः सुविभूषिताम् ।  
२६५. विभूषयन्तीमिव च स्वश्रिया भवनोत्तमम् ।  
२६६. गौरीं कनकवर्णाभामिष्टामन्तःपुरेश्वरीम् ।  
२६७. कपिर्मन्दोदरीं तत्र शयानां चारुरूपिणीम् ।  
२६८. स तां दृष्ट्वा महाबाहुः भूषितां मारुतात्मजः ।  
२६९. तर्कयामास सीतेति रूपयौवनसंपदा ।  
२७०. हर्षेण महता युक्तो ननन्द हरियूथपः ॥  
२७१. अवधूय च तां बुद्धिं बभूवावस्थितस्तदा ।  
२७२. जगाम चापरां चिन्तां सीतां प्रति महाकपिः ॥  
२७३. न रामेण वियुक्ता सा स्वप्तुमर्हति भामिनी ।  
२७४. न भोक्तुं नाप्यलङ्कर्तुं न पानमुपसेवितुम् ।  
२७५. नान्यं नरमुपस्थातुं सुराणामपि चेश्वरम् ॥  
२७६. न हि रामसमः कश्चित् विद्यते त्रिदशेष्वपि ॥  
२७७. अन्येयमिति निश्चित्य भूयस्तत्र चचार सः ।  
२७८. पानभूमौ हरिश्रेष्ठः सीतासन्दर्शनोत्सुकः ॥  
२७९. सर्वकामैरुपेतां च पानभूमिं महात्मनः ।  
२८०. ददर्श कपिशार्दूलः तस्य रक्षःपतेर्गृहे ॥  
२८१. मृगाणां महिषाणां च वराहाणां च भागशः ।  
२८२. तत्र न्यस्तानि मांसानि पानभूमौ ददर्श सः ॥  
२८३. लेह्यानुच्चावचान् पेयान् भोज्यान्युच्चावचानि च ।  
२८४. कृकलान् विविधान् छागान् हनुमानन्ववैक्षत ॥  
२८५. तथाम्ललवणोत्तंसैः विविधै रागखाण्डवैः ।  
२८६. महानूपुरकेयूरैः अपविद्धैः महाधनैः ।  
२८७. पानभाजनविक्षिप्तैः फलैश्च विविधैरपि ।  
२८८. कृतपुष्पोपहारा भूः अधिकां पुष्यति श्रियम् ॥  
२८९. तत्र तत्र च विन्यस्तैः सुश्लिष्टशयनासनैः ।  
२९०. पानभूमिर्विना वह्निं प्रदीप्तेवोपलक्ष्यते ॥  
२९१. बहुप्रकारैर्विविधैः वरसंस्कारसंस्कृतैः ।  
२९२. मांसैः कुशलसंयुक्तैः पानभूमिगतैः पृथक् ।  
२९३. दिव्या प्रसन्ना विविधा सुराः कृतसुरा अपि ।  
२९४. शर्करासवमाध्वीकाः पुष्पासवफलासवाः ।  
२९५. वासचूर्णैश्च विविधैः दृष्टास्तैस्तैः पृथक् पृथक् ।  
२९६. सन्तता शुशुभे भूमिः माल्यैश्च बहुसंस्थितैः ॥  
२९७. क्वचिदर्धावशेषाणि क्वचित् पीतान्यशेषतः ।  
२९८. क्वचिन्नैव प्रपीतानि पानानि स ददर्श ह ॥  
२९९. अन्यत्रापि वरस्त्रीणां रूपसम्लापशायिनाम् ।  
३००. सहस्रं युवतीनां तु प्रसुप्तं स ददर्श ह ॥  
३०१. एवं सर्वमशेषेण रावणान्तःपुरं कपिः ।  
३०२. ददर्श स महातेजा न ददर्श च जानकीम् ॥  
३०३. निरीक्षमाणश्च ततः ताः स्त्रियः स महाकपिः ।  
३०४. जगाम महतीं शङ्कां धर्मसाध्वसशङ्कितः ॥  
३०५. परदारावरोधस्य प्रसुप्तस्य निरीक्षणम् ।  
३०६. इदं खलु ममात्यर्थं धर्मलोपं करिष्यति ॥  
३०७. तस्य प्रादुरभूत् चिन्ता पुनरन्या मनस्विनः ।  
३०८. निश्चितैकान्तचित्तस्य कार्यनिश्चयदर्शिनी ॥  
३०९. कामं दृष्टा मया सर्वा विश्वस्ता रावणस्त्रियः ।  
३१०. न तु मे मनसा किञ्चित् वैकृत्यमुपपद्यते ॥  
३११. मनो हि हेतुः सर्वेषां इन्द्रियाणां प्रवर्तने ।  
३१२. शुभाशुभास्ववस्थासु तच्च मे सुव्यवस्थितम् ॥  
३१३. नान्यत्र हि मया शक्या वैदेही परिमार्गितुम् ।  
३१४. स्त्रियो हि स्त्रीषु दृश्यन्ते सदा संपरिमार्गणे ॥  
३१५. नशक्यं प्रमदा नष्टा मृगीषु परिमार्गितुम् ।  
३१६. तदिदं मार्गितं तावत् शुद्धेन मनसा मया ॥  
३१७. रावणान्तःपुरं सर्वं दृश्यते न च जानकी ॥  
३१८. तामपश्यन् कपिस्तत्र पश्यन्श्चान्या वरस्त्रियः ।  
३१९. आपानभूमिमुत्सृज्य तां विचेतुं प्रचक्रमे ॥  
३२०. भूमीगृहान्श्चैत्यगृहान् गृहातिगृहकानपि ।  
३२१. उत्पतन् निपतन्श्चापि तिष्ठन् गच्छन् पुनः क्वचित् ।  
३२२. अपावृण्वन्श्च द्वाराणि कपाटान्यवघट्टयन् ।  
३२३. प्रविशन् निष्पतन्श्चापि प्रपतन्नुत्पतन्निव ।  
३२४. सर्वमप्यवकाशं स विचचार महाकपिः ॥  
३२५. चतुरङ्गुलमात्रोऽपि नावकाशः स विद्यते ।  
३२६. रावणान्तःपुरे तस्मिन् यं कपिर्न जगाम सः ॥  
३२७. प्राकारान्तरवीथ्यश्च वेदिकाश्चैत्यसंश्रयाः ।  
३२८. श्वभ्राश्च पुष्करिण्यश्च सर्वं तेनावलोकितम् ॥  
३२९. राक्षस्यो विविधाकारा विरूपा विकृतास्तथा ।  
३३०. दृष्टा हनुमता तत्र न तु सा जनकात्मजा ॥  
३३१. रूपेणाप्रतिमा लोके वरा विद्याधरस्त्रियः ।  
३३२. दृष्टा हनुमता तत्र न तु राघवनन्दिनी ॥  
३३३. प्रमथ्य राक्षसेन्द्रेण नागकन्या बलाद् हृताः ।  
३३४. दृष्टा हनुमता तत्र न सा जनकनन्दिनी ॥  
३३५. उद्योगं वानरेन्द्राणां प्लवनं सागरस्य च ।  
३३६. व्यर्थं वीक्ष्यानिलसुतः चिन्तां पुनरुपागतः ॥  
३३७. पल्वलानि तटाकानि सरांसि सरितस्तथा ।  
३३८. नद्योऽनूपवनान्ताश्च दुर्गाश्च धरणीधराः ।  
३३९. लोलिता वसुधा सर्वा न च पश्यामि जानकीम् ॥  
३४०. इह संपातिना सीता रावणस्य निवेशने ।  
३४१. आख्याता गृध्रराजेन न च सा दृश्यते न किम् ॥  
३४२. किं नु सीताथ वैदेही मैथिली जनकात्मजा ।  
३४३. उपतिष्ठेत विवशा रावणेन हृता बलात् ॥  
३४४. उपर्युपरि सा नूनं सागरं क्रमतस्तदा ।  
३४५. विवेष्टमाना पतिता समुद्रे जनकात्मजा ॥  
३४६. अहो क्षुद्रेण चानेन रक्षन्ती शीलमात्मनः ।  
३४७. अबन्धुः भक्षिता सीता रावणेन तपस्विनी ॥  
३४८. अथवा राक्षसेन्द्रस्य पत्नीभिरसितेक्षणा ।  
३४९. अदुष्टा दुष्टभावाभिः भक्षिता सा भविष्यति ॥  
३५०. अथवा निहिता मन्ये रावणस्य निवेशने ।  
३५१. भृशं लालप्यते सीता पञ्जरस्थेव सारिका ॥  
३५२. जनकस्य कुले जाता रामपत्नी सुमध्यमा ।  
३५३. कथमुत्पलपत्राक्षी रावणस्य वशं व्रजेत् ॥  
३५४. विनष्टा वा प्रणष्टा वा मृता वा जनकात्मजा ।  
३५५. रामस्य प्रियभार्यस्य न निवेदयितुं क्षमम् ॥  
३५६. निवेद्यमाने दोषः स्यात् दोषः स्यात् अनिवेदने ।  
३५७. कथं नु खलु कर्तव्यं विषमं प्रतिभाति मे ॥  
३५८. यदि सीतामदृष्ट्वाहं वानरेन्द्रपुरीमितः ।  
३५९. गमिष्यामि ततः को मे पुरुषार्थो भविष्यति ॥  
३६०. गत्वा तु यदि काकुत्स्थं वक्ष्यामि परुषं वचः ।  
३६१. न दृष्टेति मया सीता ततस्त्यक्षति जीवितम् ॥  
३६२. कृतज्ञः सत्यसन्धश्च सुग्रीवः प्लवगाधिपः ।  
३६३. रामं तथागतं दृष्ट्वा ततस्त्यक्षति जीवितम् ॥  
३६४. घोरमारोदनं मन्ये गते मयि भविष्यति ।  
३६५. इक्ष्वाकुकुलनाशश्च नाशश्चैव वनौकसाम् ॥  
३६६. सोऽहं नैव गमिष्यामि किष्किन्धां नगरीमितः ।  
३६७. मय्यगच्छति चेहस्थे धर्मात्मानौ महारथौ ।  
३६८. आशया तौ धरिष्येते वानराश्च मनस्विनः ॥  
३६९. सागरानूपजे देशे बहुमूलफलोदके ।  
३७०. चितिं कृत्वा प्रवेक्ष्यामि समिद्धमरणीसुतम् ॥  
३७१. सुजातमूला सुभगा कीर्तिमाला यशस्विनी ।  
३७२. प्रभग्ना चिररात्रीयं मम सीतामपश्यतः ॥  
३७३. अनिर्वेदः श्रियो मूलं अनिर्वेदः परं सुखम् ।  
३७४. अनिर्वेदो हि सततं सर्वार्थेषु प्रवर्तकः ॥  
३७५. करोति सफलं जन्तोः कर्म यच्च करोति सः ।  
३७६. तस्मादनिर्वेदकरं यत्नं चेष्टेऽहमुत्तमम् ॥  
३७७. विनाशे बहवो दोषा जीवन् प्राप्नोति भद्रकम् ।  
३७८. तस्मात् प्राणान् धरिष्यामि ध्रुवो जीवितसङ्गमः ॥  
३७९. यावत् सीतां न पश्यामि रामपत्नीं यशस्विनीम् ।  
३८०. तावदेतां पुरीं लङ्कां विचिनोमि पुनः पुनः ॥  
३८१. अशोकवनिका चापि महतीयं महाद्रुमा ।  
३८२. इमामधिगमिष्यामि न हीयं विचिता मया ॥  
३८३. स मुहूर्तमिव ध्यात्वा चिन्तावग्रथितेन्द्रियः ।  
३८४. उदतिष्ठन् महातेजा हनूमान् मारुतात्मजः ॥  
३८५. नमोऽस्तु रामाय सलक्ष्मणाय  
३८६. देव्यै च तस्यै जनकात्मजायै ।  
३८७. नमोऽस्तु रुद्रेन्द्रयमानिलेभ्यो  
३८८. नमोऽस्तु चन्द्राग्निमरुद्गणेभ्यः ॥  
३८९. स तेभ्यस्तु नमस्कृत्वा सुग्रीवाय च मारुतिः ।  
३९०. दिशः सर्वाः समालोक्य सोऽशोकवनिकां प्रति ।  
३९१. स गत्वा मनसा पूर्वमशोकवनिकां शुभाम् ।  
३९२. उत्तरं चिन्तयामास वानरो मारुतात्मजः ॥  
३९३. सिद्धिं दिशन्तु मे सर्वे देवाः सर्षिगणास्त्विह ।  
३९४. सिद्धिं सर्वाणि भूतानि भूतानां चैव यः प्रभुः ।  
३९५. दास्यन्ति मम ये चान्येऽप्यदृष्टाः पथि गोचराः ॥  
३९६. स मुहूर्तमिव ध्यात्वा मनसा चाधिगम्य ताम् ।  
३९७. ज्यामुक्त इव नाराचः पुप्लुवे वृक्षवाटिकाम् ॥  
३९८. सालानशोकान् भव्यान्श्च चम्पकान्श्च सुपुष्पितान् ।  
३९९. उद्दालकान् नागवृक्षान् चूतान् कपिमुखानपि ।  
४००. पुष्पिताग्रान् वसन्तादौ ददर्श विविधान् द्रुमान् ॥  
४०१. वृतां नानाविधैर्वृक्षैः पुष्पोपगफलोपगैः ।  
४०२. कोकिलैर्भृङ्गराजैश्च मत्तैर्नित्यनिषेविताम् ।  
४०३. प्रहृष्टमनुजां काले मृगपक्षिमदाकुलाम् ।  
४०४. उदितादित्यसङ्काशां ददर्श हनुमान् कपिः ॥  
४०५. मार्गमाणो वरारोहां राजपुत्रीमनिन्दिताम् ।  
४०६. सुखप्रसुप्तान् विहगान् बोधयामास वानरः ॥  
४०७. उत्पतद्भिः द्विजगणैः पक्षैः सालैः समाहताः ।  
४०८. अनेकवर्णा विविधा मुमुचुः पुष्पवृष्टयः ॥  
४०९. पुष्पावकीर्णः शुशुभे हनूमान् मारुतात्मजः ।  
४१०. अशोकवनिकामध्ये यथा पुष्पमयो गिरिः ॥  
४११. दिशः सर्वाभिधावन्तं वृक्षखण्डगतं कपिम् ।  
४१२. दृष्ट्वा सर्वाणि भूतानि वसन्त इति मेनिरे ॥  
४१३. वृक्षेभ्यः पतितैः पुष्पैः अवकीर्णा पृथग्विधैः ।  
४१४. रराज वसुधा तत्र प्रमदेव विभूषिता ॥  
४१५. तरस्विना ते तरवः तरसाभिप्रकम्पिताः ।  
४१६. निर्धूतपत्रशिखराः शीर्णपुष्पफलद्रुमाः ।  
४१७. निक्षिप्तवस्त्राभरणा धूर्ता इव पराजिताः ॥  
४१८. विधूतकेशी युवतिः यथा मृदितवर्णका ।  
४१९. निपीतशुभदन्तोष्टी नखैर्दन्तैश्च विक्षता ।  
४२०. तथा लाङ्गूलहस्तैस्तु चरणाभ्यां च मर्दिता ।  
४२१. तथैवाशोकवनिका प्रभग्नवनपादपा ॥  
४२२. ततोऽम्बुधरसङ्काशं प्रवृद्धशिखरं गिरिम् ।  
४२३. ददर्श कपिशार्दूलो रम्यं जगति पर्वतम् ॥  
४२४. ददर्श च नगात् तस्मात् नदीं निपतितां कपिः ।  
४२५. अङ्कादिव समुत्पत्य प्रियस्य पतितां प्रियाम् ॥  
४२६. जले निपतिताग्रैश्च पादपैरुपशोभिताम् ।  
४२७. वार्यमाणामिव क्रुद्धां प्रमदां प्रियबन्धुभिः ।  
४२८. पुनरावृत्ततोयान्श्च ददर्श स महाकपिः ।  
४२९. प्रसन्नामिव कान्तस्य कान्तां पुनरुपस्थिताम् ॥  
४३०. लताप्रतानैर्बहुभिः पर्णैश्च बहुभिर्वृताम् ।  
४३१. काञ्चनीं शिंशपामेकां ददर्श स महाकपिः ॥  
४३२. तामारुह्य महावेगः शिंशपां पर्णसंवृताम् ।  
४३३. इतो द्रक्ष्यामि वैदेहीं रामदर्शनलालसाम् ।  
४३४. वनमेष्यति साद्येह रामचिन्तानुकर्शिता ।  
४३५. सन्ध्याकालमनाः श्यामा ध्रुवमेष्यति जानकी ।  
४३६. नदीं चेमां शुभजलां सन्ध्यार्थे वरवर्णिनी ।  
४३७. यदि जीवति सा देवी ताराधिपनिभानना ॥  
४३८. एवं तु मत्वा हनुमान् महात्मा  
४३९. प्रतीक्षमाणो मनुजेन्द्रपत्नीम् ।  
४४०. अवेक्षमाणश्च ददर्श सर्वम्  
४४१. सपुष्पिते पर्णघने निलीनः ॥  
४४२. स वीक्षमाणस्तत्रस्थो मार्गमाणश्च मैथिलीम् ।  
४४३. अवेक्षमाणश्च महीं सर्वां तामन्ववैक्षत ॥  
४४४. शातकुम्भनिभाः केचित् केचिदग्निशिखप्रभाः ।  
४४५. नीलाञ्जननिभाः केचित् तत्राशोकाः सहस्रशः ॥  
४४६. द्वितीयमिवचाकाशं पुष्पज्योतिर्गणायुतम् ।  
४४७. पुष्परत्नशतैः चित्रं पञ्चमं सागरं यथा ।  
४४८. सर्वर्तुपुष्पैर्निचितं पादपैर्मधुगन्धिभिः ।  
४४९. नानानिनादैरुद्यानं रम्यं मृगगणद्विजैः ।  
४५०. अनेकगन्धप्रवहं मारुतिः समुदैक्षत ॥  
४५१. अशोकवनिकायां तु तस्यां वानरपुङ्गवः ।  
४५२. मध्ये स्तम्भसहस्रेण स्थितं कैलासपाण्डुरम् ।  
४५३. प्रवालकृतसोपानं तप्तकाञ्चनवेदिकम् ।  
४५४. मुष्णन्तमिव चक्षूम्षि द्योतमानमिव श्रिया ।  
४५५. निर्मलं प्राम्शुभावत्वात् उल्लिखन्तमिवाम्बरम् ।  
४५६. स ददर्शाविदूरस्थं चैत्यप्रासादमुच्छ्रितम् ॥  
४५७. स ददर्शाविदूरस्था राक्षसीर्घोरदर्शनाः ।  
४५८. विकृताः पिङ्गलाः कालीः क्रोधनाः कलहप्रियाः ।  
४५९. कालायसमहाशूलकूटमुद्गरधारिणीः ।  
४६०. वराहमृगशार्दूलमहिषाजशिवामुखाः ।  
४६१. मांसशोणितदिग्धाङ्गीः मांसशोणितभोजनाः ।  
४६२. स्कन्धवन्तमुपासीनाः परिवार्य वनस्पतिम् ॥  
४६३. तस्याधस्ताच्च तां देवीं राक्षसीभिः समावृताम् ।  
४६४. उपवासकृशां दीनां निःश्वसन्तीं पुनः पुनः ।  
४६५. अश्रुपूर्णमुखीं भीरुं नित्यं दुःखपरायणाम् ।  
४६६. प्रियं जनमपश्यन्तीं पश्यन्तीं राक्षसीगणम् ।  
४६७. स्वगणेन मृगीं हीनां श्वगणेनावृतामिव ।  
४६८. वियूथां सिंहसंरुद्धां बद्धां गजवधूमिव ।  
४६९. चन्द्ररेखां पयोदान्ते शारदाभ्रैरिवावृताम् ।  
४७०. क्षीणपुण्यां च्युतां भूमौ तारां निपतितामिव ।  
४७१. सुखार्हां दुःखसन्तप्तां व्यसनानामकोविदाम् ।  
४७२. सपङ्कामनलङ्कारां विपद्मामिव पद्मिनीम् ।  
४७३. पिनद्धां धूमजालेन शिखामिव विभावसोः ।  
४७४. ग्रहेणाङ्गारकेणेव पीडितामिव रोहिणीम् ।  
४७५. तां स्मृतीमिव सन्दिग्धां ऋद्धिं निपतितामिव ।  
४७६. विहतामिव च श्रद्धामाशां प्रतिहतामिव ।  
४७७. सोपसर्गां यथा सिद्धिं बुद्धिं सकलुषामिव ।  
४७८. अभूतेनापवादेन कीर्तिं निपतितामिव ।  
४७९. आम्नायानामयोगेन विद्यां प्रशिथिलामिव ।  
४८०. संस्कारेण यथा हीनां वाचमर्थान्तरं गताम् ।  
४८१. भूमौ सुतनुमासीनां नियतामिव तापसीम् ।  
४८२. मलिनेन तु वस्त्रेण परिक्लिष्टेन भामिनीम् ।  
४८३. संवृतां मृगशावाक्षीं ददर्श हनुमान् कपिः ॥  
४८४. तां समीक्ष्य विशालाक्षीं राजपुत्रीमनिन्दिताम् ।  
४८५. तर्कयामास सीतेति कारणैरुपपादिभिः ॥  
४८६. सुकृतौ कर्णवेष्टौ च श्वदम्ष्‍ट्रौ च सुसंस्थितौ ।  
४८७. मणिविद्रुमचित्राणि हस्तेष्वाभरणानि च ।  
४८८. श्यामानि चिरयुक्तत्वात् तथा संस्थानवन्ति च ।  
४८९. तान्येवैतानि मन्येऽहं यानि रामोऽन्वकीर्तयत् ॥  
४९०. तत्र यान्यवहीनानि तान्यहं नोपलक्षये ॥  
४९१. पीतं कनकपट्टाभं स्रस्तं तद्वसनं शुभम् ।  
४९२. उत्तरीयं नगासक्तं तदा दृष्टं प्लवङ्गमैः ॥  
४९३. भूषणानि च मुख्यानि दृष्टानि धरणीतले ।  
४९४. अनयैवापविद्धानि स्वनवन्ति महान्ति च ॥  
४९५. तां दीनां दीनवदनामदीनां भर्तृतेजसा ।  
४९६. भूषणैरुत्तमैर्हीनां भर्तृवात्सल्यभूषिताम् ।  
४९७. मृगकन्यामिव त्रस्तां वीक्षमाणां समन्ततः ।  
४९८. दहन्तीमिव निश्वासैः वृक्षान् पल्लवधारिणः ।  
४९९. अशोकवनिकामध्ये शोकसागरमाप्लुताम् ।  
५००. सङ्घातमिव शोकानां दुःखस्योर्मिमिवोत्थिताम् ।  
५०१. लक्षयामास लक्ष्मीवान् हनूमान् जनकात्मजाम् ॥  
५०२. सा मलेन च दिग्धाङ्गी वपुषा चाप्यलङ्कृता ।  
५०३. मृणाली पङ्कदिग्धेव विभाति न विभाति च ॥  
५०४. तां क्षमां सुविभक्ताङ्गीं विनाभरणशोभिनीम् ।  
५०५. प्रहर्षमतुलं लेभे मारुतिः प्रेक्ष्य मैथिलीम् ॥  
५०६. हर्षजानि च सोऽश्रूणि तां दृष्ट्वा मदिरेक्षणाम् ।  
५०७. मुमोच हनुमान्स्तत्र नमश्चक्रे च राघवम् ॥  
५०८. एवं सीतां तथा दृष्ट्वा हृष्टः पवनसंभवः ।  
५०९. जगाम मनसा रामं प्रशशंस च तं प्रभुम् ॥  
५१०. इयं कनकवर्णाङ्गी रामस्य महिषी प्रिया ।  
५११. प्रणष्टापि सती यस्य मनसो न प्रणश्यति ॥  
५१२. इयं सा यत्कृते रामः चतुर्भिरिह तप्यते ।  
५१३. कारुण्येनानृशंस्येन शोकेन मदनेन च ॥  
५१४. स्त्री प्रणष्टेति कारुण्यात् आश्रितेत्यानृशंस्यतः ।  
५१५. पत्नी नष्टेति शोकेन प्रियेति मदनेन च ॥  
५१६. अस्या देव्या यथा रूपमङ्गप्रत्यङ्गसौष्ठवम् ।  
५१७. रामस्य च यथा रूपं तस्येयमसितेक्षणा ॥  
५१८. अस्या देव्या मनस्तस्मिन् तस्य चास्यां प्रतिष्ठितम् ।  
५१९. तेनेयं स च धर्मात्मा मुहूर्तमपि जीवति ॥  
५२०. दुष्करं कृतवान् रामो हीनो यदनया प्रभुः ।  
५२१. धारयत्यात्मनो देहं न शोकेनावसीदति ॥  
५२२. स मुहूर्तमिव ध्यात्वा बाष्पपर्याकुलेक्षणः ।  
५२३. सीतामाश्रित्य तेजस्वी हनुमान् विललाप ह ॥  
५२४. अस्या हेतोर्विशालाक्ष्याः हतो वाली महाबलः ।  
५२५. यदि रामः समुद्रान्तां मेदिनीं परिवर्तयेत् ।  
५२६. अस्याः कृते जगच्चापि युक्तमित्येव मे मतिः ॥  
५२७. राज्यं वा त्रिषु लोकेषु सीता वा जनकात्मजा ।  
५२८. त्रैलोक्यराज्यं सकलं सीताया नाप्नुयात् कलाम् ॥  
५२९. मान्या गुरुविनीतस्य लक्ष्मणस्य गुरुप्रिया ।  
५३०. यदि सीता हि दुःखार्ता कालो हि दुरतिक्रमः ॥  
५३१. रामस्य व्यवसायज्ञा लक्ष्मणस्य च धीमतः ।  
५३२. नात्यर्थं क्षुभ्यते देवी गङ्गेव जलदागमे ॥  
५३३. तुल्यशीलवयोवृत्तां तुल्याभिजनलक्षणाम् ।  
५३४. राघवोऽर्हति वैदेहीं तं चेयमसितेक्षणा ॥  
५३५. इयं सा धर्मशीलस्य जनकस्य महात्मनः ।  
५३६. सुता मैथिलराजस्य सीता भर्तृदृढव्रता ॥  
५३७. विक्रान्तस्यार्यशीलस्य संयुगेष्वनिवर्तिनः ।  
५३८. स्नुषा दशरथस्यैषा ज्येष्ठा राज्ञो यशस्विनी ॥  
५३९. धर्मज्ञस्य कृतज्ञस्य रामस्य विदितात्मनः ।  
५४०. इयं सा दयिता भार्या राक्षसीवशमागता ॥  
५४१. सेयं कनकवर्णाङ्गी नित्यं सुस्मितभाषिणी ।  
५४२. सहते यातनामेतामनर्थानामभागिनी ॥  
५४३. कामभोगैः परित्यक्ता हीना बन्धुजनेन च ।  
५४४. धारयत्यात्मनो देहं तत्समागमकाङ्क्षिणी ॥  
५४५. नैषा पश्यति राक्षस्यो नेमान् पुष्पफलद्रुमान् ।  
५४६. एकस्थहृदया नूनं राममेवानुपश्यति ॥  
५४७. भर्ता नाम परं नार्याः शोभनं भूषणादपि ।  
५४८. एषा हि रहिता तेन शोभनार्हा न शोभते ॥  
५४९. हिमहतनलिनीव नष्टशोभा  
५५०. व्यसनपरम्परया निपीड्‍यमाना ।  
५५१. सहचररहितेव चक्रवाकी  
५५२. जनकसुता कृपणां दशां प्रपन्ना ॥  
५५३. इत्येवमर्थं कपिरन्ववेक्ष्य  
५५४. सीतेयमित्येव तु जातबुद्धिः ।  
५५५. संश्रित्य तस्मिन् निषसाद वृक्षे  
५५६. बली हरीणामृषभस्तरस्वी ॥      
