+++
title = "०२८ अस्त्रसंहारोपदेशः"
title_english = "028 vishvAmitra teaches rAma about annulment of missiles"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-028-Asthra_Samharo_Padeshaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/03-vishvAmitra-sevA/028_astrasaMhAropadeshaH.md">
<details><summary><h2>IITK ...{Loading}...</h2></summary>

Viswamitra teaches Sri Rama the methods of invoking, despatching and
withdrawing the astras



### श्लोकः
#### मूलम्
प्रतिगृह्य ततोऽस्त्राणि प्रहृष्टवदनश्शुचिः।  
गच्छन्नेव च काकुत्स्थो विश्वामित्रमथाब्रवीत्॥1.28.1॥

#### शब्दार्थः
काकुत्स्थः Rama, शुचिः having purified himself, अस्त्राणि astras, प्रतिगृह्य having received, ततः then, प्रहृष्टवदनः with pleasant countenance,गच्छन्नेव while proceeding onwards, अथ thereafter, विश्वामित्रम् addressing Visvamitra, अब्रवीत् spoke.

#### आङ्ग्लानुवादः
After performing the purificatory rites, Rama received the weapons with a cheerful face. In the way Rama said to Viswamitra.



### श्लोकः
#### मूलम्
गृहीतास्त्रोऽस्मि भगवन् दुराधर्षस्सुरैरपि।  
अस्त्राणां त्वहमिच्छामि संहारं मुनिपुङ्गव॥1.28.2॥

#### शब्दार्थः
भगवन् O Venerable one, गृहीतास्त्रः having received these weapons, सुरैरपि even by celestials, दुराधर्षः अस्मि I have become unassailable, मुनिपुङ्गव O Best of ascetics, अहम् I, अस्त्राणाम् of astras, संहारम् withdrawal, इच्छामि desirous of knowing.

#### आङ्ग्लानुवादः
"O venerable one, having received these weaponsI have become unassailable even by the celestials. O best of ascetics, May I know the way to withdraw these weapons".



### श्लोकः
#### मूलम्
एवं ब्रुवति काकुत्स्थे विश्वामित्रो महामुनिः।  
संहारं व्याजहाराथ धृतिमान् सुव्रतश्शुचिः॥1.28.3॥

#### शब्दार्थः
काकुत्स्थे when Rama, एवम् in this manner, ब्रुवति had spoken, अथ thereafter, धृतिमान् one possessed of fortitude, सुव्रतः a man of excellent vows, शुचिः pure, विश्वामित्रः महामुनिः Viswamitra maharshi, संहारम् withdrawl, व्याजहार told.

#### आङ्ग्लानुवादः
To these words spoken by Rama, maharshi Viswamitra who was patient practitioner of vows and pure taught the withdrawl mantra.



### श्लोकः
#### मूलम्
सत्यवन्तं सत्यकीर्तिं धृष्टं रभसमेव च।  
प्रतिहारतरं नाम पराङ्मुखमवाङ्मुखम्॥1.28.4॥  
लक्षाक्षविषमौ चैव दृढनाभसुनाभकौ।  
दशाक्षशतवक्त्रौ च दशशीर्षशतोदरौ॥1.28.5॥  
पद्मनाभमहानाभौ दुन्दुनाभसुनाभकौ।  
ज्योतिषं कृशनं चैव नैराश्यविमलावुभौ॥1.28.6॥  
योगन्धरहरिद्रौ च दैत्यप्रशमनौतथा।  
सार्चिर्माली धृतिर्माली वृत्तिमान् रुचिरस्तथा॥1.28.7॥  
पितृसौमनसं चैव विधूतमकरावुभौ।  
करवीरकरं चैव धनधान्यौ च राघव॥1.28.8॥  
कामरूपं कामरुचिं मोहमावरणं तथा।  
जृम्भकं सर्वनाभं च सन्तानवरणौ तथा॥1.28.9॥  
भृशाश्वतनयान् राम भास्वरान्कामरूपिणः।  
प्रतीच्छ मम भद्रं ते पात्रभूतोऽसि राघव॥1.28.10॥

#### शब्दार्थः
राघव O Descendent of Raghu, राम Rama, सत्यवन्तम् Satyavanta, सत्यकीर्तिम् Satya Kirti, धृष्टम् dhrishta, रभसम् Rabhasa, प्रतिहारतरम् Pratiharatara, पराङ्मुखम् Paranmukha, आवाङ्मुखम् Avanmukha, लक्षाक्षविषमौ Lakshaksha, Vishama, दृढनाभसुनाभकौ Drudhanabha and Sunabha, दशाक्षशतवक्त्रौ च Dasaksha and Satavaktra, दशशीर्षशतोदरौ Dasasheersha and Satodara, पद्मनाभमहानाभौ Padama Nabha and Mahanabha, दुन्दुनाभसुनाभकौ Dundunabha and Sunabhaka, ज्योतिषम् Jyotisha, कृशनं चैव Krusana also, उभौ both, नैराश्यविमलौ Nairasya and Vimala, योगन्धरहरिद्रौ च Yogandhara and Haridra, दैत्यप्रशमनौ Daitya, Prasamana, सार्चिर्माली Sarchirmali, धृतिः Dhriti, माली Mali, वृत्तिमान् Vrttiman, तथा also, रुचिरः Ruchira, पितृसौमनसं चैव Pitrusaumanasa also, उभौ both, विधूतमकरौ Vidhuta and Makara, करवीरकरं चैव Karaveerakara also, धनधान्यौ Dhana and Dhanya, कामरूपम् Kama Roopa, कामरुचिम् Kama Ruchi, मोहम् Moha, तथा also, आवरणम् Avarana, जृम्भकम् Jrumbhaka, सर्वनाभं च Sarvanabha, तथा also, सन्तानवरणौ Santhana and Varana, भास्वरान्  effulgent, कामरूपिणः assuming shapes at will, भृशाश्वतनयान् Bhrusaswa's sons, मम from me, प्रतीच्छ you may receive, ते to you, भद्रम् May you prosper, पात्रभूतः असि you become worthy of them.

#### आङ्ग्लानुवादः
"O Rama the descendant of Raghu, receive from me the effulgent weapons who are the sons of Bhrusasva and who are capable of changing forms at will. They are  Satyavanta, Satyakirti, Dhrishta, Rabhasa, Pratiharatara, Paranmukha (turned back wards), Avanmukha (turned downwards), Lakshaksha, Vishama, Drudhanabha and Sunabha, Dasaksha, Satavaktra, Dasasheersha and Satodara, Padamanabha and Mahanabha, Dundunabha and Sunabhaka, Jyotisha, Krusanam, both Nairasya and  Vimala, Yogandhara, Haridradaitya, Prasamana, Sarchirmali, Dhri, Mali, Vrtiimanta, also Ruchira, Pitrusaumanasa, bothVidhuta Makara, Karaveera Kara, Dhana, Dhanya, Kama Roopa, Kamaruchi, Moha, also Avarana, Jrumbhaka, Sarvanabha, also Santhana and Varuna. You are worthy of receiving these weapons. May you prosper.



### श्लोकः
#### मूलम्
बाढमित्येव काकुत्स्थः प्रहृष्टेनान्तारात्मना।  
दिव्यभास्वरदेहाश्च मूर्तिमन्तस्सुखप्रदाः॥1.28.11  
केचिदङ्गारसदृशाः केचिद्धूमोपमास्तथा।  
चन्द्रार्कसदृशाः केचित्प्रह्वाञ्जलिपुटास्तथा॥1.28.12॥  
रामं प्राञ्जलयो भूत्वाऽब्रुवन् मधुरभाषिणः।  
इमे स्म नरशार्दूल शाधि किं करवाम ते॥1.28.13॥

#### शब्दार्थः
काकुत्स्थः Rama, प्रहृष्टेन with a delighted, अन्तरात्मना heart, बाढम् इत्येव 'certainly I shall do so' (saying so received the astras), दिव्यभास्वरदेहाः च having divine radiant bodies, मूर्तिमन्तः assuming corporal form, सुखप्रदाः conferring happiness, केचित् some of them, अङ्गार सदृशाः black like coal, तथा and, केचित् some others, धूमोपमाः were like smoke, केचित् some others, चन्द्रार्कसदृशाः resembled Sun and Moon, तथा also, प्रह्वञ्जलिपुटाः with their bodies bent down, प्राञ्जलयः भूत्वा attentive with folded palms, मधुरभाषिणः talking in sweet accent, रामम् Rama, अब्रुवन् said, नरशार्दूल O Best among men, इमे स्मः here we are, शाधि you may command, ते to you, किम् what, करवाम should we accomplish.

#### आङ्ग्लानुवादः
"Certainly" said Rama, and with a delighted heart received the astras. Some of the astra devatas were coal-black, some like smoke, some resembled rays of Sun or Moon. Assuming corporal forms, with shining, divine bodies, those weapons the their bodies bent down and palms folder they spoke to Rama in a gentle voiceः "O tiger among men, here we are, What can we do for you"?



### श्लोकः
#### मूलम्
मानसाः कार्यकालेषु साहाय्यं मे करिष्यथ।  
गम्यतामिति तानाह यथेष्टं रघुनन्दनः॥1.28.14॥

#### शब्दार्थः
मानसाः residing in my mind, कार्यकालेषु in times of need, मे to me, साहाय्यम् assistnce , करिष्यथ render, यथेष्टम् according to your free will, गम्यताम्  इति can go on, रघुनन्दनः Rama, तान् आह spoke to astra devatas.

#### आङ्ग्लानुवादः
Rama spoke to them (astra devatas) saying, "Reside in my mind and render assistance  in times of need. Now you can go according to your will".



### श्लोकः
#### मूलम्
अथ ते राममामन्त्ऱ्य कृत्वा चापि प्रदक्षिणम्।  
एवमस्त्विति काकुत्स्थमुक्त्वाजग्मुर्यथाऽगतम्॥1.28.15॥

#### शब्दार्थः
अथ thereafter, ते those devatas, एवम् अस्तु इति saying "Be it so", काकुत्स्थम् Rama, उक्त्वा having spoken, प्रदक्षिणम् circumambulation, कृत्वा having done, रामम् Rama, आमन्त्य्र having  taken leave of him, यथागतम् from whichever place they had come, जग्मुः went.

#### आङ्ग्लानुवादः
Thereafter those devatas having said, "Be it so", circumambulated Rama, took leave of him and returned to their respective abodes from where they had come.



### श्लोकः
#### मूलम्
स च तान् राघवो ज्ञात्वा विश्वामित्रं महामुनिम्।  
गच्छन्नेवाथ मधुरं श्लक्ष्णं वचनमब्रवीत्॥1.28.16॥

#### शब्दार्थः
सः राघवः Rama, तान् ज्ञात्वा having acquired the knowledge of those weapons, अथ later, गच्छन्नेव while walking, विश्वामित्रं महामुनिम् maharshi Visvamitra, मधुरम् in gentle, श्लक्ष्णम् soft, वचनम् words, अब्रवीत् spoke.

#### आङ्ग्लानुवादः
After having acquired the knowledge of the weapons Rama addressed maharshi Viswamitra in gentle and soft words while walking along with him.



### श्लोकः
#### मूलम्
किन्न्वेतन्मेघसङ्काशं पर्वतस्याविदूरतः।  
वृक्षषण्डमितो भाति परं कौतूहलं हि मे॥1.28.17॥  
दर्शनीयं मृगाकीर्णं मनोरममतीव च।  
नानाप्रकारैश्शकुनैर्वल्गुनादैरलङ्कृतम्॥1.28.18॥

#### शब्दार्थः
इतः from this side, पर्वतस्य mountain's, अविदूरतः in a not far off place, मेघसङ्काशम् resembling clouds, दर्शनीयम् good looking, मृगाकीर्णम् scattered with animals, अतीव extremely, मनोरमम् pleasing to the mind, वल्गुनादै with sweet sounds, नानाप्रकारैः by  various kinds, शकुनैः birds, अलङ्कृतम् adorned, वृक्षषण्डम् collection of trees, भाति is  shining, एतत् किं नु what could be this?, मे to me, परम् highly, कौतूहलं हि curiousity.

#### आङ्ग्लानुवादः
"From this side of the mountain, not  faroff from here stand shining and goodlooking trees resembling clouds. It is replete scattered with animals, pleasing to the mind and extremely beautiful. It is adorned with various kinds of birds singing sweetly. What could be this? I am very curious to know.



### श्लोकः
#### मूलम्
निस्सृताः स्म मुनिश्रेष्ठ कान्ताराद्रोमहर्षणात्।  
अनया त्ववगच्छामि देशस्य सुखवत्तया॥1.28.19॥  
सर्वं मे शंस भगवन् कस्याश्रमपदं त्विदम्।

#### शब्दार्थः
मुनिश्रेष्ठ O Best of acetics, अनया by this, देशस्य of the place, सुखवत्तया being endowed with happiness, रोमहर्षणात् awesome(creating horripulation),  कान्तारात् from the forest, निस्सृताः we came out, अवगच्छामि I am coming to know, इदम् this one, कस्य whose आश्रमपदम् hermitage, भगवन् O Revered one, सर्वम् all, मे to me , शंस tell.

#### आङ्ग्लानुवादः
O best of acetics, I think we have come out of that  awesome (horripilating) forest because of the pleasant feeling experienced in this region. Whose hermitage is this? O Revered one tell me".



### श्लोकः
#### मूलम्
सम्प्राप्ता यत्र ते पापा ब्रह्मघ्ना दुष्टचारिणः॥1.28.20॥  
तव यज्ञस्य विघ्नाय दुरात्मानो महामुने।  
भगवन् तस्य को देशस्सा यत्र तव याज्ञिकी॥1.28.21॥  
रक्षितव्या क्रिया ब्रह्मन्मया वध्याश्च राक्षसाः।  
एतत्सर्वं मुनिश्रेष्ठ श्रोतुमिच्छाम्यहं प्रभो॥1.28.22॥

#### शब्दार्थः
महामुने O Great acetic, भगवन् O Venerable one, ब्रह्मन् Brahmana, ब्रह्मघ्नाः slayers of Brahmins, दुष्टचारिणः doers of cruel acts, दुरात्मानः wicked minded one, ते पापाः those sinful persons, यत्र where, तव your, यज्ञस्य of the  sacrifice, विघ्नाय for creating obstacles, सम्प्राप्ताः having arrived, याज्ञिकी relating to sacrifice, क्रिया act, मया by me, रक्षितव्या is required to be protected, राक्षसाः च rakshasas also, वध्याः are required to be slain, तस्य देशः that place relating to sacrifice, कः where, मुनिश्रेष्ठ O Best among ascetics, प्रभो O Lord, अहम् I, एतत्सर्वम् all this, श्रोतुम् to listen, इच्छामि desirous of.

#### आङ्ग्लानुवादः
O great ascetic, O venerable brahmana, from where do those slayers of brahmanas, doers of cruel acts, wickedminded and sinful persons come from and cause obstacles to your sacrifice? Where is that sacrificial place required to be protected by me? Where are these rakshasas required to be slain? O best of ascetics, I would like to hear from you".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे अष्टाविंशस्सर्गः॥  
Thus ends the twentyeighth sarga of Balakanda of the holy Ramayana the first epic  
composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/03-vishvAmitra-sevA/028_astrasaMhAropadeshaH.md">
<details><summary><h2>भूषणम् ...{Loading}...</h2></summary>



प्रतिगृह्य ततो ऽस्त्राणि प्रहृष्टवदनः शुचिः ।  

गच्छन्नेव च काकुत्स्थो विश्वामित्रमथाब्रवीत्  ॥  १।२८।१  ॥   

अस्त्रसंहारकप्रतिग्रहो ऽष्टाविंशे प्रतिगृह्येत्यादि । गच्छन् गमिष्यन् ।
"वर्तमानसामीप्ये वर्तमानवद्वा" इति लट्  ॥  १।२८।१  ॥   

  

गृहीतास्त्रो ऽस्मि भगवन् दुराधर्षः सुरासुरैः ।  

अस्त्राणां त्वहमिच्छामि संहारं मुनिपुङ्गव  ॥  १।२८।२  ॥   

गृहीतेति । संहारम् अवगतप्रयोगानामस्त्राणां पुनरुपसंहारम्,  

तत्तदस्त्रमूलमन्त्रवर्तितत्तदस्त्रोपसंहारमन्त्रजातमित्यर्थः ।
जात्येकवचनम्  ॥  १।२८।२  ॥   

  

एवं ब्रुवति काकुत्स्थे विश्वामित्रो महायशाः ।  

संहारं व्याजहाराथ धृतिमान् सुव्रतः शुचिः  ॥  १।२८।३  ॥   

एवमिति । धृतिमान् प्रीतिमान्  ॥  १।२८।३  ॥   

  

सत्यवन्तं सत्यकीर्तिं धृष्टं रभसमेव च ।  

प्रतिहारतरं नाम पराङ्मुखमवाङ्मुखम्  ॥  १।२८।४  ॥   

लक्षाक्षविषमौ चैव दृढनाभसुनाभकौ ।  

दशाक्षशतवक्त्रौ च दशशीर्षशतोदरौ  ॥  १।२८।५  ॥   

पद्मनाभमहानाभौ दुन्दुनाभसुनाभकौ ।  

ज्योतिषं कृशनं चैव नैराश्यविमलावुभौ  ॥  १।२८।६  ॥   

सत्यवन्तमित्यादिसप्तश्लोक्येकान्वया । सत्यवदादीनि उपसंहाराणां नामानि  ॥ 
१।२८।४ ६  ॥   

  

योगन्धरहरिद्रौ च दैत्यप्रशमनौ तथा ।  

सार्चिर्माली धृतिर्माली वृत्तिमान् रुचिरस्तथा  ॥  १।२८।७  ॥   

पितृसौमनसं चैव विधूतमकरावुभौ ।  

करवीरकरं चैव धनधान्यौ च राघव  ॥  १।२८।८  ॥   

कामरूपं कामरुचिं मोहमावरणं तथा ।  

जृम्भकं सर्वनाभं च सन्तानवरणौ तथा  ॥  १।२८।९  ॥   

सार्चिर्मालीत्यादिषु प्रथमा द्वितीयार्थे  ॥  १।२८।७ ९  ॥   

  

कृशाश्वतनयान् राम भास्वरान् कामरूपिणः ।  

प्रतीच्छ मम भद्रं ते पात्रभूतो ऽसि राघव  ॥  १।२८।१०  ॥   

मम मत्तः  ॥  १।२८।१०  ॥   

बाढमित्येव काकुत्स्थः प्रहृष्टेनान्तरात्मना  ॥  १।२८।११  ॥   

\[जग्राह मन्त्रग्रामं ते ऽप्युपतस्थुश्च राघवम् ।\]  

बाढमिति अर्द्धम् । बाढमित्यङ्गीकारे । प्रहृष्टेनान्तरात्मना
प्रतिजग्राहेति शेषः  ॥  १।२८।११  ॥   

  

दिव्यभास्वरदेहाश्च मूर्तिमन्तः सुखप्रदाः ।  

केचिदङ्गारसदृशाः केचिद्धूमोपमास्तथा  ॥  १।२८।१२  ॥   

चन्द्रार्कसदृशाः केचित् प्रह्वाञ्जलिपुटास्तथा ।  

रामं प्राञ्जलयो भूत्वाब्रुवन् मधुरभाषिणः  ॥  १।२८।१३  ॥   

मन्त्रस्वीकारानन्तरं मन्त्रदेवतासाक्षात्कारं दर्शयति
दिव्येत्यादिश्लोकद्वयेन । दिव्याः श्लाघ्याः भास्वराश्च देहा येषां ते तथा
। मूर्तिमन्तः शरीरकाठिन्यवन्तः "मूर्तिः काठिन्यकाययोः" इत्यमरः ।
सुखप्रदाः आह्लादकाः । प्रह्वाः नम्राः । अञ्जलिपुटाः अञ्जलिपुटयुक्ताः ।
अर्श आदित्वादच् ।  

प्राञ्जलयः कृताञ्जलयः । मधुरभाषिणः मधुरभाषणशीलाः, केचित्पुरुषाः
राममब्रुवन्  ॥  १।२८।१२,१३  ॥   

  

इमे स्म नरशार्दूल शाधि किं करवाम ते  ॥  १।२८।१४  ॥   

इम इति अर्द्धम् । स्मेत्यार्षः सलोपः । शाधि आज्ञापय । "शाहौ" इति शास्तेः
शादेशः  ॥  १।२८।१४  ॥   

  

मानसाः कार्यकालेषु साहाय्यं मे करिष्यथ ।  

गम्यतामिति तानाह यथेष्टं रघुनन्दनः  ॥  १।२८।१५  ॥   

मानसा इति । यथेष्टं गम्यतामित्यन्वयः  ॥  १।२८।१५  ॥   

  

अथ ते राममामन्त्र्य कृत्वा चापि प्रदक्षिणम् ।  

एवमस्त्विति काकुत्स्थमुक्त्वा जग्मुर्यथागतम्  ॥  १।२८।१६  ॥   

अथेति । ते पुरुषाः  ॥  १।२८।१६  ॥   

  

स च तान् राघवो ज्ञात्वा विश्वामित्रं महामुनिम् ।  

गच्छन्नेवाथ मधुरं श्लक्ष्णं वचनमब्रवीत्  ॥  १।२८।१७  ॥   

स चेति । तान् उपसंहारमन्त्रान् । श्लक्ष्णं व्यक्तम्  ॥  १।२८।१७  ॥   

  

किं न्वेतन्मेघसङ्काशं पर्वतस्याविदूरतः ।  

वृक्षषण्डमितो भाति परं कौतूहलं हि मे  ॥  १।२८।१८  ॥   

दर्शनीयं मृगाकीर्णं मनोहरमतीव च ।  

नाना प्रकारैः शकुनैर्वल्गुनादैरलङ्कृतम्  ॥  १।२८।१९  ॥   

किं न्विति श्लोकद्वयम् । इतः अस्मिन् प्रदेशे । कौतूहलं श्रोतुमिति शेषः
 ॥  १।२८।१८,१९  ॥   

  

निस्सृताः स्म मुनिश्रेष्ठ कान्ताराद्रोमहर्षणात्  ॥  १।२८।२०  ॥   

निस्सृता इति । कान्तारात् ताटकावनात् । रोमहर्षणात् रोमाञ्चकरात्,
भयङ्करादिति यावत् । अर्द्धमेकम्  ॥  १।२८।२०  ॥   

  

अनया त्ववगच्छामि देशस्य सुखवत्तया ।  

सर्वं मे शंस भगवन् कस्याश्रमपदं त्विदम्  ॥  १।२८।२१  ॥   

अनयेति । अनया देशस्य सुखवत्तया इदमाश्रमपदमित्यवगच्छामि, कस्येति न
जानामि, तत्सर्वं शंस, आदितःप्रभृति वदेत्यर्थः  ॥  १।२८।२१  ॥   

  

सम्प्राप्ता यत्र ते पापा ब्रह्मघ्ना दुष्टचारिणः ।  

तव यज्ञस्य विघ्नाय दुरात्मानो महामते  ॥  १।२८।२२  ॥   

भगवंस्तस्य को देशः सा यत्र तव याज्ञिकी ।  

रक्षितव्या क्रिया ब्रह्मन् मम वध्याश्च राक्षसाः  ॥  १।२८।२३  ॥   

सम्प्राप्ता इत्यादिश्लोकद्वयम् । ते पूर्वोक्ताः । तव यज्ञस्य विघ्नाय
यत्राश्रमपदे सम्प्राप्ताः सा च तव याज्ञिकी क्रिया यत्र रक्षितव्या
राक्षसाश्च वध्याः तस्याश्रमस्य को देशः  ॥  १।२८।२२,२३  ॥   

  

एतत्सर्वं मुनिश्रेष्ठ श्रोतुमिच्छाम्यहं प्रभो  ॥  १।२८।२४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे अष्टाविंशः सर्गः  ॥ 
२८  ॥   

एतदित्यर्धम्  ॥  १।२८।२४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने अष्टाविंशः सर्गः  ॥  २८  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/03-vishvAmitra-sevA/028_astrasaMhAropadeshaH.md">
<details><summary><h2>शिरोमणी ...{Loading}...</h2></summary>



गमिष्यतो रामस्य वृत्तमाह प्रतीतिश्लोकद्वयेन । प्रहृष्टवदनः शुचिः
काकुत्स्थो रामः अस्त्राणि प्रतिगृह्य ततः ताटकावनाद्गच्छन् गमिष्यन्नेव
विश्वामित्रमथ समङ्गलमब्रवीत् । माङ्गलिकं वचनमुच्चारयामासेत्यर्थः ।
गच्छन्नित्यत्र वर्तमानसामीप्ये भविष्यति लट्  ॥  १।२८।१  ॥   

  

तदाकारमाह गृहीतेति । हे भगवन् सकलसामर्थ्यविशिष्ट हे मुनिपुङ्गव
गृहीतास्त्रः गृहीतमस्त्रं येन सो ऽहमस्मि अत एव सुरासुरैः दुराधर्षः
अहमस्त्राणां संहारं ज्ञातुमिच्छामि । ज्ञातुमित्यध्याहृतम्  ॥  १।२८।२  ॥   

  

एवमिति । महायशाः धृतिमान् प्रशस्तधैर्यविशिष्टः सुव्रतः सत्यसङ्कल्पः
शुचिः नित्यं पूतो विश्वामित्रः काकुत्स्थे रामे एवमनेन प्रकारेण ब्रुवति
कथयति सति संहारमथ मङ्गलं यथा स्यात्तथा व्याजहार उवाच  ॥  १।२८।३  ॥   

  

अस्त्रसंहारान्नामतो गणयन्नाह सत्यवन्तमित्यादिनवभिः श्लोकैः । सत्यवन्तं
सत्यवत्सञ्ज्ञकं सम्प्रतीच्छेत्यपकृष्यते एवमन्यद्वितीयान्तेष्वपि बोध्यम्
। अत्र यत्र प्रथमान्तं तत्र यो ऽस्ति तमित्यध्याहार्यम्  ॥  १।२८।४  ॥   

  

लक्ष्येति  ॥  १।२८।५  ॥   

  

पद्मनाभेति  ॥  १।२८।६  ॥   

  

योगन्धरेति  ॥  १।२८।७  ॥   

  

पित्र्य इति  ॥  १।२८।८  ॥   

  

कामरूपमिति  ॥  १।२८।९  ॥   

  

नामतः उपसंहारानुपदिश्य रामं प्रत्याह कृशाश्वेति । हे राघव
रघुकुलप्रादुर्भूत राम कामरूपिणः
ईप्सितरूपधारणसमर्थान्भास्वरान्प्रकाशमानान्कृशाश्वतनयान् त्वं प्रतीच्छ
गृहाण ते भद्रमस्तु । तत्र हेतुः यतः मम दानस्य पात्रभूतस्त्वमसि  ॥ 
१।२८।१०  ॥   

  

बाढमिति । काकुत्स्थो रामः प्रहृष्टेनान्तरात्मना मनसा बाढमिति कृत्वैव
जग्राहेति शेषः । उपसंहारा अपि मूर्तिमन्तः सन्तीति
वर्णयंस्तत्प्रार्थनामाह दिव्येतिसार्धश्लोकद्वयेन । दिव्यभास्वरदेहाः
दिव्याः प्राकृतविलक्षणाः भास्वरा प्रकाशवन्तो देहाः येषां ते मूर्तिमन्तः
काठिन्यविशिष्टशरीराः सुखप्रदाः दर्शनमात्रेणाश्रितानां सुखप्रदातारः
प्रह्वाञ्जलिपुटाः प्रह्वाः प्रणतिसूचकाः देवादीनामञ्जलिपुटा येषु ते
मधुरभाषिणः मधुरभाषणशीला एव सन्तीति शेषः । च एवार्थे । तत्र
केचिदङ्गारसदृशाः अङ्गारप्रतियोगिकसादृश्यविशिष्टाः प्रतीयन्ते ।
केचिद्धूमोपमाः धूमप्रतियोगिकसादृश्यविशिष्टाः प्रतीयन्ते ।
केचिच्चन्द्रार्कसदृशाः चन्द्रार्कप्रतियोगिकसादृश्यविशिष्टाः प्रतीयन्ते ।
ते सर्वे प्राञ्जलयो बद्धयुगलकरा भूत्वैव राममब्रुवन् । तद्भाषणमेवाह हे
नरशार्दूल इमे वयं ते तव स्मः । अतः किं करवाम इति त्वं शाधि शिक्षय ।
आज्ञापयेत्यर्थः सार्धश्लोकद्वयमेकान्वयि । तत्र ते सर्वे प्रतीयन्ते
इत्यध्याहृतम् । स्मेत्यार्षम्  ॥  १।२८।१११३  ॥   

  

प्रार्थनोत्तरकाले रघुनाथवचनमाह मानसा इति । मम मानसाः सन्तः कार्यकालेषु
साहाय्यं करिष्यथ इति हेतोः यथेष्टं यथेच्छं गम्यतामिति
रघुनन्दनस्तानुपसंहरन्नाह  ॥  १।२८।१४  ॥   

  

अथेति । ते सर्वे उपसंहाराः तं काकुत्स्थं राममेवमस्तु इत्युक्त्वा
आमन्त्र्य गमनाय तदाज्ञां गृहीत्वा प्रदक्षिणं च कृत्वा यथागतमथ जग्मुः  ॥ 
१।२८।१५  ॥   

  

स इति । स राघवो रामः तान् उपसंहारमन्त्रान् ज्ञात्वा गच्छन्सन्नेव
महामुनिं विश्वामित्रमथ सकलमङ्गलमूलं मधुरं माधुर्यविशिष्टं श्लक्ष्णं
श्रवणमात्रेण सुखप्रदं वचनमब्रवीत्  ॥  १।२८।१६  ॥   

  

तद्वचनमेवाह किन्त्विति । मेघसङ्काशं मेघसदृशं परमुत्कृष्टं मे
कौतूहलमुत्साहोत्पादकं दर्शनीयमृगाकीर्णं दर्शनीया दर्शनयोग्याः ये मृगाः
तैः आकीर्णं व्याप्तं वल्गुभाषैः मनोहरवचनैः नानाप्रकारैः अनेकविधैः शकुनैः
पक्षिभिश्च अलङ्कृतमत एवातीव मनोहरम् दर्शनीयमिति पाठे तु वनविशेषणम् ।
वृक्षखण्डं वृक्षसमूहः पर्वतस्याविदूरतः निकटे एव विद्यमानमतः
अस्मात्स्थानाद्भाति प्रकाशते एतत् किं स्वत एव भाति देवप्रसादाद्वेति
प्रश्ने बीजम् । तुशब्द एवार्थे । हिर्हेतौ । श्लोकद्वयमेकान्वयि  ॥ 
१।२८।१७,१८  ॥   

  

निःसृता इति । हे मुनिश्रेष्ठ रोमहर्षणाद् रोमोद्गमकारणभयप्रापकादित्यर्थः
। कान्तारात्ताटकावनाद् वयं निःसृताः स्मः । अनन्तरमनया देशस्य सुखवत्तया
देशनिष्ठसुखकारणतयैवावगच्छामि । अतः इदमाश्रमपदं श्रमनिवर्तकं स्थानं
कस्येति सर्वं मे हे भगवन् त्वं शंस कथय । श्लोकद्वयमेकान्वयि एकस्तुशब्दः
अनन्तरार्थकः । द्वितीयस्तुशब्दः एवार्थकः  ॥  १।२८।२०  ॥   

  

सम्प्राप्ता इति । हे महामते पापाः पापमयाः अतो ब्रह्मघ्नाः
वेदमार्गध्वंसकाः अत एव दुष्टचारिणः दुष्टाचरणशीलाः अत एव दुरात्मानः
दुष्टप्रयत्नकाः ते राक्षसाः तव यज्ञस्य विघ्नाय यत्र यस्मिन्काले
सम्प्राप्ता भवन्तीति शेषः । तस्य कालस्य सम्बन्धी देशः कः । ननु
देशप्रश्नेन किमित्यत आह हे भगवन् हे ब्रह्मन् रक्षितव्या मम रक्षणीया तव
याज्ञिकी क्रिया यत्रास्ति तत्रैव मम वध्या राक्षसा भविष्यन्ति । अतो हे
मुनिश्रेष्ठ हे प्रभो एतत्सर्वमहं श्रोतुमिच्छामि अतस्त्वं शंसेत्यर्थः ।
सार्धश्लोकद्वयमेकान्वयि । चशब्द एवार्थे  ॥  १।२८।२१२३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे अष्टाविंशः
सर्गः  ॥  २८  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/03-vishvAmitra-sevA/028_astrasaMhAropadeshaH.md">
<details><summary><h2>तिलकम् ...{Loading}...</h2></summary>



गच्छन्गमिष्यन्  ॥  १।२८।१  ॥   

त्त्र त्ित्र  

संहारान् । ज्ञातुमिति शेषः । उपसंहारापरिज्ञाने पुनः प्रयोगानर्हतया
ऽप्राप्तप्रायत्वात्तज्ज्ञानेच्छा । संहारो नाम प्रयुक्तस्यास्त्रस्य
मन्त्रविशेषेण पुनः स्वात्मनि स्थापनम्  ॥  १।२८।२  ॥   

  

एवमिति । उक्तास्त्राणां संहारमार्गमुपदिश्य । अथानन्तरं
तत्प्रश्नसन्तुष्टः परमऋषिरन्यान्यप्यस्त्राण्युपदिशति स्म  ॥  १।२८।३  ॥   

  

तदाह सत्यवन्तमित्यादि । ददामीति सर्वत्र शेषः  ॥  १।२८।४६  ॥   

  

सार्चिमाल्यादयो ऽन्ये । तांश्च ददामीत्यर्थः  ॥  १।२८।७९  ॥   

  

भास्वरांस्तेजोमयान् । प्रतीच्छ गृहाण । पात्रभूतः । अस्त्रदानस्येति शेषः
। मम मत्तः  ॥  १।२८।१०  ॥   

  

बाढमित्यङ्गीकारे । प्रहृष्टेनान्तरात्मना । प्रत्यग्रहीदिति शेषः ।
मूर्तिमन्तः स्वस्वदेवतारूपेण  ॥  १।२८।११  ॥   

  

प्रह्वाञ्जलिपुटाः प्रह्वा नम्रास्ते च ते ऽञ्जलेः पुटं संश्लेषो येषां
तादृशाः  ॥  १।२८।१२  ॥   

  

इमे स्म । सन्निहिता वयमिति शेषः । शाध्याज्ञापय  ॥  १।२८।१३  ॥   

  

गम्यताम् । इदानीमिति शेषः । कार्यकालेषु मानसा मनसि संनिहिता भूत्वा
साहाय्यं करिष्यथ  ॥  १।२८।१४  ॥   

  

प्रदक्षिणम् । सकलस्वदेवताधिदैवतरूपत्वाद्रामस्य प्रदक्षिणकरणम्  ॥  १।२८।१५
 ॥   

  

एतदुत्तरम् "ततस्तु रामः काकुत्स्थः शासनाद्ब्रह्मवादिनः । लक्ष्मणाय च
तान्सर्वान्स चास्त्रान्रघुनन्दनः । ससंहारान्सुसंहृष्टः श्रीमांस्तस्मै
न्यवेदयत्" इत्यधिकं दृश्यते । तत्प्रक्षिप्तम् । बलातिबलयोरिवास्त्राणामपि
युगपदुभयोर्विश्वामित्रेणैवोपदेशदानसम्भवात् । स तानुपदिष्टानस्त्रान्राघवो
रामो ज्ञात्वा । मन्त्रतो मूर्तितः प्रयोगतश्चेति शेषः  ॥  १।२८।१६  ॥   

  

मेघसङ्काशम् कार्ष्ण्यान्नैबिड्याच्च । वृक्षखण्डम् वृक्षसमूहम् । किं
वनसम्बन्धि, उत आश्रमसम्बन्धीति प्रश्नः  ॥  १।२८।१७  ॥   

  

वल्गुभाषैर्मधुरभाषैः  ॥  १।२८।१८  ॥   

  

रोमहर्षणात्ताटकया निर्जनीकरणात् । तस्य भयानकत्वेन रोमहर्षणत्वम् । अनया
देशस्य सुखवत्तयेदमाश्रमपदं त्ववगच्छामि  ॥  १।२८।१९  ॥   

  

आश्रमपदं निर्णीय तत्कस्येति शंसेति पृच्छति सर्वमिति । सर्वं च शंस ।
सर्वशब्दविवक्षितं जिज्ञासान्तरं स्वयमेवाह सम्प्राप्ता इति । ते
ब्रह्मघ्नास्तव यज्ञस्य विघ्नाय यत्र सम्प्राप्ताः स देशः कः  ॥  १।२८।२०
 ॥   

  

यत्र च तव याज्ञिकी क्रिया मया रक्षितव्या, यत्र च राक्षसा वध्याः, भगवन्,
तस्य त्वदाश्रमस्य को देशः प्रदेश इत्यन्वयः  ॥  १।२८।२१,२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
ऽष्टाविंशः सर्गः  ॥  २८  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/03-vishvAmitra-sevA/028_astrasaMhAropadeshaH.md">
<details><summary><h2>द्राविडपाठः ...{Loading}...</h2></summary>


प्रतिगृह्य ततोऽस्त्राणि प्रहृष्टवदनः शुचिः।  
गच्छन्नेव च काकुत्स्थो विश्वामित्रमथाब्रवीत् ॥ 1.28.1 ॥   
गृहीतास्त्रोऽस्मि भगवन् दुराधर्षः सुरासुरैः।  
अस्त्राणां त्वहमिच्छामि संहारं मुनिपुङ्गव ॥ 1.28.2 ॥   
एवं ब्रुवति काकुत्स्थे विश्वामित्रो महायशाः।  
संहारं व्याजहाराथ धृतिमान् सुव्रतः शुचिः ॥ 1.28.3 ॥   
सत्यवन्तं सत्यकीर्तिं धृष्टं रभसमेव च।  
प्रतिहारतरं नाम पराङ्मुखमवाङ्मुखम् ॥ 1.28.4 ॥   
लक्षाक्षविषमौ चैव दृढनाभसुनाभकौ।  
दशाक्षशतवक्त्रौ च दशशीर्षशतोदरौ ॥ 1.28.5 ॥   
पद्मनाभमहानाभौ दुन्दुनाभसुनाभकौ।  
ज्योतिषं कृशनं चैव नैराश्यविमलावुभौ ॥ 1.28.6 ॥   
योगन्धरहरिद्रौ च दैत्यप्रशमनौ तथा।  
सार्चिर्माली धृतिर्माली वृत्तिमान् रुचिरस्तथा ॥ 1.28.7 ॥   
पितृसौमनसं चैव विधूतमकरावुभौ।  
करवीरकरं चैव धनधान्यौ च राघव ॥ 1.28.8 ॥   
कामरूपं कामरुचिं मोहमावरणं तथा।  
जृम्भकं सर्वनाभं च सन्तानवरणौ तथा ॥ 1.28.9 ॥   
कृशाश्वतनयान् राम भास्वरान् कामरूपिणः।  
प्रतीच्छ मम भद्रं ते पात्रभूतोऽसि राघव ॥ 1.28.10 ॥   
बाढमित्येव काकुत्स्थः प्रहृष्टेनान्तरात्मना ॥ 1.28.11 ॥   
दिव्यभास्वरदेहाश्च मूर्तिमन्तः सुखप्रदाः।  
केचिदङ्गारसदृशाः केचिद्धूमोपमास्तथा ॥ 1.28.12 ॥   
चन्द्रार्कसदृशाः केचित् प्रह्वाञ्जलिपुटास्तथा।  
रामं प्राञ्जलयो भूत्वाब्रुवन् मधुरभाषिणः ॥ 1.28.13 ॥   
इमे स्म नरशार्दूल शाधि किं करवाम ते ॥ 1.28.14 ॥   
मानसाः कार्यकालेषु साहाय्यं मे करिष्यथ।  
गम्यतामिति तानाह यथेष्टं रघुनन्दनः ॥ 1.28.15 ॥   
अथ ते राममामन्त्र्य कृत्वा चापि प्रदक्षिणम्।  
एवमस्त्विति काकुत्स्थमुक्त्वा जग्मुर्यथागतम् ॥ 1.28.16 ॥   
स च तान् राघवो ज्ञात्वा विश्वामित्रं महामुनिम्।  
गच्छन्नेवाथ मधुरं श्लक्ष्णं वचनमब्रवीत् ॥ 1.28.17 ॥   
किं न्वेतन्मेघसङ्काशं पर्वतस्याविदूरतः।  
वृक्षषण्डमितो भाति परं कौतूहलं हि मे ॥ 1.28.18 ॥   
दर्शनीयं मृगाकीर्णं मनोहरमतीव च।  
नाना प्रकारैः शकुनैर्वल्गुनादैरलङ्कृतम् ॥ 1.28.19 ॥   
निस्सृताः स्म मुनिश्रेष्ठ कान्ताराद्रोमहर्षणात् ॥ 1.28.20 ॥   
अनया त्ववगच्छामि देशस्य सुखवत्तया।  
सर्वं मे शंस भगवन् कस्याश्रमपदं त्विदम् ॥ 1.28.21 ॥   
सम्प्राप्ता यत्र ते पापा ब्रह्मघ्ना दुष्टचारिणः।  
तव यज्ञस्य विघ्नाय दुरात्मानो महामते ॥ 1.28.22 ॥   
भगवंस्तस्य को देशः सा यत्र तव याज्ञिकी।  
रक्षितव्या क्रिया ब्रह्मन् मम वध्याश्च राक्षसाः ॥ 1.28.23 ॥   
एतत्सर्वं मुनिश्रेष्ठ श्रोतुमिच्छाम्यहं प्रभो ॥ 1.28.24 ॥   

</details>
</div>
