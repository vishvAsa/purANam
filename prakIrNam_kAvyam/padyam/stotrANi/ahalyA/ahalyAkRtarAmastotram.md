+++
title = "अहल्याकृतरामस्तोत्रम्"
author = "अहल्या"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2816"
source_url = "https://www.ebharatisampat.in/readbook3.php?bookid=MjUzMDY2ODE0NTIzMDcy&pageno=MjI0MjQyNjk5NTk="

+++
[[अहल्याकृतरामस्तोत्रम्	Source: [EB](https://www.ebharatisampat.in/readbook3.php?bookid=MjUzMDY2ODE0NTIzMDcy&pageno=MjI0MjQyNjk5NTk=)]]

\[





अहल्याकृतरामस्तोत्रम्



श्री गणेशाय नमः ।

अहल्योवाचः ।

अहो कृतार्थाऽस्मि जगन्निवास  
ते पादाब्जसंल्लग्नरजः कणादहम् ।

स्पृशामि यत्पद्मजशङ्करादिभि-  
र्विमृग्यते रन्धितमानसैः सदा ॥ १॥

अहो विचित्रं तव राम चेष्टितं  
मनुष्यभावेन विमोहितं जगत् ।

चलस्यजस्रं चरणादिवर्जितः  
सम्पूर्ण आनन्दमयोऽतिमायिकः ॥ २॥

यत्पादपङ्कजपरागपवित्रगात्रा  
भागीरथी भवविरिञ्चिमुखान्पुनाति ।

साक्षात्स एव मम दृग्विषयो यदाऽऽस्ते  
किं वर्ण्यते मम पुराकृतभागधेयम् ॥ ३॥

मर्त्यावतारे मनुजाकृतिं हरिं  
रामाभिधेयं रमणीयदेहिनम् ।

धनुर्धरं पद्मविशाललोचनं  
भजामि नित्यं न परान्भजिष्ये ॥ ४॥

यत्पादपङ्करजःश्रुतिभिर्विमृग्यं  
यन्नभिपङ्कजभवः कमलासनश्च ।

यन्नामसाररसिको भगवान्पुरारिस्तं  
रामचन्द्रमनिशं हृदि भावयामि ॥ ५॥

यस्यावतारचरितानि विरिञ्चिलोके  
गायन्ति नारदमुखा भवपद्मजाद्माः ।

आनन्दजाश्रुपरिषिक्तकुचाग्रसीमा  
वागीश्वरी च तमहं शरणं प्रपद्ये ॥ ६॥

सोऽयं परात्मा पुरुषः पुराण  
एषः स्वयंज्योतिरनन्त आद्यः ।

मायातनुं लोकविमोहनीयां  
धत्ते परानुग्रह एष रामः ॥ ७॥

अयं हि विश्वोद्भवसंयमाना-  
मेकः स्वमायागुणबिम्बितो यः ।

विरिञ्चिविष्ण्वीश्वरनामभेदान्  
धत्ते स्वतन्त्रः परिपूर्ण आत्मा ॥ ८॥

नमोऽस्तु ते राम तवाङ्घ्रिपङ्कजं  
श्रिया धृतं वक्षसि लालितं प्रियात् ।

आक्रान्तमेकेन जगत्त्रयं पुरा  
ध्येयं मुनीन्द्रैरभिमानवर्जितैः ॥ ९॥

जगतामादिभूतस्त्वं जगत्त्वं जगदाश्रयः ।

सर्वभूतेष्वसंयुक्त एको भाति भवान्परः ॥ १०॥

ॐकारवाच्यस्त्वं राम वाचामविषयः पुमान् ।

वाच्यवाचकभेदेन भवानेव जगन्मयः ॥ ११॥

कार्यकारणकर्तृत्वसफलसाधनभेदतः ।

एको विभासि राम त्वं मायया बहुरूपया ॥ १२॥

त्वन्मायामोहितधियस्त्वां न जानन्ति तत्वतः ।

मानुषं त्वाऽभिमन्यन्ते मायिनं परमेश्वरम् ॥ १३॥

आकाशवत्त्वं सर्वत्र बहिरन्तर्गतोऽमलः ।

असङ्गो ह्यचलो नित्यः शुद्धो बुद्धः सदव्ययः ॥ १४॥

योषिन्मूढाहमज्ञा ते तत्वं जाने कथं विभो ।  
  
तस्मात्ते शतशो राम नमस्कुर्यामनन्यधीः ॥ १५॥

देव मे यत्रकुत्रापि स्थिताया अपि सर्वदा ।

त्वत्पादकमले सक्ता भक्तिरेव सदाऽस्तु मे ॥ १६॥

नमस्ते पुरुषाध्यक्ष नमस्ते भक्तवत्सल ।

नमस्तेऽस्तु हृषीकेश नारायण नमोऽस्तु ते ॥ १७॥

भवभयहरमेकं भानुकोटिप्रकाशं  
करधृतशरचापं कालमेघावभासम् ।

कनकरुचिरवस्त्रं रत्नवत्कुण्डलाढ्यं  
कमलविशदनेत्रं सानुजं राममीडे ॥ १८॥

स्तुत्वैवं पुरुषं साक्षाद्राघवं पुरतः स्थितम् ।

परिक्रम्य प्रणम्याशु सानुज्ञाता ययौ पतिम् ॥ १९॥

अहल्यया कृतं स्तोत्रं यः पठेद्भक्तिसंयुतः ।

स मुच्यतेऽखिलैः पापैः परं ब्रह्माधिगच्छति ॥ २०॥

पुत्राद्यर्थे पठेद्भक्त्या रामं हृदि निधाय च ।  
संवत्सरेण लभते वन्ध्या अपि सुपुत्रकम् ॥ २१॥

सर्वान्कामानवाप्नोति रामचन्द्रप्रसादतः ॥ २२॥

ब्रह्मघ्नो गुरुतल्पगोऽपि पुरुषः स्तेयी सुरापोऽपि वा

मातृभ्रातृविहिंसकोऽपि सततं भोगैकबद्धादरः ।

नित्यं स्तोत्रमिदं जपन्रघुपतिं भक्त्या हृदिस्थं स्मरन्

ध्यायन् मुक्तिमुपैति किं पुनरसौ स्वाचारयुक्तो नरः ॥ २३॥  

॥  
इति श्रीमदध्यात्मरामायणे अहल्याविरचितं रामचन्द्रस्तोत्रं सम्पूर्णम॥






\]
