+++
title = "२२"

+++

द्वाविंशोऽध्यायः  

पुत्रावूचतुः  

ततः काले वहुतिथे गते राजा पुनः सुतम्  ।  
प्राह गच्छाशु विप्राणां त्राणाय चर मेदिनीम्  ॥ २२.१ ॥  
अश्वमेनं समारुह्य प्रातः प्रातर्दिने दिने  ।  
अबाधा द्विजमुख्यानामन्वेष्टव्या सदैव हि  ॥ २२.२ ॥  
दुर्वृत्ताः सन्ति शतशो दानवाः पापयोनयः  ।  
तेभ्यो न स्याद्यथा बाधा मुनीनां त्वं तथा कुरु  ॥ २२.३ ॥  
स यथोक्तस्ततः पित्रा तथा चक्रे नृपात्मजः  ।  
परिक्रम्य महीं सर्वां ववन्दे चरणौ पितुः  ॥ २२.४ ॥  
अहन्यहन्यनुप्राप्ते पूर्वाह्ने नृपनन्दनः  ।  
ततश्च शेषं दिवसं तया रेमे सुमध्यया  ॥ २२.५ ॥  
एकदा तु चारन् सोऽथ ददर्श यमुनातटे  ।  
पातालकेतोरनुजं तालकेतुं कृताश्रमम्  ॥ २२.६ ॥  
मायावी दानवः सोऽथ मुनिरूपं समास्थितः  ।  
स प्राह राजपुत्रं तं पूर्ववैरमनुस्मरन्  ॥ २२.७ ॥  
राजपुत्र ब्रीवीमि त्वां तत्कुरुष्व यदीच्छसि  ।  
न च ते प्रार्थनाभङ्गः कार्यः सत्यप्रतिश्रव  ॥ २२.८ ॥  
यक्ष्ये यज्ञेन धर्माय कर्तव्याश्च तथेष्टयः  ।  
चितयस्तत्र कर्तव्या नास्ति मे दक्षैणा यतः  ॥ २२.९ ॥  
अतः प्रयच्छ मे वीर हिरण्यार्थं स्वभूषणम्  ।  
यदेतत्कण्ठलग्नं ते रक्ष चेमं माश्रमम्  ॥ २२.१० ॥  
यावदन्तर्जले देवं वरुणं यादसां पतिम्  ।  
वैदिकैर्वारुणैर्मन्त्रैः प्रजानां पुष्टिहेतुकैः  ॥ २२.११ ॥  
अभिष्टूय त्वरायुक्तः समभ्येमीति वादिनम्  ।  
तं प्रणम्य ततः प्रादात्स तस्मै कण्ठभूषणम्  ॥ २२.१२ ॥  
प्राह यैनं भवान् यातु निर्व्यलीकेन चेतसा  ।  
स्थास्यामि तावदत्रैव तवाश्रमसमीपतः  ॥ २२.१३ ॥  
तवादेशान्महाभाग यावदागमनं तव  ।  
न तेऽत्र कश्चिदाबाधां करिष्यति मयि स्थिते  ।  
विश्रब्धश्चात्वरन् ब्रह्मन् कुरुष्व त्वं मनोगतम्  ॥ २२.१४ ॥  

पुत्रावूचतुः  

एकमुक्तस्ततस्तेन स ममज्ज नदीजले  ।  
ररक्ष सोऽपि तस्यैव मायाविहितमाश्रमम्  ॥ २२.१५ ॥  
गत्वा जलाशयात्तस्मात्तालकेतुश्च तत्परम्  ।  
मदालसायाः प्रत्यक्षमन्येषाञ्चैतदुक्तवान्  ॥ २२.१६ ॥  

तालकेतुरुवाच  

वीरः कुवलयाश्वोऽसौ ममाश्रमसमीपतः  ।  
केनापि दुष्टदैत्येन कुर्वन् रक्षां तपस्विनाम्  ॥ २२.१७ ॥  
युध्यमानो यथाशक्ति निघ्नन् ब्रह्मद्विषो युधि  ।  
मायामाश्रित्य पापेन भिन्नः शूलेन वक्षसी  ॥ २२.१८ ॥  
म्रियमाणेन तेनेदं दत्तं मे कण्ठभूषणम्  ।  
प्रापितश्चाग्निसंयोगं स वने शूद्रतापसैः  ॥ २२.१९ ॥  
कृतार्तह्रेषाशब्दो वै त्रस्तः साश्रुविलोचनः  ।  
नीतः सोऽश्वश्च तेनैव दानवेन दुरात्मना  ॥ २२.२० ॥  
एतन्मया नृशंसेन दृष्टं दुष्कृतकारिणा  ।  
यदत्रानन्तरं कृत्यं क्रियतां तदकालिकम्  ॥ २२.२१ ॥  
हृदयाश्वासनञ्चैतद्गृह्यतां कण्ठभूषणम्  ।  
नास्माकं हि सुवर्णेन कृत्यमस्ति तपस्विनाम्  ॥ २२.२२ ॥  

पुत्रावूचतुः  

इत्युक्त्वोत्सृज्य दत्भूमौ स जगाम यथागतम्  ।  
निपपात जनः सोऽथ शोकार्तो मूर्च्छयाऽतुरः  ॥ २२.२३ ॥  
तत्क्षणात्चेतनां प्राप्य सर्वास्ता नृपयोषितः  ।  
राजपत्न्यश्च राजा च विलेपुरतिदुः खिताः  ॥ २२.२४ ॥  
मदालसा तु द्दृष्ट्वा तदीयं कण्ठभूषणम्  ।  
तत्याजाशु प्रियान् प्राणान् श्रुत्वा च निहन्त पतिम्  ॥ २२.२५ ॥  
ततस्तथा महाक्रन्दः पौराणां भवनेष्वभूत् ।  
यथैव तस्य नृपतेः स्वगेहे समवर्तत  ॥ २२.२६ ॥  
राजा च तां मृतां दृष्ट्वा विना भर्त्रा मदालसाम्  ।  
प्रत्युवाच जनं सर्वं विमृश्य सुस्थमानसः  ॥ २२.२७ ॥  
न रोदितव्यं पश्यामि भवतामात्मनस्तथा  ।  
सर्वेषामेव सञ्चिन्त्य सम्बन्धानामनित्यताम्  ॥ २२.२८ ॥  
किन्नु शोचामि तनयं किन्नु शोचाम्यहं स्नुषाम्  ।  
विमृश्य कृतकृत्यत्वाम्नम्येऽशोच्यावुभावपि  ॥ २२.२९ ॥  
मच्छ्रु श्रुपुर्मद्वचनाद्द्विजरक्षणतत्परः  ।  
प्राप्तो मे यः सुतो मृत्युं कथं शोच्यः स धीमताम्  ॥ २२.३० ॥  
अवश्यं याति यद्देहं तद्द्विजानां कृते यदि  ।  
मम पुत्रेण सन्त्यक्तं नन्वभ्युदयकारि तत् ॥ २२.३१ ॥  
इयञ्च सत्कुलोत्पन्ना भर्तर्येवमनुव्रतां  ।  
कथन्नु शोच्या नारीणां भर्तुरन्यन्न दैवतम्  ॥ २२.३२ ॥  
अस्माकं बान्धवानाञ्च तथान्येषां दयावताम्  ।  
शोच्या ह्येषा भवेदेवं यदि भर्त्रा वियोगिनी  ॥ २२.३३ ॥  
या तु भर्तुर्वधं श्रुत्वा तत्क्षणादेव भामिनी  ।  
भर्तारमनुयातेयं न शोच्यातो विपश्चिताम्  ॥ २२.३४ ॥  
ताः शोच्या या वियोगिन्यो न शोच्या या मृताः सह  ।  
भर्त्रा वियोगस्त्वनया नानुभूतः कृतज्ञया  ॥ २२.३५ ॥  
दातारं सर्वसौख्यानामिह चामुत्र चोभयोः  ।  
लोकयोः का हि भर्तारं नारी मन्येत मानुषम्  ॥ २२.३६ ॥  
नासौ शोच्यो न चैवेयं नाहं तज्जननी न च  ।  
त्यजता ब्राह्मणार्थाय प्राणान् सर्वे स्म तारिताः  ॥ २२.३७ ॥  
विप्राणं मम धर्मस्य गतः स हि महामतिः  ।  
आनृण्यमर्धभुक्तस्य त्यागाद्देहस्य मे सुतः  ॥ २२.३८ ॥  
मातुः सतीत्वं मद्वंशवैमल्यं शौर्यमात्मनः  ।  
सङ्ग्रामे सन्त्यजन् प्राणान्नात्यजद्द्विजरक्षणम्  ॥ २२.३९ ॥  

पुत्रावूचतुः  

ततः कुवलयाश्वस्य माता भर्तुरनन्तरम्  ।  
श्रुत्वा पुत्रवधं तादृक्प्राह दृष्ट्वा तु तं पतिम्  ॥ २२.४० ॥  

मातोवाच  
न मे मात्रा न मे स्वस्त्रा प्राप्ता प्रीतिर्नृपेदृशी  ।  
श्रुत्वा मुनिपरित्राणे हतं पुत्रं यथा मया  ॥ २२.४१ ॥  
शोचतां बान्धवानां ये निः श्वसन्तोऽतिदुः खिताः  ।  
म्रियन्ते व्याधिना क्लिष्टास्तेषां माता वृथाप्रजा  ॥ २२.४२ ॥  
सङ्ग्रामे युध्यमाना येऽभीता गोद्विजरक्षणे  ।  
क्षुण्णाः शस्त्रैर्विपद्यन्ते त एव भुवि मानवाः  ॥ २२.४३ ॥  
अर्थिनां मित्रवर्गस्य विद्विषाञ्च पराङ्मुखः  ।  
यो न याति पिता तेन पुत्री माता च वीरसूः  ॥ २२.४४ ॥  
गर्भक्लेशः स्त्रियो मन्ये साफल्यं भजते तदा  ।  
यदारिविजयी वा स्यात्सङ्ग्रामे वा हतः सुतः  ॥ २२.४५ ॥  

पुत्रावूचतुः  

ततः स राजा संस्कारं पुत्रपत्नीमलम्भयत् ।  
निर्गम्य च बहिः स्नातो ददौ पुत्राय चोदकम्  ॥ २२.४६ ॥  
तालकेतुश्च निर्गम्य तथैव यमुनाजलात् ।  
राजपुत्रमुवाचेदं प्रणयान्मधुरं वचः  ॥ २२.४७ ॥  
गच्छ भूपालपुत्र ! त्वं कृतार्थोऽहं कृतस्त्वया  ।  
कार्यं चिराभिलषितं त्वय्यत्राविचले स्थिते  ॥ २२.४८ ॥  
वारुणं यज्ञकार्यञ्च जलेशस्य महात्मनः  ।  
तन्मया साधितं सर्वं यन्ममासीदभीप्सितम्  ॥ २२.४९ ॥  
प्रणिपत्य स तं प्रायाद्राजपुत्रः पुरं पितुः  ।  
समारुह्य तमेवाश्वं सुपर्णानिलविक्रमम्  ॥ २२.५० ॥  

इति श्रीमार्कण्डेयपुराणे कुवलयाश्वीये मदालसावियोगो नाम द्वाविंशोऽध्यायः  
