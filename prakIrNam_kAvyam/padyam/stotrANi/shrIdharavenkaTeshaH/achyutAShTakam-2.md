+++
title = "अच्युताष्टकम्-२"
author = "श्रीधरवेङ्कटेशः"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2794"
source_url = "https://www.ebharatisampat.in/readbook3.php?bookid=ODYwNzIzMTA1MzEyODYy&pageno=MjI0MjQyNjk5NTk="

+++
[[अच्युताष्टकम्-२	Source: [EB](https://www.ebharatisampat.in/readbook3.php?bookid=ODYwNzIzMTA1MzEyODYy&pageno=MjI0MjQyNjk5NTk=)]]

\[





अच्युताष्टकम् (श्रीधरवेङ्कटेशकृतम्)



अभिलपननिसर्गादच्युताख्ये भजे त्वां  
  
हरसि मदघबृन्दं त्वद्भुबुक्षावशात् त्वम् ।

अघहृदिति तवाम्ब प्रत्युत ख्यातिदोऽहं

त्वयि मम वद का वा सङ्गतिर्दैन्यवाचाम् ॥ १ ॥

चिरातीता सान्दीपनितनुभुवः कालभवन-

प्रपत्तिस्तं पित्रोः पुनरगमयत् सन्निधिमिति ।

यशः कृष्णस्येदं कथमहह न त्वां रसनया

यदि श्रीकृष्णाख्ये भजति स तादनीं मुनिसुतः ॥ २ ॥

हरेर्यच्चोरत्वं यदपि च तथा जारचरितं

तदेतत् सर्वांहस्ततिकृते सङ्कथनतः ।

इतीदं माहात्म्यं मधुमथन ते दीपितमिदं

वदन्त्याः कृष्णाख्ये तव हि विचरन्त्या विलसितम् ॥ ३ ॥

सभायां द्रौपत्याऽंशुकसृतिभिया तद्रसनया

धृता तस्याश्चेलं प्रतनु तदवस्थं विदधती ।

व्यतानीश्शैलाभं वसनविसरं चाम्ब हरता-

मियान् गोविन्दाख्ये वद वसनराशिस्तव कुतः ॥ ४ ॥

अधिरसनमयि त्वामच्युताख्ये दधानं

वनजभवमुखानां वन्द्यमाहुर्महान्तः ।

स तु विनमति मातश्चाश्वगोश्वादनादीन्  
  
भवति ननु विचित्रा पद्धतिस्तावकानाम् ॥ ५ ॥

जननि मुरभिदाख्ये जाह्नवीनिम्नगैका

समजनि पदपद्माच्चक्रिणस्त्वाश्रितानाम् ।

परिणमति समस्ताः पादवार्घिन्दुरेको  
  
जगति ननु तटिन्यो जाह्नवीसह्यजाद्याः ॥ ६ ॥

समवहितमपश्यन् सन्निधौ वैनतेयं  
  
प्रसभविधुतपद्मापाणिरीशोऽच्युताख्ये ।

समवितुमुपनीतः सागजेन्द्रं त्वया द्राक्

वद जननि विना त्वां केन वा किं तदाभूत् ॥ ७ ॥

यदेष स्तौमि त्वां त्रियुगचरणत्रायिणि ततो

महिम्नः का हानिस्तवतु मम सम्पन्निरवधिः ।

शुना लीलाकामं भवति सुरसिन्धुर्भगवती

तदेषा किम्भूता स तु सपदि सन्तापभरितः ॥ ८ ॥

इति श्रीश्रीधरवेङ्कटेशार्यकृतौ अच्युताष्टकं सम्पूर्णम् ॥






\]
