+++
title = "०४४ कौसल्यासान्त्वनम्"
title_english = "044 Sumitra assuages Kausalya s grief"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-044-Kousalya_Santhvanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/044_kausalyAsAntvanam.md">
<details><summary><h3>IITK ...{Loading}...</h3></summary>

Sumitra consoles Kausalya.



#### श्लोकः
##### मूलम्
विलपन्ती तथा तां तु कौसल्यां प्रमदोत्तमाम्।  
इदं धर्मे स्थिता धर्म्यं सुमित्रा वाक्यमब्रवीत्॥2.44.1॥

##### शब्दार्थः
धर्मे in virtues, स्थिता abiding, सुमित्रा Sumitra, तथा then, विलपन्तीम् lamenting, प्रमदोत्तमाम् best among women, तां कौशल्याम् to that Kausalya, धर्म्यम् conforming to righteousness, इदं वाक्यम् these words, अब्रवीत् said.

##### आङ्ग्लानुवादः
While Kausalya, the best of women was thus lamenting, virtuous Sumitra spoke to her these righteous wordsः



#### श्लोकः
##### मूलम्
तवार्ये सद्गुणैर्युक्तः पुत्रस् स पुरुषोत्तमः।  
किं ते विलपितेनैवं कृपणं रुदितेन वा॥2.44.2॥

##### शब्दार्थः
आर्ये O venerable one, सद्गुणैः with every good quality, युक्तः endowed with, तव your, सः पुत्रः such a son, पुरुषोत्तमः the greatest among men, एवम् in this way, ते you, विलपितेन with  
lamentation, कृपणम् bitterly, रुदितेन वा or by weeping, किम् what is the use?

##### आङ्ग्लानुवादः
My venerable lady, your son Rama is the greatest among men and is endowed with every virtue. Why do you lament in this way? Why do you weep bitterly?



#### श्लोकः
##### मूलम्
यस्तवार्ये गतः पुत्रस्त्यक्त्वा राज्यं महाबलः।  
साधु कुर्वन् महात्मानं पितरं सत्यवादिनम्॥2.44.3॥  
शिष्टैराचरिते सम्यक्छश्वत्प्रेत्यफलोदये।  
रामो धर्मे स्थित श्रेष्ठो न स शोच्यः कदाचन॥2.44.4॥

##### शब्दार्थः
आर्ये O noble lady, महाबलः mighty, यः Rama, तव पुत्रः your son, महात्मानम्   magnanimous, पितरम् father, साधु worthy of, सत्यवादिनम् as truthful one, कुर्वन् to do, राज्यम् kingdom, त्यक्त्वा renouncing, शिष्टैः by virtuous men, सम्यक् fully, शश्वत्  everlasting, आचरिते followed, प्रेत्य in the next world, फलोदये at the time of fruition, धर्मे in virtues, स्थितः stuck, श्रेष्ठः best, सः that, रामः Rama, कदाचन at any point, शोच्यः न  not to be grieved over.

##### आङ्ग्लानुवादः
In order to vindicate the words of his great and truthful father, O noble lady,your mighty son has renounced the kingdom and has gone (to the forest). He has stuck to the path so scrupulously followed by the wise, the everlasting results of which can be fully realised in the world to come. Such a peerless son is never to be grieved over.



#### श्लोकः
##### मूलम्
वर्तते चोत्तमां वृत्तिं लक्ष्मणोऽस्मिन् सदानघः।  
दयावान् सर्वभूतेषु लाभस्तस्य महात्मनः॥2.44.5॥

##### शब्दार्थः
अनघः blameless one, सर्वभूतेषु in all creatures, दयावान् compassionate, लक्ष्मणः Lakshmana, अस्मिन् in the matter (of Rama), सदा always, उत्तमाम् highest, वृत्तिम् conduct, वर्तते doing(showing), महात्मनः great soul, तस्य to him, लाभः is benefit.

##### आङ्ग्लानुवादः
Blameless Lakshmana, compassionate to all beings, has acted most nobly in this matter for the benefit of his great soul.



#### श्लोकः
##### मूलम्
अरण्यवासे यद्दुःखं जानती वै सुखोचिता।  
अनुगच्छति वैदेही धर्मात्मानं तवात्मजम्॥2.44.6॥

##### शब्दार्थः
सुखोचिता used to comforts, वैदेही Sita, अरण्यवासे living in the forest, यत् दुःखम् those hardships, जानती वै knowingly, धर्मात्मानम् virtuous, तव your, आत्मजम् son, अनुगच्छति is following.

##### आङ्ग्लानुवादः
The daughter of Videha (Sita) who was used to comforts has knowingly followed your virtuous son into the hardships of forest life.



#### श्लोकः
##### मूलम्
कीर्तिभूतां पताकां यो लोके भ्रमयति प्रभुः।  
धर्मसत्यव्रतधनः किं न प्राप्तस्तवात्मजः॥2.44.7॥

##### शब्दार्थः
प्रभुः competent, यः who, कीर्तिभूताम् renowned, पताकाम् the banner, लोके in this world, भ्रमयति waving, धर्मसत्यव्रतधनः one who considers righteousness and truth as wealth, तव आत्मजः your son, किम् what, न प्राप्तः did not gain.

##### आङ्ग्लानुवादः
Your allcompetent son who considers righteousness and truth as wealth, is waving  the flag of fame in this world. What is that which your son did not gain ?



#### श्लोकः
##### मूलम्
व्यक्तं रामस्य विज्ञाय शौचं माहात्म्यमुत्तमम्।  
न गात्रमंशुभिस् सूर्यस् सन्तापयितुमर्हति॥2.44.8॥

##### शब्दार्थः
रामस्य Rama's, शौचम् purity, उत्तमम् excellent, माहात्म्यम् greatness, विज्ञाय having known, सूर्यः sun, अंशुभिः with rays, गात्रम् body, सन्तापयितुम् to torment, न अर्हति will not be inclined,  व्यक्तम् this is evident.

##### आङ्ग्लानुवादः
Knowing Rama's sterling purity and greatness the Sun evidently dare not scorch his body with its rays.



#### श्लोकः
##### मूलम्
शिवस्सर्वेषु कालेषु काननेभ्यो विनिस्सृतः।  
राघवं युक्तशीतोष्णस्सेविष्यति सुखोऽनिलः॥2.44.9॥

##### शब्दार्थः
शिवः gracious, काननेभ्यः from the woodlands, विनिस्सृतः blowing out, युक्तशीतोष्णः with moderate heat and cold, सुखः pleasant, अनिलः breeze, राघवम् of Rama, सर्वेषु कालेषु at all seasons, सेविष्यति will attend.

##### आङ्ग्लानुवादः
A pleasant yet moderately hot and cold breeze blowing through the woodlands will serve Rama at all seasons.



#### श्लोकः
##### मूलम्
शयानमनघं रात्रौ पितेवाभिपरिष्वजन्।  
रश्मिभिस् संस्पृशन् शीतैश्चन्द्रमाह्लादयिष्यति॥2.44.10॥

##### शब्दार्थः
चन्द्रमा the Moon, रात्रौ at night, अनघं sinless man, शयानम् while asleep, शीतैः cool, रश्मिभिः with rays, संस्पृशन् while touching, पितेव like father, अभिपरिष्वजन् while embracing, आह्लादयिष्यति delight.

##### आङ्ग्लानुवादः
While that sinless Rama sleeps at night, the Moon will comfort him by touching him with cool beams like a father embracing his son.



#### श्लोकः
##### मूलम्
ददौ चास्त्राणि दिव्यानि यस्मै ब्रह्मा महौजसे।  
दानवेन्द्रं हतं दृष्ट्वा तिमिध्वजसुतं रणे॥2.44.11॥  
स शूरः पुरुषव्याघ्रः स्वबाहुबलमाश्रितः।  
असन्त्रस्तोऽप्यरणस्थो वेश्मनीव निवत्स्यति॥2.44.12॥

##### शब्दार्थः
रणे in war, दानवेन्द्रम् lord of demons, तिमिध्वजसुतम् Timidhwaja's son, हतम् having been killed, दृष्ट्वा having seen, महौजसे having great lustre, यस्मै to that Rama, ब्रह्मा like second Bramha, (Viswamitra), दिव्यानि divine, अस्त्राणि weapons, ददौ gave, शूरः brave, पुरुषव्याघ्रः best of men, सः that Rama, अरण्यस्थोऽपि though staying in the forest, स्वबाहुबलम् with the strength of his arms, आश्रितः taking refuge, असन्त्रस्तः without fear, वेश्मनीव like in his own palace, निवत्स्यति will reside.

##### आङ्ग्लानुवादः
To the mighty, heroic Rama, that best of men, Brahmalike Viswamitra has bequeathed many divine weapons, seeing him slay Timidhwaja's son (Subahu), lord of demons, in the battle. He will stay fearless in the forest, relying on the strength of his own arms as though he were living in the palace.



#### श्लोकः
##### मूलम्
यस्येषुपथमासाद्य विनाशं यान्ति शत्रवः।  
कथं न पृथिवी तस्य शासने स्थातुमर्हति॥2.44.13॥

##### शब्दार्थः
यस्य whose, इषुपथम् range of arrows, आसाद्य having received, शत्रवः enemies, विनाशम्  destruction, यान्ति will meet, तस्य such Rama's, शासने in the command, पृथिवी earth, कथम् how, स्थातुम् to subordinate, नार्हति is unfit.

##### आङ्ग्लानुवादः
When enemies who are targets of his arrows are destoyed, how can this earth, not stay under the command of Rama?



#### श्लोकः
##### मूलम्
या श्री श्शौर्यं च रामस्य या च कल्याणसत्वता।  
निवृत्तारण्यवासस् स क्षिप्रं राज्यमवाप्स्यति॥2.44.14॥

##### शब्दार्थः
रामस्य Rama's, या श्रीः that splendour, शौर्यं च valour, या कल्याणसत्वता that auspicious  strength, निवृत्तारण्यवासः having returned from forest life, सः that Rama, क्षिप्रम्  quickly, (स्वं) राज्यम् his kingdom, अवाप्स्यति will regain.

##### आङ्ग्लानुवादः
On return from his sojourn in the forest, Rama, endowed with splendour, valour and a strength that brings wellbeing will quickly regain his kingdom.



#### श्लोकः
##### मूलम्
सूर्यस्यापि भवेत्सूर्यो ह्यग्नेरग्नि प्रभोः प्रभुः।  
श्रियः श्रीश्च भवेदग्र्या कीर्तिः कीर्त्याः क्षमाक्षमा॥2.44.15॥  
दैवतं दैवतानां च भूतानां भूतसत्तमः।  
तस्य के ह्यगुणा देवि वने वाप्यथवा पुरे॥2.44.16॥

##### शब्दार्थः
देवि O Devi (Kusalya), सूर्यस्यापि for the sun, सूर्यः भवेत् he will act as light of the Sun, अग्नेः for fire, अग्निः lustre of fire, प्रभोः for a ruler, प्रभुः as supreme ruler, श्रियश्च prosperity, श्रीः as prosperity, कीर्त्याः for fame, अग्र्या as supreme, कीर्तिः fame, क्षमा for tolerance, क्षमा as tolerance, दैवतानाम् for gods, दैवतम् as god, भूतानाम् for all beings, भूतसत्तमः as supreme being, भवेत् shall be, तस्य for such Rama, वने वापि even in forest, अथवा or, पुरे or in town, अगुणाः demerits, के हि where are they?.

##### आङ्ग्लानुवादः
O Devi Rama is the Sun (light) of the Sun, fire (splendour) of the fire, master (command) of masters, prosperity of the prosperous, the fame of the famous, forbearance of the forbearing, god of the gods and supreme among all beings. Whether he dwells in the forest or in the city, he has no demerit whatsoever.



#### श्लोकः
##### मूलम्
पृथिव्या सह वैदेह्या श्रिया च पुरुषर्षभः।  
क्षिप्रं तिसृभिरेताभिस् सह रामोऽभिषेक्ष्यते॥2.44.17॥

##### शब्दार्थः
पुरुषर्षभः eminent among men, रामः Rama, पृथिव्या सह with earth, वैदेह्य along with Sita, श्रिया च with the goddess of fortune, एताभिः with these, तिसृभिः सह with three, क्षिप्रम् quickly, अभिषेक्षयते will be consecrated.

##### आङ्ग्लानुवादः
Rama, the best among men, will soon be coronated with these three namely the earth, the goddess of fortune and Sita.



#### श्लोकः
##### मूलम्
दुःखजं विसृजन्त्यस्रं निष्क्रामन्तमुदीक्ष्य यम्।  
अयोध्यायां जनास्सर्वे शोकवेगसमाहताः।2.44.18॥  
कुशचीरधरं देवं गच्छन्तमपराजितम्।  
सीतेवानुगता लक्ष्मी स्तस्य किं नाम दुर्लभम्॥2.44.19॥

##### शब्दार्थः
निष्क्रामन्तम् when he was leaving, यम् whom, उदीक्ष्य having seen, अयोध्यायाम् in Ayodhya, सर्वे all, जनाः inhabitants, शोकवेगसमाहताः whipped by the speed of sorrow, दुःखजम्  caused by sorrow, अस्रम् tears, विसृजन्ति are shedding, कुशचीरधरम् clad in bark and kusa robes, गच्छन्तम् departing, अपराजितम् the unconquerable, देवम् divine one, लक्ष्मीः goddess of fortune, सीतेव like Sita, अनुगता has followed, तस्य to him, किं नाम what, दुर्लभम् is  
difficult?

##### आङ्ग्लानुवादः
When the people of Ayodhya saw the godlike Rama departing, clad in robes of kusha and bark, they were moved to tears of grief. What is impossible for him who is unconquerable and whom Sita, like the goddess of fortune, follows.



#### श्लोकः
##### मूलम्
धनुर्ग्रहवरो यस्य बाणखड्गास्त्रभृत्स्वयम्।  
लक्ष्मणो व्रजति ह्यग्रे तस्य किं नाम दुर्लभम्॥2.44.20॥

##### शब्दार्थः
धनुर्ग्रहवरः the most skilled archer, लक्ष्मणः Lakshmana, स्वयम् himself, बाणखड्गास्त्रभृत् bearing arrows, swords and other weapons, यस्य to whom, अग्रे in the forefront, व्रजति going, तस्य for that Rama, किं नाम what, दुर्लभम् is the difficulty?

##### आङ्ग्लानुवादः
What is impossible for Rama ahead of whom moves Lakshmana, the best of archers, weilding swords, arrows and other weapons?



#### श्लोकः
##### मूलम्
निवृत्तवनवासं तं द्रष्टासि पुनरागतम्।  
जहिशोकं च मोहं च देवि सत्यं ब्रवीमि ते॥2.44.21॥

##### शब्दार्थः
देवि O Kausalya, निवृत्तवनवासम् on completion of exile, पुनः again, आगतम् having returned, तम् that Rama, द्रष्टासि will see, शोकं च sorrow, मोहं च delusion, जहि you may give up, ते  to you, सत्यम् truth, ब्रवीमि am telling.

##### आङ्ग्लानुवादः
I tell you the truth, Kausalya, that you will see Rama's return when the period of exile is complete. Hence give up your sorrow and delusion.



#### श्लोकः
##### मूलम्
शिरसा चरणावेतौ वन्दमानमनिन्दिते  
पुनर्द्रक्ष्यसि कल्याणि पुत्रं चन्द्रमिवोदितम्॥2.44.22॥

##### शब्दार्थः
अनिन्दिते irreproachable one, कल्याणि O auspicious one, एतौ चरणौ at these feet, शिरसा with head, वन्दमानम् paying homage, पुत्रम् son, उदितम् rising, चन्द्रमिव Moonlike, पुनः again, द्रक्षयसि will see.

##### आङ्ग्लानुवादः
O irreproachable and auspicious one you will see your son, like the rising Moon, touching your feet with his head.



#### श्लोकः
##### मूलम्
पुनः प्रविष्टं दृष्ट्वा तमभिषिक्तं महाश्रियम्।  
समुत्स्रक्ष्यसि नेत्राभ्यां क्षिप्रमानन्दजं पयः॥2.44.23॥

##### शब्दार्थः
पुनः again, प्रविष्टम् having entered, अभिषिक्तम् enthroned, महाश्रियम् shining in glory, तम् him, दृष्ट्वा having seen, क्षिप्रम् soon, नेत्राभ्याम् from your eyes, अनन्दजम् arising out of joy, पयः water, समुत्स्रक्ष्यसि pour out.

##### आङ्ग्लानुवादः
Soon you will see him enthrouned shining in full glory on his return from exile while  
tears of joy will flow from your eyes.



#### श्लोकः
##### मूलम्
मा शोको देवि दुःखं वा न रामे दृश्यतेऽशिवम्।  
क्षिप्रं द्रक्ष्यसि पुत्रं त्वं ससीतं सहलक्ष्मणम्॥2.44.24॥

##### शब्दार्थः
देवि O Devi (Kausalya) शोकः grief, दुःखं वा or distress, मा do not entertain, रामे in Rama, अशिवम् inauspiciousness, न दृश्यते is not to be seen, त्वम् you, ससीतम् with Sita, सहलक्ष्मणम् with Lakshmana, पुत्रम् son, क्षिप्रम् soon, द्रक्षयसि you will see.

##### आङ्ग्लानुवादः
Desist from grief or tear for Rama, O Devi nothing inauspicious will happen to him you will soon see your son along with Sita and Lakshmana.



#### श्लोकः
##### मूलम्
त्वया शेषो जनश्चैव समाश्वास्यो यदाऽनघे।  
किमिदानीमिदं देवि करोषि हृदि विक्लवम्॥2.44.25॥

##### शब्दार्थः
अनघे sinless lady, देवि O Devi शेषः the remaining, जनः people, त्वया by you, यदा when, समाश्वास्यः एव are to be consoled, इदानीम् in this manner, हृदि in your heart, विक्लवम्  overcome with fear, करोषि doing, इदम् this, किम् what?

##### आङ्ग्लानुवादः
O sinless lady, O queen when you are overcome by fear, how can you console  
others?



#### श्लोकः
##### मूलम्
नार्हा त्वं शोचितुं देवि यस्यास्ते राघवस्सुतः।  
न हि रामात्परो लोके विद्यते सत्पथे स्थितः॥2.44.26॥

##### शब्दार्थः
देवि O Kausalya, यस्याः whose, ते to you, राघवः Rama, सुतः as son, त्वम् you, शोचितुम् to          grieve, नार्हा are not fit, रामात् compared to Rama, परः superior, सत्पथे on the path of virtue, स्थितः abiding, लोके in this world, न विद्यते हि is not found.

##### आङ्ग्लानुवादः
O Kausalya,  with a son like Rama, you should not grieve. There is none in this world superior to Rama who stands steady in the path of virtue.



#### श्लोकः
##### मूलम्
अभिवादयमानं तं दृष्ट्वा ससुहृदं सुतम्।  
मुदाऽश्रृ मोक्ष्यसे क्षिप्रं मेघलेखेव वार्षिकी॥2.44.27॥

##### शब्दार्थः
अभिवादयमानम् one while bowing to you in reverence, ससुहृदम् along with friends, तं सुतम् to your son, दृष्ट्वा seeing, क्षिप्रम् soon, वार्षिकी pertaining to rainyseason, मेघलेखेव like a streak of clouds, मुदा delightfully, अश्रु tears, मोक्ष्यसे you are going to shed.

##### आङ्ग्लानुवादः
Like a flake of cloud in monsoon, you are going to shed tears of joy soon seeing your son along with his friends bowing to you in reverence.



#### श्लोकः
##### मूलम्
पुत्रस्ते वरदः क्षिप्रमयोध्यां पुनरागतः।  
पाणिभ्यां मृदुपीनाभ्यां चरणौ पीडयिष्यति॥2.44.28॥

##### शब्दार्थः
वरदः one who confers boons, ते पुत्रः your son, क्षिप्रम् soon, अयोध्याम् to Ayodhya, पुनः again, आगतः having returned, मृदुपीनाभ्याम् tender and plump, पाणिभ्याम् hands, चरणौ your feet, पीडयिष्यति will press.

##### आङ्ग्लानुवादः
Your son, bestower of boons, will soon return to Ayodhya and press your feet with his soft, tender hands.



#### श्लोकः
##### मूलम्
अभिवाद्य नमस्यन्तं शूरं ससुहृदं सुतम्।  
मुदाऽस्रैः प्रोक्ष्यसि पुनर्मेघराजिरिवाचलम्॥2.44.29॥

##### शब्दार्थः
अभिवाद्य greeting, नमस्यन्तम् offering salutations, शूरम् brave ससुहृदम् with friends, सुतम् to your son, मुदा with delight, अस्रैः with tears, मेघराजिः mass of clouds, अचलमिव like a mountain, पुनः again, प्रोक्ष्यसि will be drenched.

##### आङ्ग्लानुवादः
While paying obeisance to you, you will drench your brave son, surrounded by friends, with tears of joy like a mass of clouds drenching the mountain.



#### श्लोकः
##### मूलम्
आश्वासयन्ती विविधैश्च वाक्यै  
र्वाक्योपचारे कुशलाऽनवद्या।  
रामस्य तां मातरमेवमुक्त्वा  
देवी सुमित्रा विरराम रामा॥2.44.30॥

##### शब्दार्थः
वाक्योपचारे serving with words, कुशला skilled, अनवद्या irreproachable, रामा cheerful nature, देवी queen, सुमित्रा Sumitra, विविधैः various, वाक्यैः words, आश्वासयन्ती while consoling, रामस्य Rama's, तां मातरम् to his mother, एवम् in that way, उक्त्वा having said, विरराम fell silent.

##### आङ्ग्लानुवादः
Irreproachable and skilful in the use of words, queen Sumitra of cheerful disposition fell silent after thus consoling Rama's mother in various ways.



#### श्लोकः
##### मूलम्
निशम्य तल्लक्ष्मणमातृवाक्यं  
रामस्य मातुर्नरदेवपत्न्याः।  
सद्यश्शरीरे विननाश शोकः  
शरद्गतो मेघ इवाल्पतोयः॥2.44.31॥

##### शब्दार्थः
तत् that, लक्ष्मणमातृवाक्यम् words of Lakshmana's mother, निशम्य having heard, नरदेवपत्न्याः queen, रामस्य मातुः of Rama's mother, शोकः grief, शरद्गतः relating to autumn, अल्पतोयः with slight moisture, मेघ इव like cloud, सद्यः instantly, शरीरे in the body, विननाश destroyed.

##### आङ्ग्लानुवादः
On hearing the words of Lakshmana's mother the grief in the heart of the queen (Kausalya), mother of Rama, instantly disappeared like the autumnal cloud that holds but little rain.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे चतुश्चत्वारिंशस्सर्गः॥  
Thus ends the fortyfourth sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/044_kausalyAsAntvanam.md">
<details><summary><h3>भूषणम् ...{Loading}...</h3></summary>



विलपन्तीं तथा तां तु कौसल्यां प्रमदोत्तमाम् ।  

इदं धर्म्ये स्थिता धर्म्यं सुमित्रा वाक्यमब्रवीत्  ॥  २।४४।१  ॥   

विलपन्तीमित्यादि । इदं वक्ष्यमाणम्  ॥  २।४४।१  ॥   

  

तवार्ये सद्गुणैर्युक्तः स पुत्रः पुरुषोत्तमः ।  

किं ते विलपितेनैवं कृपणं रुदितेन वा  ॥  २।४४।२  ॥   

सत्पुरुषाचरितं धर्ममाचरन्तं रामं प्रति सन्तोषे कर्त्तव्ये किमर्थो विषादः
कृत इति कौसल्यां समाश्वोसयति--तवेत्यादिना  ॥  २।४४।२  ॥   

  

यस्तवार्ये गतः पुत्रस्त्यक्त्वा राज्यं महाबलः ।  

साधु कुर्वन् महात्मानं पितरं सत्यवादिनम्  ॥  २।४४।३  ॥   

शिष्टैराचरिते सम्यक्छश्वत् प्रेत्यफलोदये ।  

रामो धर्मे स्थितः श्रेष्ठो न स शोच्यः कदाचन  ॥  २।४४।४  ॥   

य इत्यादिश्लोकद्वयमेकं वाक्यम् । प्रेत्यफलोदये आमुष्मिकफलकारणे  ॥ 
२।४४।३४  ॥   

  

वर्त्तते चोत्तमां वृत्तिं लक्ष्मणो ऽस्मिन् सदा ऽनघः ।  

दयावान् सर्वभूतेषु लाभस्तस्य महात्मनः  ॥  २।४४।५  ॥   

पितृवचनपरिपालके रामे शोको न कार्य इत्युक्त्वा लक्ष्मणसीतयोरपि
स्वधर्मनिष्ठत्वात् तद्विषयेपि शोको न कार्यः, अपितु प्राप्तलाभत्वात्
सन्तोष एव कार्य इत्याह--वर्तत इत्यादिना । अत्र व इति गायत्र्याः
पञ्चमाक्षरम् । वर्तते करोति । वृत्तिं शुश्रूषाम् । अस्मिन् रामे । तस्य
लक्ष्मणस्य  ॥  २।४४।५  ॥   

  

अरण्यवासेव यद्दुःखं जानती वै सुखोचिता ।  

अनुगच्छति वैदेही धर्मात्मानं तवात्मजम्  ॥  २।४४।६  ॥   

अरण्येति । अरण्यवासे यद्दुःखं तद्दुःखं जानती वै जानन्त्येव ।
तवात्मजमनुगच्छति "स्त्रीणां भर्त्ता हि दैवतम्"
इत्युक्तरीत्यानुगच्छतीत्यर्थः  ॥  २।४४।६  ॥   

  

कीर्त्तिभूतां पताकां यो लोके भ्रमयति प्रभुः ।  

धर्मसत्यव्रतधनः किं न प्राप्तस्तवात्मजः  ॥  २।४४।७  ॥   

कीर्तीति । कीर्तिभूतां पताकां कीर्तिरूपं ध्वजम् । भ्रामयति सञ्चारयति
सर्वभूतविदितप्रख्यातिक इत्यर्थः । तवात्मजः किं श्रेयः न प्राप्तः,
सर्वस्यापि श्रेयसो योग्य इत्यर्थः । अतो न शोच्य इति भावः  ॥  २।४४।७  ॥   

  

व्यक्तं रामस्य विज्ञाय शौचं माहात्म्यमुत्तमम् ।  

न गात्रमंशुभिः सूर्यः सन्तापयियुमर्हति  ॥  २।४४।८  ॥   

तदेतद्विशिनष्टि--व्यक्तमित्यादि । शौचं त्रिविधकरणशुचित्वम् । माहात्म्यं
सर्वोत्तमत्वम्  ॥  २।४४।८  ॥   

  

शिवः सर्वेषु कालेषु काननेभ्यो विनिस्सृतः ।  

राघवं युक्तशीतोष्णः सेविष्यति सुखो ऽनिलः  ॥  २।४४।९  ॥   

शिव इति । सर्वेषु कालेषु वसन्तादिकालेषु । युक्तशीतोष्णः
तत्तत्कालोचितद्रव्यसंस्पर्शनेन सम्पादितशीतोष्णस्पर्श इत्यर्थः  ॥  २।४४।९
 ॥   

  

शयानमनघं रात्रौ पितेवाभिपरिष्वजन् ।  

रश्मिभिः संस्पृशन् शीतैश्चन्द्रमा ह्लादयिष्यति  ॥  २।४४।१०  ॥   

"भीषास्माद्वातः पवते" इतिश्रुत्यर्थमभिव्यनक्ति--शिव इत्यनुद्वेगकारित्वेन
मान्द्यमुक्तम् । काननेभ्य इति सौरभ्यमुक्तम् । विनिस्सृत इति शैत्यमुक्तम्
 ॥  २।४४।१०  ॥   

  

ददौ चास्त्राणि दिव्यानि यस्मै ब्रह्मा महौजसे ।  

दानवेन्द्रं हतं दृष्ट्वा तिमिध्वजसुतं रणे  ॥  २।४४।११  ॥   

ददाविति । तिमिध्वजः शम्बरः । "वैजयन्तमिति ख्यातं पुरं यत्र तिमिध्वजः । स
शम्बर इति ख्यातः शतमायो महासुरः  ॥ " इत्युक्तत्वात् तत्सुतं दानवेन्द्रं
हतं दृष्ट्वा यस्मै रामाय दिव्यास्त्राणि ददौ। "यदा व्रजति सङ्ग्रामं
ग्रामार्थे नगरस्य वा। गत्वा सौमित्रिसहितो नाविजित्य निवर्त्तते  ॥ "
इत्युक्तत्वात् । कदाचिद्रामो दण्डकारण्यं गत्वा वैजयन्तपुरं निरुध्य
दशरथविरोधिभूतं शम्बरसुतं हतवान्, तेन प्रीतो ब्रह्मा रामाय दिव्यास्त्राणि
ददावित्यवगम्यते  ॥  २।४४।११  ॥   

  

स शूरः पुरुषव्याघ्रः स्वबाहुबलमाश्रितः ।  

असन्त्रस्तोप्यरण्यस्थो वेश्मनीव निवत्स्यति  ॥  २।४४।१२  ॥   

स शूर इति । अरण्यस्थो ऽपीत्यन्वयः  ॥  २।४४।१२  ॥   

  

यस्येषुपथमासाद्य विनाशं यान्ति शत्रवः ।  

कथं न पृथिवी तस्य शासने स्थातुमर्हति  ॥  २।४४।१३  ॥   

वने रामस्य सौख्यं भवतु, भरतस्य रूढमूलत्वाद्रामस्य राज्यं न
सिद्ध्यतीत्याशङ्क्याह--यस्येति  ॥  २।४४।१३  ॥   

  

या श्रीः शौर्यं च रामस्य या च कल्याणसत्त्वता ।  

निवृत्तारण्यवासः स क्षिप्रं राज्यमवाप्स्यति  ॥  २।४४।१४  ॥   

येति । रामस्य या श्रीः सर्वलक्षणसम्पन्ना गात्रशोभा । यच्च शौर्यं शूरो
जेता, तस्य भावः शौर्यम् । "शूरो वीरश्च विक्रान्तो जेता" इत्यमरः । या च
कल्याणसत्त्वता प्रशस्तबलयुक्तता । एतैरसाधारणहेतुभिः स रामः क्षिप्रं
राज्यमवाप्स्यतीति सम्बन्धः  ॥  २।४४।१४  ॥   

  

सूर्यस्यापि भवेत् सूर्यो ह्यग्नेरग्निः प्रभोः प्रभुः ।  

श्रियः श्रीश्च भवेद्ग्र्या कीर्तिः कीर्त्याः क्षमाक्षमा  ॥  २।४४।१५  ॥   

सूर्यस्येत्यादि । सूर्यस्यापि सूर्यो भवेत् सकलजगत्प्रकाशकस्य सूर्यस्यापि
प्रकाशको भवेत् । अग्नेरग्निः दाहकस्याप्यग्नेर्दाहकः । प्रभोः प्रभुः
सर्वनियन्तुरपि नियन्ता । श्रियः श्रीः सम्पदोपि सम्पत् । यद्वा कान्तेरपि
कान्तिः, कान्तेरप्यतिशयावह इत्यर्थः । क्षमाक्षमा क्षमाया अप्यतिशयो
ऽनेनेति भावः  ॥  २।४४।१५  ॥   

  

दैवतं दैवतानां च भूतानां भूतसत्तमः ।  

तस्य के ह्यगुणा देवि राष्ट्रे वाप्यथवा पुरे  ॥  २।४४।१६  ॥   

दैवतं दैवतानां च दैवतानामपि सकलकार्यनिर्वहणक्षम इत्यर्थः । भूतानां
भूतसतमः, उत्तमभूतमित्यर्थः । भूतत्वं सत्ता सर्वेषां सत्ता तत्सत्ताधीनेति
भावः । तस्यैवम्भूतस्य सर्वगुणसम्पन्नस्य देशे वने वा पुरे वा के अगुणाः ?
न कोपीत्यर्थः । अगुणः प्रतिबन्धकीभूत इति यावत्  ॥  २।४४।१६  ॥   

  

पृथिव्या सह वैदेह्या श्रिया च पुरुषर्षभः ।  

क्षिप्रं तिसृभिरेताभिः स ह रामो ऽभिषेक्ष्यते  ॥  २।४४।१७  ॥   

पृथिव्येति । सहेत्यत्र स इति पदच्छेदः । स रामः पृथिव्या वैदेह्या श्रिया
विजयलक्ष्म्या च एताभिः तिसृभिः सह क्षिप्रमभिषेक्ष्यते हेति सम्बन्धः  ॥ 
२।४४।१७  ॥   

  

दुःखजं विसृजत्यास्रं निष्क्रामन्तमुदीक्ष्य यम् ।  

अयोध्यायां जनाः सर्वे शोकवेगसमाहताः  ॥  २।४४।१८  ॥   

दुःखजमिति । अस्य श्लोकस्य पृथिव्या सहेति पूर्वश्लोकस्थेन स
रामोभिषेक्ष्यत इत्यनेन सम्बन्धः  ॥  २।४४।१८  ॥   

  

कुशचीरधरं देवं गच्छन्तमपराजितम् ।  

सीतेवानुगता लक्ष्मीः तस्य किन्नाम दुर्ल्लभम्  ॥  २।४४।१९  ॥   

कुशचीरेति । लक्ष्मीरिव स्थिता सीता अनुगतेत्यन्वयः । अनेन
राज्यश्रीरन्यन्न परिगृह्णातीति द्योत्यते  ॥  २।४४।१९  ॥   

  

धनुर्ग्रहवरो यस्य बाणखड्गास्त्रभृत्स्वयम् ।  

लक्ष्मणो व्रजति ह्यग्रे तस्य किन्नाम दुर्ल्लभम्  ॥  २।४४।२०  ॥   

निवृत्तवनवासं तं द्रष्टासि पुनरागतम् ।  

जहि शोकं च मोहं च देवि सत्यं ब्रवीमिते  ॥  २।४४।२१  ॥   

धनुर्ग्रहेति । धनुर्ग्रहवरः धनुर्द्धरश्रेष्ठः  ॥  २।४४।२०२१  ॥   

  

शिरसा चरणावेतौ वन्दमानमनिन्दिते ।  

पुनर्द्रक्ष्यसि कल्याणि पुत्रं चन्द्रमिवोदितम्  ॥  २।४४।२२  ॥   

पुनः प्रविष्टं दृष्ट्वा तमभिषिक्तं महाश्रियम् ।  

समुत्स्रक्ष्यसि नेत्राभ्यां क्षिप्रमानन्दजं पयः  ॥  २।४४।२३  ॥   

शिरसेति । एतौ परिदृश्यमानसर्वलक्षणसम्पन्नौ । उदितं चन्द्रं
प्रतिपच्चन्द्रम्  ॥  २।४४।२२२३  ॥   

  

मा शोको देवि दुःखं वा न रामे दृश्यते ऽशिवम् ।  

क्षिप्रं द्रक्ष्यसि पुत्रं तं ससीतं सहलक्ष्मणम्  ॥  २।४४।२४  ॥   

मा शोक इति । हे देवि रामे अशिवम् अशुभम् न दृश्यते । अतः शोकः प्रलापादिः
दुःखं मनोव्यथा वा मा न कार्यमित्यर्थः  ॥  २।४४।२४  ॥   

  

त्वया ऽशेषो जनश्चैव समाश्वास्यो यदा ऽनघे ।  

किमिदानीमिमं देवि करोषि हृदि विक्लवम्  ॥  २।४४।२५  ॥   

नार्हा त्वं शोचितुं देवि यस्यास्ते राघवः सुतः ।  

न हि रामात्परो लोके विद्यते सत्पथे स्थितः  ॥  २।४४।२६  ॥   

त्वयेति । विक्लवम्, भावप्रधानो निर्देशः  ॥  २।४४।२५२६  ॥   

  

अभिवादयमानं तं दृष्ट्वा ससुहृदं सुतम् ।  

मुदाश्रु मोक्ष्यसे क्षिप्रं मेघलेखेव वार्षिकी  ॥  २।४४।२७  ॥   

पुनस्ते वरदः क्षिप्रमयोध्यां पुनरागतः ।  

पाणिभ्यां मृदुपीनाभ्यां चरणौ पीडयिष्यति  ॥  २।४४।२८  ॥   

अभिवादयमानमिति । मेघलेखा मेघपङ्क्तिः  ॥  २।४४।२७२८  ॥   

  

अभिवाद्यनमस्यन्तं शूरं ससुहृदं सुतम् ।  

मुदास्रैः प्रोक्ष्यसि पुनर्मेघराजिरिवाचलम्  ॥  २।४४।२९  ॥   

अभिवाद्येति । अभिवाद्यनमस्यन्तम् अभिवादनपूर्वकं प्रणमन्तम्  ॥  २।४४।२९
 ॥   

  

आश्वासयन्ती विविधैश्च वाक्यैर्वाक्योपचारे कुशला ऽनवद्या ।  

रामस्य तां मातरमेवमुक्त्वा देवी सुमित्रा विरराम रामा  ॥  २।४४।३०  ॥   

निशम्य तल्लक्ष्मणमातृवाक्यं रामस्य मातुर्नरदेवपत्न्याः ।  

सद्यः शरीरे विननाश शोकः शरद्गतो मेघ इवाल्पतोयः  ॥  २।४४।३१  ॥   

आश्वासयन्तीति । वाक्योपचारे वाक्यैरुपचारविषये  ॥  २।४४।३०३१  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
चतुश्चत्वारिंशः सर्गः  ॥  ४४  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने चतुश्चत्वारिंशः सर्गः  ॥  ४४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/044_kausalyAsAntvanam.md">
<details><summary><h3>शिरोमणी ...{Loading}...</h3></summary>



कौशल्याश्वासनहेतुभूतसुमित्रोक्तिं वर्णयितुमाह-- विलपन्तीमिति । धर्मे
स्थिता सुमित्रा धर्म्यं धर्मादनपेतमिदं वाक्यमब्रवीत्  ॥  २।४४।१  ॥   

  

तद्वचनमेवाह-- तवेति । हे आर्ये सर्वश्रेष्ठे सद्गुणैः
समाधिकरहितासाधारणसौशील्यादिभिर्युक्तः अत एव पुरुषोत्तमः "पुरुषान्न परं
किञ्चित्सा काष्ठा सा परा गतिः । उत्तमः पुरुषस्त्वन्यः" इत्यादि
श्रुतिस्मृतिप्रतिपाद्यपरमपुरुषः स तव पुत्रो ऽस्ति अतः एवं दीनतासूचकेन ते
विलपितेन विविधकथनेन कृपणं रुदितेन वा किं न किमपीत्यर्थः । विलापादि न
कर्तव्यमिति तात्पर्यम् । एतेन रामस्य निखिलशक्तिमत्त्वं सूचितं तेन तस्य
दुःखास्पर्शित्वं ध्वनितं तेन शोको न कार्य इति बोधितम्  ॥  २।४४।२  ॥   

  

ननु यदि रामस्य सर्वशक्तिमत्वं स्यात्तर्हीहस्थः सन्नेव निखिलं कार्यं
कुर्यात्किं वनगमनेनेत्यत आह-- य इति । हे आर्ये शिष्टैः
अधर्मसंसर्गशून्यैः सम्यक् शश्वदाचरिते अत एव प्रेत्य फलोदये प्रेत्यानां
लोकान्तरगतानामपि फलोदयः शुभफलप्राप्तिर्यस्मात्तस्मिन्धर्मे स्थितः अत एव
श्रेष्ठः महाबलो यस्तव पुत्रो रामः सः महात्मानं पितरं सत्यवादिनं
कुर्वन्नेव साधु यथा स्यात्तथा राज्यं त्यक्त्वा गतः वनमिति शेषः अतः कदाचन
न शोच्यः । श्लोकद्वयमेकान्वयि  ॥  २।४४।३४  ॥   

  

वर्तत इति । सदानघः सर्वकालमघशून्यः सर्वभूतेषु दयावांल्लक्ष्मणः
अस्मिन्रामे उत्तमां सानुकूलां वृत्तिं सेवामित्यर्थः । वर्तते वर्तयति
करोतीत्यर्थः । दयावानित्यादिविशेषणोक्तिः "समानशीलव्यसनेषु मैत्री"
इत्याद्युक्त्या राममैत्रीयोग्यताबोधनाय  ॥  २।४४।५  ॥   

  

सीतयापि शोको न कार्य इति बोधयन्ती आह-- अरण्येति । सुखोचिता वैदेही
अरण्यवासे यद्दुःखं तज्जानन्ती
अयोध्यास्थापनफलकरामवर्णितवनदुःखजातविषयकज्ञानं प्राप्नुवत्येव
तवात्मजमनुगच्छति । एतेन रामानुगमनसुखेन वनवासक्लेशो न तद्बुद्ध्यारूढो
भवितेति सूचितम् । अत एव अनभिज्ञा वनानां सेति पूर्वोक्तेर्न विरोधः  ॥ 
२।४४।६  ॥   

  

प्रत्युत वनगमनं श्रेयःसाधनमिति बोधयन्ती आह-- कीर्तीति । कीर्तिभूतां
यशोरूपां पताकां लोके त्रिलोक्यां यो भ्रामयति स धर्मः
सर्वधर्मप्रवर्तकस्तवात्मजो रामः किं श्रेयो न प्राप्तः सर्वं प्राप्त
इत्यर्थः  ॥  २।४४।७  ॥   

  

व्यक्तमिति । व्यक्तं देवादिषु प्रसिद्धं शौचम् अतिपवित्रकारकमत एव उत्तमं
रामस्य माहात्म्यं विज्ञापय सूर्यः अंशुभिः किरणैः रामस्य गात्रं
सन्तापयितुं नार्हति  ॥  २।४४।८  ॥   

  

शिव इति । काननेभ्यो वनेभ्यो विनिःसृतः युक्तशीतोष्णः
यथोप्सितशीतोष्णविशिष्टः अत एव सुखः सुखसम्पादकः अत एव शिवः
माङ्गलिककार्यप्रवर्तको ऽनिलः सर्वेषु कालेषु राघवं सेविष्यति सेविष्यते  ॥ 
२।४४।९  ॥   

  

शयानमिति । पिता दशरथ इव शीतैः रश्मिभिः करैरास्पृशन्नभिपरिष्वजन्
सम्मिलंश्च संश्चन्द्रमाश्चन्द्रः ह्लादयिष्यति  ॥  २।४४।१०  ॥   

  

ददाविति । दानवेन्द्र तमतिप्रबलं तिमिध्वजसुतं तिमिध्वजः शम्बरस्तस्य सुतः
सुबाहुस्तं रणे दृष्ट्वा ज्ञात्वा ब्रह्मा ब्राह्मणत्वं प्राप्तः
सृष्टिकर्तृत्वेन ब्रह्मसदृशो वा विश्वामित्रः महौजसे अतिपराक्रमविशिष्टाय
यस्मै रामाय दिव्यानि अस्त्राणि ह हर्षेण ददौ सः शूरः पुरुषव्याघ्रः
परमपुरुषः स्वबाहुबलमाश्रितः अत एव रणे असन्त्रस्तः असौ रामः वेश्मनि गृहे
इव अरण्ये वने निवत्स्यते । एतेन सुबाहुवधात्पूर्वमेव
विश्वामित्रास्त्रदानस्योक्तत्वात् हतं दृष्ट्वेत्यर्थे असमञ्जसमुपलभ्य
कदाचिद्रामो वैजयन्तं नगरं निरुध्य तत्रत्य तिमिध्वजाख्यशम्बरपुत्रस्य
दानवस्य पुत्रं हतवांस्तेन प्रीतो ब्रह्मा रामाय दिव्यास्त्राणि ददौ ।
इत्येतत्तीर्थकल्पितं क्लिष्टं तादृशकल्पनायां प्रमाणाभावात्
सुबाहोर्मारीचभ्रातृत्वस्य  

पूर्वमुक्तत्वेन शम्बरपुत्रानौचित्यादिति भट्टोक्त्या न भ्रमितव्यं
मारीचपितुरेव शम्बरेति नामान्तरे बाधकाभावात् । श्लोकद्वयमेकान्वयि  ॥ 
२।४४।११,१२  ॥   

  

यस्येति । यस्य रामस्य इषुपथमासाद्य प्राप्य शत्रवो विनाशं यान्ति तस्य
शासने आज्ञायां पृथिवी स्थातुं कथं नार्हति  ॥  २।४४।१३  ॥   

  

येति । रामस्य या श्रीः विलक्षणसम्पत्तिः शौर्यं विलक्षणशूरता च या च
कल्याणसत्त्वता कल्याणकारकविलक्षणबलयुक्तत्वं तैर्हेतुभिः रामः स्वं राज्यं
क्षिप्रमवाप्स्यति प्राप्स्यति  ॥  २।४४।१४  ॥   

  

रामस्य सर्वनियन्तृत्वं बोधयन्ती आह-- सूर्यस्येति । सूर्यस्य
सर्वावभासकादित्यस्यापि सूर्यो ऽवभासक इत्यर्थः । ननु "तमेव भान्तमनुभाति
सर्वम्" इत्यादि श्रुत्या सूर्यावभासकत्वं ब्रह्मणः प्रसिद्धमिति ब्रह्म
किमित्यत आह-- अग्नेः सर्वाग्र्यस्य प्रकाशब्रह्मणो ऽप्यग्निः प्रकाशक
इत्यर्थः । अत एव प्रभोः सर्वनियन्तुर्ब्रह्मादित्रयस्यापि प्रभुर्नियन्ता
अग्निशब्दस्य ब्रह्मपरत्वम् । अग्र्यत्वादग्निनामासावित्यादिना
मध्वाचार्यैर्व्याख्यातम् अभिमतश्चायं सिद्धान्तो भूषणकृतामपि अत एव प्रभो
सर्वनियन्तुरपि नियन्तेति तैर्व्याख्यातं सर्वनियन्तृत्वं च
विष्ण्वादीनामेवेति भावः । किञ्च सूर्यस्य प्रकाशकारणस्यापि सूर्यः
कारणमित्यर्थः । ननु सूर्यकारणत्वेन वह्निः प्रसिद्ध इति किं स इत्यत आह--
अग्नेरप्यग्निः कारणमित्यर्थः । ननु सर्वकारणत्वेन ब्रह्मणः
प्रसिद्धत्वादिति किं तदित्यत आह-- प्रभोः सकलनियन्तुरपि
प्रभुर्नियन्तेत्यर्थः । अग्र्या रामाग्रे गमनशीला क्षमाक्षमा क्षमायाः
पृथिव्याः क्षमा क्षान्तिर्यस्याः सा किञ्च क्षमायाः शान्तेरपि क्षमा
शान्तिः अतिशान्तिविशिष्टेत्यर्थः । किञ्च क्षमया पृथिव्या क्षम्यते सह्यते
पाल्यते इत्यर्थः । सा सीता तु श्रियाः लक्ष्म्याः श्रीः स्वामिनीत्यर्थः ।
अत एव कीर्त्याः रामयशसः कीर्तिः कारणभूतेत्यर्थः । सूर्यस्य
सर्वजगदवभासकस्यापि सूर्यो ऽवभासकः अग्नेः सर्वदाहकस्याप्यग्निर्दाहक इति
भूषणोक्तार्थस्तु न युक्तः । दाहकत्वेन प्रकाशकत्वेन च द्वयोः प्रसिद्ध्या
ऽन्यत रोपादानस्य निरर्थकत्वापत्तिः । नापि सूर्यस्यापि प्रकाशको दाहकश्च
अग्नेरपि प्रकाशको दाहकश्चेत्यर्थो युज्यते पतत्प्रकर्षदोषवत्तापत्तेरिति
दिक्  ॥  २।४४।१५  ॥   

  

दैवतमिति । हि पूर्वोक्तहेतोः भूतसत्तमः भूतान् प्राणिनः सत्तमयति
सत्तममिच्छति यः सीतारामः भूतानां पृथिव्याद्यधोदेशवासिनां
देवतानामूर्ध्वदेशवासिनां च दैवतं देवता पूज्य इत्यर्थः । तस्य सीतारामस्य
अगुणाः नित्यगुणविरोधिनः अन्यथा कर्तार इत्यर्थः । देशे दण्डकादौ पुरे
लङ्कादौ वा के सन्ति न के ऽपीत्यर्थः  ॥  २।४४।१६  ॥   

  

पृथिव्येति । पृथिव्या शासनान्तररहितभूम्या श्रिया
अन्यासाध्यविजयसम्पत्त्या च वैदेह्या निखिलकार्यसाधनकारणीभूतसीतया च
एताभिस्तिसृभिः सह सहितः स रामो ह हर्षेण अभिषेक्ष्यते वशिष्ठादिभिरिति
शेषः  ॥  २।४४।१७  ॥   

  

दुःखजमिति । अपराजितं कैश्चिदपि पराजेतुमशक्यं कुशचीरधरं कुशचीरयोर्धारणं
गच्छन्तं प्राप्नुवन्तं वीरं यं रामं निष्क्रामन्तमयोध्याया
निर्गच्छन्तमुदीक्ष्य दृष्ट्वा अयोध्यायां विद्यमानः सर्वो जनः दुःखजमश्रु
विसृजति यस्य च सीतेव सीतासदृशी अनुगता नित्यं प्राप्ता लक्ष्मीः
महाराजत्वसूचकशोभा सम्पत्तिः तस्य रामस्य किं दुर्लभं न किञ्चिदित्यर्थः ।
श्लोकद्वयमेकान्वयि  ॥  २।४४।१८,१९  ॥   

  

धनुरिति । धनुर्ग्रहवरो धनुर्धारिश्रेष्ठः अत एव बाणखड्गास्त्रभृत्स्वयं
लक्ष्मणो यस्याग्रे व्रजति तस्य किं दुर्लभ्ां न किमपीत्यर्थः  ॥  २।४४।२०
 ॥   

  

निवृत्तेति । निवृत्तवनवासं वनवासान्निवृत्तं तं रामं द्रष्टासि  ॥  २।४४।२१
 ॥   

  

तदेव भङ्ग्यन्तरेणाह-- शिरसेति । एतौ भवदीयौ चरणौ शिरसा मूर्ध्ना वन्दमानं
पुत्रमुदितं चन्द्रमिव पुनर्द्रक्ष्यसि  ॥  २।४४।२२  ॥   

  

पुनरिति । प्रविष्टं गृहे समागतं दृष्ट्वा आनन्दजं जलं नेत्राभ्यां शीघ्रं
समुत्स्रक्ष्यसि त्यक्तासि  ॥  २।४४।२३  ॥   

  

मेति । हे देवि रामे अशिवं न दृश्यते अत एव पुत्रं क्षिप्रं शीघ्रं
द्रक्ष्यसि अत एव शोकस्तज्जन्यं दुःखं वा मास्तु  ॥  २।४४।२४  ॥   

  

त्वयेति । हे अनघे अशेषः सर्वो ऽयं रामवियोगजनितदुःखवाञ्जनः यतस्त्वया
समाश्वास्यः अतः तत् विक्लवं शोकं हृदि करोषि तत्किं कुत्सितं न
युक्तमित्यर्थः  ॥  २।४४।२५  ॥   

  

नेति । सत्पथे अतिसमीचीनमार्गे स्थितः यस्माद्रामात्परो भिन्नो लोके
कस्मिंश्चिद्भवने न स राघवो यस्यास्ते सुतः सा त्वं शोचितुं शोकं कर्तुं
नार्हा  ॥  २।४४।२६  ॥   

  

अभीति । ससुहृदं सुहृत्सहितमभिवादयमानं वन्दनां कुर्वन्तं तं रामं क्षिप्रं
दृष्ट्वा मुदा अतिहर्षेणाश्रु मोक्ष्यसे तत्र दृष्टान्तः वार्षिकी
वर्षासम्बन्धिनी मेघरेखा अभ्रपङ्क्तिरिव  ॥  २।४४।२७  ॥   

  

पुत्र इति । अयोध्यां पुनरागतस्ते पुत्रः चरणौ त्वत्पादौ पीडयिष्यति  ॥ 
२।४४।२८  ॥   

  

अभिवाद्येति । अभिवाद्य सुहृद्भिरभिवादनं कारयित्वा नमस्यन्तं सुतं
मुदास्रैः आनन्दाश्रुभिः पुनः प्रोक्ष्यसि वर्तमानसामीप्य इति भविष्यति लट्
 ॥  २।४४।२९  ॥   

  

उपसंहरन्नाह-- आश्वासयन्तीति । वाक्योपचारे वाक्यप्रयोगे कुशला अनवद्या
मृषावक्तृत्वादिदोषसंसर्गरहिता विविधैर्वाक्यैः रामस्य मातरमाश्वासयन्ती
रामा रामविषयकस्मृतिमती देवी सुमित्रा एवमुक्त्वा विरराम तूष्णीं बभूव
रामाशब्द अर्शआद्यजन्तः  ॥  २।४४।३०  ॥   

  

निशम्येति । तद्वर्णितं लक्ष्मणमातृवाक्यं निशम्य श्रुत्वा विद्यमानायाः
रामस्य मातुः शरीरे शोकः सद्यो विननाश दध्वंसे तत्र दृष्टान्तः अल्पतोयः
स्वल्पवारिविशिष्टः शरद्गतः शरदृतौ दृश्यमानः मेघ इव  ॥  २।४४।३१  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
चतुश्चत्वारिंशः सर्गः  ॥  २।४४  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/044_kausalyAsAntvanam.md">
<details><summary><h3>तिलकम् ...{Loading}...</h3></summary>



एवं दुःखितां कौसल्यां सुमित्रा समाश्वासयतीत्याह विलपन्तीमिति । इदं
वाक्यमित्यन्वयः  ॥  २।४४।१  ॥   

  

कृपणं यथा तथा रुदितेन वा किम् अयुक्तमेवेत्यर्थः । तत्र हेतुः
सद्गुणैर्युक्त इति तादृशस्य च न क्वाप्यपाय इति भावः । पुरुषोत्तम इत्यनेन
तस्येश्वरत्वं व्यङ्ग्यम् । एवं च सर्वव्यापकत्वेनात्रापि
संनिधानाद्विलापादि व्यर्थमिति च व्यङ्ग्यम्  ॥  २।४४।२  ॥   

  

तदेवाह य इति । श्लोकद्वयमेकं वाक्यम् साधु सिद्धसङ्कल्पं कुर्वन्गतः
वनमिति शेषः । सत्यवादिनं तत्त्वेन प्रसिद्धम्  ॥  २।४४।३  ॥   

  

शश्वत्सर्वथा नित्यं प्रेत्य फलस्यामुष्मिकसुखस्योदयो यस्मात्तत्र धर्मे
स्थितः अतो न शोच्यः  ॥  २।४४।४  ॥   

  

सुसहायसंपत्तेश्च न शोच्य इत्याह वर्तते चेति । उत्तमां वृत्तिं
पितृतुल्यशुश्रूषाव्यापारं वर्तते वर्तयते करोतीति यावत् लाभः सुखमेव  ॥ 
२।४४।५  ॥   

  

एवं वैदेह्यप्यनुगच्छति तेन लाभ एव तस्य अनेन सर्वभूतदयावत्त्वेन
लक्ष्मणस्य  

सर्वभूताधारभूधारकशेषावतारत्वं धर्मानुगत्या च जानक्याः श्रीत्वं ध्वनितं
तेन रामस्य भगवत्त्वं ध्वनितम्  ॥  २।४४।६  ॥   

  

तदेवाह कीर्तीति । यः कीर्त्यात्मना संभूतां पताकां ध्वजं लोके त्रैलोक्ये
ऽपि भ्रामयति प्रवर्तयति प्रभुः सर्वभूतपालको दयया स तवात्मजः
साक्षाद्धर्मस्तद्रूपो यतः सत्यव्रतपरः अतः किं न प्राप्तः किं तच्छ्रेयो
यन्न प्राप्तः अनेन तदेव व्यङ्ग्यं दृढीकृतम् सर्वश्रेयःस्थानत्वस्य
भगवदतिरिक्ते ऽभावात्  ॥  २।४४।७  ॥   

  

एतदेव ध्वनयन्ती सकलदेवसेव्यत्वं तस्याह व्यक्तमिति ।
शौचमपहतपाप्मत्वादिलक्षणं माहात्म्यं सर्वनियन्तृत्वम् "यद्भीषोदेति
सूर्यः" इति श्रुतेः  ॥  २।४४।८  ॥   

  

युक्तशीतोष्णो ऽत एव सुखः सुखस्पर्श इत्यर्थः  ॥  २।४४।९  ॥   

  

चन्द्रमाश्चन्द्रः ह्लादयिष्यति सुखयिष्यति  ॥  २।४४।१०  ॥   

  

ब्रह्मा ब्राह्मणो विश्वामित्रः ब्रह्मेव सृष्टिकर्ता वा तिमिध्वजः
शम्बरस्तत्सुतः सुबाहुरित्यर्थ इति कतककृतः । तीर्थस्तु कदाचिद्रामो
वैजयन्तं नगरं निरुध्य तत्रत्यतिमिध्वजाख्यशम्बरपुत्रस्य दानवस्य पुत्रं
हतवान् तेन प्रीतो ब्रह्मा रामाय दिव्यास्त्राणि ददावित्येतद्बलात्कल्पयति
। कतकोक्तं तु न युक्तं ताटकावधोत्तरं सुबाहुवधात्प्रागेव
विश्वामित्रेणास्त्रोपदेशस्य प्रागुक्तत्वात्, सुबाहोर्मारीचभ्रातृत्वस्य
पूर्वमुक्तत्वेन शम्बरपुत्रत्वानौचित्याच्च  ॥  २।४४।११,१२  ॥   

  

तस्य शासने पृथिवी तत्स्थाः प्राणिनः कथं न शासने स्थास्यन्ति अतस्तस्य
कुतो ऽपि न भयमिति भावः  ॥  २।४४।१३  ॥   

  

या यादृशी श्रीः शरीरशोभा यादृशं च शौर्यं यादृशी च कल्याणसत्त्वता दृश्यते
तया ज्ञायते निवृत्तवनवासः क्षिप्रमेव स्वं राज्यं प्राप्स्यति  ॥  २।४४।१४
 ॥   

  

इदानीं साक्षादेव सर्वान्तर्यामित्वं रामस्य दर्शयति सूर्यस्यापीति ।
सर्वस्यापि स्वस्वकार्यजनकत्वमेतदधीनमेवेति भावः क्षमाक्षमेति
षष्ठीतत्पुरुषः  ॥  २।४४।१५  ॥   

  

अगुणाः दोषजनका इत्यर्थः  ॥  २।४४।१६  ॥   

  

राम एताभिस्तिसृभिः सहाभिषेक्ष्यते वसिष्ठादिभिरिति शेषः श्रिया
विजयलक्ष्म्या  ॥  २।४४।१७  ॥   

  

कालान्तरे ऽपि राज्यार्हतां जनानुरागप्रदर्शनेनाह दुःखजमिति । यतो
ऽयोध्यायां विद्यमानः सर्वो  

जनो ऽयं निष्क्रामन्तमुदीक्ष्य दुःखजमश्रु विसृजति, अतस्तस्य राज्यमवश्यं
भावीति शेषः  ॥  २।४४।१८  ॥   

  

अथ तस्य वने विषयसुखं नास्तीति शोचन्तीमाह कुशचीरादिधरमपि यं लक्ष्मीरिव
सीतानुगता तस्य किं दुर्लभम् । इवशब्द एवार्थे । सीतारूपेण लक्ष्मीरेवैषेति
भावः । एतेन स विष्णुरेवेति ध्वनितम्  ॥  २।४४।१९  ॥   

  

धनुर्ग्रहाणां वरः श्रेष्ठः पुरुषोत्तमत्वं विना न लक्ष्मणो ऽग्रेसरः
स्यादिति भावः  ॥  २।४४।२०  ॥   

  

द्रष्टासि लुट्  ॥  २।४४।२१२३  ॥   

  

रामे रामविषये शोकः प्रलापादिदुःखं व्यथा मास्तु यतस्तस्मिन्नशिवमशुभं न
दृश्यते  ॥  २।४४।२४  ॥   

  

हे अनघे यस्मात्त्वयाशेषो ऽयं जनस्त्वत्परिवाररूपत्वात्त्वया समाश्वास्यः
अतो देवि त्वं हृदि विक्लवं दुःखं किं करोषि  ॥  २।४४।२५,२६  ॥   

  

मेघरेखा मेघपङ्क्तिः  ॥  २।४४।२७,२८  ॥   

  

अभिवाद्य चरणौ स्पृष्ट्वा प्रोक्षसे "उक्षसेचने" । वर्तमानसामीप्ये लट्  ॥ 
२।४४।२९  ॥   

  

वाक्योपचारे वाक्यरचनायाम् । रामा रमणीया  ॥  २।४४।३०,३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे चतुश्चत्वारिंशः सर्गः  ॥  २।४४  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/044_kausalyAsAntvanam.md">
<details><summary><h3>द्राविडपाठः ...{Loading}...</h3></summary>



  
विलपन्तीं तथा तां तु कौसल्यां प्रमदोत्तमाम्।  
इदं धर्म्ये स्थिता धर्म्यं सुमित्रा वाक्यमब्रवीत् ॥ 2.44.1 ॥   
तवार्ये सद्गुणैर्युक्तः स पुत्रः पुरुषोत्तमः।  
किं ते विलपितेनैवं कृपणं रुदितेन वा ॥ 2.44.2 ॥   
यस्तवार्ये गतः पुत्रस्त्यक्त्वा राज्यं महाबलः।  
साधु कुर्वन् महात्मानं पितरं सत्यवादिनम् ॥ 2.44.3 ॥   
शिष्टैराचरिते सम्यक्छश्वत् प्रेत्यफलोदये।  
रामो धर्मे स्थितः श्रेष्ठो न स शोच्यः कदाचन ॥ 2.44.4 ॥   
वर्त्तते चोत्तमां वृत्तिं लक्ष्मणोऽस्मिन् सदाऽनघः।  
दयावान् सर्वभूतेषु लाभस्तस्य महात्मनः ॥ 2.44.5 ॥   
अरण्यवासेव यद्दुःखं जानती वै सुखोचिता।  
अनुगच्छति वैदेही धर्मात्मानं तवात्मजम् ॥ 2.44.6 ॥   
कीर्त्तिभूतां पताकां यो लोके भ्रमयति प्रभुः।  
धर्मसत्यव्रतधनः किं न प्राप्तस्तवात्मजः ॥ 2.44.7 ॥   
व्यक्तं रामस्य विज्ञाय शौचं माहात्म्यमुत्तमम्।  
न गात्रमंशुभिः सूर्यः सन्तापयियुमर्हति ॥ 2.44.8 ॥   
शिवः सर्वेषु कालेषु काननेभ्यो विनिस्सृतः।  
राघवं युक्तशीतोष्णः सेविष्यति सुखोऽनिलः ॥ 2.44.9 ॥   
शयानमनघं रात्रौ पितेवाभिपरिष्वजन्।  
रश्मिभिः संस्पृशन् शीतैश्चन्द्रमा ह्लादयिष्यति ॥ 2.44.10 ॥   
ददौ चास्त्राणि दिव्यानि यस्मै ब्रह्मा महौजसे।  
दानवेन्द्रं हतं दृष्ट्वा तिमिध्वजसुतं रणे ॥ 2.44.11 ॥   
स शूरः पुरुषव्याघ्रः स्वबाहुबलमाश्रितः।  
असन्त्रस्तोप्यरण्यस्थो वेश्मनीव निवत्स्यति ॥ 2.44.12 ॥   
यस्येषुपथमासाद्य विनाशं यान्ति शत्रवः।  
कथं न पृथिवी तस्य शासने स्थातुमर्हति ॥ 2.44.13 ॥   
या श्रीः शौर्यं च रामस्य या च कल्याणसत्त्वता।  
निवृत्तारण्यवासः स क्षिप्रं राज्यमवाप्स्यति ॥ 2.44.14 ॥   
सूर्यस्यापि भवेत् सूर्यो ह्यग्नेरग्निः प्रभोः प्रभुः।  
श्रियः श्रीश्च भवेद्ग्र्या कीर्तिः कीर्त्याः क्षमाक्षमा ॥ 2.44.15 ॥   
दैवतं दैवतानां च भूतानां भूतसत्तमः।  
तस्य के ह्यगुणा देवि राष्ट्रे वाप्यथवा पुरे ॥ 2.44.16 ॥   
पृथिव्या सह वैदेह्या श्रिया च पुरुषर्षभः।  
क्षिप्रं तिसृभिरेताभिः स ह रामोऽभिषेक्ष्यते ॥ 2.44.17 ॥   
दुःखजं विसृजत्यास्रं निष्क्रामन्तमुदीक्ष्य यम्।  
अयोध्यायां जनाः सर्वे शोकवेगसमाहताः ॥ 2.44.18 ॥   
कुशचीरधरं देवं गच्छन्तमपराजितम्।  
सीतेवानुगता लक्ष्मीः तस्य किन्नाम दुर्ल्लभम् ॥ 2.44.19 ॥   
धनुर्ग्रहवरो यस्य बाणखड्गास्त्रभृत्स्वयम्।  
लक्ष्मणो व्रजति ह्यग्रे तस्य किन्नाम दुर्ल्लभम् ॥ 2.44.20 ॥   
निवृत्तवनवासं तं द्रष्टासि पुनरागतम्।  
जहि शोकं च मोहं च देवि सत्यं ब्रवीमिते ॥ 2.44.21 ॥   
शिरसा चरणावेतौ वन्दमानमनिन्दिते।  
पुनर्द्रक्ष्यसि कल्याणि पुत्रं चन्द्रमिवोदितम् ॥ 2.44.22 ॥   
पुनः प्रविष्टं दृष्ट्वा तमभिषिक्तं महाश्रियम्।  
समुत्स्रक्ष्यसि नेत्राभ्यां क्षिप्रमानन्दजं पयः ॥ 2.44.23 ॥   
क्षिप्रं द्रक्ष्यसि पुत्रं तं ससीतं सहलक्ष्मणम्।  
मा शोक इति।हे देवि ! रामे अशिवम् अशुभम् न दृश्यते।अतः शोकः प्रलापादिः दुःखं मनोव्यथा वा मा न कार्यमित्यर्थः** ॥ 2.44.24 ॥   
त्वयाऽशेषो जनश्चैव समाश्वास्यो यदाऽनघे।  
किमिदानीमिमं देवि करोषि हृदि विक्लवम् ॥ 2.44.25 ॥   
नार्हा त्वं शोचितुं देवि यस्यास्ते राघवः सुतः।  
न हि रामात्परो लोके विद्यते सत्पथे स्थितः ॥ 2.44.26 ॥   
अभिवादयमानं तं दृष्ट्वा ससुहृदं सुतम्।  
मुदाश्रु मोक्ष्यसे क्षिप्रं मेघलेखेव वार्षिकी ॥ 2.44.27 ॥   
पुनस्ते वरदः क्षिप्रमयोध्यां पुनरागतः।  
पाणिभ्यां मृदुपीनाभ्यां चरणौ पीडयिष्यति ॥ 2.44.28 ॥   
अभिवाद्यनमस्यन्तं शूरं ससुहृदं सुतम्।  
मुदास्रैः प्रोक्ष्यसि पुनर्मेघराजिरिवाचलम् ॥ 2.44.29 ॥   
आश्वासयन्ती विविधैश्च वाक्यैर्वाक्योपचारे कुशलाऽनवद्या।  
रामस्य तां मातरमेवमुक्त्वा देवी सुमित्रा विरराम रामा ॥ 2.44.30 ॥   
निशम्य तल्लक्ष्मणमातृवाक्यं रामस्य मातुर्नरदेवपत्न्याः।  
सद्यः शरीरे विननाश शोकः शरद्गतो मेघ इवाल्पतोयः ॥ 2.44.31 ॥   

</details>
</div>
