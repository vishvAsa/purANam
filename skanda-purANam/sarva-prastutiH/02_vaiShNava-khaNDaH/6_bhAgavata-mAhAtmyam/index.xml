<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;६ भागवत-माहात्म्यम् on पुराणे विश्वासटिप्पन्यः</title>
    <link>https://vishvAsa.github.io/purANam/skanda-purANam/sarva-prastutiH/02_vaiShNava-khaNDaH/6_bhAgavata-mAhAtmyam/</link>
    <description>Recent content in &#43;६ भागवत-माहात्म्यम् on पुराणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/purANam/skanda-purANam/sarva-prastutiH/02_vaiShNava-khaNDaH/6_bhAgavata-mAhAtmyam/index.xml" rel="self" type="application/rss+xml" />
    <item>
      <title>००१ शाडिल्योपदिष्टव्रजभूमिमाहात्म्यवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/02_vaiShNava-khaNDaH/6_bhAgavata-mAhAtmyam/001_shADilyopadiShTavrajabhUmimAhAtmyavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/02_vaiShNava-khaNDaH/6_bhAgavata-mAhAtmyam/001_shADilyopadiShTavrajabhUmimAhAtmyavarNanam/</guid>
      <description>&lt;p&gt;अथ श्रीमद्भागवतमाहात्म्यं प्रारभ्यते ॥&lt;br&gt;&#xA;॥ व्यास उवाच ॥ ॥&lt;br&gt;&#xA;श्रीसच्चिदानन्दघनस्वरूपिणे कृष्णाय चानन्तसुखाभिवर्षिणे ॥&lt;br&gt;&#xA;विश्वोद्भवस्थाननिरोधहेतवे नुमो वयं भक्तिरसाप्तयेऽनिशम् ॥ १ ॥&lt;br&gt;&#xA;नैमिषे सूतमासीनमभिवाद्य महामतिम् ॥&lt;br&gt;&#xA;कथामृतरसास्वादकुशला ऋषयोऽब्रुवन् ॥ २ ॥&lt;br&gt;&#xA;॥ ऋषय ऊचुः ॥ ॥&lt;br&gt;&#xA;वज्रं श्रीमाथुरे देशे स्वपौत्रं हस्तिनापुरे ॥&lt;br&gt;&#xA;अभिषिच्य गते राज्ञि तौ कथं किं च चक्रतुः ॥ ३ ॥&lt;br&gt;&#xA;॥ सूत उवाच ॥ ॥&lt;br&gt;&#xA;नारायणं नमस्कृत्य नरं चैव नरोत्तमम् ॥&lt;br&gt;&#xA;देवीं सरस्वतीं व्यासं ततो जयमुदीरयेत् ॥ ४ ॥&lt;br&gt;&#xA;महापथं गते राज्ञि परीक्षित्पृथिवीपतिः ॥&lt;br&gt;&#xA;जगाम मथुरां विप्रा वज्रनाभदिदृक्षया ॥ ५ ॥&lt;br&gt;&#xA;पितृव्यमागतं ज्ञात्वा वज्रः प्रेमपरिप्लुतः ॥&lt;br&gt;&#xA;अभिगम्याभिवाद्याथ निनाय निजमन्दिरम् ॥ ६ ॥&lt;br&gt;&#xA;परिष्वज्य स तं वीरः कृष्णैकगतमानसः ॥&lt;br&gt;&#xA;रोहिण्याद्या हरेः पत्नीर्ववन्दायतनागतः ॥ ७ ॥&lt;br&gt;&#xA;ताभिः सम्मानितोऽत्यर्थं परीक्षित्पृथिवीपतिः ॥&lt;br&gt;&#xA;विश्रान्तः सुखमासीनो वज्रनाभमुवाच ह ॥ ८ ॥&lt;br&gt;&#xA;॥ श्रीपरीक्षिदुवाच ॥ ॥&lt;br&gt;&#xA;तात त्वत्पितृभिर्नूनमस्मत्पितृपितामहाः ॥&lt;br&gt;&#xA;उद्धृता भूरिदुःखौघादहं च परिरक्षितः ॥ ९ ॥&lt;br&gt;&#xA;न पारयाम्यहं तात साधु कृत्वोपकारतः॥&lt;br&gt;&#xA;त्वामतः प्रार्थयाम्यङ्ग सुखं राज्येऽनुयुज्यताम् ॥ 2.6.1.१० ॥&lt;br&gt;&#xA;कोशसैन्यादिजा चिन्ता तथारिदमनादिजा ॥&lt;br&gt;&#xA;मनागपि न कार्या ते सुसेव्याः किन्तु मातरः ॥ ११ ॥&lt;br&gt;&#xA;निवेद्य मयि कर्तव्यं सर्वाधिपरिवर्ज्जनम् ॥&lt;br&gt;&#xA;श्रुत्वैतत्परमप्रीतो वज्रस्तं प्रत्युवाच ह ॥ १२ ॥&lt;br&gt;&#xA;॥ श्रीवज्रनाभ उवाच ॥ ॥&lt;br&gt;&#xA;राजन्नुचितमेतत्ते यदस्मासु प्रभाषते ॥&lt;br&gt;&#xA;त्वत्पित्रोपकृतश्चाहं धनुर्विद्याप्रदानतः ॥ १३ ॥&lt;br&gt;&#xA;तस्मान्नाल्पापि मे चिन्ता क्षात्रं दृढमुपेयुषः ॥&lt;br&gt;&#xA;किन्त्वेका परमा चिन्ता तत्र किञ्चिद्विचार्य्यताम् ॥ १४ ॥&lt;br&gt;&#xA;माथुरे त्वभिषिक्तोऽपि स्थितोऽहं निर्जने वने ॥&lt;br&gt;&#xA;क्व गता वै प्रजाऽत्रत्या यत्र राज्यं प्ररोचते ॥ १५ ॥&lt;br&gt;&#xA;इत्युक्तो विष्णुरातस्तु नन्दादीनां पुरोहितम् ॥&lt;br&gt;&#xA;शाण्डिल्यमाजुहावाशु वज्रसन्देहनुत्तये ॥ १६ ॥&lt;br&gt;&#xA;अथोटजं विहायाशु शाण्डिल्यः समुपागतः ॥&lt;br&gt;&#xA;पूजितो वज्रनाभेन निषसादासनोत्तमे ॥ १७ ॥&lt;br&gt;&#xA;उपोद्घातं विष्णुरातश्चकाराशु ततस्त्वसौ ॥&lt;br&gt;&#xA;उवाच परमप्रीतस्तावुभौ परिसान्त्वयन् ॥ १८ ॥&lt;br&gt;&#xA;॥ श्रीशाण्डिल्य उवाच ॥ ॥&lt;br&gt;&#xA;शृणुतं दत्तचित्तौ मे रहस्यं व्रजभूमिजम् ॥&lt;br&gt;&#xA;व्रजनं व्याप्तिरित्युक्त्या व्यापनाद्व्रज उच्यते ॥ १९ ॥&lt;br&gt;&#xA;गुणातीतं परं ब्रह्म व्यापकं व्रज उच्यते ॥&lt;br&gt;&#xA;सदानन्दं परं ज्योतिर्मुक्तानां पदमव्ययम् ॥ 2.6.1.२० ॥&lt;br&gt;&#xA;तस्मिन्नन्दात्मजः कृष्णः सदानन्दाङ्गविग्रहः ॥&lt;br&gt;&#xA;आत्मारामश्चाप्तकामः प्रेमाक्तैरनुभूयते ॥ २१ ॥&lt;br&gt;&#xA;आत्मा तु राधिका तस्य तयैव रमणादसौ ॥&lt;br&gt;&#xA;आत्मारामतया प्राज्ञैः प्रोच्यते गूढवेदिभिः ॥ २२ ॥&lt;br&gt;&#xA;कामास्तु वाञ्छितास्तस्य गावो गोपाश्च गोपिकाः ॥&lt;br&gt;&#xA;नित्याः सर्वे विहाराद्या आप्तकामस्ततस्त्वयम् ॥ २३ ॥&lt;br&gt;&#xA;रहस्यं त्विदमेतस्य प्रकृतेः परमुच्यते ॥&lt;br&gt;&#xA;प्रकृत्या खेलतस्तस्य लीलाऽन्यैरनुभूयते ॥ २४ ॥&lt;/p&gt;</description>
    </item>
    <item>
      <title>००२ परीक्षिदादीनामुद्धवदर्शनवर्णनः</title>
      <link>https://vishvAsa.github.io/purANam/skanda-purANam/sarva-prastutiH/02_vaiShNava-khaNDaH/6_bhAgavata-mAhAtmyam/002_parIxidAdInAmuddhavadarshanavarNanaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/02_vaiShNava-khaNDaH/6_bhAgavata-mAhAtmyam/002_parIxidAdInAmuddhavadarshanavarNanaH/</guid>
      <description>&lt;p&gt;॥ श्रीऋषय ऊचुः ॥ ॥&lt;br&gt;&#xA;शाण्डिल्ये तौ समादिश्य परावृत्ते स्वमाश्रमम् ॥&lt;br&gt;&#xA;कि कथं चक्रतुस्तौ तु राजानौ सूत तद्वद ॥ १ ॥ ॥&lt;br&gt;&#xA;॥ श्रीसूत उवाच ॥ ॥&lt;br&gt;&#xA;ततस्तु विष्णुरातेन श्रेणीमुख्वाः सहस्रशः ॥&lt;br&gt;&#xA;इन्द्रप्रस्थात्समानाय्य मथुरास्थानमापिताः ॥ २ ॥&lt;br&gt;&#xA;माथुरान्ब्राह्मणांस्तत्र वानरांश्च पुरातनान् ॥&lt;br&gt;&#xA;विज्ञाय माननीयत्वं तेषु स्थापितवान्स्वरादट् ॥ ३ ॥&lt;br&gt;&#xA;वज्रस्तु तत्सहायेन शाण्डिल्यस्याऽप्यनुग्रहात् ॥&lt;br&gt;&#xA;गोविन्दगोपगोपीनां लीलास्थानान्यनुक्रमात् ॥ ४ ॥&lt;br&gt;&#xA;विज्ञायाऽभिधयाऽऽस्थाप्य ग्रामानावासयद्बहून् ॥&lt;br&gt;&#xA;कुण्डकूपादिपूर्तेन शिवादिस्थापनेन च ॥ ५ ॥&lt;br&gt;&#xA;गोविन्दहरिदेवादिस्वरूपाऽऽरोपणेन च ॥&lt;br&gt;&#xA;कृष्णैकभक्तिं स्वे राज्यं ततान च मुमोद ह ॥ ६ ॥&lt;br&gt;&#xA;प्रजास्तु मुदितास्तस्य कृष्णकीर्तनतत्पराः॥&lt;br&gt;&#xA;परमानन्दसम्पन्ना राज्यं तस्यैव तुष्टुवुः ॥ ७ ॥&lt;br&gt;&#xA;एकदा कृष्णपत्न्यस्तु श्रीकृष्णविरहातुराः ॥&lt;br&gt;&#xA;कालिन्दीं मुदिता वीक्ष्य पप्रच्छुर्गतमत्सराः ॥ ८ ॥॥&lt;br&gt;&#xA;॥ श्रीकृष्णपत्न्य ऊचुः ॥ ॥&lt;br&gt;&#xA;यथा वयं कृष्णपत्न्यस्तथा त्वमपि शोभने ॥&lt;br&gt;&#xA;वयं विरहदुःखार्तास्त्वं न कालिन्दि तद्वद ॥ ९ ॥&lt;br&gt;&#xA;तच्छ्रुत्वा स्मयमाना सा कालिन्दी वाक्यमब्रवीत् ॥&lt;br&gt;&#xA;सापत्न्यं वीक्ष्य तत्तासां करुणापरमानसा ॥ 2.6.2.१० ॥ ॥&lt;br&gt;&#xA;श्रीकालिन्द्युवाच ॥ ॥&lt;br&gt;&#xA;आत्मारामस्य कृष्णस्य ध्रुवमात्मास्ति राधिका ॥&lt;br&gt;&#xA;तस्या दास्यप्रभावेण विरहोऽस्मान्न संस्पृशेत् ॥ ११ ॥&lt;br&gt;&#xA;तस्या एवांशविस्ताराः सर्वाः श्रीकृष्णनायिकाः ॥&lt;br&gt;&#xA;नित्यसम्भोग एवास्ति तस्याः साम्मुख्ययोगतः ॥ १२ ॥&lt;br&gt;&#xA;स एव सा स सैवास्ति वशी तत्प्रेमरूपिका ॥&lt;br&gt;&#xA;श्रीकृष्णनखचन्द्रालिसङ्गाच्चन्द्रावली स्मृता ॥ १३ ॥&lt;br&gt;&#xA;रूपान्तरं च गृह्णाना तयोः सेवातिलालसा ॥&lt;br&gt;&#xA;रुक्मिण्यादिसमावेशो मयात्रैव विलोकितः ॥ १४ ॥&lt;br&gt;&#xA;युष्माकमपि कृष्णेन विरहो नैव सर्वतः ॥&lt;br&gt;&#xA;किन्तु एवं न जानीथ तस्माद्व्याकुलतामिताः ॥ १५ ॥&lt;br&gt;&#xA;एवमेवात्र गोपीनामक्रूरावसरे पुरा ॥&lt;br&gt;&#xA;विरहाभास एवासीदुद्धवेन समाहितः ॥ १६ ॥&lt;br&gt;&#xA;तेनैव भवतीनां चेद्भवेदत्र समागमः ॥&lt;br&gt;&#xA;तर्हि नित्यं स्वकान्तेन विहारमपि लप्स्यथ ॥ १७ ॥&lt;br&gt;&#xA;॥ श्रीसूत उवाच ॥ ॥&lt;br&gt;&#xA;एवमुक्तास्तु ताः पत्न्यः प्रसन्नां पुनरब्रुवन् ॥&lt;br&gt;&#xA;उद्धवालोकनेनात्मप्रेष्ठसङ्गमलालसाः ॥ १८ ॥&lt;br&gt;&#xA;॥ श्रीकृष्णपत्न्य ऊचुः ॥ ॥&lt;br&gt;&#xA;धन्यासि सखि कान्तेन यस्या नैवास्ति विच्युतिः ॥&lt;br&gt;&#xA;यतस्ते स्वार्थसंसिद्धिस्तस्या दास्यो बभूविम ॥ १९ ॥&lt;br&gt;&#xA;परन्तूद्धवलाभे स्यादस्मत्सर्वार्थसाधनम् ॥&lt;br&gt;&#xA;तथा वदस्व कालिन्दि तल्लाभोऽपि यथा भवेत् ॥ 2.6.2.२० ॥&lt;br&gt;&#xA;॥ श्रीसूत उवाच ॥ ॥&lt;br&gt;&#xA;एवमुक्ता तु कालिन्दी प्रत्युवाचाथ तास्तथा ॥&lt;br&gt;&#xA;स्मरन्ती कृष्णचन्द्रस्य कलाषोडशरूपिणी ॥ २१ ॥&lt;br&gt;&#xA;साधनभूमिर्बदरी व्रजता कृष्णेन मन्त्रिणे प्रोक्ता ॥&lt;br&gt;&#xA;तत्रास्ते स तु साक्षात्तद्वयुनं ग्राहयल्ँलोकान् ॥ २२ ॥&lt;br&gt;&#xA;फलभूमिर्व्रजभूमिर्दत्ता तस्मै पुरैव सरहस्यम् ॥&lt;br&gt;&#xA;फलमिह तिरोहितं सत्तदिहेदानीं स उद्धवोऽलक्ष्यः ॥ २३ ॥&lt;br&gt;&#xA;गोवर्द्धनगिरिनिकटे सखीस्थले तद्रजःकामः ॥&lt;br&gt;&#xA;तत्रत्याङ्कुरवल्लीरूपेणास्ते स उद्धवो नूनम् ॥ २४ ॥&lt;br&gt;&#xA;आत्मोत्सवरूपत्वं हरिणा तस्मै समर्पितं नियतम् ॥&lt;br&gt;&#xA;तस्मात्तत्र स्थित्वा कुसुमसरःपरिसरे सवज्राभिः ॥ २५ ॥&lt;br&gt;&#xA;वीणावेणुमृदङ्गैः कीर्तनकाव्यादिसरससङ्गीतैः ॥&lt;br&gt;&#xA;उत्सव आरब्धव्यो हरिरतलोकान्समानाय्य ॥ २६ ॥&lt;br&gt;&#xA;तत्रोद्धवावलोको भविता नियतं महोत्सवे वितते ॥&lt;br&gt;&#xA;यौष्माकीणामभिमतसिद्धिं सविता स एव सवितानाम् ॥ २७ ॥&lt;br&gt;&#xA;॥ श्रीसूत उवाच ॥ ॥&lt;br&gt;&#xA;इति श्रुत्वा प्रसन्नास्ताः कालिन्दीमभिवन्द्य तत् ॥&lt;br&gt;&#xA;कथयामासुरागत्य वज्रं प्रति परीक्षितम् ॥ २८ ॥&lt;br&gt;&#xA;विष्णुरातस्तु तच्छ्रुत्वा प्रसन्नस्तद्युतस्तदा ॥&lt;br&gt;&#xA;तत्रैवागत्य तत्सर्वं कारयामास सत्वरम् ॥ २९ ॥&lt;br&gt;&#xA;गोवर्धनाददूरेण वृन्दारण्ये सखीस्थले ॥&lt;br&gt;&#xA;प्रवृत्तः कुसुमाम्भोधौ कृष्णसङ्कीर्तनोत्सवः ॥ 2.6.2.३० ॥&lt;br&gt;&#xA;वृषभानुसुताकान्तविहारे कीर्तनश्रिया ॥&lt;br&gt;&#xA;साक्षादिव समावृत्ते सर्वेऽनन्यदृशोऽभवन् ॥ ३१ ॥&lt;br&gt;&#xA;ततः पश्यत्सु सर्वेषु तृणगुल्मलताचयात् ॥&lt;br&gt;&#xA;आजगामोद्धवः स्रग्वी श्यामः पीताम्बरावृतः ॥ ३२ ॥&lt;br&gt;&#xA;गुञ्जामालाधरो गायन्बल्लवीवल्लभं मुहुः ॥&lt;br&gt;&#xA;तदागमनतो रेजे भृशं सङ्कीर्तनोत्सवः ॥ ३३ ॥&lt;br&gt;&#xA;चन्द्रिकागमतो यद्वत्स्फाटिकाट्टालभूमणिः ॥&lt;br&gt;&#xA;अथ सर्वे सुखाम्भोधौ मग्नाः सर्वं विसस्मरुः ॥ ३४ ॥&lt;br&gt;&#xA;क्षणेनागतविज्ञाना दृष्ट्वा श्रीकृष्णरूपिणम् ॥&lt;br&gt;&#xA;उद्धवं पूजयाञ्चक्रुः प्रतिलब्धमनोरथाः ॥ ३५ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीमद्भागवतमाहात्म्ये गोवर्द्धनपर्वतसमीपे परीक्षिदादीनामुद्धवदर्शनवर्णनोनाम द्वितीयोऽध्यायः ॥ २ ॥&lt;/p&gt;</description>
    </item>
    <item>
      <title>००३</title>
      <link>https://vishvAsa.github.io/purANam/skanda-purANam/sarva-prastutiH/02_vaiShNava-khaNDaH/6_bhAgavata-mAhAtmyam/003/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/02_vaiShNava-khaNDaH/6_bhAgavata-mAhAtmyam/003/</guid>
      <description>&lt;p&gt;॥ श्रीसूत उवाच ॥ ॥&lt;br&gt;&#xA;अथोद्धवस्तु तान्दृष्ट्वा कृष्णकीर्तनतत्परान् ॥&lt;br&gt;&#xA;सत्कृत्याथ परिष्वज्य परीक्षितमुवाच ह ॥ १ ॥&lt;br&gt;&#xA;॥ उद्धव उवाच ॥ ॥&lt;br&gt;&#xA;धन्योऽसि राजन्कृष्णैकभक्त्या पूर्णोऽसि नित्यदा ॥&lt;br&gt;&#xA;यस्त्वं निमग्नचित्तोऽसि कृष्णसङ्कीर्तनोत्सवे ॥ २ ॥&lt;br&gt;&#xA;कृष्णपत्नीषु वज्रे च दिष्ट्या प्रीतिः प्रवर्तिता ॥&lt;br&gt;&#xA;तवोचितमिदं तात कृष्णदत्ताङ्ग वैभव ॥ ३ ॥&lt;br&gt;&#xA;द्वारकास्थेषु सर्वेषु धन्या एते न संशयः ॥&lt;br&gt;&#xA;येषां व्रजनिवासाय पार्थमादिष्टवान्प्रभुः ॥ ४ ॥&lt;br&gt;&#xA;श्रीकृष्णस्य मनश्चन्द्रो राधास्यप्रभयान्वितः ॥&lt;br&gt;&#xA;तद्विहारवनं गोभिर्मण्डयन्रोचते सदा ॥ ५ ॥&lt;br&gt;&#xA;कृष्णचन्द्रः सदा पूर्णस्तस्य षोडश याः कलाः ॥&lt;br&gt;&#xA;चित्सहस्रप्रभाभिन्ना अत्रास्ते तत्स्वरूपता ॥ ६ ॥&lt;br&gt;&#xA;एवं वज्रस्तु राजेन्द्र प्रपन्नभयभञ्जकः ॥&lt;br&gt;&#xA;श्रीकृष्णदक्षिणे पादे स्थानमेतस्य वर्तते ॥ ७ ॥&lt;br&gt;&#xA;अवतारेऽत्र कृष्णेन योगमायाऽति भाविता ॥&lt;br&gt;&#xA;तद्बलेनात्मविस्मृत्या सीदन्त्येते न संशयः ॥ ८ ॥&lt;br&gt;&#xA;ऋते कृष्णप्रकाशं तु स्वात्मबोधो न कस्यचित् ॥&lt;br&gt;&#xA;तत्प्रकाशस्तु जीवानां मायया पिहितः सदा ॥ ९ ॥&lt;br&gt;&#xA;अष्टाविंशे द्वापरान्ते स्वयमेव यदा हरिः ॥&lt;br&gt;&#xA;उत्सारयेन्निजां मायां तत्प्रकाशो भवेत्तदा ॥ 2.6.3.१० ॥&lt;br&gt;&#xA;स तु कालो व्यतिक्रान्तस्तेनेदमपरं शृणु ॥&lt;br&gt;&#xA;अन्यदा तत्प्रकाशस्तु श्रीमद्भागवताद्भवेत् ॥ ११ ॥&lt;br&gt;&#xA;श्रीमद्भागवतं शास्त्रं यत्र भागवतैर्यदा ॥&lt;br&gt;&#xA;कीर्त्यते श्रूयते चापि श्रीकृष्णस्तत्र निश्चितम् ॥ १२ ॥&lt;br&gt;&#xA;श्रीमद्भागवतं यत्र श्लोकं श्लोकार्द्धमेव च ॥&lt;br&gt;&#xA;तत्रापि भगवान्कृष्णो बल्लवीभिर्विराजते ॥ १३ ॥&lt;br&gt;&#xA;भारते मानवं जन्म प्राप्य भागवतं न यैः ॥&lt;br&gt;&#xA;श्रुतं पापपराधीनैरात्मघातस्तु तैः कृतः ॥ १४ ॥&lt;br&gt;&#xA;श्रीमद्भागवतं शास्त्रं नित्यं यैः परिसेवितम् ॥&lt;br&gt;&#xA;पितुर्मातुश्च भार्यायाः कुलपङ्क्तिः सुतारिता ॥ १५ ॥&lt;br&gt;&#xA;विद्याप्रकाशो विप्राणां राजां शत्रुजयो विशाम् ॥&lt;br&gt;&#xA;धनं स्वास्थ्यं च शूद्राणां श्रीमद्भागवताद्भवेत् ॥ १६ ॥&lt;br&gt;&#xA;योषितामपरेषां च सर्ववाञ्छितपूरणम् ॥&lt;br&gt;&#xA;अतो भागवतं नित्यं को न सेवेत भाग्यवान् ॥ १७ ॥&lt;br&gt;&#xA;अनेकजन्मसंसिद्धः श्रीमद्भागवतं लभेत् ॥&lt;br&gt;&#xA;प्रकाशो भगवद्भक्तेरुद्भवस्तत्र जायते ॥ १८ ॥&lt;br&gt;&#xA;साङ्ख्यायनप्रसादाप्तं श्रीमद्भागवतं पुरा ॥&lt;br&gt;&#xA;बृहस्पतिर्दत्तवान्मे तेनाहं कृष्णवल्लभः ॥ १९ ॥&lt;br&gt;&#xA;आख्यायिका च तेनोक्ता विष्णुरात निबोध ताम् ॥&lt;br&gt;&#xA;ज्ञायते सम्प्रदायोऽपि यत्र भागवतश्रुतेः ॥ 2.6.3.२० ॥ ॥&lt;br&gt;&#xA;श्रीबृहस्पतिरुवाच ॥ ॥&lt;br&gt;&#xA;ईक्षाञ्चक्रे यदा कृष्णो मायापुरुषरूपधृक् ॥&lt;br&gt;&#xA;ब्रह्मा विष्णुः शिवश्चापि रजःसत्त्वतमोगुणैः ॥२१॥&lt;br&gt;&#xA;पुरुषास्त्रय उत्तस्थुरधिकारांस्तदादिशत् ॥&lt;br&gt;&#xA;उत्पत्तौ पालने चैव संहारे प्रक्रमेण तान् ॥ २२ ॥&lt;br&gt;&#xA;ब्रह्मा तु नाभिकमलादुत्पन्नस्तं व्यजिज्ञपत् ॥&lt;br&gt;&#xA;॥ श्रीब्रह्मोवाच ॥ ॥&lt;br&gt;&#xA;नारायणादिपुरुष परमात्मन्नमोऽस्तु ते ॥ २३ ॥&lt;br&gt;&#xA;त्वया सर्गे नियुक्तोऽस्मि पापीयान्मां रजोगुणः ॥&lt;br&gt;&#xA;त्वत्स्मृतौ नैव बाधेत तथैव कृपया प्रभो ॥ २४ ॥&lt;br&gt;&#xA;॥ श्रीबृहस्पतिरुवाच ॥ ॥&lt;br&gt;&#xA;यदा तु भगवांस्तस्मै श्रीमद्भागवतं पुरा ॥&lt;br&gt;&#xA;उपदिश्याब्रवीद्ब्रह्मन्सेवस्वैनत्स्वसिद्धये ॥ २५ ॥&lt;br&gt;&#xA;ब्रह्मा तु परमप्रीतस्तेन कृष्णाप्तयेऽनिशम् ॥&lt;br&gt;&#xA;सप्तावरणभङ्गाय सप्ताहं समवर्तयत् ॥ २६ ॥&lt;br&gt;&#xA;श्रीभागवतसप्ताहसेवनाप्तमनोरथः ॥&lt;br&gt;&#xA;सृष्टिं वितनुते नित्यं ससप्ताहः पुनःपुनः ॥२७॥&lt;br&gt;&#xA;विष्णुरप्यर्थयामास पुमांसं स्वार्थसिद्धये ॥&lt;br&gt;&#xA;प्रजानां पालने पुंसा यदनेनापि कल्पितः ॥ २८ ॥&lt;br&gt;&#xA;॥ श्रीविष्णुरुवाच ॥ ॥&lt;br&gt;&#xA;प्रजानां पालनं देव करिष्यामि यथोचितम् ॥&lt;br&gt;&#xA;प्रवृत्त्या च निवृत्त्या च कर्मज्ञानप्रयोजनात् ॥२९॥&lt;br&gt;&#xA;यदायदैव कालेन धर्मग्लानिर्भविष्यति ॥&lt;br&gt;&#xA;धर्मं संस्थापयिष्यामि ह्यवतारैस्तदा तदा ॥ 2.6.3.३० ॥&lt;br&gt;&#xA;भोगार्थिभ्यस्तु यज्ञादिफलं दास्यामि निश्चितम् ॥&lt;br&gt;&#xA;मोक्षार्थिभ्यो विरक्तेभ्यो मुक्तिं पञ्चविधां तथा ॥ ३१ ॥&lt;br&gt;&#xA;येऽपि मोक्षं न वाञ्छन्ति तान्कथं पालयाम्यहम् ॥&lt;br&gt;&#xA;आत्मानं च श्रियं चापि पालयामि कथं वद ॥ ३२ ॥&lt;br&gt;&#xA;तस्मा अपि पुमानाद्यः श्रीभागवतमादिशत् ॥&lt;br&gt;&#xA;उवाच च पठस्वैनत्तव सर्वार्थसिद्धये ॥ ॥ ३३ ॥&lt;br&gt;&#xA;ततो विष्णुः प्रसन्नात्मा परमार्थकपालने ॥&lt;br&gt;&#xA;समर्थोऽभूच्छ्रिया मासिमासि भागवतं स्मरन् ॥ ३४ ॥&lt;br&gt;&#xA;यदा विष्णुः स्वयं वक्ता लक्ष्मीश्च श्रवणे रता ॥&lt;br&gt;&#xA;तदा भागवतश्रावो मासेनैव पुनःपुनः ॥ ३५ ॥&lt;br&gt;&#xA;यदा लक्ष्मीः स्वयं वक्त्री विष्णुश्च श्रवणे रतः ॥&lt;br&gt;&#xA;मासद्वयं रसास्वादस्तदातीव सुशोभते ॥ ३६ ॥&lt;br&gt;&#xA;अधिकारे स्थितो विष्णुर्लक्ष्मीर्निश्चिन्तमानसा ॥&lt;br&gt;&#xA;तेन भागवतास्वादस्तस्या भूरि प्रकाशते ॥ ३७ ॥&lt;br&gt;&#xA;अथ रुद्रोऽपि तं देवं संहाराधिकृतः पुरा ॥&lt;br&gt;&#xA;पुमांसं प्रार्थयामास स्वसामर्थ्यविवृद्धये ॥ ३८ ॥&lt;br&gt;&#xA;॥ श्रीरुद्र उवाच ॥ ॥&lt;br&gt;&#xA;नित्ये नैमित्तिके चैव संहारे प्राकृते तथा ॥&lt;br&gt;&#xA;शक्तयो मम विद्यन्ते देवदेव मम प्रभो ॥ ३९ ॥&lt;br&gt;&#xA;आत्यन्तिके तु संहारे मम शक्तिर्न विद्यते ॥&lt;br&gt;&#xA;महद्दुःखं ममैतत्तु तेन त्वां प्रार्थयाम्यहम् ॥ 2.6.3.४० ॥ ॥&lt;br&gt;&#xA;श्रीबृहस्पतिरुवाच ॥ ॥&lt;br&gt;&#xA;श्रीमद्भागवतं तस्मा अपि नारायणो ददौ ॥&lt;br&gt;&#xA;स तु संसेवनादस्य जिग्ये चापि तमोगुणम् ॥ ४१ ॥&lt;br&gt;&#xA;कथा भागवती तेन सेविता वर्षमात्रतः ॥&lt;br&gt;&#xA;लये त्वात्यन्तिके तेनावाप शक्तिं सदाशिवः ॥ ४२ ॥&lt;br&gt;&#xA;॥ उद्धव उवाच ॥ ॥&lt;br&gt;&#xA;श्रीभागवतमाहात्म्य इमामाख्यायिकां गुरोः ॥&lt;br&gt;&#xA;श्रुत्वा भागवतं लब्ध्वा मुमुदेऽहं प्रणम्य तम् ॥ ४३ ॥&lt;br&gt;&#xA;ततस्तु वैष्णवीं रीतिं गृहीत्वा मासमात्रतः ॥&lt;br&gt;&#xA;श्रीमद्भागवतास्वादो मया सम्यङ्निषेवितः ॥ ४४ ॥&lt;br&gt;&#xA;तावतैव बभूवाहं कृष्णस्य दयितः सखा ॥&lt;br&gt;&#xA;कृष्णेनाथ नियुक्तोऽहं व्रजे स्वप्रेयसीगणे ॥४५॥&lt;br&gt;&#xA;विरहार्त्तासु गोपीषु स्वयं नित्यविहारिणा ॥&lt;br&gt;&#xA;श्रीभागवतसन्देशो मन्मुखेन प्रयोजितः ॥ ४६ ॥&lt;br&gt;&#xA;तं यथामति लब्ध्वा ता आसन्विरहवर्ज्जिताः ॥&lt;br&gt;&#xA;नाज्ञासिषं रहस्यं तच्चमत्कारस्तु लोकितः ॥ ४७ ॥&lt;br&gt;&#xA;स्वर्वासं प्रार्थ्य कृष्णं च ब्रह्माद्येषु गतेषु मे ॥&lt;br&gt;&#xA;श्रीमद्भागवते कृष्णस्तद्रहस्यं स्वयं ददौ ॥४८॥&lt;br&gt;&#xA;पुरतोऽश्वत्थमूलस्य चकार मयि तद्दृढम् ॥&lt;br&gt;&#xA;तेनात्र व्रजवल्लीषु वसामि बदरीं गतः ॥ ४९ ॥&lt;br&gt;&#xA;तस्मान्नारदकुण्डेऽत्र तिष्ठामि स्वेच्छया सदा ॥&lt;br&gt;&#xA;कृष्णप्रकाशो भक्तानां श्रीमद्भागवताद्भवेत् ॥2.6.3.५०॥&lt;br&gt;&#xA;तदेषामपि कार्य्यार्थं श्रीमद्भागवतं त्वहम् ॥&lt;br&gt;&#xA;प्रवक्ष्यामि सहायोऽत्र त्वयैवानुष्ठितो भवेत् ॥५१॥&lt;br&gt;&#xA;॥ श्रीसूत उवाच ॥ ॥&lt;br&gt;&#xA;विष्णुरातस्तु श्रुत्वा तदुद्धवं प्रणतोऽब्रवीत्॥ ॥&lt;br&gt;&#xA;॥ श्रीपरीक्षिदुवाच ॥ ॥&lt;br&gt;&#xA;हरिदास त्वया कार्य्यं श्रीभागवतकीर्तनम् ॥५२॥&lt;br&gt;&#xA;आज्ञाप्योऽहं यथाकार्य्यं सहायोऽत्र मया तथा ॥&lt;br&gt;&#xA;॥श्रीसूत उवाच ॥&lt;br&gt;&#xA;श्रुत्वैतदुद्धवो वाक्यमुवाच प्रीतमानसः ॥ ५३ ॥&lt;br&gt;&#xA;॥ उद्धव उवाच ॥ ॥&lt;br&gt;&#xA;श्रीकृष्णेन परित्यक्ते भूतले बलवान्कलिः ॥&lt;br&gt;&#xA;करिष्यति परं विघ्नं सत्कार्ये समुपस्थिते ॥ ५४ ॥&lt;br&gt;&#xA;तस्माद्दिग्विजयं याहि कलिनिग्रहमाचर ॥&lt;br&gt;&#xA;अहं तु मासमात्रेण वैष्णवीं रीतिमास्थितः ॥ ५५ ॥&lt;br&gt;&#xA;श्रीमद्भागवतास्वादं प्रचार्य त्वत्सहायतः ॥&lt;br&gt;&#xA;एतान्सम्प्रापयिष्यामि नित्यधाम्नि मधुद्विषः ॥ ५६ ॥&lt;br&gt;&#xA;॥ श्रीसूत उवाच ॥ ॥&lt;br&gt;&#xA;श्रुत्वैवं तद्वचो राजा मुदितश्चिन्तयातुरः ॥&lt;br&gt;&#xA;तदा विज्ञापयामास स्वाभिप्रायं तमुद्धवम् ॥ ५७ ॥&lt;br&gt;&#xA;॥ श्रीपरीक्षिदुवाच ॥ ॥&lt;br&gt;&#xA;कलिं तु निग्रहीष्यामि तात ते वचसि स्थितः ॥&lt;br&gt;&#xA;श्रीभागवतसम्प्राप्तिः कथं मम भविष्यति ॥ ५८ ॥&lt;br&gt;&#xA;अहं तु समनुग्राह्यस्तव पादतले श्रितः ॥&lt;br&gt;&#xA;॥ श्रीसूत उवाच ॥ ॥&lt;br&gt;&#xA;श्रुत्वैतद्वचनं भूयोऽप्युद्धवस्तमुवाच ह ॥ ५९ ॥&lt;br&gt;&#xA;॥ ॥ उद्धव उवाच ॥ ॥&lt;br&gt;&#xA;राजंश्चिन्ता तु ते काऽपि नैव कार्य्या कथञ्चन ॥&lt;br&gt;&#xA;तवैव भगवच्छास्त्रे यतो मुख्याधिकारिता ॥ 2.6.3.६० ॥&lt;br&gt;&#xA;एतावत्कालपर्य्यन्तं प्रायो भागवतश्रुतेः ॥&lt;br&gt;&#xA;वार्तामपि न जानन्ति मनुष्याः कर्मतत्पराः ॥ ६१ ॥&lt;br&gt;&#xA;त्वत्प्रसादेन बहवो मनुष्या भारताजिरे ॥&lt;br&gt;&#xA;श्रीमद्भागवतप्राप्तौ सुखं प्राप्स्यन्ति शाश्वतम् ॥ ६२ ॥&lt;br&gt;&#xA;नन्दनन्दनरूपस्तु श्रीशुको भगवानृषिः ॥&lt;br&gt;&#xA;श्रीमद्भागवतं तुभ्यं श्रावयिष्यत्यसंशयः ॥६३॥&lt;br&gt;&#xA;तेन प्राप्स्यसि राजंस्त्वं नित्यं धाम व्रजेशितुः ॥&lt;br&gt;&#xA;श्रीभागवतसञ्चारस्ततो भुवि भविष्यति ॥ ६४ ॥&lt;br&gt;&#xA;तस्मात्त्वं गच्छ राजेन्द्र कलिनिग्रहमाचर ॥&lt;br&gt;&#xA;॥ श्रीसूत उवाच ॥ ॥&lt;br&gt;&#xA;इत्युक्तस्तं परिक्रम्य गतो राजा दिशां जये ॥६५॥&lt;br&gt;&#xA;वज्रस्तु निजराज्येशं प्रतिबाहुं विधाय च ॥&lt;br&gt;&#xA;तत्रैव मातृभिः साकं तस्थौ भागवताशया ॥६६॥&lt;br&gt;&#xA;अथ वृन्दावने मासं गोवर्द्धनसमीपतः ॥&lt;br&gt;&#xA;श्रीमद्भागवतास्वादस्तूद्धवेन प्रवर्तितः ॥ ६७॥&lt;br&gt;&#xA;तस्मिन्नास्वाद्यमाने तु सच्चिदानन्दरूपिणी ॥&lt;br&gt;&#xA;प्रचकाशे हरेर्लीला सर्वतः कृष्ण एव च ॥ ६८ ॥&lt;br&gt;&#xA;आत्मानं च तदन्तःस्थं सर्वेऽपि ददृशुस्तदा ॥&lt;br&gt;&#xA;वज्रस्तु दक्षिणे दृष्ट्वा कृष्णपादसरोरुहे ॥ ६९ ॥&lt;br&gt;&#xA;स्वात्मानं कृष्णवैधुर्य्यान्मुक्तस्तद्भुव्यशोभत ॥&lt;br&gt;&#xA;ताश्च तन्मातरः कृष्णे रासरात्रिप्रकाशिनि ॥ 2.6.3.७० ॥&lt;br&gt;&#xA;चन्द्रे कलाप्रभारूपमात्मानं वीक्ष्य विस्मिताः ॥&lt;br&gt;&#xA;स्वप्रेष्ठ विरहव्याधिविमुक्ताः स्वपदं ययुः ॥ ७१ ॥&lt;br&gt;&#xA;येऽन्ये च तत्र ते सर्वे नित्यलीलान्तरं गताः ॥&lt;br&gt;&#xA;व्यावहारिकलोकेभ्यः सद्योऽदर्शनमागताः ॥ ७२ ॥&lt;br&gt;&#xA;गोवर्द्धननिकुञ्जेषु गोषु वृन्दावनादिषु ॥&lt;br&gt;&#xA;नित्यं कृष्णेन मोदन्ते दृश्यन्ते प्रेमतत्परैः ॥ ७३ ॥&lt;br&gt;&#xA;॥ श्रीसूत उवाच ॥ ॥&lt;br&gt;&#xA;य एतां भगवत्प्राप्तिं शृणुयाच्चापि कीर्तयेत् ॥&lt;br&gt;&#xA;तस्य वै भगवत्प्राप्तिर्दुःखहानिश्च जायते ॥ ७४ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे परीक्षिदुद्धवसंवादे श्रीभागवतमाहात्म्ये तृतीयोऽध्यायः ॥ ३ ॥&lt;/p&gt;</description>
    </item>
    <item>
      <title>००४</title>
      <link>https://vishvAsa.github.io/purANam/skanda-purANam/sarva-prastutiH/02_vaiShNava-khaNDaH/6_bhAgavata-mAhAtmyam/004/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/02_vaiShNava-khaNDaH/6_bhAgavata-mAhAtmyam/004/</guid>
      <description>&lt;p&gt;॥ श्रीऋषय ऊचुः ॥ ॥&lt;br&gt;&#xA;साधु सूत चिरं जीव चिरमेवं प्रशाधि नः ॥&lt;br&gt;&#xA;श्रीभागवतमाहात्म्यमपूर्वं त्वन्सुखाच्छ्रुतम् ॥ १ ॥&lt;br&gt;&#xA;तत्स्वरूपप्रमाणं च विधिं च श्रवणे वद ॥&lt;br&gt;&#xA;तद्वक्तुर्लक्षणं सूत श्रोतुश्चापि वदाधुना ॥ २ ॥&lt;br&gt;&#xA;॥ श्रीसूत उवाच ॥ ॥&lt;br&gt;&#xA;श्रीमद्भागवतस्याथ श्रीमद्भगवतः सदा ॥&lt;br&gt;&#xA;स्वरूपमेकमेवास्ति सच्चिदानन्दलक्षणम् ॥ ३ ॥&lt;br&gt;&#xA;श्रीकृष्णासक्तभक्तानां तन्माधुर्य्यप्रकाशकम् ॥&lt;br&gt;&#xA;समुज्जृम्भति यद्वाक्यं विद्धि भागवतं हि तत् ॥ ४ ॥&lt;br&gt;&#xA;ज्ञानविज्ञानभक्त्यङ्गचतुष्टयपरं वचः ॥&lt;br&gt;&#xA;मायामर्दन दक्षं च विद्धि भागवतं च तत् ॥ ५ ॥&lt;br&gt;&#xA;प्रमाणं तस्य को वेद ह्यनन्तस्याक्षरात्मनः ॥&lt;br&gt;&#xA;ब्रह्मणे हरिणा तद्दिक्चतुःश्लोक्या प्रदर्शिता ॥ ६ ॥&lt;br&gt;&#xA;तदानन्त्यावगाहेन स्वेप्सितावहनक्षमाः ॥&lt;br&gt;&#xA;त एव सन्ति भो विप्रा ब्रह्मविष्णुशिवादयः ॥ ७ ॥&lt;br&gt;&#xA;मितबुद्ध्यादिवृत्तीनां मनुष्याणां हिताय च ॥&lt;br&gt;&#xA;परीक्षिच्छुकसंवादो योऽसौ व्यासेन कीर्तितः ॥ ८ ॥&lt;br&gt;&#xA;ग्रन्थोऽष्टादशसाहस्रो योऽसौ भागवताभिधः ॥&lt;br&gt;&#xA;कलिग्राहगृहीतानां स एव परमाश्रयः ॥ ९ ॥&lt;br&gt;&#xA;श्रोतारो ऽथ निरूप्यन्ते श्रीमद्विष्णुकथाश्रयाः ॥&lt;br&gt;&#xA;प्रवरा अवराश्चति श्रोतारो द्विविधा मताः ॥ 2.6.4.१० ॥&lt;br&gt;&#xA;प्रवराश्चातको हंसः शुको मीनादयस्तथा ॥&lt;br&gt;&#xA;अवरा वृकभूरुण्डवृषोष्ट्राद्याः प्रकीर्तिताः ॥ ११ ॥&lt;br&gt;&#xA;अखिलोपेक्षया यस्तु कृष्णशास्त्रश्रुतौ व्रती ॥&lt;br&gt;&#xA;स चातको यथाम्भोदमुक्ते पाथसि चातकः ॥ १२ ॥&lt;br&gt;&#xA;हंसः स्यात्सारमादत्ते यः श्रोता विविधाच्छ्रुतात् ॥&lt;br&gt;&#xA;दुग्धेनैक्यं गतात्तोयाद्यथा हंसोऽमलं पयः ॥ १३ ॥&lt;br&gt;&#xA;शुकः सुष्टु मितं वक्ति व्यासं श्रोतृंश्च हर्षयन् ॥&lt;br&gt;&#xA;सुपाठितः शुको यद्वच्छिक्षकं पार्श्वगानपि ॥ १४ ॥&lt;br&gt;&#xA;शब्दं नानिमिषो जातु करोत्यास्वादयन्रसम् ॥&lt;br&gt;&#xA;श्रोता स्निग्धो भवेन्मीनो मीनः क्षीरनिधौ यथा ॥ १५ ॥&lt;br&gt;&#xA;यस्तुदन्रसिकाञ्च्छ्रोतॄन्विरौत्यज्ञो वृको हि सः ॥&lt;br&gt;&#xA;वेणुस्वनरसासक्तान्वृकोऽरण्ये मृगान्यथा ॥ १६ ॥&lt;br&gt;&#xA;भूरुण्डः शिक्षयेदन्याञ्च्छ्रुत्वा न स्वयमाचरेत् ॥&lt;br&gt;&#xA;यथा हिमवतः शृङ्गे भूरुण्डाख्यो विहङ्गमः ॥ १७ ॥ (भारुण्ड)&lt;br&gt;&#xA;सर्वं श्रुतमुपादत्ते सारासारान्धधीर्वृषः ॥&lt;br&gt;&#xA;स्वादु द्राक्षां खलिं चापि निर्विशेषं यथा वृषः ॥ १८ ॥&lt;br&gt;&#xA;स उष्ट्रो मधुरं मुञ्चन्विपरीते रमेत यः ॥&lt;br&gt;&#xA;यथा निम्बं चरत्युष्ट्रो हित्वाऽऽम्रमपि तद्युतम् ॥ १९ ॥&lt;br&gt;&#xA;अन्येऽपि बहवो भेदा द्वयोर्भृङ्गखरादयः ॥&lt;br&gt;&#xA;विज्ञेयास्तत्तदाचारैस्तत्तत्प्रकृतिसम्भवैः ॥ 2.6.4.२० ॥&lt;br&gt;&#xA;यः स्थित्वाऽभिमुखं प्रणम्य विधिवत्त्यक्तान्यवादो हरेर्लीलाः श्रोतुमभीप्सतेऽतिनिपुणो नम्रो ऽथ क्लृप्ताञ्जलिः ॥&lt;br&gt;&#xA;शिष्यो विश्वसितोऽनुचिन्तनपरः प्रश्नेऽनुरक्तः शुचिर्नित्यं कृष्णजनप्रियो निगदितः श्रोता स वै वक्तृभिः ॥ २१ ॥&lt;br&gt;&#xA;भगवन्मतिरनपेक्षः सुहृदो दीनेषु सानुकम्पो यः ॥&lt;br&gt;&#xA;बहुधाबोधनचतुरो वक्ता सम्मानितो मुनिभिः ॥ २२ ॥&lt;br&gt;&#xA;अथ भारतभूस्थाने श्रीभागवतसेवने ॥&lt;br&gt;&#xA;विधिं शृणुत भो विप्रा येन स्यात्सुखसन्ततिः ॥ २३ ॥&lt;br&gt;&#xA;राजसं सात्त्विकं चापि तामसं निर्गुणं तथा ॥&lt;br&gt;&#xA;चतुर्विधं तु विज्ञेयं श्रीभागवत सेवनम् ॥ २४ ॥&lt;br&gt;&#xA;सप्ताहं यज्ञवद्यत्तु सश्रमं सत्वरं मुदा ॥&lt;br&gt;&#xA;सेवितं राजसं तत्तु बहुपूजादिशोभनम् ॥२५॥&lt;br&gt;&#xA;मासेन ऋतुना वापि श्रवणं स्वादसंयुतम्॥&lt;br&gt;&#xA;सात्त्विकं यदनायासं समस्तानन्दवर्द्धनम् ॥ २६ ॥&lt;br&gt;&#xA;तामसं यत्तु वर्षेण सालसं श्रद्धयाऽयुतम् ॥&lt;br&gt;&#xA;विस्मृतिस्मृतिसंयुक्तं सेवनं तच्च सौख्यदम् ॥ २७ ॥&lt;br&gt;&#xA;वर्षमासदिनानां तु विमुच्य नियमाग्रहम् ॥&lt;br&gt;&#xA;सर्वदा प्रेमभक्त्यैव सेवनं निर्गुणं मतम् ॥ २८ ॥&lt;br&gt;&#xA;पारीक्षितेऽपि संवादे निर्गुणं तत्प्रकीर्तितम्॥&lt;br&gt;&#xA;तत्र सप्तदिनाख्यानं तदायुर्दिनसङ्ख्यया ॥ २९ ॥&lt;br&gt;&#xA;अन्यत्र त्रिगुणं चापि निर्गुणं च यथेच्छया ॥&lt;br&gt;&#xA;यथा कथञ्चित्कर्तव्यं सेवनं भगवच्छ्रुतेः ॥ 2.6.4.३० ॥&lt;br&gt;&#xA;ये श्रीकृष्णविहारैकभजनास्वादलोलुपाः ॥&lt;br&gt;&#xA;मुक्तावपि निराकाङ्क्षास्तेषां भागवतं धनम् ॥ ३१ ॥&lt;br&gt;&#xA;येऽपि संसारसन्तापनिर्विण्णा मोक्षकाङ्क्षिणः ॥&lt;br&gt;&#xA;तेषां भवौषधं चैतत्कलौ सेव्यं प्रयत्नतः ॥ ३२ ॥&lt;br&gt;&#xA;ये चापि विषयारामाः सांसारिकसुखस्पृहाः ॥&lt;br&gt;&#xA;तेषां तु कर्ममार्गेण या सिद्धिः साऽधुना कलौ ॥ ॥ ३३ ॥&lt;br&gt;&#xA;सामर्थ्यधनविज्ञानाभावादत्यन्तदुर्ल्लभा ॥&lt;br&gt;&#xA;तस्मात्तैरपि संसेव्या श्रीमद्भागवती कथा ॥ ३४ ॥&lt;br&gt;&#xA;धनं पुत्रांस्तथा दारान्वाहनादि यशो गृहान् ॥&lt;br&gt;&#xA;असापत्न्यं च राज्यं च दद्याद्भागवती कथा ॥ ३५ ॥&lt;br&gt;&#xA;इह लोके वरान्भुक्त्वा भोगान्वै मनसेप्सितान् ॥&lt;br&gt;&#xA;श्रीभागवतसङ्गेन यात्यन्ते श्रीहरेः पदम् ॥ ३६ ॥&lt;br&gt;&#xA;यत्र भागवती वार्ता ये च तच्छ्रवणे रताः ॥&lt;br&gt;&#xA;तेषां संसेवनं कुर्याद्देहेन च धनेन च ॥ ३७ ॥&lt;br&gt;&#xA;तदनुग्रहतोऽस्यापि श्रीभागवतसेवनम् ॥&lt;br&gt;&#xA;श्रीकृष्णव्यतिरिक्तं यत्तत्सर्वं धनसञ्ज्ञितम् ॥ ३८ ॥&lt;br&gt;&#xA;कृष्णार्थीति धनार्थीति श्रोता वक्ता द्विधा मतः ॥&lt;br&gt;&#xA;यथा वक्ता तथा श्रोता तत्र सौख्यं विवर्द्धते ॥ ३९ ॥&lt;br&gt;&#xA;उभयोर्वैपरीत्ये तु रसाभासे फलच्युतिः॥&lt;br&gt;&#xA;किन्तु कृष्णार्थिनां सिद्धिर्विलम्बेनापि जायते ॥ 2.6.4.४० ॥&lt;br&gt;&#xA;धनार्थिनस्तु संसिद्धिर्विधिसम्पूर्णतावशात् ॥&lt;br&gt;&#xA;कृष्णार्थिनोऽगुणस्यापि प्रेमैव विधिरुत्तमः ॥ ४१ ॥&lt;br&gt;&#xA;आसमाप्ति सकामेन कर्तव्यो हि विधिः स्वयम् ॥&lt;br&gt;&#xA;स्नातो नित्य क्रियां कृत्वा प्राश्य पादोदकं हरेः ॥ ४२ ॥&lt;br&gt;&#xA;पुस्तकं च गुरुं चैव पूजयित्वोपचारतः ॥&lt;br&gt;&#xA;ब्रूयाद्वा शृणुयाद्वापि श्रीमद्भागवतं मुदा ॥ ४३ ॥&lt;br&gt;&#xA;पयसा वा हविष्येण मौनं भोजनमाचरेत् ॥&lt;br&gt;&#xA;ब्रह्मचर्य्यमधःसुप्तिं क्रोधलोभादिवर्ज्जनम् ॥ ४४ ॥&lt;br&gt;&#xA;कथान्ते कीर्तनं नित्यं समाप्तौ जागरं चरेत् ॥&lt;br&gt;&#xA;ब्राह्मणान्भोजयित्वा तु दक्षिणाभिः प्रतोषयेत् ॥ ४५ ॥&lt;br&gt;&#xA;गुरवे वस्त्रभूषादि दत्त्वा गां च समर्पयेत् ॥&lt;br&gt;&#xA;एवं कृते विधाने तु लभते वाञ्छितं फलम् ॥ ४६ ॥&lt;br&gt;&#xA;दारागारसुतान्राज्यं धनादि च यदीप्सितम् ॥&lt;br&gt;&#xA;परन्तु शोभते नात्र सकामत्वं विडम्बनम् ॥ ४७ ॥&lt;br&gt;&#xA;कृष्णप्राप्तिकरं शश्वत्प्रेमानन्दफलप्रदम् ॥&lt;br&gt;&#xA;श्रीमद्भागवतं शास्त्रं कलौ कीरेण भाषितम् ॥ ४८ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां द्वितीये वैष्णवखण्डे श्रीमद्भागवतमाहात्म्ये चतुर्थोऽध्यायः ॥ ४ ॥&lt;/p&gt;</description>
    </item>
  </channel>
</rss>
