---
title: २९८

---
अग्निरुवाच  
गोनसादिचिकित्साञ्च वशिष्ठ श्रृणु वच्मि ते ।  
ह्रीँ ह्रीँ अमलपक्षि स्वाहा ॥  
ताम्बूलखादनान्मन्त्री हरेन्मण्डलिनो विषं ॥ २९८.१ ॥  
  
लशुनं रामठफ्लं कुष्ठाग्निव्योषकं विषे ।  
स्नुहीक्षीरं गव्यघृतं पक्षं पीत्वाऽहिजे विषे ॥ २९८.२ ॥  
  
अथ राजिलदष्टे च पेया कृष्णा ससैन्धवा ।  
आज्यक्षौद्रशकृत्तोयं पुरीतत्या विषापहं ॥ २९८.३ ॥  
  
सकृष्णाखण्डदुग्धाज्यं पातव्यन्तेन माक्षिकं ।  
व्योषं पिच्छं विडालास्थि नकुलाङ्गरुहैः समैः ॥ २९८.४ ॥  
  
चूर्णितैर्म्मेषदुग्धाक्तैर्धूपः सर्वविषापहः ।  
रोमनिर्गुण्डिकाकोलवर्णैर्वा लशुनं समं ॥ २९८.५ ॥  
  
मुनिपत्रैः कृतस्वेदं दष्टं काञ्जिकपाचितैः ।  
मूषिकाः षोडश प्रोक्ता रसङ्कार्पासकजम्पिवेत् ॥ २९८.६ ॥  
  
सतैलं मूषिकार्त्तिघ्नं फलिनीकुसुमन्तथा ।  
सनागरगुडम्भक्ष्यं तद्विषारोचकापहं ॥ २९८.७ ॥  
  
चिकित्सा विंशतिर्भूता लूताविषहरो गणः ।  
पद्मकं पाटली कुष्ठं नतमूशीरचन्दनं ॥ २९८.८ ॥  
  
निर्गुण्डी शारिवा शेलु लूतार्त्तं सेचयेज्जलैः ।  
गुञ्जानिर्गुण्डिकङ्कोलपर्णं शुण्ठी निशाद्वयं ॥ २९८.९ ॥  
  
करञ्जास्थि च तत्पङ्कैः वृश्चिकार्त्तिहरं श्रृणु ।  
मञ्जिष्ठा व्योषपुष्पं शिरीषकौमुदं ॥ २९८.१० ॥  
  
संयोज्याश्चतुरो योगा लेपादौ वृश्चिकापहाः ॥  
ओं नमो भगवते रुद्राय चिवि छिन्द किरि  
  
भिन्द खङ्गेन छेदय शुलेन भेदय चक्रेण दारय  
ओं ह्रूँ फट् ।  
मन्त्रेण मन्त्रितो देयो गर्द्धभादीन्निकृन्तति ॥ २९८.११ ॥  
  
त्रिफलोशीरमुस्ताम्बुमांसीपद्मकचन्दनं ।  
अजाक्षीरेण पानादेर्गर्द्धभादेर्विषं हरेत् ॥ २९८.१२ ॥  
  
हरेत् शिरीषपञ्चाङ्गं व्योषं शतपदीविषं ।  
सकन्धरं शिरीषास्थि हरेदुन्दूरजं विषं ॥ २९८.१३ ॥  
  
व्योषं ससर्पिः पिण्डीतमूलमस्य विषं हरेत् ।  
क्षारव्योषवचाहिङ्गुविडङ्गं सैन्धवन्नतं ॥ २९८.१४ ॥  
  
अम्बष्ठातिबलाकुष्ठं सर्वकीटविषं हरेत् ।  
यष्टिव्योषगुडक्षीरयोगाः शुनो विषापहः ॥ २९८.१५ ॥  
  
ओं सुभद्रायै नमः ओं सुप्रभायै नमः ।  
यान्यौषधानि गृह्यन्ते विदानेन विना जनैः ॥ २९८.१६ ॥  
  
तेषां वीजन्त्वया ग्राह्यमिति ब्रह्माऽव्रवीच्च नाम् ।  
ताम्प्रणम्योषधीम्पश्चात् यवान् प्रक्षिप्य मुष्टिना ॥ २९८.१७ ॥  
  
दश जप्त्वा मन्त्रमिदं नमस्कुर्य्यात्तदौषधं ।  
त्वामुद्धराम्यूद्‌र्ध्वनेत्रामनेनैव च भक्षयेत् ॥ २९८.१८ ॥  
  
नमः पुरुषसिंहाय नमो गोपालकाय च ।  
आत्मनैवाभिजानाति रणे कृष्णपराजयं ॥ २९८.१९ ॥  
  
एतेन सत्यवाक्येन अगदो मेऽस्तु सिध्यतु ॥  
नमो वैदूर्य्यमाते तन्न रक्ष मां सर्वविषेभ्यो गौरि गान्धारि  
चाण्डालि मातङ्गिनि स्वाहा हरिमाये ।  
औषधादौ प्रयोक्तव्यो मन्त्रोऽयं स्थावरे विषे ॥ २९८.२० ॥  
  
भुक्तमात्रे स्थिते ज्वाले पद्मं शीताम्बुसेवितं ।  
पाययेत्सघृतं क्षौद्रं विषञ्चेत्तदनन्तरं ॥ २९८.२१ ॥  
  
इत्यादिमहापुराणे आग्नेये गोनसादिचिकित्सा नाम अष्टनवत्यधिकद्विशततमोऽध्यायः ॥