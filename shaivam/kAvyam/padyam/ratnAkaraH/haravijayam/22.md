+++
title = "२२"

+++

.

**हरविजयम्।**

***द्वाविंशः सर्गः।***

इत्यर्धदेहरचितस्थितिमुत्तमाङ्ग-  
गङ्गाभ्यसूयनपरां गिरिशस्य गौरीम्।  
नाथोऽधिगम्य सरीतामथ चन्द्रधाम-  
संमूर्छितः क्रुध इव क्षुभितस्तदासीत् ॥ 22.1  
उत्पल्लुत्य दूरमनुवव्रजुषा मृगाङ्क-  
मङ्कादिवाभ्रपदवीमवगाहमानम्।  
स्वस्थान एव परिवृत्तिजुषा मूहूर्त-  
मम्भोधिना स्तिमितशान्तजलेन तस्थे ॥ 22.2  
तावद्विधाय जलधिः स्तिमितामवस्था-  
मुन्मीलितानुकृतलोचनरत्नशुक्तिः।  
श्च्योतत्सुधार्द्रशिशिरांशुकरावमर्श-  
विश्लिष्टशेषविषमूर्छ इवोदतिष्ठत् ॥ 22.3  
तारापथं सपदि शिश्रयिषः सलील-  
मर्धेन योजयितुमिच्छुरिवामृतांशोः।  
उल्लासिवीचिफलकप्रबिम्बितं स-  
दभ्युत्ससर्ज पयसां पतिरञ्जसार्धम् ॥ 22.4  
उन्नम्रमीनमकरप्रकारवचूल-  
कल्लोलकेतुगजवाजिसमाकुलं सत्।  
अत्यौर्ववह्नमगमज्जलधेरमन्द-  
मास्कन्ददानरभसादिव तोयसैन्यम् ॥ 22.5  
अन्तर्गतौर्वविषवह्निशिखाभितप्ता  
रत्नोज्जवलाः शितिरुचो ववलुः पयोधौ।  
कल्लोलभोगिपतयः परिरब्धशीत-  
सच्छायचन्द्रकरचन्दनशाखिवृन्दाः ॥ 22.6  
अभ्युत्थितेन रभसोर्ध्वतरङ्गबाहु-  
संछादिताम्बरतलं क्षितिप्टष्ठपीठे।  
अस्रंसि रत्ननिधिनानधिजग्मुषात्र  
सिन्धूपगूहनसुखं सशुचेव दूरात् ॥ 22.7  
अन्तःस्फुरद्विकटविद्रुमदण्डनिर्य-  
च्छायानुविद्धमुदधेः शरदभ्रभासः।  
आवर्तमम्डलमराजत मुक्तनिद्र-  
रक्ताम्बुजं मधुरिपोरिव नाभिचक्रम् ॥ 22.8  
मध्याधिरूढसकलप्रतिमागतेन्दु-  
बिम्बस्फुरद्विकटरत्नविटङ्कपीठा।  
अध्यम्बुराशि रचिता जलदेवताभि-  
र्दोलेव राजतितरां स्म तरङ्गलेखा ॥ 22.9  
नीहारगौररुचिभिर्मकराकरस्य  
तारागणैरधिजलं प्रतिमानिषण्णैः।  
दध्रे तरङ्गभुजदण्डदृढोपगूढ-  
ज्योत्स्नानिदाघजलशीकरबिन्दुलक्ष्मीः ॥ 22.10  
छायागताविकलनूतनचन्द्रबिम्ब-  
विस्पष्टचक्रघटनं क्षुभितस्य सिन्धोः।  
मुक्ताम्बरं निपतति स्म विनीलकान्ति  
दैत्याधिपस्य भुजवृन्दमिवोर्मिजालम् ॥ 22.11  
चक्रेऽङ्कगामरनदीशुचिहारगौर-  
कल्लोलपीवरपयोधरप्टष्ठभाजः।  
वीचीकरैर्जलनिधिः फणिफूत्कृताग्नि-  
धूमच्छटासितनवागुरुपत्त्रवल्लीः ॥ 22.12  
पारिप्लवोर्ध्ववलितातनुरत्नकम्बु-  
सावर्तचक्रकरवर्तनवीचिबाहुः।  
वेलाङ्गना विलुलिताञ्जननीलनाग-  
वेणीलताश्चिरमनर्तयतेव सिन्धुः ॥ 22.13  
व्यक्तं रसातलमुखं क्षणमुद्वहन्ती  
निःशेषनेत्रकुमुदोत्सवहेतुमिन्दुम्।  
द्रष्टुं कुतूहलवशादिव नागलोक-  
लक्ष्मीर्व्युदास जलराशिजलोत्तरीयम् ॥ 22.14  
वेलानिलाहतिविजर्जरितस्य सिन्धोः  
प्रत्यग्ररत्नकुसुमस्तबकान्यमन्दम्।  
कल्लोलकम्प्रतनुकाननमण्डलानि  
भस्मीचकार वडवामुखसंक्षयाग्निः ॥ 22.15  
प्रेङ्खत्प्रवालवलयारुणमिन्दुमौलि-  
पर्यस्तलग्नविशिखाग्निशिखासहस्रम्।  
सिन्धोः पुरत्रयमिव स्फुरदैन्द्रनील-  
स्तम्भायतोर्मि नभसः सलिलं न्यपप्तत् ॥ 22.16  
वैमानिकामरवधूर्गगने तरङ्गैः  
क्षिप्ताः सरागमवलोक्य पयोमनुष्याः।  
अध्यौर्ववह्नि तदलाभविजृम्भमाण-  
शोका इवाशु जलधौ ददति स्म झम्पाम् ॥ 22.17  
क्षिप्तास्तथोर्ध्वमुदधेस्तरलैस्तरङ्ग-  
भङ्गैः प्लवाः सह विमानगणैर्विचेरुः।  
आलोक्य सस्पृहममीषु यथा सुरस्त्रीः  
सांयात्रिकाश्च्युतिममंसत नाकधाम्नः ॥ 22.18  
गर्भीकृतस्फुरितविद्रुमताम्रतोय-  
तालूनि रेजुरुदधेर्विवृतानि पातुम्।  
तालूरमण्डलमुखान्यसमौर्वताप-  
तृष्णावशादिव निशाकरचन्द्रिकाम्भः ॥ 22.19  
अभ्रंकषैः स्फुटमलैर्जलधिस्तरङ्ग-  
भङ्गेषु शीतकिरणस्य बभार बिम्बैः।  
श्यामाङ्गनाजनकृतास्पदचारुरत्न-  
वातायनासितशिलाचितहर्म्यलीलाम् ॥ 22.20  
प्राप्ते विवृद्धिमुदधौ स्फुटफेनहास-  
सिन्धुप्रभाधवलकञ्चुकपूर्णपात्रम्।  
वेलाङ्गनाः फणभृतां तरसापजह्रु-  
र्जिह्मप्रवालनिकराङ्गुलिकोटिकृष्टम् ॥ 22.21  
आलोक्यतोद्धतपरस्परसंप्रहार-  
कण्डूयनाकुलभुजैर्मुखरागलक्ष्मीः।  
संसक्तशङ्खशकलत्सरुवीचिभङ्ग-  
खड्गोदरेष्वधिपयोधि पयोमनुष्यैः ॥ 22.22  
अभ्युद्धृतप्रचुररत्ननिधानकुम्भ-  
गम्भीरगर्तनिकरैरिव सिन्धुराभात्।  
आवर्तमण्डलशतैःक प्रसभापविद्ध-  
पर्यन्तवर्तिभुजगायसशृङ्खलौर्घैः ॥ 22.23  
काश्मीरकेसरपरागरुचिर्व्यलोकि  
लोकेन शीतकिरणस्य निशामुखे यत्।  
तद्धाव्यमानमिव नीरनिधेरुदग्र-  
वीचिच्छटाभिरभवत्परिपाण्डु बिम्बम् ॥ 22.24  
अभ्रंकषक्षुभितसिन्धुतरङ्गभङ्ग-  
धौतान्मृगाङ्कवपुषोऽविरलं गलद्भिः।  
फुल्लानि कैरवकुलानि कलङ्कबिन्दु-  
वृन्दौरिवालिवलयैः शबलीबभूवुः ॥ 22.25  
कल्लोलचक्रमुददेस्तटशैलसानु-  
निर्धौतधातुरसारञ्जितमाबभासे।  
प्रातः समुन्मिषदनूरुकरातपाङ्क-  
मभ्रंकषं शिखरजालमिवाश्मधाम्नः ॥ 22.26  
हेलाविदारिततटाचलदैत्यवप्र-  
वक्षःस्थलप्रकटशुक्तिनखोर्मिहस्तः।  
सिन्धुर्नृसिंह इव तारविराववृत्ति-  
रुद्धूतवाडवकृशानुशिखासटोऽभूत् ॥ 22.27  
भाति स्म गर्भगिरिकाञ्चनकूटकोटि-  
निर्यन्मयूखनिकुरम्बकरम्ब्यमाणम्।  
मायाशयालुमधुसूदननाभिपद्म-  
वर्यस्तकेसरसहस्रमिवाम्बु सिन्धोः ॥ 22.28  
विभ्राजिरे जलनिधेर्भुजगोत्तमाङ्ग-  
माणिक्यखण्डकिरणच्छुरितास्तदानीम्।  
तीरेषु लग्नवडवाग्निशिखास्तरङ्ग-  
भङ्गाः पलायनपरायणतामिवाप्ताः ॥ 22.29  
सिन्धोरुदीयुषि हिमत्विषि चन्द्रकान्त-  
विष्यन्दिवारिभिरिवाहितवृद्धियोगाः।  
आस्फालनेन तटशैलशिलातलेषु  
पस्फायिरे स्फुरितरत्नरुचस्तरङ्गाः ॥ 22.30  
भोगीन्द्रभोगविनिषण्णतनोस्तदानीं  
प्रत्यक्षमेव भुजगाशनकेतनस्य।  
भस्मीचकार मकराकरमौर्ववह्निः  
शक्तोन न रक्षितुमिहापदि कोऽपि कंचित् ॥ 22.31  
लक्ष्मच्छलभ्रमरमण्डलशारतार-  
भासा शशिप्रतिमयोत्थितया चकाशे।  
पर्यन्तघूर्णिततरङ्गपलाशजाल-  
तालूरतामरसकर्णिकयार्णवश्रीः ॥ 22.32  
ज्वालाजटालवडवलामुखवह्निसान्द्र-  
धूमाभिघातघटनव्यथितैरिवाच्छाम्।  
मुक्ताफलाश्रुकणसंततिमुत्ससर्ज  
विस्तारिभिर्जलनिधिर्मणिशुक्तिनेत्रैः ॥ 22.33  
प्रत्यग्रशोणमणिदीधितिचक्रवाल-  
गण्डूषशीधुविसराः पुलिनानि सस्रुः।  
अप्रौढतीरवनकेसरशाखिखण्ड-  
सेकक्रियार्थमिव सिन्धुतरङ्गलेखाः ॥ 22.34  
ऊहुः प्रवालविटपाङ्कुरकोटिभाग-  
लग्ना विलोलवडवानलधूमदिग्धाः।  
शङ्काः करालडजलवीचिषु ताम्रनाल-  
नीलारविन्दमुकुलश्रियमम्बुधाम्रः ॥ 22.35  
चक्रुः स्थिता नभसि कूर्मकुटीरकस्य  
किर्मीरिताः फणिफणामणिरश्मिरागैः।  
सौदामिनीशबलिताम्बुदवृन्दमोह-  
विद्राणहंसविसरं तटमूर्मिभङ्गाः ॥ 2.36  
स्थूलस्फुलिङ्गनिकरारुणरागपुष्प-  
शारीकृताः पवनवेगवितन्यमानाः।  
लक्ष्मीं दधुर्जलनिधेर्वडवाग्निधूम-  
लेखास्तदङ्कसरितामिव दिर्घवेण्यः ॥ 22.37  
काकोलकण्ठरुचिभिर्विकसत्कराल-  
रत्नाङ्कशीकरकणैः सदृशीभवद्भिः।  
प्रेङ्खोलितैर्दिवि निजुह्रुविरे तरङ्ग-  
भङ्गैर्भुजंगपतयः क्षुभितस्य सिन्धोः ॥ 22.38  
विस्तारिभिः स्फुरितरत्नमरीचिराग-  
धातुच्छटाशबलितैस्तरसा तरङ्गैः।  
प्रेङ्खद्भिरम्बरमतस्तरदम्बुराशि-  
रुच्छ्रायमाप्य शिखरैरिव विन्ध्यशैलः ॥ 22.39  
वीचीविघट्टनविकीर्णविलोलशुक्ति-  
र्मुक्तांशुभिर्मकरकेतुरवाप लक्ष्मीम्।  
संचारवर्त्मभिरिवाभिनवोत्थितस्य  
शीतत्विषः प्रमथनाथकिरीटधाम्नः ॥ 22.40  
अभ्याहतानिव विघूर्णितमन्दराद्रि-  
सानुच्युतैर्निशितकोटिभिरश्मकूटैः।  
उच्छ्रासलक्ष्यरुधिरस्रुतिताम्रराग-  
च्छेदाज्झषा जलनिधौ दधति स्म कण्ठान् ॥ 22.41  
व्यातेनुषीभिरभितः स्फुटफेनहास-  
लक्ष्मीं रराज जलधिः सरिदङ्गनाभिः।  
पश्चादुपेत्य परिहासविधत्सयेव  
कल्लोलपाणिपिहितातनुशुक्तिनेत्रः ॥ 22.42  
मन्दीकृतस्य शिखिनो जठरास्पदस्य  
तोयातिपानवशतः प्टथुवीचिहस्तैः।  
उत्तेजनार्थमिव तीरवनान्तराल-  
तालीसचूर्णनिकरं विचकर्ष सिन्धुः ॥ 22.43  
उज्जृम्भिताविरलवेपथवोऽधिजग्मु-  
रासज्यमानविरकटोत्कलिकानुबन्धाः।  
अभ्युल्लसन्मकरकेतुशराभिघात-  
क्रोडीकृतास्तटभुवो भृशमाकुलत्वम् ॥ 22.44  
यस्योदयाधिगम एव कुलाद्रितुङ्ग-  
भङ्गीशतैः श्रियमवाप विशेषगुर्वीम्।  
तस्य प्रमार्ष्टुमिव बिम्बकलङ्कमिन्दो-  
रम्भोदवर्त्म जलधिस्तरसा जगाहे ॥ 22.45  
चन्द्रावदातरुचयो जलधेर्विरेजु-  
रुज्जृम्भिता दिशि दिशि स्फुटफेनपाल्यः।  
प्रेङ्खत्तरङ्गभुजगाधिपदीर्घमोग-  
निर्मुक्तकञ्चुककलापपुलाकशोभाः ॥ 22.46  
संक्षोभमादधतमुद्धतवीचिचाप-  
मौर्वीनिरर्गलशरस्थितिमौर्ववह्नेः।  
गौरीपतेरिव विलोचनमूर्ध्वसंस्थ-  
मोषांचकार मकरध्वजमिद्धमर्चिः ॥ 22.47  
उद्दामवाडवकृशानुशिखासहस्र-  
तापानुबन्धशमनार्थमिवोर्मिहस्तैः।  
नीता नदीभिररुचज्झषकेतनस्य  
फेनच्चटारुचिरचन्दनपङ्कचर्चा ॥ 22.48  
अभ्युत्पत्सरभसं सुरचक्रपीत-  
शेषोदरस्थमदिराव्यतिषङ्गहेतोः।  
मुक्ताम्बरं निपतति स्म तरङ्गजाल-  
मुज्जृम्भमाणमदमोहमिवाम्बुधाम्नः ॥ 22.49  
निःशेषलोकनयनोत्सवहेतुमेक-  
मालोक्य चन्द्रमिव संभृतगाढतोषः।  
अम्भोनिधिर्गलितमौक्तिकबाष्पबिन्दु-  
संदोहशारशुचिशुक्तिविलोचनोऽभूत् ॥ 22.50  
सिन्धोश्चकासतितरां स्म मणिप्रकाण्ड-  
रश्मिच्छटाविसरविच्छुरितास्तदानीम्।  
हर्तुं रसातलतमांसि गृहीतदीप्र-  
दीपा इव प्रतिदिशं पृथुवीचिहस्ताः ॥ 22.51  
तारापथं चतुरपातसमीरवेग-  
धूता तथोदपतदम्बुधिवीचिपङ्क्तिः।  
तन्मध्यवर्तिभिरलाभि यथा मुहूर्त-  
माराद्ग्रहैस्तरलबुद्बुदवृन्दलक्ष्मीः ॥ 22.52  
कल्लोलपङ्क्तिभिरथोरगफूत्कृताग्नि-  
धूमच्छटाशबलिताभिरपाति नाकात्।  
बिम्बं तुषारकिरणस्य दधावुषीभि-  
रालग्नतद्गतमलाभिरिवाम्बुराशेः ॥ 22.53  
और्वाग्निदाहमनपेक्ष्य रसानुबन्ध-  
भाजो जवाद्विविशुषीः ककुभां मुखेभ्यः।  
सिन्धुश्चकार तरसा सरितः पराचीः  
स्निग्धेऽपि जातु न जडस्य भवत्यपेक्षा ॥ 22.54  
अन्तस्थशेषफणमण्डलफूत्कृतोत्थ-  
निःश्वासवातवशतो नु सरत्नरागाः।  
सिन्धोरवर्धिषत धौतदिशः शशाङ्क-  
धामावमर्शजनितास्तरसा तरङ्गाः ॥ 22.55  
संक्षोभमागतवतः प्रसरत्तरङ्ग-  
भङ्गोत्थितं क्रमविशङ्कंटमम्बुराशेः।  
तालूरमण्डलमधत्त कुलालचक्र-  
निर्वर्त्यमामनपरिणाहिशरावलीलाम् ॥ 22.56  
वेलापर्यस्तकुक्षिप्रकरविगलितस्थूलमुक्ताफलाच्छ-  
ज्योत्स्नालोकोपलिप्तग्रहमणिशबलव्योमवीथीविलग्नाः।  
तस्थुः सिन्धोस्तरङ्गाः क्षणमतनुशिखशेखरौर्वानलार्चि-  
स्तापप्लोषप्रशान्त्यै शिशिरशशधरस्पर्शतर्षादिवोर्ध्वम् ॥ 22.57  
वितन्वन्तो लक्ष्मीमविरलदरीदत्तघटनां  
स्फुरद्रत्नच्छायारुचिरतटवल्लीवनभुवः।  
विरेजुः कल्लोलाः क्षितिभृत इव व्यालवसतिं  
विहायोत्तिष्ठन्तः क्षुभितजलजालस्य जलधेः ॥ 22.58  
संध्यानृत्तानुबन्धद्रुतरयशिथिलग्रन्थिनिर्मुक्तमध्यं  
स्थाणोर्वैयाघ्रमारादजिनमिव भुवि स्रंसमानं विरेजे।  
वज्रत्रासाकुलान्तःश्रितशिखरिकचत्काञ्चनाधित्यकोर्वी-  
निष्ठ्यूताभीषुवंशवव्यतिकरशबलच्छायमम्भोऽम्बुराशेः ॥ 22.59  
धुततटगिरिधातुव्रातधूलिच्छटाभि-  
श्छुरितप्टथुमुखानां सिन्धुरम्भोगजानाम्।  
द्रुतमकृत शिरःसु क्वच्छनक्षत्रमाला-  
श्रियमतनुतरङ्गक्षिप्तरत्नावलीभिः ॥ 22.60  
क्षिप्त्वा तीरेष्वनर्घान्ग्लपितशशिरुचः संचयांस्तान्मणीनां  
तच्चोन्मूल्यानुकूलं सरसफलभृतां मण्डलं पादपानाम्।  
दूरारूढा निपेतुर्जलधिजलरयास्तत्क्षणं वाडवाग्नौ  
के वा न प्राप्नुवन्ति व्यसनमुपगता विक्रियां जाड्यहेतोः ॥ 22.61  
आदायौर्वानलकवलितं शङ्खचूर्णं चदानी-  
माकर्षन्तस्तटवनभुवो नागवल्लीदलौघान्।  
भग्नानेकक्रमुकशकल(खदिर) ग्रन्थयो वीचिभङ्गा-  
स्ताम्बूलस्य स्थितिमविकलां चक्रुरब्धे (रिन्दो) रिवेत्थम् ॥ 22.62  
प्राप्तः कामप्याभिख्यां यदुदयसमयारब्धवेलाविजृम्भा-  
संभारोद्दामिताम्भः कुलगिरिखइखरश्रेणितुङ्गैस्तरङ्गैः।  
तस्याशक्तः प्रमार्ष्टुं मलममृतरुचो नक्तमङ्कोत्थितस्य  
स्थाने धूमायमानं हृदयमिव दधौ सिन्धुरौर्वानलार्चिः ॥ 22.63  
संभोगेद्दामलीलारसरभसहसद्वक्त्रचन्द्राः पुरंध्रीः  
कुर्वाणस्यापराधस्मृतिविमुखधियो वल्लभेष्वस्तमानाः।  
कंदर्पस्येव केतुं समकरमुदधिर्वीचिदण्डं जलौघ-  
क्षोभाविर्भाविघोषस्फुटजयपटहारावरम्यं व्युदासे ॥ 22.64  
प्रतिककुभं गवाक्षघटिता विकासिकुमुदक्षियं विदधतः  
स्फुटतरमैन्दवानरहिता गृहीतविकटद्रुमाद्रिशिखराः।  
पुनरपि सेतुरभसाद्वलीमुखगणा इवाशुकिरणाः  
सकलमचुक्षुभन्पतिमपां विकीर्णनवरत्नशारपुलिनम् ॥ 22.65  
इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये समुद्रोल्लासवर्णनो नाम द्वाविंशः सर्गः।
