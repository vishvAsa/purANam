+++
title = "०८३ शृङ्गिबेरपुरे भरतवासः"
title_english = "083 Bharata goes to see Rama"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-083-Shrungi_Berapure_Bharathaa_Vasaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/083_shRngiberapure_bharatavAsaH.md">
<details><summary><h3>IITK ...{Loading}...</h3></summary>

Bharata's journey with queens, ministers and all others.



#### श्लोकः
##### मूलम्
ततस् समुत्थितः काल्यमास्थाय स्यन्दनोत्तमम्।  
प्रययौ भरतश्शीघ्रं रामदर्शनकाङ्क्षया॥2.83.1॥

##### शब्दार्थः
ततः then, भरतः Bharata, काल्यम् at dawn, समुत्थितः risen, स्यन्दनोत्तमम् best chariot, आस्थाय  
having boarded, रामदर्शनकाङ्क्षया longing to see Rama, शीघ्रम् swiftly, प्रययौ set forth.

##### आङ्ग्लानुवादः
Getting up at dawn, Bharata boarded his excellent chariot and set forth swiftly, longing to see Rama.



#### श्लोकः
##### मूलम्
अग्रतः प्रययुस्तस्य सर्वे मन्त्रिपुरोधसः।  
अधिरुह्य हयैर्युक्तान्रथान्सूर्यरथोपमान्॥2.83.2॥

##### शब्दार्थः
सर्वे all, मन्त्रिपुरोधसः ministers and priests, हयैः horses, युक्तान् harnessed, सूर्यरथोपमान्  resembling the chariot of the Sun, रथान् chariots, अधिरुह्य having mounted, तस्य his, अग्रतः in front of, प्रययुः went.

##### आङ्ग्लानुवादः
All the ministers and priests went ahead of Bharata mounting their chariots,  harnessed with horses and resembling the chariot of the Sun god.



#### श्लोकः
##### मूलम्
नवनागसहस्राणि कल्पितानि यथाविधि।  
अन्वयुर्भरतं यान्तमिक्ष्वाकुकुलनन्दनम्॥2.83.3॥

##### शब्दार्थः
यथाविधि as per tradition, कल्पितानि arranged, नवनागसहस्राणि nine thousand elephants, यान्तम् while going, इक्ष्वाकुकुलनन्दनम् the delight of the house of Ikshvakus, भरतम् Bharata, अन्वयुः followed.

##### आङ्ग्लानुवादः
As per tradition, nine thousand elephants were arranged to follow Bharata, delight of  
the race of the Ikshvakus as he set out.



#### श्लोकः
##### मूलम्
षष्टी रथसहस्राणि धन्विनो विविधायुधाः।  
अन्वयुर्भरतं यान्तं राजपुत्रं यशस्विनम्॥2.83.4॥

##### शब्दार्थः
षष्टिः sixty, रथसहस्राणि thousands of chariots, विविधायुधाः men with weapons of every kind, धन्विनः archers, यान्तम् while going, यशस्विनम् illustrious, राजपुत्रम् king's son, भरतम् Bharata, अन्वयुः followed.

##### आङ्ग्लानुवादः
Sixty thousands chariots and many archers holding weapons of every kind followed the illustrious prince Bharata as he went.



#### श्लोकः
##### मूलम्
शतं सहस्राण्यश्वानां समारूढानि राघवम्।  
अन्वयुर्भरतं यान्तं सत्यसन्धं जितेन्द्रियम्॥2.83.5॥

##### शब्दार्थः
राघवम् born in the Raghu race (Bharata), सत्यसन्धम् adhering to truth, जितेन्द्रियम् one who conquered passions, यान्तम् while going, भरतम् Bharata, समारूढानि mounted by riders, अश्वानाम् of horses, शतम् hundred, सहस्राणि thousand, अन्वयुः followed.

##### आङ्ग्लानुवादः
One hundred thousand horses each mounted by a rider followed Bharata, one who had conquered  his passion and adhered to truth.



#### श्लोकः
##### मूलम्
कैकेयी च सुमित्रा च कौसल्या च यशस्विनी।  
रामानयनसंहृष्टा ययुर्यानेन भास्वता॥2.83.6॥

##### शब्दार्थः
कैकेयी च Kaikeyi as well as, सुमित्रा च Sumitra also, यशस्विनी illustrious, कौसल्या च Kausalya also, रामानयनसंहृष्टाः delighted at the thought of bringing Rama back, भास्वता by a resplendent, यानेन by the chariot, ययुः went.

##### आङ्ग्लानुवादः
Kaikeyi, Sumitra as well as the illustrious Kausalya travelled by a resplendent chariot, delighted with the thought of bringing Rama back.



#### श्लोकः
##### मूलम्
प्रयाताश्चार्यसङ्घाता रामं द्रष्टुं सलक्ष्मणम्।  
तस्यैव च कथाश्चित्राः कुर्वाणा हृष्टमानसाः॥2.83.7॥

##### शब्दार्थः
आर्यसङ्घाताश्च venerable groups of people, हृष्टमानसाः delighted in their hearts, चित्राः  various, तस्यैव Rama's only, कथाः accomplishments, कुर्वाणाः doing, सलक्ष्मणम् with Lakshmana, रामम् Rama, द्रष्टुम् to see, प्रयाताः went forth.

##### आङ्ग्लानुवादः
Venerable people in groups, narrating various accomplishments of Rama and eager to see him with Lakshmana, proceeded in a delightful mood.



#### श्लोकः
##### मूलम्
मेघश्यामं महाबाहुं स्थिरसत्त्वं दृढव्रतम्।  
कदा द्रक्ष्यामहे रामं जगत श्शोकनाशनम्॥2.83.8॥

##### शब्दार्थः
मेघश्यामम् darkblue like raincloud, महाबाहुम् the mightyarmed, स्थिरसत्त्वम् firm in strength, दृढव्रतम् steadfast in vows, जगतः of this world, शोकनाशनम् destroyer of sorrow, रामम् Rama, कदा when, द्रक्ष्यामहे shall see?

##### आङ्ग्लानुवादः
When shall we see that mightyarmed Rama of darkblue complexion like the raincloud, firm in strength and steadfast in vows and the destroyer of the sorrows of  this world?



#### श्लोकः
##### मूलम्
दृष्ट एव हि न श्शोकमपनेष्यति राघवः।  
तमस् सर्वस्य लोकस्य समुद्यन्निव भास्करः॥2.83.9॥

##### शब्दार्थः
समुद्यन् rising, भास्करः Sun, सर्वस्य of the entire, लोकस्य world's, तमः इव like darkness, राघवः Rama, दृष्ट एव at his sight alone, नः our, शोकम् sorrow, अपनेष्यति will dispel.

##### आङ्ग्लानुवादः
At his sight alone our sorrows will be dispelled, the way the darkness of the entire world is dispelled by the rising Sun.



#### श्लोकः
##### मूलम्
इत्येवं कथयन्तस्ते सम्प्रहृष्टाः कथा श्शुभाः।  
परिष्वजानाश्चान्योन्यं ययुर्नागरिका जनाः॥2.83.10॥

##### शब्दार्थः
ते they, नागरिकाः जनाः inhabitants of the city, इत्येवम् in this way, शुभाः delightful, कथाः achievements, कथयन्तः narrating, सम्प्रहृष्टाः joyfully, अन्योन्यम् mutually, परिष्वजानाश्च embracing also, ययुः proceeded.

##### आङ्ग्लानुवादः
The inhabitants of the town proceeded joyfully, narrating Rama's delightful achievements on their way by embracing one another.



#### श्लोकः
##### मूलम्
ये च तत्रापरे सर्वे सम्मता ये च नैगमाः।  
रामं प्रति ययुर्हृष्टास् सर्वाः प्रकृतयस्तथा॥2.83.11॥

##### शब्दार्थः
तत्र there, ये च अपरे all the others, सम्मताः respectable, ये च नैगमाः those merchants, तथा similarly, सर्वाः all, प्रकृतयः subjects, हृष्टाः delighted, रामम् प्रति to Rama, ययुः went along.

##### आङ्ग्लानुवादः
Respectable city folks, like traders and other subjects went along in great delight towards Rama.



#### श्लोकः
##### मूलम्
मणिकाराश्च ये केचित्कुम्भकाराश्च शोभनाः।  
सूत्रकर्मकृतश्चैव ये च शस्त्रोपजीविनः।2.83.12॥  
मयूरकाः क्राकचिका रोचका वेधकास्तथा।  
दन्तकारास् सुधाकारा स्तथा गन्धोपजीविनः॥2.83.13॥  
सुवर्णकाराः प्रख्यातास्तथा कम्बलधावकाः।  
स्नापकोष्णोदका वैद्याधूपकाश्शौण्डिकास्तथा॥2.83.14॥  
रजकास्तुन्नवायाश्च ग्रामघोषमहत्तराः।  
शैलूषाश्च सह स्त्रीभिर्ययुः कैवर्तकास्तथा॥2.83.15॥

##### शब्दार्थः
ये those, केचित् some others, मणिकाराः gempolishers, शोभनाः richly decorated, कुम्भकाराश्च  potters, ये शस्त्रोपजीविनः those who live on making weapons (weaponsmiths), सूत्रकर्मकृतश्चैव those who work with thread (weavers), मयूरकाः makers of adornments with peacock feathers, क्राकचिकाः those who work with saws (sawyers), रोचकाः makers of artificial ornaments, वेधकाः perforators (of shells and ornaments), तथा also, दन्तकाराः  artists who work with ivory, सुधाकाराः those engaged in whitewashing, तथा also, गन्धोपजीविनः subsisting on selling fragrant essences (perfumers), प्रख्याताः renowned, सुवर्णकाराः goldsmiths, तथा also, कम्भलधावकाः blanketcleaners, स्नापकोष्णोदकाः hot bath attendants, वैद्याः physicians, शौण्डिकाः distillers and sellers  of spiritual liquor (vintners), धूपकाः incense merchants, रजकाः washermen, तुन्नवायाश्च those who do sewing work  
(tailors), ग्रामघोषमहत्तराः important people in villages and hamlets where cowherds reside, स्त्रीभिः सह along with women, शैलूषाः actors, तथा similarly, कैवर्तकाः fishermen, ययुः went.

##### आङ्ग्लानुवादः
Gempolishers, potters, weaponsmiths, weavers, makers of adornments with peacock feathers, sawyers, makers of artificial ornaments, perforators of shells and ornaments, ivoryworkers, whitewashers, purveyors of fragrant essences, renowned goldsmiths, blanketcleaners, hotbath attendants, physicians, vintners, incense merchants, washermen, tailors, headmen of villages and hamlets, actors along with their wives, fishermen -- all followed Bharata.



#### श्लोकः
##### मूलम्
समाहिता वेदविदो ब्राह्मणा वृत्तसम्मताः।  
गोरथैर्भरतं यान्तमनुजग्मुस् सहस्रशः॥2.83.16॥

##### शब्दार्थः
समाहिताः with composed mind, वृत्तसम्मताः renowned for their virtuous conduct, वेदविदः learned in the Vedas, सहस्रशः in thousands, ब्राह्मणाः brahmins, यान्तम् departing, भरतम् Bharata, गोरथैः on bullock carts, अनुजग्मुः followed.

##### आङ्ग्लानुवादः
Brahmins learned in the Vedas and renowned for their virtuous conduct followed Bharta in their thousands on bullock carts with composed minds.



#### श्लोकः
##### मूलम्
सुवेषा श्शुद्धवसनास्ताम्रमृष्टानुलेपनाः।  
सर्वे ते विविधैर्यानै श्शनैर्भरतमन्वयुः॥2.83.17॥

##### शब्दार्थः
सुवेषाः welldressed, शुद्धवसनाः in clean clothing, ताम्रमृष्टानुलेपनाः anointed with pure red  
sandalpaste, ते सर्वे all those, विविधैः various, यानैः on vehicles, शनैः slowly, भरतम् Bharata, अन्वयुः followed.

##### आङ्ग्लानुवादः
Dressed well in clean clothes and anointed with pure red sandalpaste, they all slowly followed Bharata, mounting on various vehicles.



#### श्लोकः
##### मूलम्
प्रहृष्टमुदिता सेना साऽन्वयात्कैकयीसुतम्।  
भ्रातुरानयने यान्तं भरतं भ्रातृवत्सलम्॥2.83.18॥

##### शब्दार्थः
प्रहृष्टमुदिता overwhelmed with joy and cheer, सा सेना that army, भ्रातुः brother's, आनयने to bring back, यान्तम् set out, कैकयीसुतम् Kaikeyi's son (Bharata), भ्रातृवत्सलम् to his brother, Rama, भरतम् Bharata, अन्वयात् followed.

##### आङ्ग्लानुवादः
The army, overwhelmed with joy and cheer followed the devoted brother Bharata who had set out to bring back Rama.



#### श्लोकः
##### मूलम्
ते गत्वा दूरमध्वानं रथयानाश्वकुञ्जरैः।  
समासेदुस्ततो गङ्गां शृङ्गीबेरपुरं प्रति॥2.83.19॥  
यत्र रामसखो वीरो गुहो ज्ञातिगणैर्वृतः।  
निवसत्यप्रमादेन देशं तं परिपालयन्॥2.83.20॥

##### शब्दार्थः
ते they, रथयानाश्वकुञ्जरैः on chariots, carriages, horses and elephants, दूरम् a great distance, अध्वानम् the path, गत्वा having travelled, ततः thereafter, रामसखः Rama's friend, वीरः valiant, गुहः Guha, ज्ञातिगणैः with relatives, वृतः surrounded by, तम् that, देशम् country, अप्रमादेन vigilantly, परिपालयन् ruling, यत्र where, निवसति living, शृङ्गीबेरपुरं प्रति near Srngiberapura, गङ्गाम् Ganges, समासेदुः reached.

##### आङ्ग्लानुवादः
After travelling a long distance on chariots, carriages, horses and elephants, they reached the river Ganga close to Srngiberapura, a country ruled vigilantly by Rama's friend, the valiant Guha who lived there along with his relatives.



#### श्लोकः
##### मूलम्
उपेत्य तीरं गङ्गायाश्चक्रवाकैरलङ्कृतम्।  
व्यवातिष्ठत सा सेना भरतस्यानुयायिनी॥2.83.21॥

##### शब्दार्थः
भरतस्य अनुयायिनी following Bharata, सा सेना that army, चक्रवाकैः with chakravakas (the ruddy geese), अलङ्कृतम् graced, गङ्गायाः river Ganga's, तीरम् bank, उपेत्य having reached, व्यवातिष्ठत halted there.

##### आङ्ग्लानुवादः
The army following Bharata reached the bank of the river Ganga, graced by chakravakas (ruddy geese) and halted there.



#### श्लोकः
##### मूलम्
निरीक्ष्यानुगतां सेनां तां च गङ्गां शिवोदकाम्।  
भरतस्सचिवान्सर्वानब्रवीद्वाक्यकोविदः॥2.83.22॥

##### शब्दार्थः
अनुगताम् following, सेनाम् army, शिवोदकाम् having sacred waters, तां गङ्गां च that river Ganga, निरीक्षय having gazed at, वाक्यकोविदः proficient in speech, भरतः Bharata, सर्वान् all, सचिवान् to ministers, अब्रवीत् said.

##### आङ्ग्लानुवादः
As he beheld the army following him and the river Ganga of sacred waters in front of him, Bharata who was proficient in speech said to his ministersः



#### श्लोकः
##### मूलम्
निवेशयत मे सैन्यमभिप्रायेण सर्वतः।  
विश्रान्ताः प्रतरिष्यामश्श्व इदानीमिमां नदीम्॥2.83.23॥

##### शब्दार्थः
मे सैन्यम् my army, अभिप्रायेण according to their desires, सर्वतः all over, निवेशयत you may halt, इदानीम् now, विश्रान्ताः having taken rest, नदीम् river, श्वः tomorrow, प्रतरिष्यामः will cross.

##### आङ्ग्लानुवादः
You may, according to your convenience, halt the army anywhere here and, after taking rest (for the night), we shall cross the river Ganga tomorrow.



#### श्लोकः
##### मूलम्
दातुं च तावदिच्छामि स्वर्गतस्य महीपतेः।  
और्ध्वदेहनिमित्तार्थमवतीर्योदकं नदीम्॥2.83.24॥

##### शब्दार्थः
नदीम् river, अवतीर्य descending, स्वर्गतस्य to the departed, महीपतेः king's, और्ध्वदेहनिमित्तार्थम् for the good of his life in the other world, उदकम् libations with water, दातुम् च to offer, इच्छामि तावत् I wish.

##### आङ्ग्लानुवादः
Meanwhile, I shall get into this river and offer libations with water to the departed king for the good of his life in the other world.



#### श्लोकः
##### मूलम्
तस्यैवं ब्रुवतोऽमात्यास्तथेत्युक्त्वा समाहिताः।  
न्यवेशयंस्तां छन्देन स्वेन स्वेन पृथक्पृथक्॥2.83.25॥

##### शब्दार्थः
तस्य his (Bharata's), एवम् in this way, ब्रुवतः while saying, अमात्याः ministers, तथेति 'be it so', उक्त्वा  saying, समाहिताः with composed minds, ताम् they, स्वेन स्वेन each of their, छन्देन with pleasure, पृथक् पृथक् separately न्यवेशयन् rested.

##### आङ्ग्लानुवादः
While he (Bharata's) was speaking this way, all the ministers assented by saying 'Be it so' and made arrangement for their troops to rest separately according to their pleasure.



#### श्लोकः
##### मूलम्
निवेश्य गङ्गामनु तां महानदीं चमूं विधानैः परिबर्हशोभिनीम्।  
उवास रामस्य तदा महात्मनो विचिन्तयानो भरतो निवर्तनम्॥2.83.26॥

##### शब्दार्थः
भरतः Bharata, परिबर्हशोभिनीम् looking splendid with their royal insignia, चमूम् army, ताम् that, महानदीम् mighty river, गङ्गाम् अनु following Ganga, विधानैः with adequate arrangements, निवेश्य encamping, तदा then, महात्मनः magnanimous, रामस्य Rama's, निवर्तनम् to bring back, विचिन्तयानः pondering, उवास stayed.

##### आङ्ग्लानुवादः
The army encamped by Bharata looked splendid with royal insigaia. After making necessary arrangements for the army on the bank of the mighty river Ganga and pondering over the means of bringing back the magnanimous Rama, Bharata stayed.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे त्र्यशीतितमस्सर्गः॥  
Thus ends the eightythird sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/083_shRngiberapure_bharatavAsaH.md">
<details><summary><h3>भूषणम् ...{Loading}...</h3></summary>



ततः समुत्थितः काल्यमास्थाय स्यन्दनोत्तमम् ।  

प्रययौ भरतः शीघ्रं रामदर्शनकाङ्क्षया  ॥  २।८३।१  ॥   

अग्रतः प्रययुस्तस्य सर्वे मन्त्रिपुरोधसः ।  

अधिरुह्य हयैर्युक्तान् रथान् सूर्यरथोपमान्  ॥  २।८३।२  ॥   

तत इति । काल्यम् अहर्मुखम् । "प्रत्यूषो ऽहर्मुखं काल्यम्" इत्यमरः ।
प्राप्येति शेषः  ॥  २।८३।१२  ॥   

  

नवनागसहस्राणि कल्पितानि यथाविधि ।  

अन्वयुर्भरतं यान्तमिक्ष्वाकुकुलनन्दनम्  ॥  २।८३।३  ॥   

यथाविधि कल्पितानि भरतनियोगमनतिक्रम्य कल्पितानि । नवनागसहस्राणीत्यनेन
पुरस्थगजेषु नवनागसहस्रमात्रं प्रयाणे कल्पितमित्यवगम्यते  ॥  २।८३।३  ॥   

  

षष्टीरथसहस्राणि धन्विनो विविधायुधाः ।  

अन्वयुर्भरतं यान्तं राजपुत्रं यशस्विनम्  ॥  २।८३।४  ॥   

धन्विनो विविधायुधाश्चेत्यनेन योधा उक्ताः  ॥  २।८३।४  ॥   

  

शतं सहस्राण्यश्वानां समारूढानि राघवम् ।  

अन्वयुर्भरतं यान्तं सत्यसन्धं जितेन्द्रियम्  ॥  २।८३।५  ॥   

समारूढानि सादिभिरिति शेषः  ॥  २।८३।५  ॥   

  

कैकेयी च सुमित्रा च कौसल्या च यशस्विनी ।  

रामानयनसंहृष्टा ययुर्यानेन भास्वता  ॥  २।८३।६  ॥   

कैकेयीति । अग्रतो गमनं पश्चात्तापातिशयात् । यानेनेत्येकवचनं
प्रत्येकापेक्षया  ॥  २।८३।६  ॥   

  

प्रयाताश्चार्यसङ्घाता रामं द्रष्टुं सलक्ष्मणम् ।  

तस्यैव च कथाश्चित्राः कुर्वाणा हृष्टमानसाः  ॥  २।८३।७  ॥   

आर्यसङ्घाताः त्रैवर्णिकसङ्घाः । तस्यैव कथाः तत्सम्बन्धिवार्त्ताः  ॥ 
२।८३।७  ॥   

  

मेघश्यामं महाबाहुं स्थिरसत्त्वं दृढव्रतम् ।  

कदा द्रक्ष्यामहे रामं जगतः शोकनाशनम्  ॥  २।८३।८  ॥   

ता एवाह--मेघेत्यादिना । मेघश्यामं दूरस्थितत्वेपि त्यक्तुमशक्यं
सौन्दर्य्यमुच्यते । धर्माभितप्ताः पर्जन्यमितिवत् । मेघश्यामं
दर्शनमात्रेण सर्वसन्तापहरम् । महाबाहुम् ऽआयताश्च सुवृत्ताश्चऽ इति
ह्युक्तम् । महाबाहुं तादृशसौन्दर्य्यानुभवदानविषयौदार्ययुक्तम् । महाबाहुं
तादृशसौन्दर्यभोगप्रदानसमर्थं "राममिन्दीवरश्यामं सर्वशत्रुनिबर्हणम्"
इतिवत् । स्थिरसत्त्वं स्थिरव्यवसायम् । "द्रव्यासुव्यवसायेषु
सत्त्वमस्त्री तु जन्तुषु" इत्यमरः । स्थिरचित्तमिति च पाठः ।
आश्रितप्रातिकूल्येनाप्यविकृतमनस्कम् । दृढव्रतम्
अन्तरङ्गैरप्यप्रकम्प्याश्रितरक्षणदीक्षम् । कदा द्रक्ष्यामहे रामं
तन्मुखावलोकनमात्रं लभ्यते चेत् कैकेयीवचनजनिततापाः सर्वेपि निवर्त्तेरन् ।
जगतः शोकनाशनम् तस्मिन् सर्वलोकशोकनिवर्त्तके सति कथं वयं शोकाकुलाः स्याम
। तदीय सर्वलोकशोकनिवर्तकत्वस्य अस्मच्छोकस्य च कः सम्बन्धः । मा शुच
इत्युक्तवतोप्यस्यातिशय उक्तः  ॥  २।८३।८  ॥   

  

दृष्ट एव हि नः शोकमपनेष्यति राघवः ।  

तमः सर्वस्य लोकस्य समुद्यन्निव भास्करः  ॥  २।८३।९  ॥   

दृष्ट इति । दृष्ट एव रामः सन्निहितश्चेत्स मन्दस्मितो माभूत्
कटाक्षपूर्वकं किञ्चित् प्रियवचनं च मावोचत् । अस्माभिश्च न यत्नः कार्यः
किन्तु दूरे दर्शनमात्रेणास्मच्छोकाः सर्वे विनश्येयुः । तम इत्यादि ।
यथोद्यन् आदित्यो दूरस्थितोपि सकललोकान्धकारं निवर्त्तयति  ॥  २।८३।९  ॥   

  

इत्येवं कथयन्तस्ते सम्प्रहृष्टाः कथाः शुभाः ।  

परिष्वजानाश्चान्योन्यं ययुर्नागरिका जनाः  ॥  २।८३।१०  ॥   

इतीति । परिष्वजानाः परिष्वजमानाः । नगरे चरन्तीति नागरिकाः । "चरति" इति
ठक्  ॥  २।८३।१०  ॥   

  

ये च तत्रापरे सर्वे सम्मता ये च नैगमाः ।  

रामं प्रति ययुर्हृष्टाः सर्वाः प्रकृतयस्तथा  ॥  २।८३।११  ॥   

य इति । तत्र नगरे ये रामस्य सम्मताः ये च नैगमाः वणिजः ते सर्वे सर्वाः
प्रकृतयः पौरश्रेणयश्च रामं प्रति ययुः  ॥  २।८३।११  ॥   

  

मणिकाराश्च ये केचित् कुम्भकाराश्च शोभनाः ।  

सूत्रकर्मकृतश्चैव ये च शस्त्रोपजीविनः  ॥  २।८३।१२  ॥   

मायूरकाः क्राकचिका रोचका वेधकास्तथा ।  

दन्तकाराः सुधाकारास्तथा गन्धोपजीविनः  ॥  २।८३।१३  ॥   

सुवर्णकाराः प्रख्यातास्तथा कम्बलधावकाः ।  

स्नापकोच्छादका वैद्या धूपकाः शौण्डिकास्तथा  ॥  २।८३।१४  ॥   

ताः प्रपञ्चयति--मणीत्यादिना । अत्र यच्छब्दरहितस्थले सो ऽनुषञ्जनीयः ।
मणिकाराः पद्मरागादिमणिसंस्कारकाः । कुम्भकाराः कुलालाः । शोभनाः
स्वकार्यदक्षा इति यावत् । सूत्रकर्मकृतः तन्तुवायादयः । शस्त्रोपजीविनः
शस्त्रकारकाः । मायूरकाः मयूरपिच्छैश्छत्र्रव्यजनादिकारिणः । क्राकचिकाः
क्रकचैः करपत्रैश्चन्दनादिदारुदलनकारिणः "क्रकचो़ ऽस्त्री करपत्रम्"
इत्यमरः । रोचकाः दन्तकुड्यवेदिकादिषु कान्त्युत्पादकाः । वेधकाः
दारुरत्नादिरन्ध्रकारिणः । दन्तकाराः दन्तैः पुत्रिकापीठशिबिकादिकारकाः ।
सुधाकाराः प्रासादतलकुड्यादिषु सुधालेपनकर्मकराः । गन्धोपजीविनः
चन्दनकस्तूरीकर्पूरकुङ्कुमादिगन्धद्रव्यविक्रयजीविनः । सुवर्णकाराः
प्रसिद्धाः । कम्बलधावकाः कम्बलशोधकाः । स्नापकोच्छादकाः स्नापकाः
तैलाभ्यङ्गादिस्नानकारिणः । उच्छादकाः अङ्गमर्दकाः "उच्छादनं
समुल्लेखोद्वाहनोद्वर्तनेषु च" इति विश्वः । धूपकाः गृहादिषु धूपवासकाः ।
शौण्डिकाः मद्यकराः । "शुण्डाकरिकरे मद्ये" इति वैजयन्ती  ॥  २।८३।१२१४  ॥   

  

रजकास्तुन्नवायाश्च ग्रामघोषमहत्तराः ।  

शैलूषाश्च सह स्त्रीभिर्ययुः कैवर्त्तकास्तथा  ॥  २।८३।१५  ॥   

रजकाः निर्णेजकाः "निर्णेजकः स्याद्रजकः" इत्यमरः । तुन्नवायस्तु सौचिकः"
इत्यमरः । ग्रामघोषमहत्तराः घोषमहत्तराश्च, महत्तराः प्रधानभूताः । "घोष
आभीरपल्ली स्यात्" इत्यमरः । शैलूषाः भूमिकाधारिणः, स्त्रीजिवनिनो वा । अत
एव सह स्त्रीभिरित्ययुक्तम् । "शैलालिनस्तु शैलूषा जायाजीवाः" इत्यमरः ।
कैवर्ताः धीवराः । "कैवर्ते दाशधीवरौ" इत्यमरः । ते सर्वे ययुरित्यन्वयः  ॥ 
२।८३।१५  ॥   

  

समाहिता वेदविदो ब्राह्मणा वृत्तसम्मताः ।  

गोरथैर्भरतं यान्तमनुजग्मुः सहस्रशः  ॥  २।८३।१६  ॥   

समाहिता योगिनः । गोरथैर्वृषभयुक्तरथैः शकटैरिति यावत्  ॥  २।८३।१६  ॥   

  

सुवेषाः शुद्धवसनास्ताम्रमृष्टानुलेपनाः ।  

सर्वे ते विविधैर्यानैः शनैर्भरतमन्वयुः  ॥  २।८३।१७  ॥   

ताम्रमृष्टानुलेपनाः रक्तवर्णसम्पूर्णाङ्गरामाः  ॥  २।८३।१७  ॥   

  

प्रहृष्टमुदिता सेना सान्वयात्कैकयीसुतम् ।  

भ्रातुरानयने यान्तं भरतं भ्रातृवत्सलम्  ॥  २।८३।१८  ॥   

प्रहर्षः कायिको रोमाञ्चादिः । प्रमोदो मानसो हर्षः । आनयने आनयननिमित्तम्
 ॥  २।८३।१८  ॥   

  

ते गत्वा दूरमध्वानं रथयानाश्वकुञ्जरैः ।  

समासेदुस्ततो गङ्गां श्रृङ्गिबेरपुरं प्रति  ॥  २।८३।१९  ॥   

त इति । श्रृङ्गिबेरपुरं प्रति दूरमध्वानं गत्वा गङ्गां समासेदुरिति
सम्बन्धः । यद्वा श्रृङ्गिबेरपुरं प्रतीति \["लक्षणेत्थंभूताख्यान--" इति\]
लक्षणे कर्म प्रवचनीयः । श्रृङ्गिबेरपुरं इत्यर्थः  ॥  २।८३।१९  ॥   

  

यत्र रामसखो वीरो गुहो ज्ञातिगणैर्वृतः ।  

निवसत्यप्रमादेन देशं तं परिपालयन्  ॥  २।८३।२०  ॥   

यत्रेति । अप्रमादेन सावधानतया, रामविरोध्यागमनवारणपर इत्यर्थः । तत्र देशे
विद्यमानं श्रृङ्गिबेरपुरं प्रतीति पूर्वेणान्वयः  ॥  २।८३।२०  ॥   

  

उपेत्य तीरं गङ्गायाश्चक्रवाकैरलङ्कृतम् ।  

व्यवातिष्ठत सा सेना भरतस्यानुयायिनी  ॥  २।८३।२१  ॥   

निरीक्ष्यानुगतां सेनां तां च गङ्गां शिवोदकाम् ।  

भरतः सचिवान् सर्वानब्रवीद्वाक्यकोविदः  ॥  २।८३।२२  ॥   

उपेत्येति । व्यवातिष्ठत व्यवस्थिता अभूत्  ॥  २।८३।२१२२  ॥   

  

निवेशयत मे सैन्यमभिप्रायेण सर्वतः ।  

विश्रान्ताः प्रतरिष्यामः श्व इदानीमिमां नदीम्  ॥  २।८३।२३  ॥   

निवेशयतेति । अभिप्रायेण तत्तदिच्छया इदानीं विश्रान्ताः श्वो नदीं
प्रतरिष्याम इति सम्बन्धः  ॥  २।८३।२३  ॥   

  

दातुं च तावदिच्छामि स्वर्गतस्य महीपतेः ।  

और्ध्वदेहनिमित्तार्थमवतीर्योदकं नदीम्  ॥  २।८३।२४  ॥   

दातुमिति । और्ध्वदेहनिमित्तार्थम् ऊर्ध्वदेहभवसुखप्रयोजनायेत्यर्थः ।
नदीमवतीर्य पितुरौर्ध्वदेहनिमित्तार्थमुदकं दातुमिच्छामीत्यन्वयः  ॥ 
२।८३।२४  ॥   

  

तस्यैवं ब्रुवतो ऽमात्यास्तथेत्युक्त्वा समाहिताः ।  

न्यवेशयंस्तां छन्देन स्वेन स्वेन पृथक्पृथक्  ॥  २।८३।२५  ॥   

तस्येति । छन्देन इच्छया । "छन्दः श्रुतीच्छापद्येषु" इति वैजयन्ती  ॥ 
२।८३।२५  ॥   

  

निवेश्य गङ्गमनु तां महानदीं चमूं विधानैः परिबर्हशोभिनीम् ।  

उवास रामस्य तदा महात्मनो विचिन्तयानो भरतो निवर्त्तनम्  ॥  २।८३।२६  ॥   

निवेश्येति । गङ्गामनु निवेश्य गङ्गामनुसृत्य निवेश्य, गङ्गाकूलानुसारेण
निवेश्येति यावत् । विधानैः तत्तज्जातिव्यवस्थाकल्पनादिभिः ।
परिबर्हशोभिनीं परिबर्हो यात्रोपयुक्तपटवेश्माद्युपकरणम् । "तथोपकरणं
प्रोक्तं परिबर्हः परिच्छदः" इति हलायुधः  ॥  २।८३।२६  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्र्यशीतितमः सर्गः  ॥  ८३  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने त्र्यशीतितमः सर्गः  ॥  ८३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/083_shRngiberapure_bharatavAsaH.md">
<details><summary><h3>शिरोमणी ...{Loading}...</h3></summary>



यात्रासामग्रीसम्पत्त्यनन्तरकालिकवृत्तमाह-- तत इति । कल्यं प्रातःकाले
स्यन्दनोत्तममास्थाय भरतः प्रययौ  ॥  २।८३।१  ॥   

  

अग्रत इति । सर्वे मन्त्रिपुरोहिताः रथानधिरुह्य तस्य भरतस्य अग्रतः अग्रे
प्रययुः  ॥  २।८३।२  ॥   

  

सैन्यसङ्ख्यां बोधयन्नाह-- नवेति । यथाविधि यथोचितं कल्पितानि क्रमेण्ा
संनिवेशितानि नागसहस्राणि नवनवसहस्रसङ्ख्याकगजाः भरतमन्वयुः अनुजग्मुः  ॥ 
२।८३।३  ॥   

  

षष्टिरिति । रथसहस्राणि षष्टिः षष्टिसहस्रसङ्ख्याकरथाः विविधायुधाः
अनेकविधायुधविशिष्टाः धन्विनश्च अन्वयुः  ॥  २।८३।४  ॥   

  

शतमिति । समारूढानि अश्ववारैर्विशिष्टानि अश्वानां शतं सहस्राणि
शतसहस्रसङ्ख्याकाश्वाः अन्वयुः  ॥  २।८३।५  ॥   

  

कैकेयीति । रामानयनसन्तुष्टाः रामानयनहेतुकप्राप्तसन्तोषाः केकय्यादयो ययुः
। आदौ केकय्युपादानं तत्सन्तोषस्यातिशयद्योतनाय तेन तस्याः
रामविषयकभीत्यतिशयः सूचितः  ॥  २।८३।६  ॥   

  

प्रयाता इति । तस्य रामस्य विचित्राः कथाः कुर्वाणाः आर्यसङ्घाताः आर्याणां
वशिष्ठादीनां सङ्घाताः समूहाः प्रयाताः अभवन्निति शेषः  ॥  २।८३।७  ॥   

  

कथाप्रकारं बोधयन्नाह-- मेघेत्यादिद्वाभ्याम् । जगतः शोकनाशनं रामं कदा
द्रक्ष्यामहे  ॥  २।८३।८  ॥   

  

दर्शने फलमाह-- दृष्ट इति । नो ऽस्माकं दृष्ट एव राघवः उद्यन् उदयं
प्राप्नुवन् भास्करः सर्वलोकस्य तमो ऽन्धकारमिव नः शोकमपनेष्पति । न
इत्युभयान्वयि पूर्वत्र सम्बन्धसामान्यविवक्षया षष्ठी  ॥  २।८३।९  ॥   

  

इतीति । इति एवंप्रकारेण शुभाः कथाः कथयन्तः अत एवान्योन्यं परिष्वजानाः
नागरिकाः अयोध्यावासिनो जनाः ययुः  ॥  २।८३।१०  ॥   

  

य इति । तत्रायोध्यायां ये नैगमाः वणिजः सम्मताः भरतेनाज्ञप्ता इत्यर्थः,
ते अपरे अनाज्ञप्ताश्च प्रकृतयः प्रजाश्च रामं प्रति ययुः  ॥  २।८३।११  ॥   

  

मणिकारा इति । ये मणिकाराः शाणादिना मणीनां शोधकाः ते च कुम्भकाराश्च
सूत्रकर्मविशेषज्ञाः सूत्रकर्मविषयकविशेषज्ञानवन्तस्तन्तुवायादयः ये
शस्त्रोपजीविनः शस्त्रनिर्माणादिना प्राप्तजीविकावन्तस्ते च  ॥  २।८३।१२
 ॥   

  

मायूरकाः मयूरपिच्छरचितव्यजनादिना प्राप्तजीविकावन्तः, क्राकचिकाः क्रकचाः
करपत्राणि चन्दनादिचूर्णकारणीभूततक्षशस्त्रविशेषास्तैर्जीवन्ति ये ते
"क्रकचो ऽस्त्रीकरपत्रं स्यात्" इत्यमरः । वेधकाः मणिमुक्तादिछिद्रकारकाः,
रोचकाः स्वक्रियाकौशलेन गृहादिषु कान्त्युत्पादकाः, दन्तकाराः
गजदन्तोपादानककार्यनिष्पादकाः, सुधाकाराः
प्रासादादिलेपनकारणीभूतपाषाणादिभस्मकारकाः, गन्धोपजीविनः
सुगन्धद्रव्यक्रयविक्रयकर्तारः  ॥  २।८३।१३  ॥   

  

प्रख्याताः प्रसिद्धाः सुवर्णकाराः, कम्बलकारकाश्च स्नापकाः उष्णोदकादिना
स्नाननिर्वाहकाः, उष्णोदकाः अङ्गनिपीडकाः ते च ते चेति द्वन्द्वः ।
"उष्णोदकं समुल्लेखोद्वाहनोद्वर्तनेषु च" इति कोशः । किञ्च स्नापकाः
स्नानसाधकाः, उष्णोदकाः उदकोष्णकर्तारः "स्नापकोच्छादकाः" इति भूषणपाठः ।
उच्छादकाः अङ्गमर्दका इति तद्व्याख्या वैद्याश्च धूपिकाः
धूपक्रियाजनितजीविकावन्तः, शौण्डिकाः मद्यनिर्माणकर्तारः "शुण्डा करिकरे
मद्ये" इति वैजयन्ती  ॥  २।८३।१४  ॥   

  

रजकाः वस्त्रप्रक्षालनजीविकावन्तः, तुन्नवायाः सूच्या सीवनजीविकावन्तः
"तुन्नवायस्तु सौचिकः" इत्यमरः । ग्रामघोषमहत्तराः ग्रामघोषयोर्महत्तराः
तत्तदधीशा इत्यर्थः । तत्र घोष आभीरपल्ली, स्त्रीभिः सह सहिताः शैलूषा नटाः
कैवर्तकाः धीवराश्च यान्ति ययुः । श्लोकचतुष्टयमेकान्वयि । "शैलूषो
नटबिल्वयोः" इति मेदिनी । "कैवर्ते दाशधीवरौ" इत्यमरः  ॥  २।८३।१५  ॥   

  

समाहिता इति । समाहिताः रामावेशितचित्ताः वृत्तसम्मताः वृत्तं वर्तनं
सम्मतं सच्छास्त्रानुकूलं येषां ते सहस्रशो ब्राह्मणाः गोरथैर्भरतमनुजग्मुः
 ॥  २।८३।१६  ॥   

  

सुवेषा इति । ताम्रमृष्टानुलेपिनः ताम्रेण रक्तवर्णेन मृष्टं संयुक्तं
यदनुलेपनं तद्वन्तः सर्वे ते अयोध्यावासिनः भरतमन्वयुः  ॥  २।८३।१७  ॥   

  

प्रहृष्टेति । प्रहृष्टेन भरतहर्षेण मुदिता प्रहृष्टा सा सेना भरतमन्वयात्
 ॥  २।८३।१८  ॥   

  

ते इति । ते भरतादयः रथादिभिः दूरमध्वानं गत्वा श्रृङ्गवेपुरं प्रति
तत्समीपे गङ्गां समासेदुः  ॥  २।८३।१९  ॥   

  

तत्प्रकारमाह-- यत्रेति । ज्ञातिगणैः ज्ञातिसमूहैः वृतः गुहः अप्रमादेन
प्रमादरहितत्वेन परिपालयन् रक्षन्सन् यत्र देशे निवसति तं देशमुपेत्य
प्राप्य चक्रवाकैरलङ्कृतं गङ्गायास्तीरं भरतस्यानुयायिनी सा सेना
व्यवातिष्ठत । श्लोकद्वयमेकान्वयि  ॥  २।८३।२०,२१  ॥   

  

निरीक्ष्येति । अनुत्थितां गङ्गातीरे संस्थितामित्यर्थः, तां सेनां
शिवोदकां मङ्गलप्रदोदकविशिष्टां गङ्गां निरीक्ष्य भरतः सचिवानब्रवीत्  ॥ 
२।८३।२२  ॥   

  

वचनाकारमाह-- निवेशयतेति । अभिप्रायेण तत्तदिच्छया सर्वतः चतुर्दिक्षु मे
सैन्यं निवेशयत । तत्प्रयोजनमाह-- इदानीं विश्रान्ताः गतश्रमाः वयं श्वः
प्रातः इमां प्रसिद्धां नदीं गङ्गां प्रतरिष्यामः प्रतरिताः स्म  ॥  २।८३।२३
 ॥   

  

तत्र स्थितौ प्रयोजनान्तरमाह-- दातुमिति । नदीं गङ्गामवतीर्य स्वः सर्वपरं
लोकं साकेतं गतस्य प्राप्तस्य महीपतेः पितुः
और्ध्वदेहनिमित्तार्थमौर्ध्वदेहानामूर्ध्वगतशरीराणां निमित्तमर्थः
प्रार्थना यस्य तदुदकं दातुमिच्छामि  ॥  २।८३।२४  ॥   

  

तस्येति । ब्रुवतस्तस्य भरतस्य एवं वचनं तथेत्युक्त्वा समाहिताः सचिवास्तां
सेनां स्वेन स्वेन छन्देन स्वस्वेच्छया पृथक् पृथक् न्यवेशयन्  ॥  २।८३।२५
 ॥   

  

निवेश्येति । परिबर्हशोभिनीं परिबर्हैः यात्रोपयोगिपटवेश्माद्युपकरणजातैः
शोभते तच्छीलिनीं चमूं सेनां विधानैः यथोचितस्थापनादिविधिभिः महानदीं
गङ्गामनु निवेश्य महात्मनो रामस्य निवर्तनमयोध्यागमनं विचिन्तमानः
चिन्तयमानो भरतः उवास "तथोपकरणं प्रोक्तं परिबर्हः परिच्छदः" इति हलायुधः
 ॥  २।८३।२६  ॥   

  

इति श्रीमद्वाल्मीकीयरामायणव्याख्याने रमायणशिरोमणावयोध्याकाण्डे
त्र्यशीतितमः सर्गः  ॥  २।८३  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/083_shRngiberapure_bharatavAsaH.md">
<details><summary><h3>तिलकम् ...{Loading}...</h3></summary>



कल्यं प्रातःकाले  ॥  २।८३।१,२  ॥   

  

यथाविधिकल्पितानि गजसंनहनोक्तविधिना कृतसंनाहानि  ॥  २।८३।३,४  ॥   

  

समारूढानि सादिभिरिति शेषः  ॥  २।८३।५  ॥   

  

कैकेयी च स्वकृतेः पुत्रं प्रत्यहिततया जातत्वान्मया किं कृतमिति खिन्ना
पुनः प्रकृतिमापन्ना हर्षेण ययौ । अत एव मध्यमत्वे ऽप्यादौ तदुल्लेखः ।
यानेनेत्येकवचनं प्रत्येकापेक्षया सौहार्दादेकयानेनैव तिसृणां गमनं वा  ॥ 
२।८३।६  ॥   

  

आर्यसंघातास्त्रैवर्णिकसमूहाः  ॥  २।८३।७९  ॥   

  

परिष्वजानाः परिष्वजमानाः नगरे चरन्तीति नागरिकाः "चरति" इति ठक्  ॥ 
२।८३।१०  ॥   

  

तत्र नगरे संमताः प्रसिद्धाः, नैगमा वणिजः, प्रकृतयः श्रेणयः  ॥  २।८३।११
 ॥   

  

श्रेणीर्विविच्याह मणिकारा इति । शाणादौ मणिशोधकाः,
सूत्रकर्मविशेषज्ञास्तन्तुवायाः, शस्त्रोपजीविनः शस्त्रनिर्माणोपजीविनः  ॥ 
२।८३।१२  ॥   

  

मायूरका लीलामयूरग्राहिणः इदमुपलक्षणं शुकादिकग्राहिणाम्, यद्वा
मयूरपिच्छैश्छत्रादिव्यञ्जनकारिणः, क्रकचः करपत्रं तेन जीवन्ति ते
क्राकचिकाः, वेधका मणिमुक्तादिवेधकर्तारः, रोचकाः काचकुप्यादिकर्तार इति
कतकः । दन्तकारा गजदन्तादिभिः समुद्गकादिकर्तारो दन्तलेखकाश्च, सुधाकाराः
सुधालेपकाराः, गन्धोपजीविनो गन्धद्रव्यविक्रयिकाः  ॥  २।८३।१३  ॥   

  

स्नापका उष्णोदकस्नापकाः, उष्णोदका अङ्गमर्दकाः । "उष्णोदकं
समुल्लेखोद्वाहनोद्वर्तनेषु च" । धूपका धूपक्रियया जीविनः, शौण्डिका
मद्यकृतः, "शुण्डा करिकरे मद्ये"  ॥  २।८३।१४  ॥   

  

तुन्नवायाः सूच्या सीवनकर्तारः, ग्रामे घोषे च वर्तमाना महत्तराः शैलूषा
नटाः, कैवर्तकाः "कैवर्तकारवाः" इति पाठे कारवाः कर्माराः  ॥  २।८३।१५  ॥   

  

गोरथैः शकटैः  ॥  २।८३।१६  ॥   

  

गोरोचनकुङ्कुमादिसंबन्धात्ताम्रवर्णं मृष्टं संपूर्णमनुलेपो ऽनुलेपनं येषां
ते  ॥  २।८३।१७  ॥   

  

प्रहर्षः कायिकरोमाञ्चादिरूपः मोदो मानसः  ॥  २।८३।१८  ॥   

  

शृङ्गवेरुपुरं प्रति शृङ्गवेरपुर इत्यर्थः  ॥  २।८३।१९  ॥   

  

अप्रमादेन सावधानतया  ॥  २।८३।२०,२१  ॥   

  

अनुत्थितां गमने ऽनुद्योगाम्  ॥  २।८३।२२  ॥   

  

अद्य विश्रान्ताः श्वः प्रतरिष्यामः, इत्यभिप्रायेणेति मदभिप्रायज्ञापनेन
निवेशयतेत्यर्थः  ॥  २।८३।२३  ॥   

  

और्ध्वदेहनिमित्तार्थम् एतच्छरीरपातोत्तरकालिकदेहभवसुखप्रयोजनायेत्यर्थः ।
यद्वा एतद्देहपातादूर्ध्वं जातदेहो निमित्तं यस्य परलोकस्य स
ऊर्ध्वदेहनिमित्तः परलोकः स्वार्थिको ऽण् तदर्थमित्यर्थः । मध्ये
मिलितनद्यन्तरे एवमनुक्तया गङ्गायास्तर्पणेन पितृस्वर्गप्राप्तिकरत्वं
सूचितम्  ॥  २।८३।२४  ॥   

  

स्वेन स्वेन छन्देन स्वस्वेच्छया  ॥  २।८३।२५  ॥   

  

गङ्गामनु गङ्गां लक्षीकृत्येत्यर्थः । परिबर्हो
यात्रोपयुक्तपटवेश्माद्युपकरणजातम् । विधानैर्वासव्यवस्थाकल्पनैः रामस्य
निवर्तनं विचिन्तमानः चिन्तयमान इत्यर्थः  ॥  २।८३।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे त्र्यशीतितमः सर्गः  ॥  २।८३  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/083_shRngiberapure_bharatavAsaH.md">
<details><summary><h3>द्राविडपाठः ...{Loading}...</h3></summary>


ततः समुत्थितः काल्यमास्थाय स्यन्दनोत्तमम्।  
प्रययौ भरतः शीघ्रं रामदर्शनकाङ्क्षया ॥ 2.83.1 ॥   
अग्रतः प्रययुस्तस्य सर्वे मन्त्रिपुरोधसः।  
अधिरुह्य हयैर्युक्तान् रथान् सूर्यरथोपमान् ॥ 2.83.2 ॥   
नवनागसहस्राणि कल्पितानि यथाविधि।  
अन्वयुर्भरतं यान्तमिक्ष्वाकुकुलनन्दनम् ॥ 2.83.3 ॥   
षष्टीरथसहस्राणि धन्विनो विविधायुधाः।  
अन्वयुर्भरतं यान्तं राजपुत्रं यशस्विनम् ॥ 2.83.4 ॥   
शतं सहस्राण्यश्वानां समारूढानि राघवम्।  
अन्वयुर्भरतं यान्तं सत्यसन्धं जितेन्द्रियम् ॥ 2.83.5 ॥   
कैकेयी च सुमित्रा च कौसल्या च यशस्विनी।  
रामानयनसंहृष्टा ययुर्यानेन भास्वता ॥ 2.83.6 ॥   
प्रयाताश्चार्यसङ्घाता रामं द्रष्टुं सलक्ष्मणम्।  
तस्यैव च कथाश्चित्राः कुर्वाणा हृष्टमानसाः ॥ 2.83.7 ॥   
मेघश्यामं महाबाहुं स्थिरसत्त्वं दृढव्रतम्।  
कदा द्रक्ष्यामहे रामं जगतः शोकनाशनम् ॥ 2.83.8 ॥   
दृष्ट एव हि नः शोकमपनेष्यति राघवः।  
तमः सर्वस्य लोकस्य समुद्यन्निव भास्करः ॥ 2.83.9 ॥   
इत्येवं कथयन्तस्ते सम्प्रहृष्टाः कथाः शुभाः।  
परिष्वजानाश्चान्योन्यं ययुर्नागरिका जनाः ॥ 2.83.10 ॥   
ये च तत्रापरे सर्वे सम्मता ये च नैगमाः।  
रामं प्रति ययुर्हृष्टाः सर्वाः प्रकृतयस्तथा ॥ 2.83.11 ॥   
मणिकाराश्च ये केचित् कुम्भकाराश्च शोभनाः।  
सूत्रकर्मकृतश्चैव ये च शस्त्रोपजीविनः ॥ 2.83.12 ॥   
मायूरकाः क्राकचिका रोचका वेधकास्तथा।  
दन्तकाराः सुधाकारास्तथा गन्धोपजीविनः ॥ 2.83.13 ॥   
सुवर्णकाराः प्रख्यातास्तथा कम्बलधावकाः।  
स्नापकोच्छादका वैद्या धूपकाः शौण्डिकास्तथा ॥ 2.83.14 ॥   
रजकास्तुन्नवायाश्च ग्रामघोषमहत्तराः।  
शैलूषाश्च सह स्त्रीभिर्ययुः कैवर्त्तकास्तथा ॥ 2.83.15 ॥   
समाहिता वेदविदो ब्राह्मणा वृत्तसम्मताः।  
गोरथैर्भरतं यान्तमनुजग्मुः सहस्रशः ॥ 2.83.16 ॥   
सुवेषाः शुद्धवसनास्ताम्रमृष्टानुलेपनाः।  
सर्वे ते विविधैर्यानैः शनैर्भरतमन्वयुः ॥ 2.83.17 ॥   
प्रहृष्टमुदिता सेना सान्वयात्कैकयीसुतम्।  
भ्रातुरानयने यान्तं भरतं भ्रातृवत्सलम् ॥ 2.83.18 ॥   
ते गत्वा दूरमध्वानं रथयानाश्वकुञ्जरैः।  
समासेदुस्ततो गङ्गां श्रृङ्गिबेरपुरं प्रति ॥ 2.83.19 ॥   
यत्र रामसखो वीरो गुहो ज्ञातिगणैर्वृतः।  
निवसत्यप्रमादेन देशं तं परिपालयन् ॥ 2.83.20 ॥   
उपेत्य तीरं गङ्गायाश्चक्रवाकैरलङ्कृतम्।  
व्यवातिष्ठत सा सेना भरतस्यानुयायिनी ॥ 2.83.21 ॥   
निरीक्ष्यानुगतां सेनां तां च गङ्गां शिवोदकाम्।  
भरतः सचिवान् सर्वानब्रवीद्वाक्यकोविदः ॥ 2.83.22 ॥   
निवेशयत मे सैन्यमभिप्रायेण सर्वतः।  
विश्रान्ताः प्रतरिष्यामः श्व इदानीमिमां नदीम् ॥ 2.83.23 ॥   
दातुं च तावदिच्छामि स्वर्गतस्य महीपतेः।  
और्ध्वदेहनिमित्तार्थमवतीर्योदकं नदीम् ॥ 2.83.24 ॥   
तस्यैवं ब्रुवतोऽमात्यास्तथेत्युक्त्वा समाहिताः।  
न्यवेशयंस्तां छन्देन स्वेन स्वेन पृथक्पृथक् ॥ 2.83.25 ॥   
निवेश्य गङ्गमनु तां महानदीं चमूं विधानैः परिबर्हशोभिनीम्।  
उवास रामस्य तदा महात्मनो विचिन्तयानो भरतो निवर्त्तनम् ॥ 2.83.26 ॥   

</details>
</div>
