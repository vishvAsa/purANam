---
title: १०३

---
सूत उवाच॥  
अथ ब्रह्मा महादेवमभिवन्द्य कृताञ्जलिः॥  
उद्वाहः क्रियतां देव इत्युवाच महेश्वरम्॥ १०३.१ ॥  
  
तस्य तद्वचनं श्रुत्वा ब्रह्मणः परमेष्ठिनः॥  
यथेष्टमिति लोकेशं प्राह भूतपतिः प्रभुः॥ १०३.२ ॥  
  
उद्वाहार्थं महेशस्य तत्क्षणादेव सुव्रताः॥  
ब्रह्मणा कल्पितं दिव्यं पुरं रत्नमयं शुभम्॥ १०३.३ ॥  
  
अथादितिर्दितिः साक्षाद्दनुः कद्रुः सुकालिका॥  
पुलोमा सुरसा चैव सिंहिका विनता तथा॥ १०३.४ ॥  
  
सिद्धिर्माया क्रिया दुर्गा देवी साक्षात्सुधा स्वधा॥  
सावित्री वेदमाता च रजनी दक्षिणा द्युतिः॥ १०३.५ ॥  
  
स्वाहा स्वधा मतिर्बुद्धिर्ऋद्धिर्वृद्धिः सरस्वती॥  
राका कुहूः सिनीवाली देवी अनुमति तथा॥ १०३.६ ॥  
  
धरणी धारणी चेला शची नारायणी तथा॥  
एताश्चान्याश्च देवानां मातरः पत्नयस्तथा॥ १०३.७ ॥  
  
उद्वाहः शङ्करस्येति जग्मुः सर्वा मुदान्विताः॥  
उरगा गरुडा यक्षा गन्धर्वाः किन्नरा गणाः॥ १०३.८ ॥  
  
सागरा गिरयो मेघा मासाः संवत्सरा स्तथा॥  
वेदा मन्त्रास्तथा यज्ञाः स्तोमा धर्माश्च सर्वशः॥ १०३.९ ॥  
  
हुङ्कारः प्रणवश्चैव प्रतिहाराः सहस्रशः॥  
कोटिरप्सरसो दिव्यास्तासां च परिचारिकाः॥ १०३.१० ॥  
  
याश्च सर्वेषु द्वीपेषु देवलोकेषु निम्नगाः॥  
ताश्च स्त्रीविग्रहाः सर्वाः सञ्जग्मुर्हृष्टमानसाः॥ १०३.११ ॥  
  
गणपाश्च महा भागाः सर्वलोकनमस्कृताः॥  
उद्वाहः शङ्करस्येति तत्राजग्मुर्मुदान्विताः॥ १०३.१२ ॥  
  
अभ्ययुः शङ्खवर्णाश्च गणकोट्यो गणेश्वराः॥  
दशभिः केकराक्षश्च विद्युतोष्टाभिरेव च॥ १०३.१३ ॥  
  
चतुःषष्ट्या विशाखाश्च नवभिः पारयात्रिकः॥  
षड्भिः सर्वातकः श्रीमान् तथैव विकृताननः॥ १०३.१४ ॥  
  
ज्वालाकेशो द्वादशभिः कोटिभिर्गणपुङ्गवः॥  
सप्तभिः समदः श्रीमान्दुन्दुभोष्टाभिरेव च॥ १०३.१५ ॥  
  
पञ्चभिश्च कपालीशः षड्भिः सन्दारकः शुभः॥  
कोटिकोटिभिरेवेह गण्डकः कुम्भकस्तथा॥ १०३.१६ ॥  
  
विष्टम्भोष्टाभिरेवेह गणपः सर्वसत्तमः॥  
पिप्लश्च सहस्रेण सन्नादश्च तथा द्विजाः॥ १०३.१७ ॥  
  
आवेष्टनस्तथाष्टाभिः सप्तभिश्चन्द्रतापनः॥  
महाकेशः सहस्रेण कोटीनां गणपो वृतः॥ १०३.१८ ॥  
  
कुण्डी द्वादशभिर्वीरस्तथा पर्वतकः शुभः॥  
कालश्च कालकश्चैव महाकालः शतेन वै॥ १०३.१९ ॥  
  
आग्निकः शतकोट्या वै कोट्याग्निमुख एव च॥  
आदित्य मूर्धा कोट्या च तथा चैव धनावहः॥ १०३.२० ॥  
  
सन्नामश्च शतेनैव कुमुदः कोटिभिस्तथा॥  
अमोघः कोकिलश्चैव कोटिकोट्या सुमन्त्रकः॥ १०३.२१ ॥  
  
काकपाटोऽपरः षष्ट्या षष्ट्या सन्तानकः प्रभुः॥  
महाबलश्च नवभिर्मधुपिङ्गश्च पिङ्गलः॥ १०३.२२ ॥  
  
निलो नवत्या देवेशः पूर्णभद्रस्तथैव च॥  
कोटीनां चैव सप्तत्या चतुर्वक्त्रो महाबलः॥ १०३.२३ ॥  
  
कोटिकोटिसहस्राणां शतैर्विशातिभिर्वृताः॥  
तत्राजग्मुस्तथा देवास्ते सर्वे शङ्करं भवम्॥ १०३.२४ ॥  
  
भूतकोटिसहस्रेण प्रमथः कोटिभिस्त्रिभिः॥  
वीरभद्रश्चतुःषष्ट्या रोमजाश्चैव कोटिभिः॥ १०३.२५ ॥  
  
करणश्चैव विंशत्या नवत्या केवलः शुभः॥  
पञ्चाक्षः शतमन्युश्च मेघमन्युस्तथैव च॥ १०३.२६ ॥  
  
काष्ठकूटश्चतुः षष्ट्या सुकेशो वृषभस्तथा॥  
विरुपाक्षश्च भगवान् चतुःषष्ट्या सनातनः॥ १०३.२७ ॥  
  
तालुकेतुः षडास्यश्च पञ्चास्यश्च सनातनः॥  
संवर्त्तकस्तथा चैत्रो लकुलीशः स्वयं प्रभुः॥ १०३.२८ ॥  
  
लोकान्तकश्च दिप्तास्यो तथा दैत्यान्तकः प्रभुः॥  
मृत्युहृत्कालहा कालो मृत्युञ्जयकरस्तथा॥ १०३.२९ ॥  
  
विषादो विषदश्चैव विद्युतः कान्तकः प्रभुः॥  
देवो भृङ्गी रिटिः श्रीमान् देवदेवप्रियस्तथा॥ १०३.३० ॥  
  
अशनीर्भासकश्चैव चतुःषष्ट्या सहस्रपात्॥  
एते चान्ये च गणपा असङ्ख्याता महाबलाः॥ १०३.३१ ॥  
  
सर्वे सहस्रहस्ताश्च जटामुकुटधारिणः॥  
चन्द्ररेखावतंसाश्च नीलकण्ठास्त्रिलोचनाः॥ १०३.३२ ॥  
  
हारकुण्डलकेयूरमुकुटाद्यैरलङ्कृताः॥  
ब्रह्मेन्द्रविष्णुसङ्काशा अणिमादिगुणैर्वृताः॥ १०३.३३ ॥  
  
सूर्यकोटिप्रतीकाशास्तत्राजग्मुर्गणेश्वराः॥  
पातालचारिणश्चैव सर्वलोकनिवासिनः॥ १०३.३४ ॥  
  
तुम्बरुर्नारदो हाहा हूहूश्चैव तु सामगाः॥  
रत्नान्यादाय वाद्यांश्च तत्राजग्मुस्तदा पुरम्॥ १०३.३५ ॥  
  
ऋषयः कृत्स्नशस्तत्र देवगीतास्तपोधनाः॥  
पुण्यान्वैवाहिकान्मन्त्रानजपुर्हृष्टमानसाः॥ १०३.३६ ॥  
  
तत एवं प्रवृत्ते तु सर्वतश्च समागमे॥  
गिरिजां तामलङ्कृत्य स्वयमेव शुचिस्मिताम्॥ १०३.३७ ॥  
  
पुरं प्रवेशयामास स्वयमादायकेशवः॥  
सदस्याह च देवेशं नारायणमजो हरिम्॥ १०३.३८ ॥  
  
भवानग्रे समुत्पन्नो भवान्या सह दैवतैः॥  
वामाङ्गादस्य रुद्रस्य दक्षिणाङ्गादहं प्रभो॥ १०३.३९ ॥  
  
मन्मूर्तिस्तुहिनाद्रीशो यज्ञार्थं सृष्ट एव हि॥  
एषा हैमवती जज्ञे मायया परमेष्ठिनः॥ १०३.४० ॥  
  
श्रौतस्मार्तप्रवृत्त्यर्थमुद्वाहार्थमिहागतः॥  
अतोसौ जगतां धात्री धाता तव ममापि च॥ १०३.४१ ॥  
  
अस्य देवस्य रुद्रस्य मूर्तिभिर्विहितं जगत्॥  
क्ष्माबग्निखेन्दुसूर्यात्मपवनात्मा यतो भवः॥ १०३.४२ ॥  
  
तथापि तस्मै दातव्या वचनाच्च गिरेर्मम॥  
एषा ह्यजा शुक्लकृष्णा लोहिता प्रकृतिर्भवान्॥ १०३.४३ ॥  
  
श्रेयोपि शैलराजेन सम्बन्धोऽयं तवापि च॥  
तव पाद्मे समुद्भूतः कल्पे नाभ्यम्बुजादहम्॥ १०३.४४ ॥  
  
मदंशस्यास्य शैलस्य ममापि च गुरुर्भवान्॥  
सूत उवाच॥  
बाढमित्यजमाहासौ देवदेवो जनार्दनः॥ १०३.४५ ॥  
  
देवाश्च मुनयः सर्वे देवदेवश्च शङ्करः॥  
ततश्चोत्थाय विद्वान्सः पद्मनाभः प्रणम्य ताम्॥ १०३.४६ ॥  
  
पादौ प्रक्षाल्य देवस्य कराभ्यां कमलेक्षणः॥  
अभ्युक्षदात्मनो मूर्ध्नि ब्रह्मणश्च गिरेस्तथा॥ १०३.४७ ॥  
  
त्वदीयैषा विवाहार्थं मेनजा ह्यनुजा मम॥  
इत्युक्त्वा सोदकं दत्वा देवीं देवेश्वराय ताम्॥ १०३.४८ ॥  
  
स्वात्मानमपि देवाय सोदकं प्रददौ हरिः॥  
अथ सर्वे मुनिश्रेष्ठाः सर्ववेदार्थपारगाः॥ १०३.४९ ॥  
  
ऊचुर्दाता गृहीता च फलं द्रव्यं विचारतः॥  
एष देवो हरो नूनं मायया हि ततो जगत्॥ १०३.५० ॥  
  
इत्युक्त्वा तं प्रणेमुश्च प्रीतिकण्टाकितत्वचः॥  
ससृजुः पुष्पवर्षाणि खेचराः सिद्धचारणाः॥ १०३.५१ ॥  
  
देवदुन्दुभयो नेदुर्ननृतुश्चाप्सरोगणाः॥  
वेदाश्च मूर्तिमन्तस्ते प्रणेमुस्तं महेश्वरम्॥ १०३.५२ ॥  
  
ब्रह्मणा मुनिभिः सार्धं देवदेवमुमापतिम्॥  
देवोपि देवीमालोक्य सलज्जां हिमशैलजाम्॥ १०३.५३ ॥  
  
न तृप्यत्यनवद्याङ्गी सा च देवं वृषध्वजम्॥  
वरदोस्मीति तं प्राह हरिं सोप्याह शङ्करम्॥ १०३.५४ ॥  
  
त्वयि भक्तिः प्रसीदेति ब्रह्माख्यां च ददौ तु सः॥  
ततस्तु पुनरेवाह ब्रह्मा विज्ञापयन्प्रभुम्॥ १०३.५५ ॥  
  
हविर्जुहोमि वह्नौ तु उपाध्यायपदे स्थितः॥  
ददासि मम यद्याज्ञां कर्त्तव्यो ह्यकृतो विधिः॥ १०३.५६ ॥  
  
तमाह शङ्करो देवं देवदेवो जगत्पतिः॥  
यद्यदिष्टं सुरश्रेष्ठ तत्कुरुष्व यथेप्सितम्॥ १०३.५७ ॥  
  
कर्त्तास्मि वचनं सर्वं देवदेव पितामह॥  
ततः प्रणम्य हृष्टामा ब्रह्मा लोकपितामहः॥ १०३.५८ ॥  
  
हस्तं देवस्य देव्याश्च युयोज परमं प्रभुः॥  
ज्वलनश्च स्वयं तत्र कृताञ्जलिरुपस्थितः॥ १०३.५९ ॥  
  
श्रौतैरेतैर्महामन्त्रैर्मूर्तिमद्भिरुपस्थितैः॥  
यथोक्तविधिना हुत्वा लाजानपि यताक्रमम्॥ १०३.६० ॥  
  
आनीतान्विष्णुना विप्रासम्पूज्य विविधैर्वरैः॥  
त्रिश्च तं ज्वलनं देवं कारयित्वा प्रदक्षिणम्॥ १०३.६१ ॥  
  
मुक्त्वा हस्तसमायोगं सहितैः सर्वदैवतैः॥  
सुरैश्च मानवैः सर्वैः प्रहृष्टेनान्तरात्मना॥ १०३.६२ ॥  
  
ननाम भगवान्ब्रह्मा देवदेवमुमापतिम्॥  
ततः पाद्यं तयोर्दत्वा शम्भोराचमनं तथा॥ १०३.६३ ॥  
  
मधुपर्कं तथा गां च प्रणम्य च पुनः शिवम्॥  
अतिष्ठद्भगवान्ब्रह्मा देवैरिन्द्रपुरोगमैः॥ १०३.६४ ॥  
  
भृग्वाद्य मुनयः सर्वे चाक्षतैस्तिलतण्डुलैः॥  
सूर्यादयः समभ्यर्च्य तुष्टुवुर्वृषभध्वजम्॥ १०३.६५ ॥  
  
शिवः समाप्य देवोक्तं वह्निमारोप्य चात्मनि॥  
तया समागतो रुद्रः सर्वलोकहिताय वै॥ १०३.६६ ॥  
  
यः पठेच्छृणुयाद्वापि भवोद्वाहं शुचिस्मितः॥  
श्रावयेद्वा द्विजाञ्छुद्धान्वेदवेदाङ्गपारगान्॥ १०३.६७ ॥  
  
स लब्ध्वा गाणपत्यं च भवेन सह मोदते॥  
यत्रायं कीर्त्यते विप्रैस्तावदास्ते तदा भवः॥ १०३.६८ ॥  
  
तस्मात्सम्पूज्य विधिवत्कीर्तयेन्नायथा द्विजाः॥  
उद्वाहे च द्विजेन्द्राणां क्षत्रियाणां द्विजोत्तमाः॥ १०३.६९ ॥  
  
कीर्तनीयमिदं सर्वं भवोद्वाहमनुत्तमम्॥  
कृतोद्वाहस्तदा देव्या हैमवत्या वृषध्वजः॥ १०३.७० ॥  
  
सगणो नन्दिना सार्धं सर्वदेवगणैर्वृतः॥  
पुरीं वाराणसीं दिव्यामाजगाम महाद्युतिः॥ १०३.७१ ॥  
  
अविमुक्ते सुखासीनं प्रणम्य वृषभध्वजम्॥  
अपृच्छत्क्षेत्रमाहात्म्यं भवानी हर्षितानना॥ १०३.७२ ॥  
  
अथाहार्धेन्दुतिलकः क्षेत्रमाहात्म्यमुत्तमम्॥  
अविमुक्तस्य माहात्म्यं विस्तराच्छक्यते नहि॥ १०३.७३ ॥  
  
वक्तुं मया सुरेशानि ऋषिसङ्घाभिपूजितम्॥  
किं मया वर्ण्यते देवी ह्यविमुक्तफलोदयः॥ १०३.७४ ॥  
  
पापिनां यत्र मुक्तिः स्यान्मृतानामेकजन्मना॥  
अन्यत्र तु कृतं पापं वाराणस्यां व्यपोहति॥ १०३.७५ ॥  
  
वाराणस्यां कृतं पापं पैशाच्यनरकावहम्॥  
कृत्वा पापसहस्राणि पिशाचत्वं वरं नृणाम्॥ १०३.७६ ॥  
  
न तु शक्रसहस्रत्वं स्वर्गे काशीपुरीं विना॥  
यत्र त्रिविष्टपो देवो यत्र विश्वेश्वरो विभुः॥ १०३.७७ ॥  
  
ओङ्कारेशः कृत्तिवासा मृतानां न पुनर्भवः॥  
उक्त्वा क्षेत्रस्य माहात्म्यं सङ्क्षेपाच्छशिशेखरः॥ १०३.७८ ॥  
  
दर्शयामास चोद्यानं परित्यज्य गणेश्वरान्॥  
तत्रैव भगवान् जातो गजवक्त्रो विनायकः॥ १०३.७९ ॥  
  
दैत्यानां विघ्नरूपार्थमविघ्नाय दिवौकसाम्॥  
एतद्वः कथितं सर्वं कथासर्वस्वमुत्तमम्॥ १०३.८० ॥  
  
यथाश्रुतं मया सर्वं प्रसादाद्वः सुशोभनम्॥ १०३.८१ ॥  
  
इति श्रीलिङ्गमहापुराणे पूर्वभागे पार्वतीविवाहवर्णनं नाम त्र्यधिकशततमोऽध्यायः॥ १०३ ॥