+++
title = "१९"

+++

एकोनविंशोऽध्यायः  

पुत्र उवाच  

इत्यृषेर्वचनं श्रुत्वा कार्तवीर्यो नरेश्वरः  ।  
दत्तात्रेयाश्रमं गत्त्वा तं भक्त्या समपूजयत् ॥ १९.१ ॥  
पादसंवाहनाद्येन मध्वाद्याहरणेन च  ।  
स्त्रक्चन्दनादिगन्धाम्बुफलाद्यनयनेन च  ॥ १९.२ ॥  
तथान्नसाधनैस्तस्य उच्छिष्टापोहनेन च  ।  
परितुष्टो मुनिर्भूतं तमुवाच तथैव सः  ॥ १९.३ ॥  
यथैवोक्ताः पुरा देवा मद्यभोगादिकुत्सनम्  ।  
स्त्री चेयं मम पार्श्वस्थेत्येतद्भोगाच्च कुत्सितम्  ॥ १९.४ ॥  
सदैवाहं न मामेवमुपरोद्धुं त्वमर्हसि  ।  
अशक्तमुपकाराय शक्तमाराधयस्व भोः  ॥ १९.५ ॥  

जड उवाच  
तेनैवमुक्तो मुनिना स्मृत्वा गर्गवचश्च तत् ।  
प्रत्युवाच प्रणम्यैनं सार्तवीर्यार्जुनस्तदा  ॥ १९.६ ॥  

अर्जुन उवाच  

किं मां मोहयसे देव ! स्वां मायां समुपाश्रितः  ।  
अनघस्त्वं तथैवेयं देवी सर्वभवारणिः  ॥ १९.७ ॥  
इत्युक्तः प्रीतिमान् देवस्ततस्तं प्रत्युवाच ह  ।  
कार्तवीर्यं महाभागं वशीकृतमहीतलम्  ॥ १९.८ ॥  
वरं वृणीष्व गुह्यं मे यत्त्वया समुदीरितम्  ।  
तेन तुष्टिः परा जाता त्वय्यद्य मम पार्थिव  ॥ १९.९ ॥  
ये च मां पूजयिष्यन्ति गन्धमाल्यादिभिर्नराः  ।  
मांसमद्योपहारैश्च मिष्टान्नैश्चाज्यसंयुतैः  ॥ १९.१० ॥  
लक्ष्मीसमेतं गीतैश्च ब्राह्मणानां तथार्च्चनैः  ।  
वाद्यैर्मनोरमैर्वोणावेणुशङ्कादिभिस्तथा  ॥ १९.११ ॥  
तेषामहं परां तुष्टिं पुत्रदारधनादिकम्  ।  
प्रदास्याम्यवघातञ्च हनिष्याम्यवमन्यताम्  ॥ १९.१२ ॥  
स त्वं वरय भद्रं ते वरं यन्मसेप्सितम्  ।  
प्रसादसुमुखस्तेऽहं गुह्यनामप्रकीर्तनात् ॥ १९.१३ ॥  

कार्तवीर्य उवाच  

यदि देव प्रसन्नस्त्वं तत्प्रयच्छर्धिमुत्तमाम्  ।  
यया प्रजाः पालयेऽहं न चाधर्ममवाप्नुयाम्  ॥ १९.१४ ॥  
परानुसरणे ज्ञानमप्रतिद्वन्द्वतां रणे  ।  
सहस्रमाप्तुमिच्छामि बाहूनां लघुतागुणम्  ॥ १९.१५ ॥  
असङ्गा गतयः सन्तु शैलाकाशाम्बुभूमिषु  ।  
पातालेषु च सर्वेषु वधश्चाप्यधिकान्नरात् ॥ १९.१६ ॥  
तथोन्मार्गप्रवृत्तस्य चास्तु सन्मार्गदेशकः  ।  
सन्तु मेऽतिथयः श्लाघ्या वित्तदाने तथाक्षये  ॥ १९.१७ ॥  
अनष्टद्रव्यता राष्ट्रे ममानुस्मरणेन च  ।  
त्वयि भक्तिर्ममैवास्तु नित्यमव्यभिचारिणी  ॥ १९.१८ ॥  

दत्तात्रेय उवाच  

यत्र ते कीर्तिताः सर्वे तान् वरान् समवाप्स्यसि  ।  
मत्प्रसादाच्च भविता चक्रवर्तो त्वमीश्वरः  ॥ १९.१९ ॥  

जड उवाच  

प्रणिपत्य ततस्तस्मै दत्तात्रेयाय सोऽर्जुनः  ।  
आनाय्य प्रकृतीः सम्यगभिषेकमगृह्णत  ॥ १९.२० ॥  
आघोषयामास तदा स्थितो राज्ये स हैहयः  ।  
दत्तात्रेयात्परामृद्धिमवाप्यातिबलान्वितः  ॥ १९.२१ ॥  
अद्यप्रभृति यः शस्त्रं मामृतेऽन्यो ग्रहीष्यति  ।  
हन्तव्यः स मया दस्युः परिहंसारतोऽपि वा  ॥ १९.२२ ॥  
इत्याज्ञप्तेन तद्राष्ट्रे कश्चिदायुधधृङ्नरः  ।  
तमृते पुरुषव्याघ्रं बभूवोरुपराक्रमः  ॥ १९.२३ ॥  
स एव ग्रामपालोऽभूत्पशुपालः स एव च  ।  
क्षेत्रपालः स एवासीद्द्विजातीनाञ्च रक्षिता  ॥ १९.२४ ॥  
तपस्विनां पालयिता सार्थपालस्तु सोऽभवत् ।  
द्स्युव्यालाग्रिशस्त्रादिभयेष्वब्धौ निमज्जताम्  ॥ १९.२५ ॥  
अन्यासु चैव मग्रानामापत्सु परवीरहा  ।  
स एव संस्मृतः सद्यः समुद्धर्ताभवन्नृणाम्  ॥ १९.२६ ॥  
अनष्टद्रव्यता चासीत्तस्मिन् शासति पार्थिवे  ।  
तेनेष्टं बहुभिर्यज्ञैः समाप्तवरदक्षिणैः  ॥ १९.२७ ॥  
तेनैव च तपस्तप्तं सङ्ग्रामेष्वभिचेष्टितम्  ।  
तस्यार्धिमतिमानञ्च दृष्ट्वा प्राहाङ्गिरा मुनिः  ॥ १९.२८ ॥  
न नूनं कार्तवीर्यस्य गतिं यास्यन्ति पार्थिवाः  ।  
यज्ञैर्दानैस्तपोभिर्वा सङ्ग्रामे चातिचेष्चितैः  ॥ १९.२९ ॥  
दत्तात्रेयाद्दिन् यस्मिन् स प्रापर्धि नरेश्वरः  ।  
तस्मिंस्तस्मिन् दिने यागं दत्तात्रेयस्य सोऽकरोत् ॥ १९.३० ॥  
तत्रैव च प्रजाः सर्वास्तस्मिन्नहनि भूपतेः  ।  
तस्यर्धि परमां दृष्ट्वा यागं चक्रुः समाधिना  ॥ १९.३१ ॥  
इत्येतत्तस्य माहात्म्यं दत्तात्रेयस्य धीमतः  ।  
विष्णोश्चराचरगुरोरनन्तस्य महात्मनः  ॥ १९.३२ ॥  
प्रादुर्भावाः पुराणेषु कथ्यन्ते शार्ड्गधन्विनः  ।  
अनन्तस्याप्रमेयस्य शङ्खचक्रगदाभृतः  ॥ १९.३३ ॥  
एतस्य परमं रूपं यश्चिन्तयति मानवः  ।  
स सुखी स च संसारात्समुत्तीर्णोऽचिराद्भवेत् ॥ १९.३४ ॥  
सदैव वैष्णवानाञ्च भक्त्याहं सुलभोऽस्मि भोः  ।  
इत्येवं यस्य वै वाचस्तं कथं नाश्रयेज्जनः  ॥ १९.३५ ॥  
अधर्मस्य विनाशाय धर्माचारार्थमेव च  ।  
अनादिनिधनो देवः करोति स्थितिपालनम्  ॥ १९.३६ ॥  
तथैव जन्म चाख्यातमलर्कं कथयामि ते  ।  
तथा च योगः कथितो दत्तात्रेयेण तस्य वै  ।  
पितृभक्तस्य राजर्षेरलर्कस्य महात्मनः  ॥ १९.३७ ॥  

इति श्रीमार्कण्डेयपुराणे दत्तात्रेयीये ऊनविंशोऽध्यायः  
