+++
title = "०५४ भरद्वाजाश्रमगमनम्"
title_english = "054 The hermitage of Bharadwaja"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-054-Bharadvaja_Shramagamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/04-chitrakUTa-prAptiH/054_bharadvAjAshramagamanam.md">
<details><summary><h3>IITK ...{Loading}...</h3></summary>

Rama, Sita and Lakshmana depart for Dandaka forest -- reach the
hermitage of sage Bharadwaja -- seek advice for a dwelling -- place --
Bharadwaja suggests Chitrakuta at the confluence of rivers Ganga and
Yamuna -- they set out after a night's stay.



#### श्लोकः
##### मूलम्
ते तु तस्मिन्महावृक्षे उषित्वा रजनीं शिवाम्।  
विमलेऽभ्युदिते सूर्ये तस्माद्देशात्प्रतस्थिरे॥2.54.1॥

##### शब्दार्थः
ते they (Rama, Sita and Lakshmana), शिवाम् auspicious, रजनीम् night, तस्मिन् that, महावृक्षे big tree, उषित्वा having remained, विमले when the bright, सूर्ये Sun, अभ्युदिते had risen, तस्मात् देशात् from that region, प्रतस्थिरे set out.

##### आङ्ग्लानुवादः
They (Rama, Sita and Lakshmana) spent that auspicious night under that great tree and set out from there after the bright sun rose.



#### श्लोकः
##### मूलम्
यत्र भागीरथीं गङ्गां यमुनाभिप्रवर्तते।  
जग्मुस्तं देशमुद्दिश्य विगाह्य सुमहद्वनम्॥2.54.2॥  
ते भूमिभागान्विविधान् देशांश्चापि मनोरमान्।  
अदृष्टपूर्वान् पश्यन्तस्तत्र तत्र यशश्विनः॥2.54.3॥

##### शब्दार्थः
यशश्विनः illustrious, ते they, सुमहत् very great, वनम् forest, विगाह्य having entered, विविधान् different, भूमिभागान् regions of the land, अदृष्टपूर्वान् hithertounseen, मनोरमान् enchanting, देशांश्चापि regions also, तत्र तत्र here and there, पश्यन्तः viewing, यमुना Yamuna, यत्र where, भागीरथीम् Bhagirathi, गङ्गाम् Ganga's, अभिप्रवर्तते flows into, तं देशम् that place, उद्दिश्य intending (to reach), जग्मुः went.

##### आङ्ग्लानुवादः
Illustrious Rama, Sita and Lakshmana entered the deep forest and saw the different regions of the land and other enchanting places which they had never seen before and proceeded towards the region where the river Yamuna merged with Bhagirathi Ganga.



#### श्लोकः
##### मूलम्
यथा क्षेमेण गच्छन् स पश्यंश्च विविधान् द्रुमान्।  
निवृत्तमात्रे दिवसे रामः सौमित्रिमब्रवीत्॥2.54.4॥

##### शब्दार्थः
सः रामः that Rama, यथा क्षेमेण on a safe way, गच्छन् going, विविधान् various, द्रुमान् trees, पश्यंश्च looking at, दिवसे day, निवृत्तमात्रे when ended, सौमित्रिम् to Lakshmana, अब्रवीत् said.

##### आङ्ग्लानुवादः
Walking on the safe path and observing various kinds of trees Rama said to Lakshmana at the end of the dayः



#### श्लोकः
##### मूलम्
प्रयागमभितः पश्य सौमित्रे धूममुन्नतम्।  
अग्नेर्भगवतः केतुं मन्ये सन्निहितो मुनिः॥2.54.5॥

##### शब्दार्थः
सौमित्रे O son of Sumitra, Lakshmana, प्रयागम् अभितः near Prayaga, उन्नतम् rising high, भगवतः of the venerable, अग्नेः fire's, केतुम् the banner, धूमम् smoke, पश्य look, मुनिः the sage, सन्निहितः close by, मन्ये I think.

##### आङ्ग्लानुवादः
O son of Sumitra, look at the column of smoke rising like the banner of the venerable firegod near Prayaga. I think an ascetic dwells nearby.



#### श्लोकः
##### मूलम्
नूनं प्राप्ताः स्म सम्भेदं गङ्गायमुनयोर्वयम्।  
तथा हि श्रूयते शब्दो वारिणो वारिघट्टितः॥2.54.6॥

##### शब्दार्थः
वयम् we, गङ्गायमुनयोः Ganga and Yamuna, सम्भेदम् confluence, प्राप्ताः स्म have reached,  नूनम् it is certain, तथा हि as for, वारिघट्टितः dashed by waters, वारिणः waters, शब्दः sound, श्रूयते is heard.

##### आङ्ग्लानुवादः
We have surely reached the confluence of Ganga and Yamuna which can be ascertained from the sounds of clashing water.



#### श्लोकः
##### मूलम्
दारूणि परिभिन्नानि वनजैरुपजीविभिः।  
भरद्वाजाश्रमे चैते दृश्यन्ते विविधा द्रुमाः॥2.54.7॥

##### शब्दार्थः
वनजैः by the foresters, उपजीविभिः those people subsisting on them, परिभिन्नानि are broken,  दारूणि logs of wood, भरद्वाजाश्रमे in the hermitage of Bharadwaja, एते all these, विविधाः different, द्रुमाश्च trees also, दृश्यन्ते are seen.

##### आङ्ग्लानुवादः
Here are logs of wood cut into pieces by forestdwellers, living on forest products. You can see various trees near the hermitage of sage Bharadwaja.



#### श्लोकः
##### मूलम्
धन्विनौ तौ सुखं गत्वा लम्बमाने दिवाकरे।  
गङ्गायमुनयोस्सन्धौ प्रापतुर्निलयं मुनेः॥2.54.8॥

##### शब्दार्थः
धन्विनौ the two archers, तौ those two, सुखम् comfortably, गत्वा having gone,  दिवाकरे Sun, लम्बमाने was hanging, गङ्गायमुनयोः of Ganga and yamuna, सन्धौ at the confluence, मुनेः of sage Bharadwaja, निलयम् hermitage, प्रापतुः arrived.

##### आङ्ग्लानुवादः
The two archers (Rama and Lakshmana) reached comfortably (walking at an easy pace) by evening the hermitage of sage Bharadwaja near the confluence of Ganga and Yamuna.



#### श्लोकः
##### मूलम्
रामस्त्वाश्रममासाद्य त्रासयन्मृगपक्षिणः।  
गत्वा मुहूर्तमध्वानं भरद्वाजमुपागमत्॥2.54.9॥

##### शब्दार्थः
रामः Rama, अश्रमम् hermitage, आसाद्य having approached, मृगपक्षिणः animals and birds, त्रासयन् frightening, मुहूर्तम् for a moment, अध्वानम् on the path, गत्वा proceeding, भरद्वाजम् Bharadhwaja, उपागमत् reached.

##### आङ्ग्लानुवादः
Seeing Rama approaching the hermitage the deer and the birds were frightened. Proceeding on the path, for a while Rama reached (the place of) Bharadwaja.



#### श्लोकः
##### मूलम्
ततस्त्वाश्रमासाद्य मुनेर्दर्शनकाङ्क्षिणौ।  
सीतयानुगतौ वीरौ दूरादेवावतस्थतुः॥2.54.10॥

##### शब्दार्थः
ततः then, सीतया by Sita, अनुगतौ followed, वीरौ those two heroes, आश्रमम् hermitage, आसाद्य having reached, मुनेः ascetic's, दर्शनकाङ्क्षिणौ wishing to see, दूरादेव at a distance, अवतस्थतुः stood.

##### आङ्ग्लानुवादः
Thereafter the two heroes followed by Sita arrived at the hermitage and, wishing to see the sage, waited at a distance.



#### श्लोकः
##### मूलम्
स प्रविश्य महात्मानमृषिं शिष्यगणैर्वृतम्।  
संशितव्रतमेकाग्रं तपसा लब्धचक्षुषम्॥2.54.11॥  
हुताग्निहोत्रं दृष्ट्वैव महाभागं कृताञ्जलिः।  
रामः सौमित्रिणा सार्धं सीतया चाभ्यवादयत्॥2.54.12॥

##### शब्दार्थः
सः रामः Rama, प्रविश्य having entered, संशितव्रतम् one practising rigorous austerities, एकाग्रम् with concentration of mind, तपसा with asceticism, लब्दचक्षुषम् one who has obtained spiritual insight, हुताग्निहोत्रम् one who has kindled fire in sacrificial rituals, महाभागम् distinguished, शिष्यगणैः with disciples, वृतम् surrounded by, महात्मानम् highsouled, ऋषिम् sage, दृष्ट्वैव having seen, सौमित्रिणा Lakshmana, सार्धम् along with, सीतया च Sita too, अभ्यवादयत् paid obeisance.

##### आङ्ग्लानुवादः
Rama entered the hermitage and saw that highsouled Bharadwaja surrounded by his disciples. He was a distinguished sage who (himself) kindled sacrficial fires and acquired spiritual insight by practising rigid austerities with concentration of mind and ascetic powers. Rama, Lakshmana and Sita paid their obeisance to that great sage.



#### श्लोकः
##### मूलम्
न्यवेदयत चात्मानं तस्मै लक्ष्मणपूर्वजः।  
पुत्रौ दशरथस्यावां भगवन् रामलक्ष्मणौ॥2.54.13॥

##### शब्दार्थः
लक्ष्मणपूर्वजः Lakshmana's elder brother (Rama), तस्मै to that sage, आत्मानम् himself, न्यवेदयत introduced, भगवन् O venerable one, अवाम् both of us, दशरथस्य Dasaratha's, पुत्रौ sons, रामलक्ष्मणौ Rama and Lakshmana.

##### आङ्ग्लानुवादः
Lakshmana's elder brother (Rama) introduced himself (to Bharadwaja), O venerable one, we are both sons of Dasaratha, Rama and Lakshmana.



#### श्लोकः
##### मूलम्
भार्या ममेयं वैदेही कल्याणी जनकात्मजा।  
मां चानुयाता विजनं तपोवनमनिन्दिता॥2.54.14॥

##### शब्दार्थः
इयम् this, कल्याणी auspicious one, मम my, भार्या consort, जनकात्मजा daughter of Janaka, वैदेही Vaidehi (Sita), अनिन्दिता irreproachable, माम् me, विजनम् desolate, तपोवनम् penacegrove, अनुयाता has followed.

##### आङ्ग्लानुवादः
This blessed one is my consort, Sita, daughter of Janaka. Irreproachable she has followed me to the desolate grove of penance (hermitage).



#### श्लोकः
##### मूलम्
पित्रा प्रव्राज्यमानं मां सौमित्रिरनुज प्रियः।  
अयमन्वगमद्भ्राता वनमेव दृढव्रतः॥2.54.15॥

##### शब्दार्थः
दृढव्रतः of firm resolve, भ्राता brother, अनुजः younger, प्रियः dear, अयं सौमित्रिः this son of Sumitra, पित्रा by father, प्रव्राज्यमानम् being sent on exile, माम् me, वनमेव to the forest, अन्वगमत् followed.

##### आङ्ग्लानुवादः
This is the son of Sumitra, my beloved younger brother, a man of firm resolve. He has accompanied me when I was sent on exile to the forest by my father.



#### श्लोकः
##### मूलम्
पित्रा नियुक्ता भगवन् प्रवेक्ष्यामस्तपोवनम्।  
धर्ममेव चरिष्याम स्तत्र मूलफलाशनाः॥2.54.16॥

##### शब्दार्थः
भगवन् O venerable one, पित्रा by father, नियुक्ताः ordered by, तपोवनम् penancegrove प्रवेक्ष्यामः we will enter, तत्र there, मूलफलाशनाः subsisting on roots and fruits, धर्ममेव following righteous ways, चरिष्यामः will practise.

##### आङ्ग्लानुवादः
O venerable one on my father's command we entered the desolate forest of penance. Subsisting on roots and fruits, I shall practise the righteous way of life.



#### श्लोकः
##### मूलम्
तस्य तद्वचनं श्रुत्वा राजपुत्रस्य धीमतः।  
उपानयत धर्मात्मा गामर्घ्यमुदकं ततः॥2.54.17॥

##### शब्दार्थः
धर्मात्मा sage Bharadwaja, धीमतः of the sagacious, तस्य that, राजपुत्रस्य prince's,  तत् वचनम् those words, श्रुत्वा having heard, ततः then, गाम् bull, अर्घ्यम् for arghya, उदकम् water, उपानयत brought.

##### आङ्ग्लानुवादः
Sage Bharadwaja heard the words of sagacious Rama and offered a bull, water (for washing feet) and arghya (offering to a guest).



#### श्लोकः
##### मूलम्
नानाविधानन्नरसान् वन्यमूलफलाश्रयान्।  
तेभ्यो ददौ तप्ततपा वासं चैवाभ्यकल्पयत्॥2.54.18॥

##### शब्दार्थः
तप्ततपाः one who practised severe penance, नानाविधान् different kinds of, वन्यमूलफलाश्रयान् made from the fruits and roots, अन्नरसान् food and drink, तेभ्यः for them, ददौ gave, वासं चैव restingplace also, अकल्पयत् arranged.

##### आङ्ग्लानुवादः
The ascetic who practised severe penance offered them different kinds of food and drink made from roots and fruits available in the forest. He also provided them a place to rest in.



#### श्लोकः
##### मूलम्
मृगपक्षिभिरासीनो मुनिभिश्च समन्ततः।  
राममागतमभ्यर्च्य स्वागतेनाहतं मुनिः॥2.54.19॥

##### शब्दार्थः
मृगपक्षिभिः by animals and birds, मुनिभिश्च by hermits also, समन्ततः surrounded, आसीनः seated, मुनिः sage (Bharadwaja), आगतम् arrived, तं रामम् to that Rama, स्वागतेन with  welcome, अभ्यर्च्य having paid homage, आह uttered.

##### आङ्ग्लानुवादः
There the sage sat, surrounded by hermits, animals and birds after having welcomed Rama with due honour.



#### श्लोकः
##### मूलम्
प्रतिगृह्य च तामर्चामुपविष्टं स राघवम्।  
भरद्वाजोऽब्रवीद्वाक्यं धर्मयुक्तमिदं तदा॥2.54.20॥

##### शब्दार्थः
सः भरद्वाजः that Bharadwaja, तदा then, ताम् that, अर्चाम् hospitality, प्रतिगृह्य having  received, उपविष्टम् seated in front, राघवम् to Rama, धर्मयुक्तम् in conformity with  righteousness, इदं वाक्यम् these words, अब्रवीत् said.

##### आङ्ग्लानुवादः
Rama accepted the hospitality of Bharadwaja and took a seat in front of the sage, who spoke to him these words in conformity with righteousnessः



#### श्लोकः
##### मूलम्
चिरस्य खलु काकुत्स्थ पश्यामि त्वामिहागतम्।  
श्रुतं तव मया चेदं विवासनमकारणम्॥2.54.21॥

##### शब्दार्थः
काकुत्स्थ O descendant of the Kakutstha dynasty, चिरस्य after a long time, इह here, आगतम् arrived here, त्वाम् you, पश्यामि खलु I see indeed, अकारणम् without any reason, तव your, इदम् this, विवासनम् banishment, मया by me, श्रुतं च is heard too.

##### आङ्ग्लानुवादः
O descendant of the Kakutstha dynasty, I am able to see you on your arrival here after a long time. I have also heard about your unwarranted banishment.



#### श्लोकः
##### मूलम्
अवकाशो विविक्तोऽयं महानद्योस्समागमे।  
पुण्यश्च रमणीयश्च वसत्विह भवान् सुखम्॥2.54.22॥

##### शब्दार्थः
महानद्योः of two great rivers, समागमे at the confluence, अयम् this, अवकाशः region, विविक्तः solitary, पुण्यश्च is also sacred, रमणीयश्च pleasant, भवान् you, इह here, सुखम् comfortably, वसतु can dwell.

##### आङ्ग्लानुवादः
This sacred and solitary region near the confluence of two great rivers (Ganga and Yamuna) is a pleasant place. You may stay here comfortably.



#### श्लोकः
##### मूलम्
एवमुक्तस्तु वचनं भरद्वाजेन राघवः।  
प्रत्युवाच शुभं वाक्यं रामः सर्वहिते रतः॥2.54.23॥

##### शब्दार्थः
सर्वहिते for the wellbeing of all, रतः devoted, राघवः born in the dynasty of Raghu, रामः Rama, भरद्वाजेन by Bharadwaja, एवम् in this way, वचनम् these words, उक्तः having been addressed, शुभम् auspicious, वाक्यम् words, प्रत्युवाच spoke in reply.

##### आङ्ग्लानुवादः
Rama, ever devoted to the wellbeing of every one, heard Bharadwaja and replied to him with these auspicious wordsः



#### श्लोकः
##### मूलम्
भगवन्नित आसन्नः पौरजानपदो जनः।  
सुदर्शमिह मां प्रेक्ष्य मन्येऽहमिममाश्रमम्॥2.54.24॥  
आगमिष्यति वैदेहीं मां चापि प्रेक्षको जनः।  
अनेन कारणेनाहमिह वासं न रोचये॥2.54.25॥

##### शब्दार्थः
भगवन् O venerable one, इतः from here, पौरजानपदः inhabiting towns and villages, जनः subjects, आसन्नः living closely, इह here, माम् me, सुदर्शम् easily to be seen, प्रेक्ष्य having seen, जनः people, वैदेहीम् Sita, मां चापि me too, प्रेक्षकः in order to see, इमम् आश्रमम् to this hermitage, आगमिष्यति will frequent, अहम् I, मन्ये think so, अनेन कारणेन for this reason, अहम् I, इह here, वासम् to reside, न रोचये do not desire.

##### आङ्ग्लानुवादः
O venerable sage, I feel the people living in nearby villages and towns, perceiving that we can be easily seen here, will frequent this ashram. This is the reason I don't wish to stay here.



#### श्लोकः
##### मूलम्
एकान्ते पश्य भगवन्नाश्रमस्थानमुत्तमम्।  
रमेत यत्र वैदेही सुखार्हा जनकात्मजा॥2.54.26॥

##### शब्दार्थः
भगवन् revered one, सुखार्हा deserves comfort, जनकात्मजा Janaka's daughter, वैदेही Vaidehi, यत्र where, रमेत may enjoy, एकान्ते in a solitary, उत्तमम् agreeable, आश्रमस्थानम् hermitage, पश्य see.

##### आङ्ग्लानुवादः
O revered one, Janaka's daughter (Sita) deserves comfort. Suggest a solitary and agreeable place for our hermitage where she can enjoy herself.



#### श्लोकः
##### मूलम्
एतछ्रुत्वा शुभं वाक्यं भरद्वाजो महामुनिः।  
राघवस्य ततो वाक्यमर्थग्राहकमब्रवीत्॥2.54.27॥

##### शब्दार्थः
महामुनिः great sage, भरद्वाजः Bharadwaja, राघवस्य Rama's, एतत् these, शुभम् auspicious, वाक्यम् words, श्रुत्वा having heard, ततः after that, अर्थग्राहकम् conveying the meaning, वाक्यम् words, अब्रवीत् said.

##### आङ्ग्लानुवादः
On hearing the auspicious words of Rama conveying his intention, the great sage Bharadwaja replied to him thusः



#### श्लोकः
##### मूलम्
दशक्रोश इतस्तात गिरिर्यत्रनिवत्स्यसि।  
महर्षिसेवितः पुण्यः सर्वतः सुखदर्शनः॥2.54.28॥  
गोलाङ्गूलानुचरितो वानरर्क्षनिषेवितः।  
चित्रकूट इति ख्यातो गन्धमादनसन्निभः॥2.54.29॥

##### शब्दार्थः
तात O dear, महर्षिसेवितः inhabited by sages, पुण्यः sacred, सर्वतः from all sides, सुखदर्शनः whose sight causes delight, गोलाङ्गूलानुचरितः full of wandering apes, वानरर्क्षनिषेवितः inhabited by monkeys and bears, चित्रकूटः इति by name Chitrakuta, ख्यातः wellknown, गन्धमादनसन्निभः like 'Gandhamadana' mountain, गिरिः mountain, इतः from here, दशक्रोशे at a distance of ten krosas, यत्र there, निवत्स्यसि you can live.

##### आङ्ग्लानुवादः
O my son ten krosas (about twenty miles) from here is a mountain wellknown as  Chitrakuta, resembling 'Gandhamadana'. That mountain frequented by maharshis is sacred. It looks pleasant from all sides. Monkeys, apes and bears wander there and it is an appropriate place for you to live in.



#### श्लोकः
##### मूलम्
यावता चित्रकूटस्य नरशृङ्गान्यवेक्षते।  
कल्याणानि समाधत्ते न पापे कुरुते मनः॥2.54.30॥

##### शब्दार्थः
नरः a man, यावता as long as, चित्रकूटस्य Chitrakuta mountain's, शृङ्गानि peaks, आवेक्षते beholds, कल्याणानि auspicious deeds, समाधत्ते will perform, पापे in sinful thoughts, मनः the mind, न कुरुते will not employ.

##### आङ्ग्लानुवादः
As long as one beholds the peaks of mount Chitrakuta, he will be inspired to do good deeds and will not employ his mind in sinful thoughts.



#### श्लोकः
##### मूलम्
ऋषयस्तत्र बहवो विहृत्य शरदां शतम्।  
तपसा दिवमारूढाः कपालशिरसा सह॥2.54.31॥

##### शब्दार्थः
तत्र there, बहवः many, ऋषयः ascetics, शरदां शतम् for hundreds of years, तपसा with austerities, विहृत्य having roamed about, कपालशिरसा सह with the skulls on their heads, दिवम् heaven, आरूढाः have ascended.

##### आङ्ग्लानुवादः
On the Chitrakuta mountain many ascetics wandered about (lived) for hundreds of years carrying on penance. In the process they became so much emaciated that they looked as if they were left (only) with the skulls on their heads. (In the end) they ascended heaven.



#### श्लोकः
##### मूलम्
प्रविविक्तमहं मन्ये तं वासं भवतस्सुखम्।  
इह वा वनवासाय वस राम मया सह॥2.54.32॥

##### शब्दार्थः
राम Rama, प्रविविक्तम् solitary, तं वासम् that abode, भवतः for your, सुखम् happiness, अहम् I,  मन्ये think, मया सह with me, इह वा or here, वनवासाय for the period of banishment, वस you may live.

##### आङ्ग्लानुवादः
O Rama, I think you will enjoy your stay there in a solitary place. Or else, you may live with me here during the period of banishment.



#### श्लोकः
##### मूलम्
स रामं सर्वकामैस्तं भरद्वाजः प्रियातिथिम्।  
सभार्यं सह च भ्रात्रा प्रतिजग्राह धर्मवित्॥2.54.33॥

##### शब्दार्थः
धर्मवित् one who knows his duty, सः भरद्वाजः that Bharadwaja, सभार्यम् with his consort, भ्रात्रा सह with brother, च and, प्रियातिथिम् beloved guest, तं रामम् that Rama, सर्वकामैः with all desires, प्रतिजग्राह honoured.

##### आङ्ग्लानुवादः
Bharadwaja, who knows his duty honoured Rama, his beloved guest with his consort and brother by extending all kinds of hospitality.



#### श्लोकः
##### मूलम्
तस्य प्रयागे रामस्य तं महर्षिमुपेयुषः।  
प्रपन्ना रजनी पुण्याः चित्राः कथयतः कथाः॥2.54.34॥

##### शब्दार्थः
प्रयागे at Prayaga, तं महर्षिम् that great sage, उपेयुषः sitting near, रामस्य of Rama, चित्राः interesting, कथाः tales, कथयतः while conversing, पुण्या that holy, रजनी night, प्रपन्ना had set in.

##### आङ्ग्लानुवादः
At Prayaga, while the great sage Bharadwaja was narrating to Rama sitting near him several interesting anecdotes, the holy night set in.



#### श्लोकः
##### मूलम्
सीतातृतीयः काकुत्स्थः परिश्रान्तः सुखोचितः।  
भरद्वाजाश्रमे रम्ये तां रात्रिमवसत्सुखम्॥2.54.35॥

##### शब्दार्थः
सुखोचितः used to comforts, परिश्रान्तः exhausted, सीतांतृतीयः Sita counted as the third, काकुत्स्थः Rama, रम्ये in the lovely, भरद्वाजाश्रमे hermitage of Bharadwaja, तां रात्रिम् that night, सुखम् happily, अवसत् stayed.

##### आङ्ग्लानुवादः
The exhausted scion of the Kakutsthas, used to comforts, stayed in the lovely hermitage of Bharadwaja for the night with Sita, as the third member (of the group).



#### श्लोकः
##### मूलम्
प्रभातायां रजन्यां तु भरद्वाजमुपागमत्।  
उवाच नरशार्दूलो मुनिं ज्वलिततेजसम्॥2.54.36॥

##### शब्दार्थः
नरशार्दूलः tiger (best) among men, रजन्याम् after the night, प्रभातायाम् at dawn, भरद्वाजम् to Bharadwaja, उपागमत् approached, ज्वलिततेजसम् with blazing lustre, मुनिम् the sage, उवाच said.

##### आङ्ग्लानुवादः
When the night passed into dawn, Rama the best of men approached the resplendent Bharadwaja and said.



#### श्लोकः
##### मूलम्
शर्वरीं भगवन्नद्य सत्यशील तवाश्रमे।  
उषिताः स्मेह वसतिमनुजानातु नो भवान्॥2.54.37॥

##### शब्दार्थः
सत्यशील O truthful, भगवन् O venerable, इह here, तव आश्रमे in your hermitage, शर्वरीम् the night, उषिता स्म we have spent, अद्य to day, नः us, भवान् you, वसतिम् dwellingplace, अनुजानातु permit.

##### आङ्ग्लानुवादः
O venerable sage devoted to truth, we have spent the night in your hermitage. Please permit us to depart for the dwellingplace (suggested by you).



#### श्लोकः
##### मूलम्
रात्र्यां तु तस्यां व्युष्टायां भरद्वाजोऽब्रवीदिदम्।  
मधुमूलफलोपेतं चित्रकूटं व्रजेति ह॥2.54.38॥

##### शब्दार्थः
तस्याम् रात्र्याम् when that night, व्युष्टायाम् had come to a close, भरद्वाजः Bharadwaja, मधुमूलफलोपेतम् abounding in honey, roots, and fruits, चित्रकूटम् to Chitrakuta, व्रज go, इति thus, इदम् these words, अब्रवीत् said.

##### आङ्ग्लानुवादः
When the night came to a close, Bharadwaja said (to Rama)ः You may proceed to Chitrakuta which abounds in roots, fruits and honey.



#### श्लोकः
##### मूलम्
वासमौपयिकं मन्ये तव राम महाबल  
नानानगगणोपेतः किन्नरोरगसेवितः।  
मयूरनादाभिरुतो गजराजनिषेवितः॥2.54.39॥  
गम्यतां भवता शैल श्चित्रकूटः स विश्रुतः।  
पुण्यश्च रमणीयश्च बहुमूलफलायुतः॥2.54.40॥

##### शब्दार्थः
महाबल O mighty one, राम Rama, तव your, औपयिकम् right, वासम् place for your stay, मन्ये I think, नानानगगणोपेतः full of various types of trees, किन्नरोरगसेवितः inhabited by kinneras, serpents, मयूरनादाभिरुतः echoing with cries of peacocks, गजराजनिषेवितः frequented by mighty tuskers, पुण्यश्च sacred, रमणीयश्च delightful, बहुमूलफलायुतः abounding in many roots and fruits, विश्रुतः wellknown, सः that, चित्रकूटः Chitrakuta, शैलः mountain, भवता by you, गम्यताम् go.

##### आङ्ग्लानुवादः
O mighty Rama, I think mount Chitrakuta is the right place for you to stay. Go there. That mountain is full of trees of every kind, is inhabited by kinneras and uragas (serpents). It echoes with the cries of peacocks, is frequented by mighty tuskers. Filled with fruits and roots, it is sacred and pleasant.



#### श्लोकः
##### मूलम्
तत्र कुञ्जरयूथानि मृगयूथानि चाभितः।  
विचरन्ति वनान्तेस्मिन् तानि द्रक्ष्यसि राघव॥2.54.41॥

##### शब्दार्थः
राघव Rama, तत्र there, अस्मिन् वनान्ते in the middle of the forest, अभितः throughout, कुञ्जरयूथानि herds of elephants, मृगयूथानि च and herds of deer, विचरन्ति range about, तानि all that, द्रक्षयसि you will see.

##### आङ्ग्लानुवादः
You will see, O Rama, herds of elephants and deer ranging in the forest.



#### श्लोकः
##### मूलम्
सरित्प्रस्रवणप्रस्थान् दरीकन्दरनिर्झरान्।  
चरतः सीतया सार्धं नन्दिष्यति मनस्तव॥2.54.42॥

##### शब्दार्थः
सीतया सार्धम् along with Sita, सरित्प्रस्रवणप्रस्थान् rivers, waterfalls, plateaus, दरीकन्दरनिर्झरान्  caverns and mountaintorrents, चरतः while wandering, तव your, मनः mind, नन्दिष्यति will be joyful.

##### आङ्ग्लानुवादः
Your heart will be filled with joy while you wander with Sita beholding rivers,  
waterfalls, plateaus, caverns and mountaintorrents.



#### श्लोकः
##### मूलम्
प्रहृष्टकोयष्टिककोकिलस्वनैर्विनादितं तं वसुधाधरं शिवम्।  
मृगैश्च मत्तैर्बहुभिश्च कुञ्जरैः सुरम्यमासाद्य समावसाश्रमम्॥2.54.43॥

##### शब्दार्थः
प्रहृष्टकोयष्टिककोकिलस्वनैः with the notes of cheerful lapwings and cuckoos, विनादितम् echoed, बहुभिः by many, मृगैश्च deer (animals), मत्तैः intoxicated, कुञ्जरैश्च by elephants, सुरम्यम् exceedingly charming, तं वसुधाधरम् that mount Chitrakuta, आसाद्य having reached, आश्रमम् hermitage, समावस dwell there.

##### आङ्ग्लानुवादः
The auspicious mountain (Chaitrakuta) resounds with the note of cheerful lapwings and cuckoos. Intoxicated elephants and deer move about in the enchanting mountain. There you may settle down in a hermitage.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे चतुःपञ्चाशस् सर्गः॥  
Thus ends the fiftyfourth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/04-chitrakUTa-prAptiH/054_bharadvAjAshramagamanam.md">
<details><summary><h3>भूषणम् ...{Loading}...</h3></summary>



ते तु तस्मिन् महावृक्ष उषित्वा रजनीं शिवाम् ।  

विमले ऽभ्युदिते सूर्ये तस्माद्देशात् प्रतस्थिरे  ॥  २।५४।१  ॥   

ते त्विति । महावृक्षे महावृक्षमूले । सामीप्ये सप्तमी । विमले ऽभ्युदिते
स्पष्टमुदित इत्यर्थः  ॥  २।५४।१  ॥   

  

यत्र भागीरथीं गङ्गां यमुनाभिप्रवर्त्तते ।  

जग्मुस्तं देशमुद्दिश्य विगाह्य सुमहद्वनम्  ॥  २।५४।२  ॥   

ते भूमिभागान् विविधान् देशांश्चापि मनोरमान् ।  

अदृष्टपूर्वान् पश्यन्तस्तत्रतत्र यशस्विनः  ॥  २।५४।३  ॥   

यत्रेत्यादिश्लोकद्वयमेकान्वयम् । भूमिभागान् वनप्रदेशान् । देशान्
वत्सदेशावान्तरदेशान् । एतदेवनानात्वमाह तत्रतत्रेति । यशस्विन इत्यनेन
तत्तद्देशीयैरर्चितत्वमुक्तम्  ॥  २।५४।२३  ॥   

  

यथाक्षेमेण गच्छन् स पश्यंश्च विविधान् द्रुमान् ।  

निवृत्तमात्रे दिवसे रामः सौमित्रिमब्रवीत्  ॥  २।५४।४  ॥   

यथाक्षेमेणेति । यथाक्षेमेण क्षेमानतिक्रमेण । "यथा सादृश्य" इति
पदार्थानतिवृत्तावव्ययीभावः । "तृतीयासप्तम्योर्बहुलम्" इत्यलुक् ।
क्षेमहेत्ववधानमनतिक्रम्येत्यर्थः । निवृत्तमात्रे अर्द्धमण्डलकाल इत्यर्थः
 ॥  २।५४।४  ॥   

  

प्रयागमभितः पश्य सौमित्रे धूममुन्नतम् ।  

अग्नेर्भगवतः केतुं मन्ये सन्निहितो मुनिः  ॥  २।५४।५  ॥   

प्रयागमिति । प्रयागमभितः प्रयागस्याभितः । "अभितः परितः--" इत्यादिना
द्वितीया । केतुं ध्वजीभूतं धूममिति सम्बन्धः । अतः सन्निहितो मुनिरिति
मन्ये  ॥  २।५४।५  ॥   

  

नूनं प्राप्ताः स्म सम्भेदं मङ्गायमुनयोर्वयम् ।  

तथा हि श्रूयते शब्दो वारिणो वारिघट्टितः  ॥  २।५४।६  ॥   

नूनमिति । सम्भेदं सङ्गमम् "सम्भेदः सिन्धुसङ्गमः" इत्यमरः । वारिघट्टितो
वारिणः शब्दः वारिजनितो वारिशब्दः । वारिणोरन्योन्यघट्टनजः शब्द इत्यर्थः
 ॥  २।५४।६  ॥   

  

दारूणि परिभिन्नानि वनजैरुपजीविभिः ।  

भरद्वाजाश्रमे चैते दृश्यन्ते विविधा द्रुमाः  ॥  २।५४।७  ॥   

दारूणीति । वनजैरुपजीविभिः वनोत्पन्नैः फलमूलकाष्ठाद्युपजीविभिः दारूणि
इत्यत्रापि दृश्यन्त इत्यनुषज्यते  ॥  २।५४।७  ॥   

  

धन्विनौ तौ सुखं गत्वा लम्बमाने दिवाकरे ।  

गङ्गायमुनयोः सन्धौ प्रापतुर्निलयं मुनेः  ॥  २।५४।८  ॥   

धन्विनाविति । लम्बमाने अस्तगिरौ लम्बमान इव दृश्यमाने सन्धौ सङ्गमं
वर्तमानं निलयम् आश्रमं तत्समीपप्रदेशं प्रापतुः  ॥  २।५४।८  ॥   

  

रामस्त्वाश्रममासाद्य त्रासयन् मृगपक्षिणः ।  

गत्वा मुहूर्त्तमध्वानं भरद्वाजमुपागमत्  ॥  २।५४।९  ॥   

राम इति । त्रासनयन् अपूर्वदर्शनेन त्रासं जनयन् । मूहूर्तं मुहूर्तगम्यम्
। भरद्वाजं भरद्वाजसमीपम्  ॥  २।५४।९  ॥   

  

ततस्त्वाश्रममासाद्य मुनेर्दर्शनकांक्षिणौ ।  

सीतयानुगतौ वीरौ दूरादेवावतस्थतुः  ॥  २।५४।१०  ॥   

तत इति । दूरादेवावतस्थतुः सायन्तनसमयत्वादग्निहोत्रावसानं
प्रतीक्षमाणाववतस्थतुरित्यर्थः  ॥  २।५४।१०  ॥   

  

स प्रविश्य महात्मानमृषिं शिष्यगणैर्वृतम् ।  

संशितव्रतमेकाग्रं तपसा लब्धचक्षुषम्  ॥  २।५४।११  ॥   

हुताग्निहोत्रं दृष्ट्वैव महाभागं कृताञ्जलिः ।  

रामः सौमित्रिणा सार्द्धं सीतया चाम्यवादयत्  ॥  २।५४।१२  ॥   

स प्रविश्येत्यादिश्लोकद्वयम् । प्रविश्य दैवान्निर्गतशिष्यमुखेनेति शेषः ।
संशितव्रतं तीक्ष्णव्रतम् । एकाग्रम् एकप्रधानम्, ध्यानपरमिति यावत् । तपसा
तपोवैभवेन । लब्धचक्षुषं लब्धज्ञानम् ।
अतीतानागतवर्तमानयावदर्थगोचरज्ञानयुक्तमित्यर्थः । दृष्ट्वैव
दर्शनोत्तरकालमेवेत्यर्थः  ॥  २।५४।१११२  ॥   

  

न्यवेदयत चात्मानं तस्मै लक्ष्मण पूर्वजः ।  

पुत्रौ दशरथस्यावां भगवन् रामलक्ष्मणौ  ॥  २।५४।१३  ॥   

भार्या ममेयं वैदेही कल्याणी जनकात्मजा ।  

मां चानुयाता विजनं तपोवनमनिन्दिता  ॥  २।५४।१४  ॥   

पित्रा प्रव्राज्यमानं मां सौमित्रिरनुजः प्रियः ।  

अयमन्वगमद्भ्राता वनमेव दृढब्रतः  ॥  २।५४।१५  ॥   

न्यवेदयतेत्यादिश्लोकद्वयमेकान्वयम् । सीतालक्ष्मणयोः सर्वात्मना
परतन्त्रत्वादात्मानमित्यनेन तयोरपि ग्रहणम् । कल्याणी पतिव्रतेत्यर्थः ।
अनुयातेति न्यवेदयतेतिसम्बन्धः  ॥  २।५४।१३१५  ॥   

  

पित्रा नियुक्ता भगवन् प्रवेक्ष्यामस्तपोवनम् ।  

धर्ममेव चरिष्यामस्तत्र मूलफलाशनाः  ॥  २।५४।१६  ॥   

पित्रेति । धर्मं पितृवचनपरिपालरूपम्  ॥  २।५४।१६  ॥   

  

तस्य तद्वचनं श्रुत्वा राजपुत्रस्य धीमतः ।  

उपानयत धर्मात्मा गामर्घ्यमुदकं ततः  ॥  २।५४।१७  ॥   

नानाविधानन्नरसान् वन्यमूलफलाश्रयान् ।  

तेभ्यो ददौ तप्ततपा वासं चैवाम्यकल्पयत्  ॥  २।५४।१८  ॥   

तस्येति । गां मधुपर्काङ्गभूतमहोक्षम् । तथा च स्मृतिः-- "गोमधुपर्क्कार्हो
वेदाध्यायी आचार्य ऋत्विक् स्नातको राजा वा धर्मयुक्तः" इति । अर्ध्यं
पूजाविधेरङ्गम् । अन्नरसान् अदनीयरसान्, रसप्रधानान् पदार्थविशेषानित्यर्थः
। वन्यमूलफलाश्रयान् वन्यमूलफलप्रकृतिकान्  ॥  २।५४।१७१८  ॥   

  

मृगपक्षिभिरासीनो मुनिभिश्च समन्ततः ।  

राममागतमभ्यर्च्य स्वागतेनाह तं मुनिः  ॥  २।५४।१९  ॥   

मृगपक्षिभिरिति । मृगपक्षिभिरासीनो मुनिभिश्चेत्यनेन मुनिवैभवात्तिर्यञ्चो
ऽपि मुनिनिर्विशेषं सञ्जातविश्वासाः सेवन्त इति गम्यते । स्वागतेनाह
स्वागतमाहेत्यर्थः । यद्वा मृगपक्षिभिः सहेति शेषः । स्वागतेनाभ्यर्च्येति
सम्बन्धः  ॥  २।५४।१९  ॥   

  

प्रतिगृह्य च तामर्चामुपविष्टं स राघवम् ।  

भरद्वाजो ऽब्रवीद्वाक्यं धर्मयुक्तमिदं तदा  ॥  २।५४।२०  ॥   

मुनिराहेत्येतद्विवृणोति--प्रतिगृह्येति  ॥  २।५४।२०  ॥   

  

चिरस्य खलु काकुत्स्थ पश्यामि त्वामिहागतम् ।  

श्रुतं तव मया चेदं विवासनमकारणम्  ॥  २।५४।२१  ॥   

अवकाशो विविक्तो ऽयं महानद्योः समागमे ।  

पुण्यश्च रमणीयश्च वसत्विह भवान् सुखम्  ॥  २।५४।२२  ॥   

एवमुक्तस्तु वचनं भरद्वाजेन राघवः ।  

प्रत्युवाच शुभं वाक्यं रामः सर्वहिते रतः  ॥  २।५४।२३  ॥   

चिरस्य चिरम्  ॥  २।५४।२१२३  ॥   

  

भगवन्नित आसन्नः पौरजानपदो जनः ।  

सुदर्शमिह मां प्रेक्ष्य मन्ये ऽहमिममाश्रमम्  ॥  २।५४।२४  ॥   

  

आगमिष्यति वैदेहीं मां चापि प्रेक्षको जनः ।  

अनेन कारणेनाहमिह वासं न रोचये  ॥  २।५४।२५  ॥   

एकान्ते पश्य भगवन्नाश्रमस्थानमुत्तमम् ।  

रमेत यत्र वैदेही सुखार्हा जनकात्मजा  ॥  २।५४।२६  ॥   

भगवन्नित्यादि । इतः एतदाश्रमापेक्षया । इह आश्रमे । सुदर्शं सुखेन
द्रष्टुं शक्यम् । प्रेक्ष्य ज्ञात्वा वैदेहीं मां च प्रेक्षको जनः
इममाश्रममागमिष्यतीत्यहं मन्ये । अनेनकारणेन इह वासं न रोचय इत्यन्वयः ।
मां प्रेक्षक इत्यत्र "अकेनोर्भविष्यदाधमर्ण्ययोः" इति षष्ठीप्रतिषेधः ।
एकान्ते पौरजनाविदिते । पश्य चिन्तय  ॥  २।५४।२४२६  ॥   

  

एतच्छ्रुत्वा शुभं वाक्यं भरद्वाजो महामुनिः ।  

राघवस्य ततो वाक्यमर्थग्राहकमब्रवीत्  ॥  २।५४।२७  ॥   

एतदिति । अर्थग्राहकम् अर्थबोधकं यथा भवति तथा । यद्वा अर्थग्राहकं
बह्वर्थवत् अब्रवीत्  ॥  २।५४।२७  ॥   

  

दशक्रोश इतस्तात गिरिर्यस्मिन्निवत्स्यसि ।  

महर्षिसेवितः पुण्यः सर्वतः सुखदर्शनः  ॥  २।५४।२८  ॥   

गोलाङ्गूलानुचरितो वानरर्क्षनिषेवितः ।  

चित्रकूट इति ख्यातो गन्धमादनसन्निभः  ॥  २।५४।२९  ॥   

दशक्रोश इत्यादि । यस्मिन् गिरौ निवत्स्यसि स गिरिरितो दशक्रोशः,
दशक्रोशावस्थित इत्यर्थः । गन्धमादनसन्निभः गन्धमादनपर्वतसन्निभः ।
अतीतानागतवर्त्तमानज्ञो महर्षिः गोलाङ्गूलानुचरितो वानरर्क्षनिषेवित इति
केवलत्रिवर्गाभिधानेन एतत्सजातीया एव रामस्य सहाया अपि भविष्यन्तीति
सूचितवानिति गम्यते  ॥  २।५४।२८२९  ॥   

  

यावता चित्रकूटस्य नरः श्रृङ्गाण्यवेक्षते ।  

कल्याणानि समाधत्ते न पापे कुरुते मनः  ॥  २।५३।३०  ॥   

यावतेति । नरः यावता दूरेण चित्रकूटस्य शृङ्गाण्यवेक्षते तावता कल्याणानि
पुण्यकर्माणि समाधत्ते प्राप्नोति । यद्वा समाधत्ते आचरति पापे मनो न
कुरुते, तत्र वसन् किमुतेति भावः । यद्वा यावता कालेन  ॥  २।५४।३०  ॥   

  

ऋषयस्तत्र बहवो विहृत्य शरदां शतम् ।  

तपसा दिवमारूढाः कपालशिरसा सह  ॥  २।५४।३१  ॥   

ऋषय इति । तत्र चित्रकूटे । शरदां शतं तपसा विहृत्यक्रीडन्त इव महत्तपः
परिसमाप्येत्यर्थः । कपालशिरसा सह दिवमारूढाः तपश्चरणेन निरन्तरकपालासनेन
प्रक्षीणत्वक्शिरोरुहतया कपालावशिष्टशिरसा सह दिवमारूढा इत्यर्थः ।
कपालशिरसेत्येतच्छरीरोपलक्षणम् । सशरीराः स्वर्गं गता इत्यर्थः । यद्वा
कपालशिरा इति कस्यचिदृषेः संज्ञा । कपालशिरसा
कपालरूपशिरोयुक्तेनेत्यध्याहृतशरीरपदविशेषणमित्येके । कपालमात्रावशिष्टं
शिरो यस्मिन्निति तपोविशेषणमित्येके  ॥  २।५४।३१  ॥   

  

प्रविविक्तमहं मन्ये तं वासं भवतः सुखम् ।  

इह वा वनवासाय वस राम मया सह  ॥  २।५४।३२  ॥   

प्रविविक्तमिति । प्रविविक्तं प्रकर्षेण विजनम्  ॥  २।५४।३२  ॥   

  

स रामं सर्वकामैस्तं भरद्वाजः प्रियातिथिम् ।  

सभार्यं सह च भ्रात्रा प्रतिजग्राह धर्मवित्  ॥  २।५४।३३  ॥   

स राममिति । सर्वकामैः प्रतिजग्राह अतिथियोग्यसत्कारैर्वशीकृतवानित्यर्थः ।
(पाठभेदः । प्रतिजग्राह उपचचार)  ॥  २।५४।३३  ॥   

  

तस्य प्रयागे रामस्य तं महर्षिमुपेयुषः ।  

प्रपन्ना रजनी पुण्या चित्राः कथयतः कथाः  ॥  २।५४।३४  ॥   

सीतातृतीयः काकुत्स्थः परिश्रान्तः सुखोचितः ।  

भरद्वाजाश्रमे रम्ये तां रात्रिमवसत्सुखम्  ॥  २।५४।३५  ॥   

प्रभातायां रजन्यां तु भरद्वाजमुपागमत् ।  

उवाच नरशार्दूलो मुनिं ज्वलिततेजसम्  ॥  २।५४।३६  ॥   

तस्येति । प्रपन्ना प्राप्ता  ॥  २।५४।३४३६  ॥   

  

शर्वरीं भगवन्नद्य सत्यशील तवाश्रमे ।  

उषिताः स्मेह वसतिमनुजानातु नो भवान्  ॥  २।५४।३७  ॥   

शर्वरीमिति । वसतिमनुजानातु पूर्वोक्तां वसतिं प्रतिगन्तुमनुज्ञां
करोत्वित्यर्थः  ॥  २।५४।३७  ॥   

  

रात्र्यां तु तस्यां व्युष्टायां भरद्वाजो ऽब्रवीदिदम् ।  

मधुमूलफलोपेतं चित्रकूटं व्रजेति ह  ॥  २।५४।३८  ॥   

रात्र्यामिति । व्रजेत्यब्रवीदित्यन्वयः । हेति पादपूरणे हर्षे वा  ॥ 
२।५४।३८  ॥   

  

वासमौपयिकं मन्ये तव राम महाबल ।  

नानानगगणोपेतः किन्नरोरगसेवितः  ॥  २।५४।३९  ॥   

मयूरनादाभिरुतो गजराजनिषेवितः ।  

गम्यतां भवता शैलश्चित्रकूटः स विश्रुतः ।  

पुण्यश्च रमणीयश्च बहुमूलफलायुतः  ॥  २।५४।४०  ॥   

तत्र कुञ्जरयूथानि मृगयूथानि चाभितः ।  

विचरन्ति वनान्ते ऽस्मिन् तानि द्रक्ष्यसि राघव  ॥  २।५४।४१  ॥   

वासमिति । तत्रेति शेषः । औपयिकं युक्तम् । "युक्तमौपयिकम्" इत्यमरः ।
नानानगगणोपेतः नानावृक्षनिचयोपेतः  ॥  २।५४।३९४१  ॥   

  

सरित्प्रस्रवणप्रस्थान् दरीकन्दरनिर्द्दरान् ।  

चरतः सीतया सार्द्धं नन्दिष्यति मनस्तव  ॥  २।५४।४२  ॥   

सरित्प्रस्रवणप्रस्थानिति । सरितो नद्यः प्रस्रवणानि तनुतरजलप्रवाहाः
प्रस्थाः सानवः स्तान् । दरीकन्दरनिर्द्दरान् दर्यः पाषाणसंश्लेषस्थानानि
कन्दराः गुहाः । निर्द्दराः विदीर्णपाषाणसन्धयः तान्  ॥  २।५४।४२  ॥   

  

प्रहृष्टकोयष्टिककोकिलस्वनैर्विनादितं तं वसुधाधरं शिवम् ।  

मृगैश्च मत्तैर्बहुभिश्च कुञ्जरैः सुरम्यमासाद्य समावसाश्रमम्  ॥  २।५४।४३
 ॥   

प्रहृष्टेति । कोयष्टिकाः टिट्टिभकाः । "कोयष्टिकष्टिट्टिभकः" इत्यमरः  ॥ 
२।५४।४३  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
चतुःपञ्चाशः सर्गः  ॥  ५४  ॥   

इति श्रीगोविन्द० श्रीरा० पीता० भूष० अयोध्याकाण्डव्याख्याने चतुःपञ्चाशः
सर्गः  ॥  ५४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/04-chitrakUTa-prAptiH/054_bharadvAjAshramagamanam.md">
<details><summary><h3>शिरोमणी ...{Loading}...</h3></summary>



उत्तरदिनवृत्तं बोधयितुमाह-- ते इति । ते रामादयः शुभां रजनीमुषित्वा
प्रतस्थिरे  ॥  २।५४।१  ॥   

  

प्रस्थानमेव सविशेषं वर्णयन्नाह-- यत्रेति । सुमहद्वनं विगाह्य
अवलोक्येत्यर्थः । भागीरथी गङ्गा यत्र यमुनामभिप्रवर्तते तया सह
सङ्गतेत्यर्थः । तं देशं प्रयागतीर्थमित्यर्थः उद्दिश्य जग्मुः  ॥  २।५४।२
 ॥   

  

विगाहनप्रकारं बोधयन्नाह-- त इति । भूमिभागान् भूमेर्भागो विभागो येषु
तानदृष्टपूर्वान् विविधान्देशान् तत्र तत्र तत्तद्देशे यशस्विनः
अतितपोविशिष्टत्वेन प्रशस्तयशोविशिष्टमुनींश्च किञ्च देशान्
वत्स्यदेशोत्तरवर्त्यवान्तरदेशांस्तत्र तत्र भूमिभागान्
तत्तद्देशज्ञानजनकभूमिप्रदेशान् सीमा इत्यर्थः । पश्यन्तो यशस्विनस्ते
रामादयो जग्मुरित्यनुकृष्यते  ॥  २।५४।३  ॥   

  

यथेति । यथाक्षेमेण क्षेममनतिक्रम्य द्रुमान् सम्पश्यन्सन् दिवसे
निवृत्तमात्रे निवृत्तप्राये किञ्चिदवशिष्टे सतीत्यर्थः सौमित्रिमब्रवीत्
 ॥  २।५४।४  ॥   

  

तद्वचनमेवाह-- प्रयागमिति । प्रयागमभितः प्रयागक्षेत्रसमीपे
गङ्गायमुनासङ्गमसन्निधावित्यर्थः । भगवतः समर्थस्य अग्नेः केतुं
सूचकमुत्तमं सुगन्धविशिष्टमित्यर्थः । धूमं पश्य । ननु किं दर्शनेनेत्यत
आह-- मुनिर्भरद्वाजः सन्निहित इत्यहं मन्ये
हवनसम्बन्धिधूमदर्शनेनानुमिनोमीत्यर्थः  ॥  २।५४।५  ॥   

  

ननु प्रयागो ऽयमित्यत्र किं गमकमित्यत आह-- नूनमिति । गङ्गायमुनयोः सम्भेदं
सङ्गमं वयं प्राप्ताः स्म नूनं निश्चितमेतत् । तथाहि यतः
गङ्गायमुनयोर्वारिणोः वारिघर्षजः उभयवारिसङ्घर्षजनितः शब्दः श्रूयते
"घट्टज" इति पाठे ऽप्येवमेवेति भट्टाः । "घट्टित" इति भूषणपाठः । "सम्भेदः
सिन्धुसङ्गमः" इत्यमरः तत्र सिन्धुर्नदी  ॥  २।५४।६  ॥   

  

दारूणीति । वनजैः वनोद्भूतफलपुष्पादिभिर्हेतुभिः उपजीविभिः जीविकावद्भिः  

दारूणि काष्ठानि परिभिन्नानि विदारितानि दृश्यन्ते छिन्नाः विदारिता
द्रुमाश्च दृश्यन्ते । वनजशब्देन यदि जन्तव उच्यन्ते तदा उपजीविभिरित्यस्य
समानाधिकरणं विशेषणम्  ॥  २।५४।७  ॥   

  

रामोक्तिं समाप्य तद्वृत्तमाह-- धन्विनाविति । दिवाकरे लम्बमाने अर्धास्तं
प्राप्ते सति सन्धौ विद्यमानं मुनेर्भरद्वाजस्य निलयमाश्रमं प्रापतुः  ॥ 
२।५४।८  ॥   

  

राम इति । मृगपक्षिणः दुष्टान्मृगान्पक्षिणश्च त्रासयन् भरद्वाजमुपागमत्  ॥ 
२।५४।९  ॥   

  

तत इति । अनुगतौ युक्तौ दर्शनकाङ्क्षया आसाद्य प्राप्य दूरात् दूरे एव
अवतस्थतुः तदाज्ञाकाङ्क्षयेति शेषः  ॥  २।५४।१०  ॥   

  

स इति । स बहिःप्राप्तशिष्यादिद्वारा लब्धाज्ञः रामः शिष्यगणैः शिष्यसमूहैः
वृतं संशितव्रतं तीक्ष्णव्रतधारिणं तपसा लब्धं चक्षुः सर्वविषयकज्ञानं येन
तं महात्मानमृषिं रामो ऽभ्यवादयत् । श्लोकद्वयमेकान्वयि  ॥  २।५४।११,१२  ॥   

  

न्यवेदयतेति । लक्ष्मणपूर्वजो रामस्तस्मै भरद्वाजाय आत्मानं न्यवेदयत
अबोधयत । तदेवाह-- आवां दशरथस्य पुत्रौ रामलक्ष्मणौ  ॥  २।५४।१३  ॥   

  

भार्येति । मामनुयाता अनुगता इयं वैदेही मम भार्या न्यवेदयत ।
चात्मानमित्यत्रात्मशब्देनात्मभूतानामपि ग्रहणान्न लक्ष्मणादिनिवेदनमधिकम्
 ॥  २।५४।१४  ॥   

  

आगमने कारणं बोधयन्नाह-- पित्रेति । पित्रा वनं प्रव्राज्यमानं
केकयीवरदानहेतुना प्रेष्यमाणं मामयं भ्राता अन्वगमत्  ॥  २।५४।१५  ॥   

  

उपसंहरन्नाह-- पित्रेति । नियुक्ता साक्षात्परंपरया चाज्ञप्ताः वयं तपोवनं
प्रवेक्ष्यामः धर्मं वानप्रस्थोचितकर्म आचरिष्यामः  ॥  २।५४।१६  ॥   

  

तस्येति । तस्य रामस्य वचनं श्रुत्वा गां मधुपर्काङ्गीभूतमहोक्षं
अर्घ्यमर्घहितमुदकं तदुपलक्षितनिखिलपूजनसामग्रीं धर्मात्मा भारद्वाजः
उपानयत् रामसमीपं प्रापयत्  ॥  २।५४।१७  ॥   

  

नानेति । वन्यान्येव मूलफलानि आश्रयः उपादानं येषां तान् नानाविधानन्नरसान्
अन्ना अदनीया एव रसास्तान् तेभ्यो रामादिभ्यो ददौ वासं वासयोग्यस्थलं च
अभ्यकल्पयत् अरचयत् । अन्नस्यौदनार्थकत्वं तु नात्र सम्भवति
धर्ममेवाचरिष्यामस्तत्र मूलफलाशना इत्यनेन तन्निषेधस्य बोधितत्वात् अत एव न
स्वातन्त्र्सयेण कर्मणोरन्वयः  ॥  २।५४।१८  ॥   

  

मृगेति । समन्ततः मृगपक्षिभिः मुनिभिश्च सहासीनो मुनिः भरद्वाजः तां
मुनिसमर्पितामर्चां प्रतिगृह्य उपविष्टं संस्थितं राघवमिदं धर्मयुक्तं
वाक्यमब्रवीत् । श्लोकद्वयमेकान्वयि  ॥  २।५४।१९,२०  ॥   

  

तद्वाक्यमेवाह-- चिरस्येति । हे काकुत्स्थ राम तव उपागतं समीपागमनं चिरस्य
बहुकालतः पश्यामि कदा आगन्तेति सर्वदैवालोचयामीत्यर्थः । तत्र हेतुः अकारणं
स्वेच्छातिरिक्तकारणरहितं तव विवासनं श्रुतं वाल्मीकिमुखादवगतम् । चो हेतौ
 ॥  २।५४।२१  ॥   

  

स्वाभिप्रेतमाह-- अवकाश इति । महानद्योः गङ्गायमुनयोः समागमे सङ्गमसमीपे
अवकाशः विशाल इत्यर्थः । विविक्तः दुर्जनसंसर्गरहितः अत एव पुण्यः अत एव
रमणीयः अयं देशो ऽस्तीति शेषः । अतः इह भवान्सुखं वसतु  ॥  २।५४।२२  ॥   

  

एवमिति । भरद्वाजेन एवमुक्तो राघवः प्रत्युवाच  ॥  २।५४।२३  ॥   

  

तदेवाह-- भगवन्निति । इतः स्थानात् आसन्नः निकटवर्ती प्रेक्षको
दर्शनाभिलाषी पौरजानपदः अयोध्यातद्देशयोर्भवः अजनः कर्माधीनजन्मरहितः
नित्यसुखादिरित्यर्थः । जनः सुदर्शनं सुखेन दर्शनयोग्यं मां वैदेहीं च
प्रेक्ष्य ज्ञात्वा इममाश्रममागमिष्यति अनेन कारणेन न रोचये वाञ्छामि ।
श्लोकद्वयमेकान्वयि  ॥  २।५४।२४,२५  ॥   

  

एकान्त इति । आश्रम् आसमन्तात् अश्रमं श्रमनिवर्तकं स्थानं पश्य आलोच्य
आज्ञापय यत्र वैदेही रमते रमेत  ॥  २।५४।२६  ॥   

  

एतदिति । अर्थग्राहकं स्थानान्तरान्वेषणप्रयोजनबोधकं तद्वाक्यं श्रुत्वा
भरद्वाज एतद्वाक्यमब्रवीत्  ॥  २।५४।२७  ॥   

  

तद्वचनमेवाह-- दशेति । इतः दशक्रोशे त्रिंशत्क्रोशपरिछिन्नदेशसन्निधौ
महर्षिसेवितः पर्वतः अवान्तरपर्वतविशिष्टः गिरिः पर्वतो ऽस्ति यस्मिंस्त्वं
निवत्स्यसि दशशब्दस्यैकश्ोषेणायमर्थो लब्धः अत एव नासम्भवः दशक्रोशः
दशक्रोशपरिमित इति पर्वतविशेषणे तु नैकशेषकल्पना  ॥  २।५४।२८  ॥   

  

ननु तद्गिरेः किं नामेत्यत आह-- गोलाङ्गूलेति । गोलाङ्गूलानुचरितः
वानरादिभिर्निषेवितः गन्धमादनसदृशः चित्रकूट इति ख्यातो ऽस्तीति शेषः  ॥ 
२।५४।२९  ॥   

  

यावतेति । यावता कालेन नरः शृङ्गाणि अवेक्षते पश्यति तावता कालेनैव
कल्याणानि दर्शनप्रभावजनितशुभानि समाधत्ते प्राप्नोति अत एव पापे मनः न
कुरुते  ॥  २।५४।३०  ॥   

  

तत्र वासे शिष्टाचारं प्रमाणयन्नाह-- ऋषय इति । तत्र चित्रकूटे तपसा युक्ता
बहवः ऋषयः कपालशिरसा त्वद्दर्शनफलकनित्यस्थितिमच्छिवेन सह शरदां शतं
विहृत्य दिवप्रमोदविशेषमारूढाः प्राप्ताः । एतेन शिवस्य
रामानुरागिश्रेष्ठत्वं व्यञ्जितम्  ॥  २।५४।३१  ॥   

  

प्रविविक्तमिति । प्रविविक्तं दुष्टजनरहितं सुखं सुखप्रदं तं चित्रकूटं
भवतः वासं वासाश्रयं मन्ये अतः तत्र इह वा मया सह वस तत्रेत्यध्याहृतम्  ॥ 
२।५४।३२  ॥   

  

स इति । प्रियातिथिं तं रामं सर्वकामैः
निखिलेच्छाविषयीभूतपदार्थप्रापकवचनैः हर्षयन्स  

भरद्वाजो जग्राह तस्यां रात्रौ निवासयामास  ॥  २।५४।३३  ॥   

  

तस्येति । प्रयागे महर्षिमुपेयुषः प्राप्तस्य कथाः कथयतो रामस्य रजनी
प्रपन्ना प्राप्ता  ॥  २।५४।३४  ॥   

  

सीतेति । सीता तृतीया यस्य सः सुखोचितः परिश्रान्तः अध्वजनितश्रमवत्तया
प्रतीयमानः काकुत्स्थः भरद्वाजाश्रमे सुखमवसत्  ॥  २।५४।३५  ॥   

  

प्रभातायामिति ज्वलिततेजसं मुनिमुवाच  ॥  २।५४।३६  ॥   

  

तद्वचनमेवाह-- शर्वरीति । हे भगवन् सत्यशील तवाश्रमे एव शर्वरी रात्रिः
उषिता स्म ह अथ वसतिं वासस्थलं गन्तुमिति शेषः । अनुजानातु आज्ञापयतु ।
उरेवार्थे  ॥  २।५४।३७  ॥   

  

रात्र्यामिति । व्युष्टायां व्यतीतायां सत्यां भरद्वाजः इदमब्रवीत् ।
तद्वचनस्वरूपमाह-- इति इतः चित्रकूटं व्रज  ॥  २।५४।३८  ॥   

  

तत्र हेतुं वदन्नाह-- वासमिति । नाना अनेकविधैः नगगणैर्वृक्षसमूहैः उपेतः
मयूरनादैः अभिरतः रमणीयः गजराजैः निषेवितः विश्रुतः प्रख्यातः
शैलश्चित्रकूटः गम्यतां तत्र वासमौपयिकं युक्तं मन्ये । श्लोकद्वयमेकान्वयि
 ॥  २।५४।३९,४०  ॥   

  

पुण्य इति । तानि कुञ्जरमृगयूथानि सरिदादीनि च द्रक्ष्यसि अतः तव मनो
नन्दिष्यति । तत्र सरितो नद्यः, प्रस्रवणाः बिन्दुशो जलनिपाताः, प्रस्थाः
शिलाः, दर्यः पाषाणसन्धयः, कन्दराः गुहाः, निर्झराः गिरिच्युताल्पप्रवाहाः
। सार्धश्लोकद्वयमेकान्वयि  ॥  २।५४।४१,४२  ॥   

  

प्रहृष्टेति । प्रहृष्टानां कोयष्टिककोकिलानां स्वनैः शब्दैः सुखं
विनोदयन्तं प्रापयन्तं मृगैः कुञ्जरैश्च सुरम्यमाश्रयं
वासयोग्यपर्वतमासाद्य प्राप्य समावस  ॥  २।५४।४३  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
चतुःपञ्चाशः सर्गः  ॥  २।५४  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/04-chitrakUTa-prAptiH/054_bharadvAjAshramagamanam.md">
<details><summary><h3>तिलकम् ...{Loading}...</h3></summary>



ते इति  ॥  २।५४।१  ॥   

  

गङ्गामभि यमुना प्रवर्तते तद्देशं प्रयागम् गङ्गाया
अतिपुण्यत्वध्वननायैवमुक्तिः  ॥  २।५४।२  ॥   

  

भूमिभागा भूमिप्रदेशाः ते पश्यन्तो जग्मुरिति संबन्धः  ॥  २।५४।३  ॥   

  

यथा यथासुखं जनानुमानशङ्काभावात्क्षेमेणोपविश्योत्थाय च शनैः शनैः
स्वेच्छानुरोधेन संपश्यन्समपश्यन् निर्वृत्तमात्रे ऽर्धमण्डलकाले  ॥  २।५४।४
 ॥   

  

भगवतो ऽग्रेः केतुं लिङ्गं धूमं पश्य यदेवमतो ऽत्र मुनिः संनिहित इति मन्ये
 ॥  २।५४।५  ॥   

  

संभेदं सङ्गमम् । वारिणोर्गङ्गायमुनाजलयोः । वारिघर्षो विजातीयवारिसंबन्धः
। "घट्ट" इति पाठे ऽप्येवमेव  ॥  २।५४।६  ॥   

  

येषां दारूणि भिन्नानि ते द्रुमा दृश्यन्त इत्यन्वयः  ॥  २।५४।७  ॥   

  

"धन्विनां विततौ" इति पाठे तेषां मध्ये विततौ मुख्याविति यावत् ।
सन्धावन्तर्वेदिदेशे निलयमावास तत्समीपदेशम्  ॥  २।५४।८  ॥   

  

आश्रमं तत्समीपवनप्रदेशम् त्रासयन्धनुर्धरत्वादिस्वरूपमात्रेण केवलं
त्रासयन् । भरद्वाजं तदाश्रमम्  ॥  २।५४।९  ॥   

  

आश्रमं भरद्वाजस्य दूरादेवावतस्थतुः कार्यवशनिर्गतशिष्यद्वारा
विज्ञापनपूर्वकानुमतिलाभार्थमिति भावः  ॥  २।५४।१०  ॥   

  

स तथा लब्धानुमतिः प्रविश्य उटजमिति शेषः । संशितव्रतं तीक्ष्णव्रतम् तपसा
लब्धचक्षुषं त्रैकालिकसर्वजगद्वृत्तान्ताभिज्ञम्  ॥  २।५४।११  ॥   

  

दृष्ट्वा ऽवसरं ज्ञात्वा सौमित्रिणा सार्धम् अभ्यवन्ददिति शेषः । सीतया च
नमस्कारं कारितवान् । तदाह अभ्यवादयत्  ॥  २।५४।१२  ॥   

  

तत्र मूलफलाशना इत्यन्तेन स्ववृत्तान्तसहितमात्मानं भरद्वाजाय न्यवेदयत  ॥ 
२।५४।१३१५  ॥   

  

धर्ममेव वानप्रस्थधर्ममेव मूलफलग्रहणं मांसस्याप्युपलक्षणम्  ॥  २।५४।१६
 ॥   

  

गां मधुपर्काङ्गं महीक्षम्  ॥  २।५४।१७  ॥   

  

अन्नमत्रादनीयमात्रम् अत एव मूलफलाश्रयान् इति वक्ष्यति । रसाः
पानीयविशेषाः वासं वासस्थानम्  ॥  २।५४।१८  ॥   

  

आगतमागतं तेजोविशेषान्मर्यादारक्षणाय मध्ये मध्ये स्थित्वा निकटं प्राप्तं
मृगपक्षिभिर्मुनिभिश्च सह स्वागतेनाभ्यर्च्य मुनिभिः सह मुनी रामं समन्तत
आसीनो ऽभवदिति योजना मृगपक्षिणामर्चा च प्रदक्षिणगमनादिरूपा वर्णिता  ॥ 
२।५४।१९,२०  ॥   

  

चिरस्य चिरकालस्य इहाश्रम आगतं त्वां पश्यामि अनेन सर्वमपि कदाचिदागमनं
ध्वनितम् । पूर्वरामावतारकालिकमागनं मनसि निधाय वैषोक्तिः । चक्षुषा एव
रूपं पश्यामि यः केवलं ध्यानगोचर एव सो ऽप्येवंभूत इत्याश्चर्यं व्यङ्ग्यम्
अकारणं निर्निमित्तम्  ॥  २।५४।२१२३  ॥   

  

इत आसन्न एतदाश्रमाददूरवर्ति पौरजानपदो जनो मां सुदर्शं सुखेन द्रष्टुं
शक्यं प्रेक्ष्य ज्ञात्वा वैदेहीं मां च प्रेक्षको जनो
वैदेह्यादिदर्शनार्थी जनस्तदर्थमिममाश्रममागमिष्यतीत्यहं मन्य इत्यन्वयः  ॥ 
२।५४।२४,२५  ॥   

  

यत्र यस्मिन्नाश्रमस्थाने तादृशमेकान्ते वर्तमानं पश्य ज्ञात्वा
निर्दिशेत्यर्थः । अत्र भगवन्नित्यादिश्लोकत्रयस्य तीर्थेन वास्तवस्त्वर्थः
रावणवधार्थं गूढमवतीर्णं मां मा  

प्रकटीकुरु अन्यथा सर्वो ऽपि जनः सुदर्शं विष्णुं मां ज्ञात्वा वैदेहीं च
मां लक्ष्मीं प्रेक्ष्य ज्ञात्वा तां मां च प्रेक्षकः सन्निहागमिष्यति अत
एवंविधं प्रकटवासं न रोचये, अतो यत्र वैदेही रमते तम् आश्रयतीत्याश्रमं
जगत्, तस्य स्थानं सर्वोत्तमं मां त्वमेवैकान्ते पश्य मत्स्वरूपं न
प्रकटयेत्यन्तेन  

व्याख्यातम् तदयुक्तम्, मुनिना रामस्वरूपप्रकटनस्य सर्ववेद्यं यथा भवति
प्राक् क्वाप्यकरणात् अक्षरमर्यादयापि तादृशार्थालाभाच्च । पौरजानपदो जन
इति पदस्वारस्याच्चेति सुधियो विभावयन्तु  ॥  २।५४।२६  ॥   

  

एतदिति । राघवस्यार्थग्राहकं तदुक्तप्रयोजनप्रतिपादकं तद्वक्ष्यमाणमब्रवीत्
 ॥  २।५४।२७  ॥   

  

दशक्रोशे इति सप्तम्यन्तम् । इतो मदाश्रमात्  ॥  २।५४।२८,२९  ॥   

  

यावता यदा श्रृङ्गाण्यवेक्षते तदेति शेषः । समाधत्ते मनसा कर्तुमाशास्ते  ॥ 
२।५४।३०  ॥   

  

तदुपपादयति ऋषय इति । बहुदिनमृतनृकपालवच्छुक्लं शिरस्तेन सह तेन
विद्यमानेनोपलक्षितास्तपसा शरदां शतं विहृत्यातिवार्धके ऽपि तपसा
क्रीडित्वा दिवं स्वर्गमारूढाः । केचित्तु कपालशिरसेति शरीरोपलक्षणं
सशरीराः स्वर्गं गता इत्याहुः । तत्र, धर्मपुत्रादीनामपि कियद्दूरमेव
धर्मवैभवदर्शनायैतच्छरीरेण गमनं ततस्तन्निरासपूर्वकमेव स्वर्गगमनश्रवणादिति
कतकः  ॥  २।५४।३१  ॥   

  

वनवासाय वनवासनियमसिद्धये इह वेति शिष्टाचारमात्रम्  ॥  २।५४।३२  ॥   

  

रामं तद्रजन्यां तत्र वसन्तं प्रतिजग्राहातिथियोग्यसत्कारैर्वशीकृतवान्  ॥ 
२।५४।३३  ॥   

  

रजनी प्रपन्ना प्राप्ता  ॥  २।५४।३४३६  ॥   

  

इहाश्रमे शर्वरीमुषिताः स्म । अह अथेत्यर्थे । वसतिं गन्तव्यां
चित्रकूटरूपां तद्गमनं प्रत्यनुजानातु  ॥  २।५४।३७  ॥   

  

भरद्वाजः तथा रामेण प्रार्थित इति शेषः । व्रज इति अनुजगाविति शेषः  ॥ 
२।५४।३८  ॥   

  

औपयिकमुचितम् । नगा वृक्षाः  ॥  २।५४।३९४१  ॥   

  

विचरन्ति इदं शत्रन्तम् । सरितो नद्यः प्रस्रवणास्तनुतरजलप्रवाहास्तद्युताः
प्रस्थाः सानूनि, दरी पाषाणनिर्भेदः, कन्दरा गिरिगुहाः, निर्झरा
घनप्रवाहाः, तान्द्रक्ष्यसीत्यन्वयः । एते कुञ्जरादयः सीतया सार्धं
चरतस्तवेत्यन्वयः  ॥  २।५४।४२  ॥   

  

कोयष्टिभष्टिट्टिभः  ॥  २।५४।४३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे चतुःपञ्चाशः सर्गः २।५४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/04-chitrakUTa-prAptiH/054_bharadvAjAshramagamanam.md">
<details><summary><h3>द्राविडपाठः ...{Loading}...</h3></summary>



  
ते तु तस्मिन् महावृक्ष उषित्वा रजनीं शिवाम्।  
विमलेऽभ्युदिते सूर्ये तस्माद्देशात् प्रतस्थिरे ॥ 2.54.1 ॥   
यत्र भागीरथीं गङ्गां यमुनाभिप्रवर्त्तते।  
जग्मुस्तं देशमुद्दिश्य विगाह्य सुमहद्वनम् ॥ 2.54.2 ॥   
ते भूमिभागान् विविधान् देशांश्चापि मनोरमान्।  
अदृष्टपूर्वान् पश्यन्तस्तत्रतत्र यशस्विनः ॥ 2.54.3 ॥   
यथाक्षेमेण गच्छन् स पश्यंश्च विविधान् द्रुमान्।  
निवृत्तमात्रे दिवसे रामः सौमित्रिमब्रवीत् ॥ 2.54.4 ॥   
प्रयागमभितः पश्य सौमित्रे धूममुन्नतम्।  
अग्नेर्भगवतः केतुं मन्ये सन्निहितो मुनिः ॥ 2.54.5 ॥   
नूनं प्राप्ताः स्म सम्भेदं मङ्गायमुनयोर्वयम्।  
तथा हि श्रूयते शब्दो वारिणो वारिघट्टितः ॥ 2.54.6 ॥   
दारूणि परिभिन्नानि वनजैरुपजीविभिः।  
भरद्वाजाश्रमे चैते दृश्यन्ते विविधा द्रुमाः ॥ 2.54.7 ॥   
धन्विनौ तौ सुखं गत्वा लम्बमाने दिवाकरे।  
गङ्गायमुनयोः सन्धौ प्रापतुर्निलयं मुनेः ॥ 2.54.8 ॥   
रामस्त्वाश्रममासाद्य त्रासयन् मृगपक्षिणः।  
गत्वा मुहूर्त्तमध्वानं भरद्वाजमुपागमत् ॥ 2.54.9 ॥   
ततस्त्वाश्रममासाद्य मुनेर्दर्शनकाङ्क्षिणौ।  
सीतयानुगतौ वीरौ दूरादेवावतस्थतुः ॥ 2.54.10 ॥   
स प्रविश्य महात्मानमृषिं शिष्यगणैर्वृतम्।  
संशितव्रतमेकाग्रं तपसा लब्धचक्षुषम् ॥ 2.54.11 ॥   
हुताग्निहोत्रं दृष्ट्वैव महाभागं कृताञ्जलिः।  
रामः सौमित्रिणा सार्द्धं सीतया चाम्यवादयत् ॥ 2.54.12 ॥   
न्यवेदयत चात्मानं तस्मै लक्ष्मण पूर्वजः।  
पुत्रौ दशरथस्यावां भगवन् रामलक्ष्मणौ ॥ 2.54.13 ॥   
भार्या ममेयं वैदेही कल्याणी जनकात्मजा।  
मां चानुयाता विजनं तपोवनमनिन्दिता ॥ 2.54.14 ॥   
पित्रा प्रव्राज्यमानं मां सौमित्रिरनुजः प्रियः।  
अयमन्वगमद्भ्राता वनमेव दृढब्रतः ॥ 2.54.15 ॥   
पित्रा नियुक्ता भगवन् प्रवेक्ष्यामस्तपोवनम्।  
धर्ममेव चरिष्यामस्तत्र मूलफलाशनाः ॥ 2.54.16 ॥   
तस्य तद्वचनं श्रुत्वा राजपुत्रस्य धीमतः।  
उपानयत धर्मात्मा गामर्घ्यमुदकं ततः ॥ 2.54.17 ॥   
नानाविधानन्नरसान् वन्यमूलफलाश्रयान्।  
तेभ्यो ददौ तप्ततपा वासं चैवाम्यकल्पयत् ॥ 2.54.18 ॥   
मृगपक्षिभिरासीनो मुनिभिश्च समन्ततः।  
राममागतमभ्यर्च्य स्वागतेनाह तं मुनिः ॥ 2.54.19 ॥   
प्रतिगृह्य च तामर्चामुपविष्टं स राघवम्।  
भरद्वाजोऽब्रवीद्वाक्यं धर्मयुक्तमिदं तदा ॥ 2.54.20 ॥   
चिरस्य खलु काकुत्स्थ पश्यामि त्वामिहागतम्।  
श्रुतं तव मया चेदं विवासनमकारणम् ॥ 2.54.21 ॥   
अवकाशो विविक्तोऽयं महानद्योः समागमे।  
पुण्यश्च रमणीयश्च वसत्विह भवान् सुखम् ॥ 2.54.22 ॥   
एवमुक्तस्तु वचनं भरद्वाजेन राघवः।  
प्रत्युवाच शुभं वाक्यं रामः सर्वहिते रतः ॥ 2.54.23 ॥   
भगवन्नित आसन्नः पौरजानपदो जनः।  
सुदर्शमिह मां प्रेक्ष्य मन्येऽहमिममाश्रमम् ॥ 2.54.24 ॥   
आगमिष्यति वैदेहीं मां चापि प्रेक्षको जनः।  
अनेन कारणेनाहमिह वासं न रोचये ॥ 2.54.25 ॥   
एकान्ते पश्य भगवन्नाश्रमस्थानमुत्तमम्।  
रमेत यत्र वैदेही सुखार्हा जनकात्मजा ॥ 2.54.26 ॥   
एतच्छ्रुत्वा शुभं वाक्यं भरद्वाजो महामुनिः।  
राघवस्य ततो वाक्यमर्थग्राहकमब्रवीत् ॥ 2.54.27 ॥   
दशक्रोश इतस्तात गिरिर्यस्मिन्निवत्स्यसि।  
महर्षिसेवितः पुण्यः सर्वतः सुखदर्शनः ॥ 2.54.28 ॥   
गोलाङ्गूलानुचरितो वानरर्क्षनिषेवितः।  
चित्रकूट इति ख्यातो गन्धमादनसन्निभः ॥ 2.54.29 ॥   
यावता चित्रकूटस्य नरः श्रृङ्गाण्यवेक्षते।  
कल्याणानि समाधत्ते न पापे कुरुते मनः ॥ 2.54.30 ॥   
ऋषयस्तत्र बहवो विहृत्य शरदां शतम्।  
तपसा दिवमारूढाः कपालशिरसा सह ॥ 2.54.31 ॥   
प्रविविक्तमहं मन्ये तं वासं भवतः सुखम्।  
इह वा वनवासाय वस राम मया सह ॥ 2.54.32 ॥   
स रामं सर्वकामैस्तं भरद्वाजः प्रियातिथिम्।  
सभार्यं सह च भ्रात्रा प्रतिजग्राह धर्मवित् ॥ 2.54.33 ॥   
तस्य प्रयागे रामस्य तं महर्षिमुपेयुषः।  
प्रपन्ना रजनी पुण्या चित्राः कथयतः कथाः ॥ 2.54.34 ॥   
सीतातृतीयः काकुत्स्थः परिश्रान्तः सुखोचितः।  
भरद्वाजाश्रमे रम्ये तां रात्रिमवसत्सुखम् ॥ 2.54.35 ॥   
प्रभातायां रजन्यां तु भरद्वाजमुपागमत्।  
उवाच नरशार्दूलो मुनिं ज्वलिततेजसम् ॥ 2.54.36 ॥   
शर्वरीं भगवन्नद्य सत्यशील तवाश्रमे।  
उषिताः स्मेह वसतिमनुजानातु नो भवान् ॥ 2.54.37 ॥   
रात्र्यां तु तस्यां व्युष्टायां भरद्वाजोऽब्रवीदिदम्।  
मधुमूलफलोपेतं चित्रकूटं व्रजेति ह ॥ 2.54.38 ॥   
वासमौपयिकं मन्ये तव राम महाबल।  
नानानगगणोपेतः किन्नरोरगसेवितः ॥ 2.54.39 ॥   
गम्यतां भवता शैलश्चित्रकूटः स विश्रुतः।  
पुण्यश्च रमणीयश्च बहुमूलफलायुतः ॥ 2.54.40 ॥   
तत्र कुञ्जरयूथानि मृगयूथानि चाभितः।  
विचरन्ति वनान्तेऽस्मिन् तानि द्रक्ष्यसि राघव ॥ 2.54.41 ॥   
सरित्प्रस्रवणप्रस्थान् दरीकन्दरनिर्द्दरान्।  
चरतः सीतया सार्द्धं नन्दिष्यति मनस्तव ॥ 2.54.42 ॥   
प्रहृष्टकोयष्टिककोकिलस्वनैर्विनादितं तं वसुधाधरं शिवम्।  
मृगैश्च मत्तैर्बहुभिश्च कुञ्जरैः सुरम्यमासाद्य समावसाश्रमम् ॥ 2.54.43 ॥   

</details>
</div>
