+++
title = "०७७ भरत-शत्रुघ्नविलापः"
title_english = "077 Bharata and Shatrughna grieve on cremation ground"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-077-Bharatha_Shatrugna_Vilapaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/077_bharata-shatrughnavilApaH.md">
<details><summary><h3>IITK ...{Loading}...</h3></summary>

On the thirteenth day Bharata drops down in agony while picking up the
bones of his deceased father -- Bharata and Satrughna once again plunge
in grief -- Vasistha and Sumanthra console them



#### श्लोकः
##### मूलम्
ततो दशाहेऽतिगते कृतशौचो नृपात्मजः।  
द्वादशेऽहनि सम्प्राप्ते श्राद्धकर्माण्यकारयत्॥2.77.1॥

##### शब्दार्थः
ततः then, दशाहे the tenth day, अतिगते  having passed, कृतशौचः purified himself, नृपात्मजः king's son, Bharata, द्वादशे on the twelfth, अहनि day, सम्प्राप्ते had arrived, श्राद्धकर्माणि  shraddha rites, अकारयत् got them performed.

##### आङ्ग्लानुवादः
Having observed the tenday mourning period, Bharata purified himself on the twelfth day and got the shraddha rites (obsequies) performed.



#### श्लोकः
##### मूलम्
ब्राह्मणेभ्यो ददौ रत्नं धनमन्नं च पुष्कलम्।  
वासांसि च महार्हाणि रत्नानि विविधानि च॥2.77.2॥

##### शब्दार्थः
ब्राह्मणेभ्यः to brahmins, रत्नम् precious stones, धनम् wealth, पुष्कलम् in abundance, अन्नम् rice, महार्हाणि highly valuable, वासांसि garments, विविधानि of various kinds, रत्नानि gems, ददौ gave.

##### आङ्ग्लानुवादः
During the shraddha ceremony (obsequies) Bharata bestowed on brahmins precious stones, wealth, large quantities of rice, highly valuable garments and various gems.



#### श्लोकः
##### मूलम्
बास्तिकं बहु शुक्लं च गाश्चापि शतशस्तथा।  
दासीदासं च यानं च वेश्मानि सुमहान्ति च॥2.77.3॥  
ब्राह्मणेभ्यो ददौ पुत्रो राज्ञस्तस्यौर्ध्वदैहिकम्।

##### शब्दार्थः
पुत्रः son of Dasaratha, तस्य that, राज्ञः king's, और्ध्वदैहिकम् rites pertaining to the other world, ब्राह्मणेभ्यः to brahmins, बहु many, शुक्लम् white in colour, बास्तिकम् of goats, तथा also, शतशः in hundreds, गाश्चापि even cows, दासी दासं च male and female servants, यानं च carriages, सुमहान्ति spacious, वेश्मानि च houses, ददौ gave.

##### आङ्ग्लानुवादः
At the time of performing the rites pertaining to the other world, Bharata bestowed on brahmins herds of white goats, cows in hundreds, male and female servants and spacious houses and carriages.



#### श्लोकः
##### मूलम्
ततः प्रभातसमये दिवसेऽथ त्रयोदशे॥2.77.4॥  
विललाप महाबाहुर्भरत श्शोकमूर्छितः।  
शब्दापिहितकण्ठस्तु शोधनार्थमुपागतः॥2.77.5॥  
चितामूले पितुर्वाक्यमिदमाह सुदुःखितः।

##### शब्दार्थः
ततः then, त्रयोदशे on the thiteenth, दिवसे day, प्रभातसमये at dawn, अथ thereafter, शोधनार्थम् for purification, उपागतः having arrived (at the cemetery), महाबाहुः mightyarmed, भरतः Bharata, शोकमूर्छितः rendered unconscious by grief, शब्दापिहितकण्ठः loudly, विललाप lamented, पितुः father's, चितामूले at the foot of the pyre, सुदुःखितः intensely grieved, इदं वाक्यम् these words, आह spoke.

##### आङ्ग्लानुवादः
Thereafter at the hour of dawn on the thirteenth day mightyarmed Bharata visited the cemetery to perform the purificatory ceremony. Approaching the place of the funeral pyre of his father, he lamented in the intensity of griefः



#### श्लोकः
##### मूलम्
तात यस्मिन्निसृष्टोऽहं त्वया भ्रातरि राघवे॥2.77.6॥  
तस्मिन्वनं प्रव्रजिते शून्ये त्यक्तोऽस्म्यहं त्वया।

##### शब्दार्थः
तात O father, यस्मिन् भ्रातरि to that brother, राघवे in Rama, अहम् I, त्वया by you,निसृष्टः  entrusted, तस्मिन् that Rama, वनम् to forest, प्रव्रजिते has been sent, अहम् I, त्वया by you,  
शून्ये in a vacuum, त्यक्तः अस्मि I have been left.

##### आङ्ग्लानुवादः
O dear father, my brother Rama to whom you have entrusted me has been sent to  
the forest now and I am  left in a vacuum.



#### श्लोकः
##### मूलम्
यस्या गतिरनाथायाः पुत्रः प्रवाजितो वनम्।  
तामम्बां तात कौसल्यां त्यक्त्वा त्वं क्व गतो नृप॥2.77.7॥

##### शब्दार्थः
नृप king, तात father, आनाथायाः of the orphaned lady, यस्याः गतिः whose support, पुत्रः son (Rama), वनम् to forest, प्रव्राजितः has been sent, ताम् that, अम्बम् mother, कौशल्याम् Kausalya, त्यक्त्वा forsaking, क्व where, (त्वं) गतः have you gone?

##### आङ्ग्लानुवादः
Where have you gone, my king my father, forsaking mother Kausalya who is without a protector and whose only support Rama, her son has been sent away to the forest?



#### श्लोकः
##### मूलम्
दृष्ट्वा भस्मारुणं तच्च दग्धास्थि स्थानमण्डलम्॥2.77.8॥  
पितु श्शरीरनिर्वाणं निष्टनन्विषसाद सः।

##### शब्दार्थः
सः he, भस्मारुणम् reddish brown with ashes, दग्धास्थि with burnt bones, पितुः father's, शरीरनिर्वाणम् where the body was made extinct, तत् that, स्थानमण्डलम् circular place, दृष्ट्वा having seen, निष्टनन् crying aloud, विषसाद indulged in sorrow.

##### आङ्ग्लानुवादः
Having seen the circular place, looking reddishbrown with burnt bones and ashes, where his father's body was consumed by fire, Bharata started crying aloud in deep despondency.



#### श्लोकः
##### मूलम्
स तु दृष्ट्वा रुदन् दीनः पपात धरणीतले॥2.77.9॥  
उत्थाप्यमानश्शक्रस्य यन्त्रध्वज इव च्युतः।

##### शब्दार्थः
सः तु as regards Bharata, दृष्ट्वा having seen, दीनः desolate, रुदन् sobbing, उत्थाप्यमानः as it was being raised, च्युतः fallen down, शक्रस्य Indra's, यन्त्रध्वजः इव like fastened flag staff, धरणीतलौ on the ground, पपात fell.

##### आङ्ग्लानुवादः
On seeing the cremation ground desolate Bharata collapsed sobbing on the ground like a fastened flag staff of Indra, which fell as it was being raised.



#### श्लोकः
##### मूलम्
अभिपेतुस्ततस्सर्वे तस्यामात्याश्शुचिव्रतम्॥2.77.10॥  
अन्तकाले निपतितं ययातिमृषयो यथा।

##### शब्दार्थः
ततः thereafter, सर्वे all, तस्य अमात्याः his counsellors, शुचिव्रतम् a man of pious vows, अन्तकाले at the final hour, निपतितम् fallen down, ययातिम् Yayati, ऋषयो यथा like the ascetics, अभिपेतुः ran towards him.

##### आङ्ग्लानुवादः
Immediately all his counsellors ran towards him like the ascetics who raised Yayati, a man of pious vows, when he fell down at the final hour.



#### श्लोकः
##### मूलम्
शत्रुघ्न श्चापि भरतं दृष्ट्वा शोकम् परिप्लुतः॥2.77.11॥  
विसंज्ञो न्यपतद्भूमौ भूमिपालमनुस्मरन्।

##### शब्दार्थः
शत्रुघ्नश्चापि Satrughna too, भरतम् Bharata, दृष्ट्वा beholding, शोकपरिप्लुतः plunged in grief, भूमिपालम् the king, अनुस्मरन् remembering, विसंज्ञः unconscious, भूमौ on the ground, न्यपतत् fell down.

##### आङ्ग्लानुवादः
Beholding Bharata, Satrughna also plunged in grief remembering the king, and fell unconscious on the ground.



#### श्लोकः
##### मूलम्
उन्मत्त इव निश्चेता विललाप सुदुःखितः॥2.77.12॥  
स्मृत्वा पितुर्गुणाङ्गानि तानि तानि तथा तथा।

##### शब्दार्थः
पितुः father's, तानि तानि those respective ones, गुणाङ्गानि virtues resulting one from the other, तथा तथा again and again, स्मृत्वा recollecting, उन्मत्तः इव like a mad person, निश्चेताः becoming mentally unsteady, सुदुःखितः in profound sorrow, विललाप lamented.

##### आङ्ग्लानुवादः
Recollecting the many virtues of his father again and again, like a madman, Satrughna,  
mentally unsteady, lamented in profound sorrow.



#### श्लोकः
##### मूलम्
मन्थराप्रभवस्तीव्रः कैकेयीग्राहसङ्कुलः॥2.77.13॥  
वरदानमयोऽक्षोभ्योऽमञ्जयच्छोकसागरः।

##### शब्दार्थः
मन्थराप्रभवः with Manthara as the source, कैकेयी ग्राहसङ्कुलः Kaikeyi as a crocodile, अक्षोभ्यः  undisturbed, तीव्रः terrible, वरदानमयः in the form of irrevocable boons, शोकसागरः sea of sorrow, अमञ्जयत् drowned.

##### आङ्ग्लानुवादः
With Manthara as the source, Kaikeyi as a crocodile, this terrible sea of sorrow which has submerged all of us lies unruffled.



#### श्लोकः
##### मूलम्
सुकुमारं च बालं च सततं लालितं त्वया॥2.77.14॥  
क्व तात भरतं हित्वा विलपन्तं गतो भवान्।

##### शब्दार्थः
तात father, सुकुमारम् tender, बालं च young, त्वया by you, सततम् always, लालितम् fondled, विलपन्तम् lamenting, भरतम् Bharata, हित्वा leaving, भवान् you, क्व where, गतः have you gone?

##### आङ्ग्लानुवादः
Where have you gone dear father, leaving the lamenting Bharata, so young and tender, who was always your darling?



#### श्लोकः
##### मूलम्
ननु भोज्येषु पानेषु वस्त्रेष्वाभरणेषु च॥2.77.15॥  
प्रवारयसि नस्सर्वान् तन्नः कोऽन्यः करिष्यति।

##### शब्दार्थः
भोज्येषु in delicious food, पानेषु in drinks, वस्त्रेषु in garments, आभरणेषु च in ornaments, सः सर्वान् all of us, प्रवारयसि ननु used to make us choose, तत् that, नः for us, अन्यः some other, कः who, करिष्यति will do?

##### आङ्ग्लानुवादः
You used to make all of us choose delicious food, drinks, garments and ornaments. Who else will do that now?



#### श्लोकः
##### मूलम्
अवदारणकाले तु पृथिवी नावदीर्यते॥2.77.16॥  
या विहीना त्वया राज्ञा धर्मज्ञेन महात्मना।

##### शब्दार्थः
धर्मज्ञेन aware of righteous ways, महात्मना mighty, राज्ञा by the king, त्वया by you, या the earth, विहीना devoid of, पृथिवी that earth, अवदारणकाले at the time of breaking into pieces, नावदीर्यते does not break.

##### आङ्ग्लानुवादः
You are a righteous and mighty king and without you, this earth would have been broken into pieces. But it does not.



#### श्लोकः
##### मूलम्
पितरि स्वर्गमापन्ने रामे चारण्यमाश्रिते॥2.77.17॥  
किं मे जीवितसामर्थ्यं प्रवेक्ष्यामि हुताशनम्।

##### शब्दार्थः
पितरि when father, स्वर्गम् heaven, आपन्ने had ascended, रामे च when Rama, अरण्यम् the forest, आश्रिते had taken refuge, मे to me, जीवितसामर्थ्यम् strength to live, किम् what is there, हुताशनम् blazing fire, प्रवेक्ष्यामि I will enter.

##### आङ्ग्लानुवादः
With my father ascended to heaven and Rama gone to the forest, where is the strength in me to live? I shall enter the blazing fire.



#### श्लोकः
##### मूलम्
हीनो भ्रात्रा च पित्रा च शून्यामिक्ष्वाकुपालिताम्॥2.77.18॥  
अयोध्यां न प्रवेक्ष्यामि प्रवेक्ष्यामि तपोवनम्।

##### शब्दार्थः
भ्रात्रा with brother, पित्रा च with father, हीनः devoid of, शून्याम् empty, इक्ष्वाकुपालिताम् ruled by Ikshvakus, अयोध्याम् Ayodhya, न प्रवेक्ष्यामि I will not enter, तपोवनम् penance grove, प्रवेक्ष्यामि I shall enter.

##### आङ्ग्लानुवादः
Devoid of my father and brother, I will not return to empty Ayodhya that was once ruled by the Ikshvakus. I will enter the grove of asceticism .



#### श्लोकः
##### मूलम्
तयोर्विलपितं श्रुत्वा व्यसनं चान्ववेक्ष्य तत्॥2.77.19॥  
भृशमार्ततरा भूयस्सर्वएवानुगामिनः।

##### शब्दार्थः
तयोः of both of them, विलपितम् lamentations, श्रुत्वा having heard, तत् that, व्यसनम् of calamity, अन्ववेक्ष्य reflecting, सर्वे all, अनुगामिनः attendants, भूयः again, भृशम् extremely, आर्ततराः become more afflicted.

##### आङ्ग्लानुवादः
Having heard the lamentataions of both the brothers and reflecting the calamity befallen on them, the attendants felt extremely afflicted once again.



#### श्लोकः
##### मूलम्
ततो विषण्णौ श्रान्तौ च शत्रुघ्नभरतावुभौ॥2.77.20॥  
धरण्यां संव्यवेष्टेतां भग्नशृङ्गाविवर्षभौ।

##### शब्दार्थः
ततः thereafter, विषण्णौ dejected, श्रान्तौ च exhausted, उभौ both, शत्रुघ्नभरतौ Satrughna and Bharata, भग्नशृङ्गौ with the horns broken, ऋषभौ इव like bulls, धरण्याम् on the floor, संव्यवेष्टेताम् lay writhing.

##### आङ्ग्लानुवादः
Thereafter, both Satrughna and Bharata, dejected and exhausted, lay writhing on the  floor like two bulls with their horns broken.



#### श्लोकः
##### मूलम्
ततः प्रकृतिमान्वैद्यः पितुरेषां पुरोहितः॥2.77.21॥  
वसिष्ठो भरतं वाक्यमुत्थाप्य तमुवाच ह।

##### शब्दार्थः
ततः then, प्रकृतिमान् of composed character, वैद्यः learned, एषाम् their, पितुः father's, पुरोहितः priest, वसिष्ठः Vasistha, तम् भरतम् that Bharata, उत्थाप्य having raised, वाक्यम् these words, उवाच said.

##### आङ्ग्लानुवादः
Then his father's family priest Vasistha of composed mind and versed in the Vedas  raised Bharata and said to himः



#### श्लोकः
##### मूलम्
त्रयोदशोऽयं दिवसः पितुर्वृत्तस्य ते विभो॥2.77.22॥  
सावशेषास्थिनिचये किमिह त्वं विलम्भसे।

##### शब्दार्थः
विभो O lord, अयम् it is, वृत्तस्य of the dead, ते पितुः your father's, त्रयोदशः the thirteenth, दिवसः day, सावशेषास्थिनिचये when the heap of bones and ashes still remain, त्वम् you, इह  
here, किम् why, विलम्बसे are you delaying?

##### आङ्ग्लानुवादः
O lord, this is the thirteenth day since the death of your father. The heap of bones and ashes still remain on the pyre. Why this delay on your part?



#### श्लोकः
##### मूलम्
त्रीणि द्वन्द्वानि भूतेषु प्रवृत्तान्यविशेषतः॥2.77.23॥  
तेषु चापरिहार्येषु नैवं भवितुमर्हसि।

##### शब्दार्थः
त्रीणि three, द्वन्द्वानि dualities, भूतेषु in living beings, अविशेषतः without exception, प्रवृत्तानि  are applicable, तेषु they, अपरिहार्येषु cannot be eschewed, एवम् भवितुम् to become sorrowful, नार्हसि it does not behove you.

##### आङ्ग्लानुवादः
There are three dualities  (hunger and thirst, pain and pleasure, birth and death), which are applicable to all living beings without any exception and cannot be eschewed. Therefore, it does not behove you to act in this way.



#### श्लोकः
##### मूलम्
सुमन्त्रश्चापि शत्रुघ्नमुत्थाप्याभिप्रसाद्य च॥2.77.24॥  
श्रावयामास तत्त्वज्ञस् सर्वभूतभवाभवम्।

##### शब्दार्थः
तत्त्वज्ञः knower of truth (nature of the Brahman), सुमन्त्रश्चापि Sumantra also, शत्रुघ्नम् Satrughna, उत्थाप्य have raised, अभिप्रसाद्य च having consoled him, सर्वभूतभवाभवम् about birth and death, श्रावयामास made him to listen.

##### आङ्ग्लानुवादः
The knower of reality Sumantra helped Satrughna to rise, after having consoled him, imparted him the truth about the inevitability of birth and death.



#### श्लोकः
##### मूलम्
उत्थितौ च नरव्याघ्रौ प्रकाशेते यशस्विनौ॥2.77.25॥  
वर्षातपपरिक्लिनौ पृथगिन्द्रध्वजाविव।

##### शब्दार्थः
उत्थितौ the two risen, यशस्विनौ illustrious, नरव्याघ्रौ tigers among men, पृथक् separately, वर्षातपपरिक्लिनौ faded due to the heat of Sun and rain, इन्द्रध्वजाविव like the banners of Indra, प्रकाशेते shone.

##### आङ्ग्लानुवादः
Having risen from the earth both the illustrious tigers among men, Bharata and Satrughna looked  faded and weather beaten like the banners of Indra that had faded under the Sun and rain.



#### श्लोकः
##### मूलम्
अश्रूणि परिमृद्नन्तौ रक्ताक्षौ दीनभाषिणौ।  
अमात्यास्त्वरयन्ति स्म तनयौ चापराः क्रियाः॥2.77.26॥

##### शब्दार्थः
अश्रूणि tears, परिमृद्नन्तौ wiping  away, रक्ताक्षौ with blodshot eyes, दीनभाषिणौ speaking in desolation, तनयौ both sons, अमात्याः counsellors, अपराः the remaining क्रियाः funeral rites, त्वरयन्ति स्म hastened up.

##### आङ्ग्लानुवादः
The counsellors hastened up both the sons, who were wiping away the tears and speaking with blodshot eyes, to complete the remaining part of  the funeral rites.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे सप्तसप्ततितमस्सर्गः॥  
Thus ends the seventyseventh sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/077_bharata-shatrughnavilApaH.md">
<details><summary><h3>भूषणम् ...{Loading}...</h3></summary>



ततो दशाहे ऽतिगते कृतशौचो नृपात्मजः ।  

द्वादशे ऽहनि सम्प्राप्ते श्राद्धकर्माण्यकारयत्  ॥  २।७७।१  ॥   

ब्राह्मणेभ्यो ददौ रत्नं धनमन्नं च पुष्कलम् ।  

वासांसि च महार्हाणि रत्नानि विविधानि च  ॥  २।७७।२  ॥   

ततइति । दशाहे अतिगते अतीते, एकादशाह इत्यर्थः । कृतशौचः
कृतशौचापादकपुण्याहवाचननवश्राद्धादिक इत्यर्थः । द्वादशे ऽहनि
श्राद्धकर्माणि षोडशमासिकानि सपिण्डीकरणान्तानीत्यर्थः । अकारयत्
अकरोदित्यर्थः । स्वार्थे णिच्  ॥  २।७७।१२  ॥   

  

बास्तिकं बहुशुक्लं च गाश्चापि शतशस्तदा ।  

दासीदासं च यानं च वेश्मानि सुमहान्ति च ।  

ब्राह्मणेभ्यो ददौ पुत्रो राज्ञस्तस्यौर्द्ध्वदैहिकम्  ॥  २।७७।३  ॥   

बास्तिकमित्यादि । बस्तानां छागानां समूहो बास्तिकम् । छान्दसष्ठक् । "अजा
छागीशुभच्छागबस्तच्छागलका अजे" इत्यमरः । बहुशुक्लमिति छागविशेषणं रजतं वा,
पितृप्रियत्वात् । "शुक्लो योगान्तरे श्वेते शुक्ले च रजते तथा" इति विश्वः
। दासीदासम् । गवाश्वप्रभृतित्वादेकवद्भावः । उर्द्ध्वं देहादूर्द्ध्वदेहः
तत्र भवमौर्द्ध्वदैहिकम् । "ऊर्द्ध्वदेहाच्चेति वक्तव्यम्" इति ठक्  ॥ 
२।७७।३  ॥   

  

ततः प्रभातसमये दिवसे ऽथ त्रयोदशे ।  

विललाप महाबाहुर्भरतः शोकमूर्च्छितः ।  

शब्दापिहितकण्ठस्तु शोधनार्थमुपागतः  ॥  २।७७।४  ॥   

तत इति । शब्दापिहितकण्ठः रोदनध्वनिना व्याप्तकण्ठः । शोधनार्थं
स्थलशोधनार्थम् "दहनदेशमुदकुम्भैः स्ववोक्षति" इति सूत्रात्
अस्थिसञ्चयनार्थमित्यर्थः । सावशेषास्थिनिचय इति वक्ष्यमाणत्वात् ।
त्रयोदशेप्यस्थिसञ्चयनं सूत्रान्ते दृश्यते । यथाह बोधायनः "द्वितीये ऽह्नि
युग्मदिवसेष्वर्द्धमासान्मासानृतून् संवत्सरं वा सञ्चयनं कुर्यात्" इति  ॥ 
२।७७।४  ॥   

  

चितामूले पितुर्वाक्यमिदमाह सुदुःखितः  ॥  २।७७।५  ॥   

चितामूल इत्यर्धम्  ॥  २।७७।५  ॥   

  

तात यस्मिन्निसृष्टो ऽहं त्वया भ्रातरि राघवे ।  

तस्मिन्वनं प्रव्रजिते शून्ये त्यक्तो ऽस्म्यहं त्वया  ॥  २।७७।६  ॥   

यस्या गतिरनाथायाः पुत्रः प्रव्राजितो वनम् ।  

तामम्बां तात कौसल्यां त्यक्त्वा त्वं क्व गतो नृप  ॥  २।७७।७  ॥   

तातेति । निसृष्टः दत्तः । प्रव्रजिते प्रव्राजिते । छान्दसो ह्रस्वः  ॥ 
२।७७।६७  ॥   

  

दृष्ट्वा भस्मारुणं तच्च दग्धास्थिस्थानमण्डलम् ।  

पितुः शरीरनिर्वाणं निष्टनन् विषसाद सः  ॥  २।७७।८  ॥   

दृष्ट्वेति । भस्मारुणं भस्मयुक्तमरुणं च । अरुणत्वमतिदग्धत्वात् । पितुः
शरीरनिर्वाणं शरीरं निर्वाप्यते विनाश्यते अस्मिन्निति शरीरनिर्वाणम् ।
अधिकरणे ल्युट् । "निर्वाणो निर्वृते मोक्षे विनाशे गजमज्जने" इति वैजयन्ती
। निष्टनन् नितरां स्तनन् । "अभिनिसस्तनः शब्दसंज्ञायाम्" इति षत्वम् ।
(पाठभेदः । भस्मारुणं भस्मना अरुणम्, अव्यक्तरागम् । दग्धास्थिस्थानमण्डलं
दग्धानामस्थ्नां यानि स्थानानि विन्यासविशेषाः तेषां मण्डलं समूहं दृष्ट्वा
अस्थिमण्डलं दृष्ट्वेत्यर्थसिद्धम् । पितुः शरीरनिर्वाणं शरीरविनाशं प्रति
निष्टनन् नितरां रोदनशब्दं कुर्वन्) विषसाद दुःखितो ऽभूत्  ॥  २।७७।८  ॥   

  

स तु दृष्ट्वा रुदन् दीनः पपात धरणीतले ।  

उत्थाप्यमानः शक्रस्य यन्त्रध्वज इव च्युतः  ॥  २।७७।९  ॥   

स इति । उत्थाप्यमानः रज्जुभिरुत्थाप्यमानः । च्युतः स्रस्तः शक्रस्य
यन्त्रबद्धो ध्वजो यन्त्रध्वजः रज्जुयुक्तो ध्वज इव पपात, यथा यन्त्रपतनात्
ध्वजपतनम् एवं राजपतनात् भरतपतनमिति भावः  ॥  २।७७।९  ॥   

  

अभिपेतुस्ततः सर्वे तस्यामात्याः शुचिव्रतम् ।  

अन्तकाले निपतितं ययातिमृषयो यथा  ॥  २।७७।१०  ॥   

अभिपेतुरिति । अमात्याः ज्ञातयः । शुचिव्रतं तम् । अन्तकाले पुण्यक्षयकाले
निपतितं ययातिम् ऋषयः दौहित्रभूता इव अभिपेतुः  ॥  २।७७।१०  ॥   

  

शत्रुघ्नश्चापि भरतं दृष्ट्वा शोकपरिप्लुतम् ।  

विसंज्ञो न्यपतद्भूमौ भूमिपालमनुस्मरन्  ॥  २।७७।११  ॥   

शत्रुघ्न इति । भरतपतनावधि शत्रुघ्नस्य धैर्यं स्थितम्, तत्पतनानन्तरं तु
भूमिपालमनुस्मरन्न्यपतत्  ॥  २।७७।११  ॥   

  

उन्मत्त इव निश्चेता विललाप सुदुःखितः ।  

स्मृत्वा पितुर्गुणाङ्गानि तानितानि तदातदा  ॥  २।७७।१२  ॥   

उन्मत्त इति । गुणाङ्गानि गुणानङ्गानि चेत्यर्थः । तदातदा तानितानि
तत्तत्कालोचिताभिमतप्रदानोपलालनकराणि गुणाङ्गानि  ॥  २।७७।१२  ॥   

  

मन्थराप्रभवस्तीव्रः कैकेयीग्राहसङ्कुलः ।  

वरदानमयोक्षोभ्यो ऽमज्जयच्छोकसागरः  ॥  २।७७।१३  ॥   

सुकुमारं च बालं च सततं लालितं त्वया ।  

क्व तात भरतं हित्वा विलपन्तं गतो भवान्  ॥  २।७७।१४  ॥   

मन्थरेति सगरव्यावृत्तिः । तीव्रः अगाध इति यावत् । अमज्जयत् अस्मानिति
शेषः  ॥  २।७७।१३१४  ॥   

  

ननु भोज्येषु पानेषु वस्त्रेष्वाभरणेषु च ।  

प्रवारयसि नः सर्वांस्तन्नः को ऽन्यः करिष्यति  ॥  २।७७।१५  ॥   

नन्विति । प्रवारयसि एष्वाभरणादिषु किं तवेष्टं गृहाणेति प्रकर्षेण स्वयं
ग्राहयासि तत्प्रवारणम्  ॥  २।७७।१५  ॥   

  

अवदारणकाले तु पृथिवी नावदीर्यते ।  

या विहीना त्वया राज्ञा धर्मज्ञेन महात्मना  ॥  २।७७।१६  ॥   

अवदारणेति । या पृथिवी धर्मज्ञेन त्वया विहीना नावदीर्यते न भिद्यते ।
स्वयमिति शेषः । सा अवदारणकाले तु प्रलयकालेपि नावदीर्यते
नावदीर्येतेत्यर्थः । (पाठभेदः । अवदारणकाले त्वद्विहीनतया अवदारणस्य
प्राप्तकाले । अवदारणकालत्वे हेतुः त्वया विहीनेति । धर्मज्ञेन महात्मना
त्वया राज्ञा एतादृशगुणाढ्येन त्वयेत्यर्थः । विहीना या सा पृथ्वी
अवदारणकाले नावदीर्यत इत्यन्वयः)  ॥  २।७७।१६  ॥   

  

पितरि स्वर्गमापन्ने रामे चारण्यमाश्रिते ।  

किं मे जीवितसामर्थ्यं प्रवेक्ष्यामि हुताशनम्  ॥  २।७७।१७  ॥   

हीनो भ्रात्रा च पित्रा च शून्यामिक्ष्वाकुपालिताम् ।  

अयोध्यां न प्रवेक्ष्यामि प्रवेक्ष्यामि तपोवनम्  ॥  २।७७।१८  ॥   

पितरीति । जीवितसामर्थ्यं जीवनशक्तिः  ॥  २।७७।१७१८  ॥   

  

तयोर्विलपितं श्रुत्वा व्यसनं चान्ववेक्ष्य तत् ।  

भृशमार्त्ततरा भूयः सर्व एवानुगामिनः  ॥  २।७७।१९  ॥   

तयोरिति । आर्त्ततराः । आसन्निति शेषः  ॥  २।७७।१९  ॥   

  

ततो विषण्णौ विश्रान्तौ शत्रुघ्नभरतावुभौ ।  

धरण्यां संव्यचेष्टेतां भग्नश्रृङ्गाविवर्षभौ  ॥  २।७७।२०  ॥   

तत इति । विश्रान्तौ विशेषेण श्रान्तौ । व्यचेष्टेतां व्यलुण्ठेताम्  ॥ 
२।७७।२०  ॥   

  

ततः प्रकृतिमान् वैद्यः पितुरेषां पुरोहितः ।  

वसिष्ठो भरतं वाक्यमुत्थाप्य तमुवाच ह  ॥  २।७७।२१  ॥   

तत इति । प्रकृतिमान् प्रशस्तस्वभावः । "प्रकृतिः पञ्चभूतेषु स्वभावे
मूलकारणे" इति वैजयन्ती । वैद्यः विद्यां तत्त्वज्ञानहेतुभूतां
वेदान्तविद्यां वेदेति वैद्यः
वेदान्तविद्याधिगतपरावरतत्त्वयाथात्म्यविज्ञानः, सर्वज्ञ इति यावत् ।  

"तदधीते तद्वेद" इत्यण् । "सर्वज्ञभिषजौ वैद्यौ" इत्यमरः ।
एषामितिबहुवचननिर्देशो बुद्धिस्थरामाद्यपेक्षया । पितुर्दशरथस्य  ॥  २।७७।२१
 ॥   

  

त्रयोदशो ऽयं दिवसः पितुर्वृत्तस्य ते विभो ।  

सावशेषास्थिनिचये किमिह त्वं विलम्बसे  ॥  २।७७।२२  ॥   

त्रयोदश इति । वृत्तस्य संस्कृतस्य । त्रयोदशो ऽयं दिवसः ।
सावशेषास्थिनिचये अस्थिसञ्चयनाख्ये कर्मण्यवशिष्ट इत्यर्थः । दशाहमध्ये
शास्त्रविहितं प्रधानावयवास्थिसञ्चयनं कृतम्, त्रयोदशे दिवसे
तद्देशीयशिष्टाचारप्राप्तस्थलशोधनमात्रं कृतमिति न स्मृतिविरोध इत्यप्याहुः
। स्मृतिश्चास्माभिर्दर्शितैव  ॥  २।७७।२२  ॥   

  

त्रीणि द्वन्द्वानि भूतेषु प्रवृत्तान्यविशेषतः ।  

तेषु चापरिहार्येषु नैवं भवितुमर्हसि  ॥  २।७७।२३  ॥   

त्रीणीति । अशनायापिपासे शोकमोहौ जरामृत्यू इत्युक्तानि त्रीणि द्वन्द्वानि
। भूतेषु जन्तुषु । अविशेषतः प्रवृत्तानि तेषु चापरिहार्येषु प्राप्तेषु ।
त्वमेवं भवितुं नार्हसि अज्ञवन्मोहेन प्रलपितुं नार्हसि  ॥  २।७७।२३  ॥   

  

सुमन्त्रश्चापि शत्रुघ्नमुत्थाप्याभिप्रसाद्य च ।  

श्रावयामास तत्त्वज्ञः सर्वभूतभवाभवौ  ॥  २।७७।२४  ॥   

उत्थितौ च नरव्याघ्रौ प्रकाशेते यशस्विनौ ।  

वर्षातपपरिक्लिन्नौ पृथगिन्द्रध्वजाविव  ॥  २।७७।२५  ॥   

सुमन्त्र इति । सर्वभूतभवाभवौ सर्वभूतोत्पत्तिविनाशौ  ॥  २।७७।२४२५  ॥   

  

अश्रूणि परिमृद्नन्तौ रक्ताक्षौ दीनभाषिणौ ।  

अमात्यास्त्वरयन्ति स्म तनयौ चापराः क्रियाः  ॥  २।७७।२६  ॥   

अश्रूणीति । परिमृद्नन्तौ मार्जयन्तौ । तनयौ राजपुत्रौ । अपराः क्रियाः
अस्थिसञ्चयनादिकाः । प्रतीति शेषः  ॥  २।७७।२६  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्तसप्ततितमः सर्गः  ॥  ७७  ॥   

इति श्रीगो० श्रीरामायणभूषणे पीताम्बर० अयोध्याकाण्डव्याख्याने
सप्तसप्ततितमः सर्गः  ॥  ७७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/077_bharata-shatrughnavilApaH.md">
<details><summary><h3>शिरोमणी ...{Loading}...</h3></summary>



दशाहानन्तरकालिकं वृत्तमाह-- तत इत्यादिभिः । दशाहे ऽतिगते व्यतीते सति
एकादशे ऽहनीत्यर्थः, कृतशौचः कृतं शौचं स्वशुद्धिहेतुभूतैकादशाहविहितं कर्म
येन स भरतः द्वादशे ऽहनि सम्प्राप्ते सति श्राद्धकर्माणि
द्वादशाहविहितकर्मविशेषानकारयदकरोत् । रामो राज्यमचीकरदित्यादाविवाथ णिच्
 ॥  २।७७।१  ॥   

  

ब्राह्मणेभ्य इति । पुष्कलं बहु धनं रत्नं च बास्तिकं बस्तीनां छागानां
समूहः आर्षष्ठक् तं च बहु शुक्लं प्रभूतरजतं च बहुशो गाश्च ब्राह्मणेभ्यो
ददौ । यदि च बहु अधिकं शुक्लं स्वच्छत्वं यस्येति बहुव्रीहिस्तदा
बास्तिकविशेषणम् । "अजः प्रोक्तस्ततो बस्तः" इत्यमरः, "शुक्लो योगान्तरे
श्वेते शुक्लं च रजतं मतम्" इति विश्वः  ॥  २।७७।२  ॥   

  

दासीति । और्ध्वदैहिकं पारलौकिकं यथा स्यात्तथा दास्यादीन् ददौ
"ऊर्ध्वदेहाच्चेति वक्तव्यम्" इति ठक्  ॥  २।७७।३  ॥   

  

तत इति । त्रयोदशे दिने प्रभातसमये भरतो विललाप  ॥  २।७७।४  ॥   

  

विलापाकारमाह-- शब्देति । चितामूले चितस्य स्वायत्तराजार्जितपदार्थस्य
आमूलमासमन्ताद्भावेन स्थापनं यत्र तस्मिन् गृहे शोधनार्थं यथोचितं
संस्थापनार्थमुपागतः प्राप्तः । अत एव अतिदुःखितः
पितृस्मारकपित्रसाधारणवस्तुदर्शनजनितपितृस्मरणहेतुकदुःखाक्रान्तः
शब्दापिहितकण्ठः शब्दैः बहुप्रलापैः आपिहितः कण्ठो यस्य स भरतः इदं
वाक्यमाह  ॥  २।७७।५  ॥   

  

वाक्याकारमाह-- तातेति । हे तात त्वया यस्मिन् राघवे रामे अहं निसृष्टः
नियुक्तस्तस्मिन्वनं प्रव्रजिते अत एव शून्ये स्वजनरहिते समये त्वया ऽहं
त्यक्तो ऽस्ति एतेन तव लोकान्तरगमनं नोचितमिति सूचितम्  ॥  २।७७।६  ॥   

  

यस्या इति । अनाथायाः त्वदतिरिक्तरक्षकरहितायाः यस्याः कौसल्यायाः पुत्रः
वनं प्रव्राजितस्तामम्बां मातरं कौशल्यां त्यक्त्वा त्वं क्व गतः
स्वगमनस्थानं स्वयं कथयेत्यर्थः । तेन भरतस्य पितृदर्शनेच्छातिशयः सूचितः
 ॥  २।७७।७  ॥   

  

दृष्ट्वेति । तत्तत्र भ्ास्मनित्यधारणयोग्याग्निहोत्रविभूतिं
दग्धास्थिस्थानमण्डलं दग्धास्थिनां दग्धाः अतिशयेन निवृत्ताः आस्था
असदाग्रहाः तद्वतां महात्मनां स्थानेन स्थित्या मण्डलं यस्य तदरुणं गौरं
पितुः शरीरनिर्वाणं शरीरबोधकं चित्रलिखितराजशरीरं चेत्यर्थः, दृष्ट्वा
निष्टनन् अतिविलापं कुर्वन् विषसाद "अभिनिसःस्तनः शब्दसञ्ज्ञायाम्" इति
षत्वम्  ॥  २।७७।८  ॥   

  

स इति । दृष्ट्वा राजधार्याग्निहोत्रविर्भूतिचित्रलिखितत्तच्छरीरं चावलोक्य
दीनः क्षीणचित्तः भरतः जनैः उत्थाप्यमानः शक्रस्य यन्त्रध्वजः यथाविधि
यन्त्रसम्बद्धध्वज इव पपात  ॥  २।७७।९  ॥   

  

अभीति । ततस्तस्य भूमौ पाताद्धेतोः सर्वे अमात्याः शुचिव्रतं भरतमभिपेतुः
प्रापुः, तत्र दृष्टान्तः निपतितं ययातिम् ऋषयो यथा  ॥  २।७७।१०  ॥   

  

शत्रुघ्न इति । शोकपरिप्लुतं भरतं दृष्ट्वा विसञ्ज्ञः शत्रुघ्नो ऽपि
भूमिपालं राजानमनुस्मरन्सन्भूमौ न्यपतत्  ॥  २।७७।११  ॥   

  

उन्मत्त इति । तदा तदा स्वस्वोचिततत्तत्काले उपलब्धानि तानि
पितुर्गुणाङ्गानि गुणान् वात्सल्यादीन् अङ्गानि मृदुभूषणादिविशिष्टसुखादीनि
स्मृत्वा दुःखितः अत एव उन्मत्त इव निश्चित्तः शत्रुघ्नो विललाप  ॥  २।७७।१२
 ॥   

  

विलापाकारमाह-- मन्थरेति । मन्थराप्रभवः मन्थरायाः प्रभवति उत्पद्यते
मन्थरामूलकारणक इत्यर्थः । कैकेयीग्राहसङ्कुलः कैकेयी तद्वचनमेव ग्राहः तेन
सङ्कुलः संयुक्तः वरदानमयः वरदानरूपः अत एव अक्षोभ्यः
निवर्तयितुमशक्यस्तीव्रः अतलस्पर्शी शोकसागरः अमज्जयत्  

भरतादीनिति शेषः  ॥  २।७७।१३  ॥   

  

सुकुमारमिति । भरतं त्यक्त्वा भवान् क्व गतः एतेन स्वस्य भरतसुखसुखित्वं
सूचितम्  ॥  २।७७।१४  ॥   

  

नन्िवति । सर्वान्नो ऽस्मान्भोज्यादिषु भवान् प्रवारयति बलान्न्ययोजयत्
तन्नियोजनम् अद्य कः करिष्यति  ॥  २।७७।१५  ॥   

  

अवेति । धर्मज्ञेन महात्मना त्वया विहीना रहिता या पृथिवी सा अवदारणकाले
अस्मिन्नवदारणसमये विदीर्यते न तु । तुःसम्भावनायाम् भागुरिमतेनावाकारलोपे
नञा समासः  ॥  २।७७।१६  ॥   

  

पितरीति । मे जीवितसामर्थ्यं पालनसामर्थ्यं किं नास्तीत्यर्थः, अतः हुताशनं
रामाङ्गतेजोरूपं ब्रह्म प्रवेक्ष्यामि तद्द्वारा तं प्राप्स्यामीत्यर्थः  ॥ 
२।७७।१७  ॥   

  

हीन इति । भ्रात्रादिना हीनो ऽहमयोध्यां न प्रवेक्ष्यामि न
स्थास्यामीत्यर्थः किन्तु तपोवनं प्रवेक्ष्यामि  ॥  २।७७।१८  ॥   

  

तयोरिति । तयोः शत्रुघ्नभरतयोः विलपनं श्रुत्वा व्यसनं दुःखं च भृशमवेक्ष्य
सर्वे ऽनुगामिनः भूयः आर्ततराः बभूवुरिति शेषः  ॥  २।७७।१९  ॥   

  

तत इति । ततः अनुगाम्यात्रिदर्शनानन्तरं विषण्णौ अत एव श्रान्तौ सन्तप्तौ
उभौ धरायां पृथिव्यां व्यचेष्टेतां व्यलुण्ठताम्, तत्र दृष्टान्तः
भग्नश्रृङ्गौ विभिन्नाग्रभानौ ऋषभौ बलीवर्दाविव । "विश्रान्तौ" इति
भूषणपाठः  ॥  २।७७।२०  ॥   

  

तत इति । ततः भरतातिविषाददर्शनानन्तरं प्रकृतिमान् प्रशस्तस्वभावविशिष्टः
वैद्यः भिषक् निखिलविषयकज्ञानवान् एषां रामादीनां पितुः दशरथस्य पुरोहितो
वसिष्ठः भरतमुत्थाप्य उवाच "सर्वज्ञभिषजौ वैद्यौ" इत्यमरः  ॥  २।७७।२१  ॥   

  

त्रयोदश इति । हे विभो वृत्तस्य लोकान्तरे प्रवृत्तस्य ते पितुः अयं
त्रयोदशो दिवसः दिनमतः सावशेषास्थिनिचये ऽनवशेषाः अवशेषाः कृत्ना इत्यर्थः
। आस्थाः सद्वस्तुविषयकाभिनिवेशाः ते सन्ति येषां तैः परिकरैः सहितस्य
राज्ञः निचये अर्जितवस्तुसमीपे इह अस्मिन्समये त्वं किं किमर्थं विलम्बसे
 ॥  २।७७।२२  ॥   

  

भवतां शोकोसम्भव इति बोधयितुमाह-- त्रीणीति । त्रीणि
त्रित्वसङ्ख्याविशिष्टानि द्वन्द्वानि श्रुत्पिपासे शोकमोहौ जरामृत्यू
अविशेषतः सामान्याकारेण भौतिकेषु प्राकृतेष्वेव प्रवृत्तानि अतः
अपरिहार्येषु प्राकृतैरनिवर्त्येषु द्वन्द्वेषु भवितुं प्राप्तुं त्वं
नार्हसि । एतेन तेषां प्राकृतविलक्षणत्वं ध्वनितम् ।
जन्ममरणसुखदुःखलाभालाभानां द्वन्द्वत्रयाणामपि उपलक्षणादिना
तेष्वेवान्तर्भावान्न न्यूनता एकशेषवृत्त्या त्रिशब्देनैव षण्णां ग्रहणे तु
नावान्तर्भावविचारक्लेशः  ॥  २।७७।२३  ॥   

  

सुमन्त्र इति । तत्त्वज्ञः सुमन्त्रः शत्रुघ्नमुत्थाप्य अभिप्रसाद्य
सर्वभूतभवाभवं सर्वभूतानां प्राकृतानामेव भवाभवमुत्पत्तिविनाशौ नतु
प्राकृतविलक्षणानामित्यर्थः, श्रावयामास कथयामास । एतेन रामलक्ष्मणविषये
कथञ्चित्संशयो न कार्य इति ध्वनितम्  ॥  २।७७।२४  ॥   

  

उत्थिताविति । उत्थितौ तौ नरव्याघ्रौ शत्रुघ्नभरतौ पृथगुत्थितौ
इन्द्रध्वजाविव प्रकाशेते  ॥  २।७७।२५  ॥   

  

अश्रूणीति । अश्रूणि परिमृद्गन्तौ दूरीकुर्वन्तौ दीनभाषिणौ
क्षीणभाषाविशिष्टौ तनयौ राजपुत्रौ अपराः त्रयोदशदिनोचिताः क्रियाः
कर्तुमिति शेषः, त्वरयन्ति स्म  ॥  २।७७।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्तसप्ततितमः सर्गः  ॥  २।७७  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/077_bharata-shatrughnavilApaH.md">
<details><summary><h3>तिलकम् ...{Loading}...</h3></summary>



तत इति । दशाहे ऽतिगते एकादशे ऽह्नि कृतशौचो
ऽनुष्ठितप्रेतविमुक्तिदैकादशाहश्राद्धः । श्राद्धकर्माणि
द्वितीयमासिकादिसपिण्डीकरणान्तश्राद्धानि  ॥  २।७७।१  ॥   

  

बास्तिकं छागसमूहम् आर्षष्ठक् । बस्तो ऽजः शुक्लं रजतम्, "शुक्लो योगान्तरे
श्वेते शुक्लं च रजते मतम्  ॥  २।७७।२  ॥   

  

ऊर्ध्वदेहोद्भवमौर्ध्वदेहिकं पारलौकिकम्  ॥  २।७७।३  ॥   

  

त्रयोदशे त्रयोदशे ऽहनि शोधनार्थमुपागतो विललापेत्यन्वयः । दशाहाभ्यन्तरे
ऽस्थिसंचयनं कृत्वा सकलश्राद्धानन्तरं त्रयोदशे ऽहनि चिताभस्मोद्धारपूर्वकं
स्थलशुद्धिः कर्तव्येति क्षत्रियधर्म इति वाल्मीक्युक्तेर्ज्ञायते इति कतकः
। तीर्थस्तु शोधनमस्थिसंचयनमित्याह । शब्देन रोदनशब्देन पिहित आवृतः कण्ठो
यस्य, चितामूले इदं वाक्यमाह  ॥  २।७७।४,५  ॥   

  

तदेवाह तातेति । निसृष्टो दत्तः । प्रव्रजिते प्रव्राजिते । अहं शून्ये
त्यक्तो निरवलम्बतया निरस्तः  ॥  २।७७।६  ॥   

  

यस्या अनाथाया गतिरवलम्बः पुत्र इत्यर्थः  ॥  २।७७।७  ॥   

  

भस्मारुणं भस्मयुतम्, अतिदाहारुणं च दग्धास्थि दग्धान्यस्थीनि यस्मिन्
स्थानमण्डलं चितास्थानमण्डलं पितुः शरीरनिर्वाणं शरीरनाशस्थानं तद्दृष्ट्वा
निष्टनन्नत्यन्तं विलपन्विषसाद  ॥  २।७७।८  ॥   

  

दीनो दुःखितो भूत्वा पपात । उत्थाप्यमानः पुरुषैः यन्त्रबद्धो ध्वजो
यन्त्रध्वजः स इव पपात । शक्रयन्त्रध्वजस्याकाशस्थस्य भूमौ पातायोगात्
गृहाद्यलङ्कारार्थं ध्वजयन्त्ररूपेण ध्वजसदृशरूपेण निर्मित इत्यर्थ इति
कतकः, उत्पाततः पतितेन तेनोपमेत्यन्ये  ॥  २।७७।९  ॥   

  

अन्तकाले पुण्यक्षयकाले  ॥  २।७७।१०,११  ॥   

  

गुणाङ्गान्युपलालनगुणस्याङ्गभूतानि विचित्रवस्त्राभरणादिदानादिकर्माणि
स्मृत्वा विललाप  ॥  २।७७।१२  ॥   

  

वरदानमयत्वादक्षोभ्यः । अमज्जयद् अस्मानिति शेषः  ॥  २।७७।१३,१४  ॥   

  

नन्विति । बहुन्याभरणादीनि दिव्यवस्तून्युपस्थाप्याङ्ग एषु किं ते
ऽपेक्षितं गृहाणेति प्रकर्षेणास्मदिष्टवरणं कारयति भावन् तदद्य नः कः
करिष्यति त्वयि गते इति शेषः  ॥  २।७७।१५  ॥   

  

या त्वया विहीना सा पृथिवी अवदारणकाले तु तस्मिन्नपि नावदीर्यते  ॥ 
२।७७।१६१८  ॥   

  

अनुगामिनो ऽनुचराः आर्ततरा अभूवन्निति शेषः  ॥  २।७७।१९  ॥   

  

व्यचेष्टेतां व्यलुण्ठेताम् । "विश्रान्तौ" इति पाठे विशेषेण
श्रान्तावित्यर्थः  ॥  २।७७।२०  ॥   

  

प्रकृतिमान्सत्त्वप्रकृतिः वैद्यः "सर्वज्ञभिषजौ वैद्यौ"  ॥  २।७७।२१  ॥   

  

वृत्तस्य कृतदाहस्य सावशेषास्थिनिचये ऽस्थिसञ्चयनाख्यकर्मण आशौचान्तरा
कृतस्याप्यवशेषो भूशुद्धिभस्मोद्धारलक्षणः, तेन सहितः
सावशेषस्तस्मिन्कर्तव्ये सतीत्यर्थः । एतेन त्रयोदशे ऽहन्यस्थिसञ्चयनं
स्मृतिविरुद्धमित्यपास्तम्  ॥  २।७७।२२ ॥   

  

त्रीणि द्वन्द्वानि बुभुक्षापिपासे, शोकमोहौ, जरामृती, जन्ममरणे, सुखदुःखे,
लाभालाभौ, चेति तीर्थः । अस्ति, जायते, वर्धते, अपक्षीयते, विपरिणमते,
विनश्यतीत्येवंरूपाणीति कतकः । भूतेषु प्राणिषु । एवं भवितुमतिशोकाकान्ततया
भवितुम्  ॥  २।७७।२३  ॥   

  

सर्वभूतभवाभवौ उत्पत्तिविनाशौ  ॥  २।७७।२४,२५  ॥   

  

परिमृद्गन्तौ । तनयौ राजपुत्रौ अपराः क्रिया भस्मोद्धारादिक्रियाः
उद्दिश्येति शेषः  ॥  २।७७।२६  ॥   

  

इति श्रीरामाभिरामे श्रीरामीये रामायणतिलके वल्मीकीय आदिकाव्ये
ऽयोध्याकाण्डे सप्तसप्ततितमः सर्गः  ॥  २।७७  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/077_bharata-shatrughnavilApaH.md">
<details><summary><h3>द्राविडपाठः ...{Loading}...</h3></summary>



  
ततो दशाहेऽतिगते कृतशौचो नृपात्मजः।  
द्वादशेऽहनि सम्प्राप्ते श्राद्धकर्माण्यकारयत् ॥ 2.77.1 ॥   
ब्राह्मणेभ्यो ददौ रत्नं धनमन्नं च पुष्कलम्।  
वासांसि च महार्हाणि रत्नानि विविधानि च ॥ 2.77.2 ॥   
दासीदासं च यानं च वेश्मानि सुमहान्ति च।  
ब्राह्मणेभ्यो ददौ पुत्रो राज्ञस्तस्यौर्द्ध्वदैहिकम् ॥ 2.77.3 ॥   
विललाप महाबाहुर्भरतः शोकमूर्च्छितः।  
शब्दापिहितकण्ठस्तु शोधनार्थमुपागतः ॥ 2.77.4 ॥   
चितामूले पितुर्वाक्यमिदमाह सुदुःखितः ॥ 2.77.5 ॥   
तात यस्मिन्निसृष्टोऽहं त्वया भ्रातरि राघवे।  
तस्मिन्वनं प्रव्रजिते शून्ये त्यक्तोऽस्म्यहं त्वया ॥ 2.77.6 ॥   
यस्या गतिरनाथायाः पुत्रः प्रव्राजितो वनम्।  
तामम्बां तात कौसल्यां त्यक्त्वा त्वं क्व गतो नृप ॥ 2.77.7 ॥   
दृष्ट्वा भस्मारुणं तच्च दग्धास्थिस्थानमण्डलम्।  
पितुः शरीरनिर्वाणं निष्टनन् विषसाद सः ॥ 2.77.8 ॥   
स तु दृष्ट्वा रुदन् दीनः पपात धरणीतले।  
उत्थाप्यमानः शक्रस्य यन्त्रध्वज इव च्युतः ॥ 2.77.9 ॥   
अभिपेतुस्ततः सर्वे तस्यामात्याः शुचिव्रतम्।  
अन्तकाले निपतितं ययातिमृषयो यथा ॥ 2.77.10 ॥   
शत्रुघ्नश्चापि भरतं दृष्ट्वा शोकपरिप्लुतम्।  
विसञ्ज्ञो न्यपतद्भूमौ भूमिपालमनुस्मरन् ॥ 2.77.11 ॥   
उन्मत्त इव निश्चेता विललाप सुदुःखितः।  
स्मृत्वा पितुर्गुणाङ्गानि तानितानि तदातदा ॥ 2.77.12 ॥   
मन्थराप्रभवस्तीव्रः कैकेयीग्राहसङ्कुलः।  
वरदानमयोक्षोभ्योऽमज्जयच्छोकसागरः ॥ 2.77.13 ॥   
सुकुमारं च बालं च सततं लालितं त्वया।  
क्व तात भरतं हित्वा विलपन्तं गतो भवान् ॥ 2.77.14 ॥   
ननु भोज्येषु पानेषु वस्त्रेष्वाभरणेषु च।  
प्रवारयसि नः सर्वांस्तन्नः कोऽन्यः करिष्यति ॥ 2.77.15 ॥   
अवदारणकाले तु पृथिवी नावदीर्यते।  
या विहीना त्वया राज्ञा धर्मज्ञेन महात्मना ॥ 2.77.16 ॥   
पितरि स्वर्गमापन्ने रामे चारण्यमाश्रिते।  
किं मे जीवितसामर्थ्यं प्रवेक्ष्यामि हुताशनम् ॥ 2.77.17 ॥   
हीनो भ्रात्रा च पित्रा च शून्यामिक्ष्वाकुपालिताम्।  
अयोध्यां न प्रवेक्ष्यामि प्रवेक्ष्यामि तपोवनम् ॥ 2.77.18 ॥   
तयोर्विलपितं श्रुत्वा व्यसनं चान्ववेक्ष्य तत्।  
भृशमार्त्ततरा भूयः सर्व एवानुगामिनः ॥ 2.77.19 ॥   
ततो विषण्णौ विश्रान्तौ शत्रुघ्नभरतावुभौ।  
धरण्यां संव्यचेष्टेतां भग्नश्रृङ्गाविवर्षभौ ॥ 2.77.20 ॥   
ततः प्रकृतिमान् वैद्यः पितुरेषां पुरोहितः।  
वसिष्ठो भरतं वाक्यमुत्थाप्य तमुवाच ह ॥ 2.77.21 ॥   
त्रयोदशोऽयं दिवसः पितुर्वृत्तस्य ते विभो।  
सावशेषास्थिनिचये किमिह त्वं विलम्बसे ॥ 2.77.22 ॥   
त्रीणि द्वन्द्वानि भूतेषु प्रवृत्तान्यविशेषतः।  
तेषु चापरिहार्येषु नैवं भवितुमर्हसि ॥ 2.77.23 ॥   
सुमन्त्रश्चापि शत्रुघ्नमुत्थाप्याभिप्रसाद्य च।  
श्रावयामास तत्त्वज्ञः सर्वभूतभवाभवौ ॥ 2.77.24 ॥   
उत्थितौ च नरव्याघ्रौ प्रकाशेते यशस्विनौ।  
वर्षातपपरिक्लिन्नौ पृथगिन्द्रध्वजाविव ॥ 2.77.25 ॥   
अश्रूणि परिमृद्नन्तौ रक्ताक्षौ दीनभाषिणौ।  
अमात्यास्त्वरयन्ति स्म तनयौ चापराः क्रियाः ॥ 2.77.26 ॥   

</details>
</div>
