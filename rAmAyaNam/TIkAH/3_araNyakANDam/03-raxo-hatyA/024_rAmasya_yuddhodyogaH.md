+++
title = "०२४ रामस्य युद्धोद्योगः"
title_english = "024 Rama s readiness to war with Khara"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-024-Ramasya_Yudhdhodhyogaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/03-raxo-hatyA/024_rAmasya_yuddhodyogaH.md">
<details><summary><h3>IITK ...{Loading}...</h3></summary>

Rama sees signs of war -- asks Sita and Lakshmana to stay in the cave
and proceeds to meet Khara.



#### श्लोकः
##### मूलम्
आश्रमं प्रति याते तु खरे खरपराक्रमे।  
तानेवौत्पातिकान्रामस्सह भ्रात्रा ददर्श ह॥3.24.1॥

##### शब्दार्थः
खरपराक्रमे endowed with malicious might, खरे when Khara, आश्रमं प्रति towards the hermitage, याते marched, रामः Rama, भ्रात्रा सह with his brother, औत्पातिकान् phenomena boding calamity, तानेव ददर्श ह he also saw.

##### आङ्ग्लानुवादः
When Khara endowed with malicious might was marching towards the hermitage, Rama and his brother saw the same omens of impending calamity the demon had seen.



#### श्लोकः
##### मूलम्
तानुत्पातान्महोघोरानुत्थितान्रोमहर्षणान्।  
प्रजानामहितान्दृष्ट्वा रामो लक्ष्मणमब्रवीत्॥3.24.2॥

##### शब्दार्थः
महाघोरान् most dreadful, रोमहर्षणान horripilation, प्रजानाम् to people, अहितान् harmful, तान् those, उत्पातान् calamitous, दृष्ट्वा seeing, रामः Rama, लक्ष्मणम् Lakshmana, अब्रवीत् said.

##### आङ्ग्लानुवादः
When Rama saw the most dreadful, horripilating phenomena foreboding calamity, he said to Lakshmanaः



#### श्लोकः
##### मूलम्
इमान्पश्य महाबाहो सर्वभूतापहारिणः।  
समुत्थितान्महोत्पातान्संहर्तुं सर्वराक्षसान्॥3.24.3॥

##### शब्दार्थः
महाबाहो longarmed, सर्वभूतापहारिणः alldestructive, सर्वराक्षसान् all demons, संहर्तुम् to kill, समुत्थितान् present, इमान् these, महोत्पातान् great calamitous events, पश्य see.

##### आङ्ग्लानुवादः
O longarmed Lakshmana see these calamitous phenomena that forebode mass destruction of men and demons.



#### श्लोकः
##### मूलम्
अमी रुधिरधारास्तु विसृजन्तः खरस्वनाः।  
व्योम्नि मेघा विवर्तन्ते परुषा गर्दभारुणाः॥3.24.4॥

##### शब्दार्थः
रुधिरधाराः flow of blood, विसृजन्तः showering, खरस्वनाः harsh sounds, परुषाः rough, गर्दभारुणाः brownishred like the colour of donkeys, अमी these, मेघाः clouds, व्योम्नि in the sky, विवर्तन्ते are moving about.

##### आङ्ग्लानुवादः
These rumbling clouds, brownishred like the colour of a donkey,  are moving about in the sky showering streams of blood.



#### श्लोकः
##### मूलम्
सधूमाश्च शरास्सर्वे मम युद्धाभिनन्दिनः।  
रुक्मपृष्ठानि चापानि विचेष्टन्ते च लक्ष्मण॥3.24.5॥

##### शब्दार्थः
युद्धाभिनन्दिनः welcome me to war, सर्वे all, मम शराः my arrows, सधूमाश्च smoking, लक्ष्मण Lakshmana, रुक्मपृष्ठानि coated with gold, चापानि च and bows, विचेष्टन्ते are trying.

##### आङ्ग्लानुवादः
O Lakshmana all my arrows are smoking and this goldplated bow welcomes me to war.



#### श्लोकः
##### मूलम्
यादृशा इह कूजन्ति पक्षिणः वनचारिणः।  
अग्रतो नो भयं प्राप्तं संशयो जीवितस्य च॥3.24.6॥

##### शब्दार्थः
इह here, वनचारिणः moving in the forest, पक्षिणः birds, यादृशाः in such way, कूजन्ति screeching, नः for us, अग्रतः in future, भयम् fear, प्राप्तम् is foreseen, जीवितस्य of life, संशयः च also doubtful.

##### आङ्ग्लानुवादः
The way the forestbirds are screeching makes me foresee danger and makes survival doubtful.



#### श्लोकः
##### मूलम्
सम्प्रहारस्तु सुमहान्भविष्यति न संशयः।  
अयमाख्याति मे बाहुस्स्फुरमाणो मुहुर्मुहुः॥3.24.7॥  
सन्निकर्षे तु न श्शूर जयं शत्रोः पराजयम्।  
सप्रभं च प्रसन्नं च तव वक्त्रं हि लक्ष्यते॥3.24.8॥

##### शब्दार्थः
सुमहान् very great, सम्प्रहारस्तु destruction of life, भविष्यति will take place, संशयः doubt, न no, शूर O brave one, मुहुः मुहुः again and again, स्फुरमाणः shivering, अयम् this, मे बाहुः my (right) shoulder, सन्निकर्षे in near future, नः our, जयम् success, शत्रोः enemy's, पराजयम् defeat, आख्याति indicating, तव your, वक्त्रम् face, सप्रभं च is bright, प्रसन्नं च cheerful too, लक्ष्यते हि appears indeed.

##### आङ्ग्लानुवादः
A mass destruction of life is going to take place. There is no doubt about it. O brave Lakshmana my right shoulder trembles again and again, indicating the defeat of the enemy. Your beaming visage presages victory.



#### श्लोकः
##### मूलम्
उद्यतानां हि युद्धार्थं येषां भवति लक्ष्मण।  
निष्प्रभं वदनं तेषां भवत्यायुः परिक्षयः॥3.24.9॥

##### शब्दार्थः
लक्ष्मण Lakshmana, युद्धार्थम् for war, उद्यतानाम् of those making effort, येषाम् of those, वदनम् face, निष्प्रभम् pale, भवति becomes, तेषाम् their, आयुः life, परिक्षयः shortened, भवति become.

##### आङ्ग्लानुवादः
O Lakshmana, while preparing for war, those whose faces look pale are, for sure, going to die.



#### श्लोकः
##### मूलम्
रक्षसां नर्दतां घोरश्श्रूयते च महाध्वनिः।  
आहतानां च भेरीणां राक्षसैः क्रूरकर्मभिः॥3.24.10॥

##### शब्दार्थः
नर्दताम् of the roaring ones, रक्षसाम् of the demons, क्रूरकर्मभिः doing cruel deeds, राक्षसैः by the demons, आहतानाम् of the beaten (drums), भेरीणां च of kettle drums, घोरः dreadful, महाध्वनिः very loud sound, श्रूयते च is heard.

##### आङ्ग्लानुवादः
A dreadful roar of demons and the loud sound of wardrums beaten by the wicked demons are heard.



#### श्लोकः
##### मूलम्
अनागतविधानं तु कर्तव्यं शुभमिच्छता।  
आपदं शङ्कमानेन पुरुषेण विपश्चिता॥3.24.11॥

##### शब्दार्थः
आपदम् danger, शङ्कमानेन by a person apprehending, शुभम् good, इच्छता by one desirous of, विपश्चिता by a learned one, पुरुषेण by a man, अनागतविधानम् defence before the onset of danger, कर्तव्यं हि should be planned.

##### आङ्ग्लानुवादः
A wise man who apprehends danger or one who desires his own good should plan his defence even before the onset of danger.



#### श्लोकः
##### मूलम्
तस्माद्गृहीत्वा वैदेहीं शरपाणिर्धनुर्धरः।  
गुहामाश्रय शैलस्य दुर्गां पादपसङ्कुलाम्॥3.24.12॥

##### शब्दार्थः
तस्मात् therefore, वैदेहीम् to Sita, गृहीत्वा taking, शरपाणिः with arrows in hand, धनुर्धरः wielding bow, शैलस्य mountains, दुर्गाम् inaccessible, पादपसङ्कुलाम् crowded with trees, गुहाम् cave, आश्रय take shelter.

##### आङ्ग्लानुवादः
Therefore, take shelter along with Sita in the inaccessible mountain cave, overgrown with trees, ready with your bow and arrows.



#### श्लोकः
##### मूलम्
प्रतिकूलितुमिच्छामि न हि वाक्यमिदं त्वया।  
शापितो मम पादाभ्यां गम्यतां वत्स मा चिरम्॥3.24.13॥

##### शब्दार्थः
इदं वाक्यम् these words, त्वया you, प्रतिकूलितुम् to oppose, न इच्छामि I do not desire, वत्स dear one, मम पादाभ्याम् my word of honour on my feet, शापितः असि you are bound, गम्यताम् go, चिरम् मा without delay.

##### आङ्ग्लानुवादः
O dear, I do not like you to oppose this word of honour. You must touch my feet and  
go without delay.



#### श्लोकः
##### मूलम्
त्वं हि शूरश्च बलवान्हन्याह्येतान्न संशयः।  
स्वयं तु हन्तुमिच्छामि सर्वानेव निशाचरान्॥3.24.14॥

##### शब्दार्थः
त्वम् you, शूरश्च valiant too, बलवान् strong man, एतान् these demons, हन्याः हि you can kill them, तु सर्वानेव all of them, निशाचरान् demons, स्वयम् myself, हन्तुम् to kill,  इच्छामि wish.

##### आङ्ग्लानुवादः
You are valiant and strong. There is no doubt that you can kill all these demons. But I desire to kill them.



#### श्लोकः
##### मूलम्
एवमुक्तस्तु रामेण लक्ष्मणस्सह सीताया।  
शरानादाय चापं च गुहां दुर्गां समाश्रयत्॥3.24.15॥

##### शब्दार्थः
रामेण by Rama, एवम् in that way, उक्तः was bid, लक्ष्मणः Lakshmana, शरान् arrows, चापं च bow too, आदाय taking, सीतया सह with Sita, दुर्गाम् inaccessible, गुहाम् cave, समाश्रयत् took shelter.

##### आङ्ग्लानुवादः
Thus ordered by Rama, Lakshmana took the arrows and the bow and accompanied by Sita took shelter in the inaccessible cave.



#### श्लोकः
##### मूलम्
तस्मिन्प्रविष्टे तु गुहां लक्ष्मणे सह सीतया।  
हन्त निर्युक्तमित्युक्त्वा रामः कवचमाविशत्॥3.24.16॥

##### शब्दार्थः
तस्मिन् when he, लक्ष्मणे Lakshmana, सीतया सह with Sita, गुहाम् into the cave, प्रविष्टे entered, रामः Rama, हन्त oh, निर्युक्तम् work is accomplished, इति this, उक्त्वा having spoken, कवचम् shield, आविशत् put on.

##### आङ्ग्लानुवादः
With Lakshmana and Sita inside the cave, Rama heaved his shield, saying, Oh the work is accomplished.



#### श्लोकः
##### मूलम्
स तेनाग्नि निकाशेन कवचेन विभूषितः।  
बभूव राम स्तिमिरे विधूमोऽग्निरिवोत्थितः॥3.24.17॥

##### शब्दार्थः
अग्निनिकाशेन blazing like fire, तेन by that, कवचेन by the shield, विभूषितः welldecorated, सः रामः that Rama, तिमिरे in darkness, उत्थितः arising, विधूमः smokeless, अग्निरिव like fire, बभूव looked.

##### आङ्ग्लानुवादः
Adorned with the shield, Rama shone like smokeless fire rising in darkness.



#### श्लोकः
##### मूलम्
स चापमुद्यम्य महच्छरानादाय वीर्यवान्।  
बभूवावस्थितस्तत्र ज्यास्वनैः पूरयन्दिशः॥3.24.18॥

##### शब्दार्थः
वीर्यवान् valiant, सः he, महत् huge, चापम् bow, उद्यम्य lifting, ज्यास्वनैः by the twangs of the  bowstring, दिशः all directions, पूरयन् filling, तत्र there, अवस्थितः बभूव stayed.

##### आङ्ग्लानुवादः
Valiant Rama lifted the huge bow and arrows and stood there, filling the directions with the twangs of his bow.



#### श्लोकः
##### मूलम्
ततो देवास्सगन्धर्वास्सिद्धाश्च सह चारणैः।  
समेयुश्च महात्मानो युद्धदर्शनकाङ्क्षिणः॥3.24.19॥

##### शब्दार्थः
ततः thereafter, सगन्धर्वाः along with the celestial muscians, देवाः gods, महात्मनः great souls, सिद्धाश्च siddhas, चारणैः with bards, सह along with, युद्धदर्शनकाङ्क्षिणः desiring to see the war, समेयुः assembled.

##### आङ्ग्लानुवादः
Then the gods along with gandharvas, siddhas, and celestial bards assembled there, wishing to witness the war.



#### श्लोकः
##### मूलम्
ऋषयश्च महात्मानो लोके ब्रह्मर्षिसत्तमाः।  
समेत्य चोचुस्सहिता अन्योन्यं पुण्यकर्मणः॥3.24.20॥

##### शब्दार्थः
महात्मानः highsouled, ऋषयश्च ascetics, लोके in the world, ब्रह्मर्षिसत्तमाः brahmarsis, पुण्यकर्मणः pious, समेत्य assembling, अन्योन्यम् to one another, सहिताः collectively, ऊचुः said.

##### आङ्ग्लानुवादः
Great ascetics of the world, distinguished brahmarsis, accomplishers of pious deeds assembled and said to one anotherः



#### श्लोकः
##### मूलम्
स्वस्ति गोब्राह्मणेभ्योऽस्तु लोकानां येऽभिसङ्गताः।  
जयतां राघवो युद्धे पौलस्त्यान् रजनीचरान्॥3.24.21॥  
चक्रहस्तो यथा युद्धे सर्वानसुर पुङ्गवान्।

##### शब्दार्थः
गोब्राह्मणेभ्यः to cows and brahmins, लोकानां of all the world, (सर्वशः by all means), स्वस्ति auspicious, अस्तु let it be, (ऊचुः spoke), चक्रहस्तः Visnu, युद्धे in war, सर्वान् all, असुरपङ्गवान् powerful demons, यथा likewise, राघवः Rama, सङ्ख्ये पौलस्त्यान् all members of the Paulastya race in  the battle, रजनीचरान् nightrangers (demons), जयताम् let him win.

##### आङ्ग्लानुवादः
'Let there be wellbeing for the cows, brahmins, and all the worlds. Let Rama, the scion of the Raghu race, conquer the Paulastyas (demons) in war like lord Visnu, wielder of the disc, who defeated the most powerful demons'.



#### श्लोकः
##### मूलम्
एवमुक्त्वा पुनः प्रोचुरालोक्य च परस्परम्॥3.24.22॥  
चतुर्दश सहस्राणि रक्षसां भीमकर्मणाम्।  
एकश्च रामो धर्मात्मा कथं युद्धं भविष्यति॥3.24.23॥

##### शब्दार्थः
एवम् in that way, उक्त्वा having spoken, आलोक्य च and after looking at, परस्परम् to one another, पुनः again, प्रोचुः spoke, भीमकर्मणाम् of those of terrific deeds, रक्षसाम् of demons, चतुर्दश fourteen, सहस्राणि thousands, धर्मात्मा righteous self, रामश्च Rama, एकः all alone, युद्धम् war, कथम् how, भविष्यति will it be?

##### आङ्ग्लानुवादः
Thus looking at one another they discussed among themselves how there can be war between the righteous Rama fighting singlehanded on the one hand and the fourteen thousand demons, performers of terrific deeds, on the other.



#### श्लोकः
##### मूलम्
इति राजर्षयस्सिद्धास्सगणाश्च द्विजर्षभाः।  
जातकौतूहलास्तस्थुर्विमानस्थाश्च देवताः॥3.24.24॥

##### शब्दार्थः
राजर्षयः rajarsis, सगणाः along with their groups, सिद्धाः siddhas, द्विजर्षभाः great brahmins, विमानस्थाः on the celestial chariots, देवताश्च gods also, इति this way, जातकौकूहलाः with curiosity born, तस्थुः waited.

##### आङ्ग्लानुवादः
Rajarsis, siddhas, great brahmins with their clan and gods on the celestial chariots waited to see the war whetted with curiosity.



#### श्लोकः
##### मूलम्
आविष्टं तेजसा रामं सङ्ग्रामशिरसि स्थितम्।  
दृष्ट्वा सर्वाणि भूतानि भयाद्विव्यथिरे तदा॥3.24.25॥

##### शब्दार्थः
तदा then, सङ्ग्रामशिरसि on the war front, स्थितम् standing, तेजसा with heroic lustre, आविष्ठम् engrossed, रामम् Rama, दृष्ट्वा seeing, सर्वाणि all, भूतानि beings, भयात् out of fear, विव्यथिरे were alarmed.

##### आङ्ग्लानुवादः
Seeing Rama standing on the war front, engrossed and radiating heroic lustre, all beings were alarmed.



#### श्लोकः
##### मूलम्
रूपमप्रतिमं तस्य रामस्याक्लिष्टकर्मणः।  
बभूव रूपं क्रुद्धस्य रुद्रस्येव पिनाकिनः॥3.24.26॥

##### शब्दार्थः
अक्लिष्टकर्मणः of one who is unwearied in action, तस्य his, रामस्य Rama's, अप्रतिमम् incomparable, रूपम् form, क्रुद्धस्य of an angry one, पिनाकिनः wielder of Pinaka, रुद्रस्य Rudra's, रूपमिव like the form, बभूव appeared.

##### आङ्ग्लानुवादः
Rama, who is unwearied in action and who is of an incomparable (lovely) form, looked ferocious like the wielder of Pinaka (Lord Siva).



#### श्लोकः
##### मूलम्
ततो गम्भीरनिर्ह्रादं घोरवर्मायुधध्वजम्।  
अनीकं यातुधानानां समन्तात्प्रत्यदृश्यत॥3.24.27॥

##### शब्दार्थः
ततः then, गम्भीरनिर्ह्रादम् deep sound, घोरवर्मायुधध्वजम् having dreadful shields, weapons and banners, यातुधानानाम् of the demons, अनीकम् army, समन्तात् on all sides, प्रत्यदृश्यत appeared before.

##### आङ्ग्लानुवादः
Then appeared on all sides the wellequipped army of demons raising deep sounds with dreadful shields, weapons and banners.



#### श्लोकः
##### मूलम्
सिंहनादं विसृजतामन्योन्यमभिगर्जताम्।  
चापानि विस्फ़ारयतां जृम्भतामप्यभीक्ष्णशः॥3.24.28॥  
विप्रघुष्टस्वनानां च दुन्धुभींश्चापि निघ्नताम्।  
तेषां सुतुमुलश्शब्दः पूरयामास तद्वनम्॥3.24.29॥

##### शब्दार्थः
सिंहनादम् roar of lion, विसृजताम् released, अन्योन्यम् at one another, अभिगर्जताम् shouting loudly, चापानि bows, विस्फ़ारयताम् stretching the bows, अभीक्ष्णशः constantly, जृम्भतामपि  yawning, विप्रघुष्टस्वनानां च  proclaiming loudly, दुन्धुभींश्च अपि even drums, निघ्नताम् beating, तेषाम् of them, सुतुमुलः tumultuous, शब्दः sound, तद्वनम् that forest, पूरयामास filled.

##### आङ्ग्लानुवादः
The forest was filled with tumultuous sounds of the warriors roaring like lions,  shouting at one another, stretching the bowstrings constantly, yawning, proclaiming loudly and beating the drums.



#### श्लोकः
##### मूलम्
तेन शब्देन वित्रस्ताश्वापदा वनचारिणः।  
दुद्रुवुर्यत्र निश्शब्दं पृष्ठतो न व्यलोकयन्॥3.24.30॥

##### शब्दार्थः
तेन शब्देन by that sound, वित्रस्ताः alarmed, वनचारिणः roaming the forest, श्वापदाः animals, यत्र whereever, निश्शब्दम् silence, दुद्रुवुः ran, पृष्ठतः at the back, न व्यलोकयन् did not look back.

##### आङ्ग्लानुवादः
The ferocious animals of the forest got frightened and ran away to silent spots without looking back.



#### श्लोकः
##### मूलम्
तत्त्वनीकं महाघोरं रामं समुपसर्पत।  
धृतनानाप्रहरणं गम्भीरं सागरोपमम्॥3.24.31॥

##### शब्दार्थः
महाघोरम् extremely frightening, धृतनानाप्रहरणम् equipped with different kinds of missiles, गम्भीरम् deep, सागरोपमम् like the sea, तत् अनीकम् that army, रामम् to Rama, समुपसर्पत came near.

##### आङ्ग्लानुवादः
The fierce army, deep like the sea, equipped with various missiles approached Rama.



#### श्लोकः
##### मूलम्
रामोऽपि चारयंश्चक्षुस्सर्वतो रणपण्डितः।  
ददर्श खरसैन्यं तद्युद्धाभिमुखमुत्थितम्॥3.24.32॥

##### शब्दार्थः
रणपण्डितः wellversed in warfare, रामोऽपि even Rama, चक्षुः his eyes, सर्वतः on all sides, चारयन् while casting, युद्धाभिमुखम् facing war, उत्थितम् was standing, तत् that, खरसैन्यम् army of Khara, ददर्श he saw.

##### आङ्ग्लानुवादः
Rama, wellversed in warfare, cast his eyes on all sides to see the army of Khara that had come prepared for war.



#### श्लोकः
##### मूलम्
वितत्य च धनुर्भीमं तूण्याश्चोद्धृत्य सायकान्।  
क्रोधमाहारयत्तीव्रं वधार्थं सर्वरक्षसाम्॥3.24.33॥

##### शब्दार्थः
भीमम् formidable, धनुः bow, वितत्य  stretched, तूण्याः from the quiver, सायकान् arrows, उद्धृत्य took out, सर्व रक्षसाम् to all the demons, वधार्थम् to kill, तीव्रम् intense, क्रोधम् anger, आहारयत् gathered.

##### आङ्ग्लानुवादः
Rama stretched the formidable bow and lifted the arrows from his quiver to kill the demons and assumed intense anger.



#### श्लोकः
##### मूलम्
दुष्प्रेक्ष्यस्सोऽभवत्कृद्धो युगान्ताग्निरिव ज्वलन्।  
तं दृष्ट्वा तेजसाविष्टं प्राद्रवन्वनदेवताः॥3.24.34॥

##### शब्दार्थः
क्रुद्धः angry, सः Rama, ज्वलन् while burning, युगान्ताग्निरिव like fire rising at the end of the creation, दुष्प्रेक्ष्यः difficult even to look at अभवत्  became, तेजसा glow, आविष्टम् filled with, तम् him, दृष्ट्वा after seeing, वनदेवताः sylvan deities, प्राद्रवन् ran away.

##### आङ्ग्लानुवादः
Rama stood burning in anger like the fire of the doom's day. It was difficult even to look at him. Seeing him full of glow even the sylvan deities ran away.



#### श्लोकः
##### मूलम्
तस्य क्रुद्धस्य रूपं तु रामस्य ददृशे तदा।  
दक्षस्येव क्रतुं हन्तुमुद्यतस्य पिनाकिनः॥3.24.35॥

##### शब्दार्थः
तदा then, क्रुद्धस्य of an angry one, तस्य his, रूपम् face, दक्षस्य Daksha's, क्रतुम् sacrifice, हन्तुम् to destroy, उद्यतस्य ready to, पिनाकिनः इव like that of Siva, ददृशे looked.

##### आङ्ग्लानुवादः
Rama in anger looked like Lord Siva ready to destroy the sacrifice of Daksha.



#### श्लोकः
##### मूलम्
आविष्टं तेजसा रामं सङ्ग्रामशिरसि स्थितम्।  
दृष्ट्वा सर्वाणि भूतानि भयार्तानि प्रदुद्रुवुः॥3.24.36॥

##### शब्दार्थः
तेजसा with splendour, आविष्टम् occupied, सङ्ग्रामशिरसि at the head of the battle, स्थितम् stood, रामम् Rama, दृष्ट्वा seeing, सर्वाणि all, भूतानि beings, भयार्तानि frightened, प्रदुद्रुवुः ran away.

##### आङ्ग्लानुवादः
Seeing Rama flashing (in anger) and standing on the warfront all creatures ran away frightened.



#### श्लोकः
##### मूलम्
तत्कार्मुकैराभरणैर्ध्वजैश्च तैर्वर्मभिश्चाग्निसमानवर्णैः।  
बभूव सैन्यं पिशिताशनानां सूर्योदये नीलमिवाभ्रबृन्दम्॥3.24.37॥

##### शब्दार्थः
पिशिताशनानाम् of the demons, तत् that, सैन्यम् army, कार्मुकैः with bows, आभरणैः with armour, ध्वजैश्च with flags, अग्निसमानवर्णैः the colour of fire, तैः by them, वर्मभिः by armours, सूर्योदये at Sunrise, नीलम् blue, अभ्रवृन्दमिव like a mass of cloud, बभूव looked.

##### आङ्ग्लानुवादः
The army of demons equipped with blazing armour, bows and banners appeared like a mass of blue clouds at Sunrise.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे चतुर्विंशस्सर्गः॥  
Thus ends the twentyfourth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/03-raxo-hatyA/024_rAmasya_yuddhodyogaH.md">
<details><summary><h3>भूषणम् ...{Loading}...</h3></summary>



आश्रमं प्रतियाते तु खरे खरपराक्रमे ।  

तानेवोत्पातिकान् रामः सह भ्रात्रा ददर्श ह  ॥  ३।२४।१  ॥   

तानुत्पातान् महाघोरानुत्थितान् रोमहर्षणान् ।  

प्रजानामहितान् दृष्ट्वा वाक्यं लक्ष्मणमब्रवीत्  ॥  ३।२४।२  ॥   

अथ रामस्य युद्धसन्नाहश्चतुर्विंशे आश्रममित्यादि । औत्पातिकानिति स्वार्थे
ठक्  ॥  ३।२४।१,२  ॥   

  

इमान् पश्य महाबाहो सर्वभूतापहारिणः ।  

समुत्थितान् महोत्पातान् संहर्तुं सर्वराक्षसान्  ॥  ३।२४।३  ॥   

इमानिति । सर्वभूतापहारिणः सर्वभूतापहारसूचकान् प्रकृते तु सर्वराक्षसान्
संहर्तुमुद्यतानिति योजना  ॥  ३।२४।३  ॥   

  

अमी रुधिरधारास्तु विसृजन्तः खरस्वनान् ।  

व्योम्निमेघा विवर्तन्ते परुषा गर्दभारुणाः  ॥  ३।२४।४  ॥   

अमी इति । रुधिरमय्यो धाराः येषां ते रुधिरधाराः । खरस्वरान् घोरस्तनि तानि
विवर्तन्ते सञ्चरन्ति  ॥  ३।२४।४  ॥   

  

सधूमाश्च शराः सर्वे मम युद्धाभिनन्दिनः ।  

रुक्मपृष्ठानि चापानि विवेष्टन्ते च लक्ष्मण  ॥  ३।२४।५  ॥   

सधूमा इति प्रतापानलोद्युक्ता इति भावः । अत एव मम युद्धाभिनन्दिनः ।
रुक्मपृष्ठानि स्वर्णमयपृष्ठानि । चापानि धनूंषि । "अथास्त्रियां
धनुश्चापौ" इत्यमरः । विवेष्टन्ते चलन्ति, युद्धसन्नद्धानि भवन्तीत्यर्थः ।
आत्मनश्चापद्वयं लक्ष्मणस्यैकमति बहुवचनम्  ॥  ३।२४।५  ॥   

  

यादृशा इह कूजन्ति पक्षिणो वनचारिणः ।  

अग्रतो नो भयं प्राप्तं संशयो जीवितस्य च  ॥  ३।२४।६  ॥   

यादृशाः प्रसिद्धाः, पूर्वं कृतसंवादा इत्यर्थः । अग्रतः अव्यवहितोत्तरकाले
। नो भयमिति सुवाक्  ॥  ३।२४।६  ॥   

  

सम्प्रहारस्तु सुमहान् भविष्यति न सशंयः ।  

अयमाख्यानि मे बाहुः स्फुरमाणो मुहुर्मुहुः ।  

सन्निकर्षे तु नः शूर जयं शत्रोः पराजयम्  ॥  ३।२४।७  ॥   

सुमहान् सम्प्रहारः युद्धम् । बाहुः दक्षिणः । सन्निकर्षे
अव्यवहितोत्तरकाले  ॥  ३।२४।७  ॥   

  

सप्रभं च प्रसन्नं च तव वक्त्रं हि लक्ष्यते ।  

उद्यतानां हि युद्धार्थं येषां भवति लक्ष्मण  ॥  ३।२४।८  ॥   

निष्प्रभं वदनं तेषां भवत्यायुः परिक्षयः  ॥  ३।२४।९  ॥   

रक्षसां नर्दतां घोरः श्रूयते च महाध्वनिः ।  

आहतानां च भेरीणां राक्षसैः क्रूरकर्मभिः  ॥  ३।२४।१०  ॥   

स्वमुखप्रसादादेः स्वयं द्रष्टुमशक्यत्वेन क्वसमानमुखे लक्ष्मणे निदर्शयति
सप्रभमिति । मुखप्रसादफलं व्यतिरेकमुखेनाह उद्यतानामिति  ॥  ३।२४।८१०  ॥   

  

आनागतविधानं तु कर्तव्यं शुभमिच्छता ।  

आपदं शङ्कमानेन पुरुषेण विपश्चिता  ॥  ३।२४।११  ॥   

अनागतेति । आपदं निमित्तवशाच्छङ्कमानेन शुभम् आपत्परिहारम् । इच्छता
विपश्चिता दूरदर्शिना पुरुषेण अनागतविधानम् अनागतस्य भाविनो ऽनर्थस्य
विधानं प्रतिविधानं कर्तव्यम्  ॥  ३।२४।११  ॥   

  

तस्माद्गृहीत्वा वैदेहीं शरपाणिर्धनुर्धरः ।  

गुहामाश्रय शैलस्य दुर्गां पादपसङ्कुलाम्  ॥  ३।२४।१२  ॥   

तस्मादिति । गृहीत्वा रक्ष्यत्वेन गृहीत्वा । पादपसङ्कुलां वृक्षावृताम्  ॥ 
३।२४।१२  ॥   

  

प्रतिकूलितुमिच्छामि नहि वाक्यमिदं त्वया ।  

शापितो मम पादाभ्यां गम्यतां वत्स मा चिरम्  ॥  ३।२४।१३  ॥   

अहमेव योत्स्यामीति वक्तुमुद्यतं प्रत्याह प्रतिकूलितुमीति । इदं वाक्यं
प्रतिकूलितुं नेच्छामि । मया शापितो ऽसीति वक्तव्ये मम
पादाभ्यामित्युक्तिर्लक्ष्मणव्यवहारानुसारेण  ॥  ३।२४।१३  ॥   

  

त्वं हि शूरश्च बलवान् हन्यां ह्येतान्न संशयः ।  

स्वयं तु हन्तुमिच्छामि सर्वानेव निशाचरान्  ॥  ३।२४।१४  ॥   

त्वन्निवर्तनं न त्वदशक्त्या किन्तु मुनिभ्यः प्रतिज्ञानान्मयैव तद्वधः
कर्तव्य इत्याशयेनाह त्वं हीति  ॥  ३।२४।१४  ॥   

  

एवमुक्तस्तु रामेण लक्ष्मणः सह सीतया ।  

शरानादाय चापं च गुहां दुर्गां समाश्रयत्  ॥  ३।२४।१५  ॥   

दुर्गाम् अन्यैर्दुरासदाम्  ॥  ३।२४।१५  ॥   

  

तस्मिन् प्रविष्टे तु गुहां लक्ष्मणे सह सीतया ।  

हन्त निर्युक्तमित्युक्त्वा रामः कवचमाविशत्  ॥  ३।२४।१६  ॥   

हन्तेति हर्षे । निर्युक्तं निश्चयेन उपायश्चिन्तित इत्यर्थः । "योगः
सन्नहनोपायध्यानसङ्गतियुक्तिषु" इत्यमरः । आविशत् प्राविशत्,
अधारयदित्यर्थः  ॥  ३।२४।१६  ॥   

  

स तेनाग्निनिकाशेन कवचेन विभूषितः ।  

बभूव रामस्तिमिरे विधूमो ऽग्निरिवोत्थितः  ॥  ३।२४।१७  ॥   

स चापमुद्यम्य महच्छरानादाय वीर्यवान् ।  

बभूवावस्थितस्तत्रज्यास्वनैः पूरयन् दिशः  ॥  ३।२४।१८  ॥   

स तेनेति अत्रोपमालङ्कारेण क्षणेन रक्षःक्षयो ध्वन्यते  ॥  ३।२४।१७,१८  ॥   

  

ततो देवाः सगन्धर्वाः सिद्धाश्च सह चारणैः ।  

समेयुश्च महात्मानो युद्धदर्शनकाङ्क्षिणः  ॥  ३।२४।१९  ॥   

ऋषयश्च महात्मानो लोके ब्रह्मर्षिसत्तमाः ।  

समेत्य चोचुः सहिता अन्योन्यं पुण्यकर्मणः  ॥  ३।२४।२०  ॥   

ततो देवा इत्यादि पूर्वसर्गे समागमनमुक्तम् अत्र सन्निधानम् । चारणाः
देवजातिविशेषाः । लोके त्रैलोक्ये । ब्रह्मर्षिसत्तमाः भृग्वादयः ।
पुण्यकर्मणः पुण्यकर्माणः  ॥  ३।२४।१९,२०  ॥   

  

स्वस्ति गोब्राह्मणेभ्यो ऽस्तु लोकानां ये ऽभिसङ्गताः ।  

जयतां राघवो युद्धे पौलस्त्यान् रजनीचरान्  ॥  ३।२४।२१  ॥   

चक्रहस्तो यथा युद्धे सर्वानसुरपुङ्गवान् ।  

एवमुक्त्वा पुनः प्रोचुरालोक्य च परस्परम्  ॥  ३।२४।२२  ॥   

चतुर्दश सहस्त्राणि रक्षसां भीमकर्मणाम् ।  

एकश्च रामो धर्मात्मा कथं युद्धं भविष्यति  ॥  ३।२४।२३  ॥   

स्वस्तीत्यादि लोकानां ये ऽभिसङ्गता इति । ये लोकानामभिसङ्गताः अनुकूलाः
तेभ्योपि स्वस्त्यस्त्वित्यर्थः । देवादयः समेत्य स्वस्तीत्याद्यूचुः त
एवैवमुक्त्वा कथं युद्धं भविष्यतीत्यन्तं पुनः प्रोचुरिति सम्बन्धः  ॥ 
३।२४।२१२३  ॥   

  

इति राजर्षयः सिद्धाः सगणाश्च द्विजर्षभाः ।  

जातकौतूहलास्तस्थुर्विमानस्थाश्च देवताः  ॥  ३।२४।२४  ॥   

राजर्षयः देवत्वं प्राप्ताः । यद्वा वानप्रस्थीभूताः । सगणाः सपरिकराः  ॥ 
३।२४।२४  ॥   

  

आविष्टं तेजसा रामं सङ्ग्रामशिरसि स्थितम् ।  

दृष्ट्वा सर्वाणि भूतानि भयाद्विव्यथिरे तदा  ॥  ३।२४।२५  ॥   

आविष्टमिति । सङ्ग्रामशिरसि युद्धाग्रे  ॥  ३।२४।२५  ॥   

  

रूपमप्रतिमं तस्य रामस्याक्लिष्टकर्मणः ।  

बभूव रूपं क्रुद्धस्य रुद्रस्येव पिनाकिनः  ॥  ३।२४।२६  ॥   

रामस्य रूपं रूद्रस्य रूपमिव बभूव  ॥  ३।२४।२६  ॥   

  

\[इति सम्भाष्यमाणे तु देवगन्धर्वचारणैः\]  

ततो गम्भीरनिर्ह्रादं घोरवर्मायुधध्वजम् ।  

अनीकं यातुधानानां समन्तात्प्रत्यदृश्यत  ॥  ३।२४।२७  ॥   

तत इति । निर्ह्रादः शब्दः । वर्म कवचम् । अनीकं सेना  ॥  ३।२४।२७  ॥   

  

सिंहनादं विसृजतामन्योन्यमभिगर्जताम् ।  

चापानि विस्फारयतां जृम्भतां चाप्यभीक्ष्णशः  ॥  ३।२४।२८  ॥   

विप्रघुष्टस्वनानां च दुन्दुभींश्चापि निघ्नताम् ।  

तेषां सुतुमुलः शब्दः पूरयामास तद्वनम्  ॥  ३।२४।२९  ॥   

सिंहनादमित्यादि । अन्योन्यमभिगर्जताम् अहमेव शत्रुं हनिष्यामीति
जल्पतामित्यर्थः । विस्फारयतां ज्याशब्दं कुर्वताम् । अभीक्ष्णशः भृशम् ।
जृम्भतां जृम्भमाणानां मदेनोद्गच्छतामित्यर्थः । विप्रघुष्टस्वनानां घोषो
गुञ्जनाख्यध्वनिविशेषः । "घोषो गुञ्जनमञ्जने" इति वैजयन्ती । भावे निष्ठा ।
तद्रूपस्वनवतामित्यर्थः  ॥  ३।२४।२८,२९  ॥   

  

तेन शब्देन वित्रस्ताः श्वापदा वनचारिणः ।  

दुद्रुवुर्यत्र निःशब्दं पृष्ठतो न व्यलोकयन्  ॥  ३।२४।३०  ॥   

तेनेति । श्वापदाः हिंस्रा व्याघ्रादयः । यत्र निःशब्दं शब्दाभावः ।
"अव्ययं विभक्ति" इत्यादिना अव्ययीबावः । तं देशं दुद्रुवुरित्यन्वयः ।
पृष्ठतः पश्चाद्भागम्  ॥  ३।२४।३०  ॥   

  

तत्त्वनीकं महावेगं रामं समुपसर्पत ।  

धृतनानाप्रहरणं गम्भीरं सागरोपमम्  ॥  ३।२४।३१  ॥   

समुपसर्पत समुपासर्पत् । गम्भीरम् इतरदुष्प्रवेशम्  ॥  ३।२४।३१  ॥   

  

रामो ऽपि चारयन् चक्षुः सर्वतो रणपण्डितः ।  

ददर्श खरसैन्यं तद्युद्धाभिमुखमुत्थितम्  ॥  ३।२४।३२  ॥   

रामो ऽपीति । उत्थितम् उद्युक्तम्  ॥  ३।२४।३२  ॥   

  

वितत्य च धनुर्भीमं तूण्योश्चोद्धृत्य सायकान् ।  

क्रोधमाहारयत्तीव्रं वधार्थं सर्वरक्षसाम्  ॥  ३।२४।३३  ॥   

दुष्प्रेक्षः सोभवत् क्रुद्धो युगान्ताग्निरिव ज्वलन् ।  

तं दृष्ट्वा तेजसाविष्टं प्राद्रवन्वनदेवताः  ॥  ३।२४।३४  ॥   

वितत्येति । वितत्य किञ्चिद्बाणविसर्पणं कृत्वेत्यर्थः । "विततं
संहितस्येषोः किञ्चिदेव विसर्पणम्" इति वैजयन्ती । तूण्योः
पृष्ठपार्श्वद्वयबद्धयोः । आहारयदित्यनेन
करुणामूर्तिरप्याश्रितकण्टकोद्धारणाय क्रोधमारोपयामासेति गम्यते, भीमं
धनुरुद्धृत्य तूण्योः शरांश्चोद्धृत्य वितत्य सर्वरक्षसां वधार्थं
क्रोधमाहारयदित्यन्वयः  ॥  ३।२४।३३,३४  ॥   

  

तस्य क्रुद्धस्य रूपं तु रामस्य ददृशे तदा ।  

दक्षस्येव क्रतुं हन्तुमुद्यतस्य पिनाकिनः  ॥  ३।२४।३५  ॥   

आविष्टं तेजसा रामं सङ्ग्रामशिरसि स्थितम् ।  

दृष्ट्वा सर्वाणि भूतानि भयार्तानि प्रदुद्रुवुः  ॥  ३।२४।३६  ॥   

दक्षस्येति क्रोधातिशयमात्रे दृष्टान्तः  ॥  ३।२४।३५,३६  ॥   

  

तत्कार्मुकैराभरणैर्ध्वजैश्च तैर्वर्मभिश्चाग्निसमानवर्णैः ।  

बभूव सैन्यं पिशिताशनानां सूर्योदये नीलमिवाभ्रवृन्दम्  ॥  ३।२४।३७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे चतुर्विंशः
सर्गः  ॥  २४  ॥   

तदिति । कवचसूर्यकिरणयोः साम्यं नीलाभ्राणां रक्षसां च कार्मुकवत्त्वं
ध्वजवत्त्वं च तुल्यं मेघे उत्पातध्वजसम्भवात् । अत्र
सार्धसप्तत्रिंशच्छ्लोकाः  ॥  ३।२४।३७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चतुर्विंशः सर्गः  ॥  २४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/03-raxo-hatyA/024_rAmasya_yuddhodyogaH.md">
<details><summary><h3>शिरोमणी ...{Loading}...</h3></summary>



ससैन्यखरप्राप्तानन्तरकालिकं वृत्तान्तमाह--आश्रममित्यादिभिः । खरपराक्रमे
उग्रपराक्रमविशिष्टे खरे आश्रमं प्रति याते प्राप्ते सति तान्
राक्षसैरवलोकितान् औत्पातिकान् उत्पातान् स्वार्थे ठक् । भ्रात्रा सह रामो
ददर्श  ॥  ३।२४।१  ॥   

  

तानिति । अत्यमर्षणः मुनिखेदासहिष्णुः रामः प्रजानां
दशरथराज्यनिवासिराक्षसानां किंच प्रकर्षेण जो मृत्युञ्जयो येषां तेषां
राक्षसानाम् अहितान् घोरान् उत्पातान् दृष्ट्वा अवलोक्य दृष्ट्वा विचार्य च
लक्ष्मणमब्रवीत् ऽजो ना मृत्युञ्जये जन्यां तातमात्रे जनार्दनेऽ इति मेदिनी
 ॥  ३।२४।२  ॥   

  

तद्वचनाकारमाह--इमानिति । हे महाबाहो सर्वभूतापहारिणो राक्षसान् संहर्तुं
समुत्थितानिमान् महोत्पातान् त्वं पश्य  ॥  ३।२४।३  ॥   

  

अमी इति । गर्दभारुणाः गर्दभनिष्ठारुण्यसदृशारुण्यवन्तः ये मेघाः व्योम्नि
निवर्तन्ते ते ख्ारस्वनाः सन्तः रुधिरधाराः विसृजन्ते  ॥  ३।२४।४  ॥   

  

राक्षसविनाशहेतुभूतानुत्पातानुक्त्वा स्वविजयसूचकसुशकुनान्याह--सेति ।
सधूमाः राक्षसाशुभसूचकप्रभूतधूमसंबद्धाः सर्वे मम शराः युद्धाभिनन्दिताः
युद्धाय अभिनन्दिताः प्राप्तानन्दाः लक्ष्यन्ते इति शेषः, रुक्मपृष्ठानि
स्वर्णभूषितपृष्ठविशिष्टानि चापानि धनूंषि विचेष्टन्ते आकृष्टज्याभिः
संबद्धुमिच्छन्ति  ॥  ३।२४।५  ॥   

  

यादृशा इति । यादृशा ये प्रसिद्धा वचनारिणः पक्षिणः इहास्मिन्समये कूजन्ति
तैरग्रतो भविष्यत् नो अभयं प्राप्तं जीवितस्य राक्षसानां जीवनस्य संशयश्च
प्राप्तः, प्राप्तमिति लिङ्गविपरिणामेनान्यत्राप्यन्वेति  ॥  ३।२४।६  ॥   

  

समिति । मुहुर्मुहुः स्फुरमाणो ऽयं मे बाहुः सुमहान्संप्रहारः
स्वकर्तृकसंप्रहरणं भविष्यति अत्र संशयो न इति संनिकर्षे समीपे नो ऽस्माकं
जयं विजयं शत्रोः पराजयं चाख्याति बोधयति तव वक्रं सुप्रभं प्रसन्नं च
लक्ष्यते, एतेन तवापि विजयो भविष्यतीति सूचितम् । श्लोकद्वयमेकान्वयि  ॥ 
३।२४।७८ ॥   

  

विपक्षे दोषमाह--उद्यतानामिति । युद्धार्थमुद्यतानां येषां वदनं मुखं
निष्प्रभं भवति  

तेषामायुःपरिक्षयो भवति  ॥  ३।२४।९  ॥   

  

रक्षसामिति । नर्दतां रक्षसां राक्षसानां राक्षसैराहतानां भेरीणां च घोरो
ऽयं महाध्वनिः श्रूयते, एतेन तेषां युद्धोद्योग इदानीमेवास्तीति सूचितम्  ॥ 
३।२४।१०  ॥   

  

अनागतेति । आपदं शङ्कमानेन आपद्विषयकशङ्कावता शुभं स्वकल्याणमिच्छता
पुरुषेण अनागतविधानम् अनागतस्य प्राप्स्यमानस्य आपन्मात्रस्य विधानं
प्रतीकारः कर्तव्यम्  ॥  ३।२४।११  ॥   

  

तस्मादिति । तस्मादुक्तहेतोः वैदेहीं गृहीत्वा शरपाणिर्धनुर्धरस्त्वं
पादपसंकुलां वृक्षैर्व्याप्तामत एव दुर्गां दुर्गमां शैलस्य गुहामाश्रय  ॥ 
३।२४।१२  ॥   

  

प्रतीति । इदं मद्वाक्यं त्वया प्रतिकूलयितुमन्यथा कर्तुमहं नेच्छामि
समानकर्तृकत्वाभावे तुमुन्नार्षः, उद्यतं त्वामित्यध्याहारो वा । अत एव मम
पादाभ्यां शापितः कृतशपथस्त्वं गम्यतां गच्छ असीति त्वयेति च शेषो वा किंच
मम पादाभ्यां शापितः कृतशपथवता त्वया गम्यताम्
इन्नन्तप्रकृतिकतृतीयान्तात्तसिः  ॥  ३।२४।१३  ॥   

  

नन्वेतत्कर्मकहनने ममापि सामर्थ्यमस्तीत्यत आह--त्वमिति । त्वमेतान् हन्याः
अत्र संशयो न तथापि एतान् स्वयमागतान् सर्वान्निशाचरान् अहमेव
हन्तुमिच्छामि  ॥  ३।२४।१४  ॥   

  

एवमिति । एवमुक्तो लक्ष्मणः शरान् चापं चादाय सीतया सह गुहां समाश्रयत्  ॥ 
३।२४।१५  ॥   

  

तस्मिन्निति । लक्ष्मणे गुहां प्रविष्टे सति निर्युक्तं मदुक्तं
झटित्यनुष्ठितं हन्त अतिहर्षो ऽयमित्युक्त्वा रामः कवचमाविशत् दधार  ॥ 
३।२४।१६  ॥   

  

स इति । अग्निनिकाशेन वह्निसदृशेन कवचेन विभूषितो रामः तिमिरे अन्धकारे
उत्थितो महानग्निरिव बभूव  ॥  ३।२४।१७  ॥   

  

स इति । महत् चापमुद्यम्य शरानादाय वीर्यवान् स रामः ज्यास्वनैः दिशः
पूरयन् सन् तत्रास्थितः संबभूव  ॥  ३।२४।१८  ॥   

  

तत इति । देवादयस्तत्र समेयुः समेत्य ऊचुश्च । श्लोकद्वयमेकान्वयि  ॥ 
३।२४।१९२०  ॥   

  

तद्वचनाकारमाह--स्वस्तीति  ॥  ३।२४।२१  ॥   

  

चक्रेति  ॥  ३।२४।२२  ॥   

  

तद्वचनाकारमाहचतुर्दशेति । रक्षसां चतुर्दशसहस्राणि सन्तीति शेषः,
धर्मात्मा रामस्तु एक एवेति युद्धं कथं भविष्यति  ॥  ३।२४।२३  ॥   

  

इतीति । इति अनेन हेतुना जातकौतूहलाः सन्तो राजर्ष्यादयस्तस्थुः  ॥  ३।२४।२४
 ॥   

  

आविष्टमिति । तेजसा समाधिकरहितप्रतापेन आविष्टं संयुक्तं संग्रामार्थं
स्थितं रामं दृष्ट्वा सर्वाणि भूतानि भयात् अनुमितरामपरिश्रमजनितभीतेः
विव्यथिरे  ॥  ३।२४।२५  ॥   

  

रूपमिति । न क्लिष्टं कस्मैचित् खेदप्रदं कर्म व्यापारो यस्य तस्य रामस्य
अप्रतिमम् उपमारहितमपि रूपं महात्मनः क्रुद्धस्य रुद्रस्य रूपमिव बभूवेति
वाक्ये देवगन्धर्वचारणैः संभाष्यमाणे सति गम्भीरनिर्ह्रादं
गम्भीरनिर्ह्रादविशिष्टं घोराणि चर्मायुधध्वजानि यस्मिन् तत् यातुधानानां
रक्षसामनीकं सैन्यं समन्तात् सर्वदिग्भ्यः ततः रामाधिष्ठितस्थानं समपद्यत ।
सार्धश्लोकद्वयमेकान्वयि  ॥  ३।२४।२६२७  ॥   

  

वीरेति । वीरालापान् वीरसूचकमहाशब्दान् विसृजताम् अन्योन्यं
परस्परमभिगच्छताम्  ॥  ३।२४।२८  ॥   

  

चापानि विस्फारयताम् अभीक्ष्णशः प्रतिक्षणं जृम्भतां विप्रहृष्टस्वनानाम्
अतिहर्षसूचकशब्दवतां दुन्दुभीः अभिनिघ्नतां तेषां राक्षसानां सुविपुलो
ऽतिविशालः शब्दः तद्वनं पूरयामास । अर्धचतुष्टयमेकान्वयि  ॥  ३।२४।२९  ॥   

  

तेनेति । तेन शब्देन वित्रस्ताः वनचारिणः तद्वचनमात्रनिवसनशीलाः श्वापदा
हिंसका व्याघ्रप्रभृतयः यत्र निःशब्दं शब्दाभावस्तं देशं दुद्रुवुः
पृष्ठतस्त्यक्तदिग्भागान् न अवलोकयन् अवालोकयन्  ॥  ३।२४।३०  ॥   

  

तदिति । धृतनानाप्रहरणम् उद्यतानेकविधायुधविशिष्टं गम्भीरम् अत एव सागरोपमं
महावेगं तदनीकं सैन्यम् रामं समनुवर्तत रामं समन्ववर्तत  ॥  ३।२४।३१  ॥   

  

राम इति । रणपण्डितः रणकर्मनिपुणो रामो ऽपि सर्वतः चक्षुः चारयन् उद्यतं
धृतकवचादियुद्धाभिमुखं युद्धाय अभिमुखं संमुखं प्राप्तं तत् खरस्वामिकं
सैन्यं ददर्श  ॥  ३।२४।३२  ॥   

  

वितत्येति । भीमं धनुर्वितत्य आकृष्य तूण्योः सायकान् बाणान् उद्धृत्य
सर्वरक्षसां युद्धप्राप्तनिखिलराक्षसानां वधार्थं राक्षसत्वनिवृत्त्यर्थं
तीव्रं क्रोधमाहारयत् स्वीचकार अत एव क्रुद्धः स्वीकृतकोपाभासो रामः
युगान्ताग्निरिव ज्वलन् सन् दुष्प्रेक्ष्यः द्रष्टुमशक्यो ऽभवत्  ॥ 
३।२४।३३३४  ॥   

  

तमिति । तेजसा आविष्टं प्रकटीकृतकिंचित्स्वतेजसं तं रामं दृष्ट्वा वनदेवताः
प्राव्यथन् प्राद्रवन् । अर्धं पृथक्--तस्येति । रुष्टस्य रामस्य रूपं तु
दक्षस्य क्रतुं हन्तुमुद्यतस्य पिनाकिनो महादेवस्य रूपमिव ददृशे
राक्षसैरिति शेषः  ॥  ३।२४।३५  ॥   

  

तदिति । तत् तस्य कार्मुकादिमिः पिशिताशनानां सैन्यं सूर्योदये नीलमभ्रजालं
मेघसमूह इव बभूव  ॥  ३।२४।३६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
चतुर्विंशः सर्गः  ॥  ३।२४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/03-raxo-hatyA/024_rAmasya_yuddhodyogaH.md">
<details><summary><h3>तिलकम् ...{Loading}...</h3></summary>



औत्पातिकानुत्पातान्, स्वार्थे ठक्  ॥  ३।२४।१  ॥   

  

अत्यमर्षणो ऽत्यस्वस्थचितः प्रजानां प्रकृतत्वाद्राक्षसा एवात्र प्रजाः  ॥ 
३।२४।२  ॥   

  

सर्वभूतापहारिणस्तत्सूचकान्प्रकृते सर्वराक्षसान् । संहर्तुं तत्संहारं
सूचयितुम्  ॥  ३।२४।३,४  ॥   

  

राक्षसानां दुर्निमित्तान्युक्त्वा स्वस्य जयसूचकान्याह-- सधूमा इति ।
उत्पातवशाद्धूमसंवृद्धाः मम युद्धे ऽभिनन्द आनन्दो येषां सञ्जातस्तादृशाः
अत एव विचेष्टन्ते तूणीरेषु चलन्ति स्वगतानन्दस्य शरेषूपचारः चापानि च
विचेष्टन्ते स्वाधिष्ठातृदेवतासांनिध्यात्स्फुरज्ज्यानि भवन्ति  ॥  ३।२४।५
 ॥   

  

अग्रत आसन्नदेशकाले नो भयं जीवितसंशयश्च प्राप्तः । अभयं प्राप्तं
चादसुराणां जीवितस्य संशयः प्राप्त इत्यर्थ इति तीर्थः  ॥  ३।२४।६  ॥   

  

संप्रहारो रणः । एवं भयेष्वपि स्वस्याभयसूचकं निमित्तमाह-- अयमिति ।
स्पुरमाणः स्फुरन् । दक्षिण इति शेषः । तीर्थव्याख्याने जयसूचकान्तरमाहेति
व्याख्ययेम्  ॥  ३।२४।७  ॥   

  

संनिकर्षे आसन्नकाले जयमित्यादेराख्यातीत्यनेनान्वयः । तवाप्यङ्गं
शुभसूचकमित्याह-- सुप्रभमिति  ॥  ३।२४।८  ॥   

  

येषां च वदनं निष्प्रभं भवति तेषामायुःक्षयो भवति वर्तमानसामीप्ये लट्
नैवमस्माकमिति शेषः । येषामायुःक्षयो भवति तेषां वदनं निष्प्रभमिति
व्याख्याने बीजं चिन्त्यम्  ॥  ३।२४।९,१०  ॥   

  

अनागतस्याजिगमिषितस्यानिष्टस्य विधानं प्रतिविधानं परिहारः  ॥  ३।२४।११  ॥   

  

आश्रमं हित्वा शैलस्य दुर्गामितरैर्गन्तुमशक्यां गुहामाश्रय  ॥  ३।२४।१२
 ॥   

  

इदं वाक्यं मयोच्यमानं त्वया प्रतिकूलितुं विपरीतं कर्तुं नेच्छामि ।
भिन्नकर्तृके तुमुन्नार्षः । उक्तं कुर्वित्यर्थः, मा चिरमविलम्बेन  ॥ 
३।२४।१३  ॥   

  

त्वं हीति । अनेनासामर्थ्यान्मां वारयतीति शङ्का निराकृता । स्वयमिति ।
तथैव शापोद्धारस्य सत्त्वादिति भावः  ॥  ३।२४।१४,१५  ॥   

  

हन्तेति हर्षे । निर्युक्तं शीघ्रमस्मदुक्तं निर्व्यूढमित्युक्त्वा
कवचमाविशद्धृतवान्  ॥  ३।२४।१६  ॥   

  

नानारत्नकान्त्या ऽग्निसादृश्यं कवचे  ॥  ३।२४।१७  ॥   

  

संबभूवास्थितः सम्यगास्थितं बभूवेत्यर्थः  ॥  ३।२४।१८,१९  ॥   

  

लोके ब्रह्मर्षिसत्तमाः । त्रैलोक्ये ऽपि ब्रह्मर्षित्वेन प्रसिद्धा
इत्यर्थः । पुण्यकर्मणः पुण्यकर्माणः अदीर्घत्वमार्षम्  ॥  ३।२४।२०  ॥   

  

गोब्राह्मणानामिति षष्ठी चतुर्थ्यर्थे आर्षी तेभ्य इत्यर्थः । "लोकानां ये
ऽभिसंगता" इति पाठे लोकानां लोकपालानां संगताः । हविर्होमादिद्वारोपकारका
इत्यर्थः  ॥  ३।२४।२१,२२  ॥   

  

धर्मात्मा अच्छद्मयोधीत्यर्थः  ॥  ३।२४।२३  ॥   

  

सगणा विद्याधरादिदशदेवयोनिगणसहिताः । इतीत्यस्य वदन्त इति शेषः  ॥  ३।२४।२४
 ॥   

  

तेजसा वैष्णवेन क्षात्रेण एतेन सहजस्वभावो भगवतो ब्राह्म एव क्षात्रस्तु
स्वेच्छया कार्याय भगवता स्वीक्रियत इति सूचितम्  ॥  ३।२४।२५  ॥   

  

रुद्रस्य रूपमिव रामस्य रूपमप्रतिमम्  ॥  ३।२४।२६  ॥   

  

इति वाक्ये संभाषमाणे त्वित्यर्थः  ॥  ३।२४।२७  ॥   

  

अन्योन्यमभिगच्छताम् । एवं युद्धं कर्तव्यमिति च बोधनार्थमिति शेषः  ॥ 
३।२४।२८  ॥   

  

जृम्भतां देहममताराहित्येन युद्धप्रवृत्तये मादकद्रव्यस्वीकारजं जृम्भणम्
अभीक्ष्णशः पुनःपुनः । "पुनः पुनः" इत्येव पाठः विप्रघुष्टो ऽतिशयेन कृतः
स्वनो यैस्तेषाम्  ॥  ३।२४।२९,३०  ॥   

  

यत्र निःशब्दं शब्दाभावस्तं देशं दुद्रुवुः । पृष्ठतो नावलोकयन्
भीतिवशादिति शेषः  ॥  ३।२४।३१३३  ॥   

  

सर्वरक्षसां वधार्थं सर्वरक्षोवधद्वारत्वादस्य युद्धस्येति भावः ।
क्रोधमाहारयत्प्राप्तवान्  ॥  ३।२४।३४  ॥   

  

प्राव्यथन्प्राव्यथन्त  ॥  ३।२४।३५  ॥   

  

नीलाभ्रजालस्थानीया राक्षसाः सूर्योदयः सूर्यकिरणस्थानीयः
कार्मुकादिसंबन्धः  ॥  ३।२४।३६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे चतुर्विंशः सर्गः  ॥  ३।२४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/03-raxo-hatyA/024_rAmasya_yuddhodyogaH.md">
<details><summary><h3>द्राविडपाठः ...{Loading}...</h3></summary>


आश्रमं प्रतियाते तु खरे खरपराक्रमे।  
तानेवोत्पातिकान् रामः सह भ्रात्रा ददर्श ह ॥ 3.24.1 ॥   
तानुत्पातान् महाघोरानुत्थितान् रोमहर्षणान्।  
प्रजानामहितान् दृष्ट्वा वाक्यं लक्ष्मणमब्रवीत् ॥ 3.24.2 ॥   
इमान् पश्य महाबाहो सर्वभूतापहारिणः।  
समुत्थितान् महोत्पातान् संहर्तुं सर्वराक्षसान् ॥ 3.24.3 ॥   
अमी रुधिरधारास्तु विसृजन्तः खरस्वनान्।  
व्योम्निमेघा विवर्तन्ते परुषा गर्दभारुणाः ॥ 3.24.4 ॥   
सधूमाश्च शराः सर्वे मम युद्धाभिनन्दिनः।  
रुक्मपृष्ठानि चापानि विवेष्टन्ते च लक्ष्मण ॥ 3.24.5 ॥   
यादृशा इह कूजन्ति पक्षिणो वनचारिणः।  
अग्रतो नो भयं प्राप्तं संशयो जीवितस्य च ॥ 3.24.6 ॥   
अयमाख्यानि मे बाहुः स्फुरमाणो मुहुर्मुहुः।  
सन्निकर्षे तु नः शूर जयं शत्रोः पराजयम् ॥ 3.24.7 ॥   
सप्रभं च प्रसन्नं च तव वक्त्रं हि लक्ष्यते।  
उद्यतानां हि युद्धार्थं येषां भवति लक्ष्मण ॥ 3.24.8 ॥   
निष्प्रभं वदनं तेषां भवत्यायुः परिक्षयः ॥ 3.24.9 ॥   
रक्षसां नर्दतां घोरः श्रूयते च महाध्वनिः।  
आहतानां च भेरीणां राक्षसैः क्रूरकर्मभिः ॥ 3.24.10 ॥   
आनागतविधानं तु कर्तव्यं शुभमिच्छता।  
आपदं शङ्कमानेन पुरुषेण विपश्चिता ॥ 3.24.11 ॥   
तस्माद्गृहीत्वा वैदेहीं शरपाणिर्धनुर्धरः।  
गुहामाश्रय शैलस्य दुर्गां पादपसङ्कुलाम् ॥ 3.24.12 ॥   
प्रतिकूलितुमिच्छामि नहि वाक्यमिदं त्वया।  
शापितो मम पादाभ्यां गम्यतां वत्स मा चिरम् ॥ 3.24.13 ॥   
त्वं हि शूरश्च बलवान् हन्यां ह्येतान्न संशयः।  
स्वयं तु हन्तुमिच्छामि सर्वानेव निशाचरान् ॥ 3.24.14 ॥   
एवमुक्तस्तु रामेण लक्ष्मणः सह सीतया।  
शरानादाय चापं च गुहां दुर्गां समाश्रयत् ॥ 3.24.15 ॥   
तस्मिन् प्रविष्टे तु गुहां लक्ष्मणे सह सीतया।  
हन्त निर्युक्तमित्युक्त्वा रामः कवचमाविशत् ॥ 3.24.16 ॥   
स तेनाग्निनिकाशेन कवचेन विभूषितः।  
बभूव रामस्तिमिरे विधूमोऽग्निरिवोत्थितः ॥ 3.24.17 ॥   
स चापमुद्यम्य महच्छरानादाय वीर्यवान्।  
बभूवावस्थितस्तत्रज्यास्वनैः पूरयन् दिशः ॥ 3.24.18 ॥   
ततो देवाः सगन्धर्वाः सिद्धाश्च सह चारणैः।  
समेयुश्च महात्मानो युद्धदर्शनकाङ्क्षिणः ॥ 3.24.19 ॥   
ऋषयश्च महात्मानो लोके ब्रह्मर्षिसत्तमाः।  
समेत्य चोचुः सहिता अन्योन्यं पुण्यकर्मणः ॥ 3.24.20 ॥   
स्वस्ति गोब्राह्मणेभ्योऽस्तु लोकानां येऽभिसङ्गताः।  
जयतां राघवो युद्धे पौलस्त्यान् रजनीचरान् ॥ 3.24.21 ॥   
चक्रहस्तो यथा युद्धे सर्वानसुरपुङ्गवान्।  
एवमुक्त्वा पुनः प्रोचुरालोक्य च परस्परम् ॥ 3.24.22 ॥   
चतुर्दश सहस्त्राणि रक्षसां भीमकर्मणाम्।  
एकश्च रामो धर्मात्मा कथं युद्धं भविष्यति ॥ 3.24.23 ॥   
इति राजर्षयः सिद्धाः सगणाश्च द्विजर्षभाः।  
जातकौतूहलास्तस्थुर्विमानस्थाश्च देवताः ॥ 3.24.24 ॥   
आविष्टं तेजसा रामं सङ्ग्रामशिरसि स्थितम्।  
दृष्ट्वा सर्वाणि भूतानि भयाद्विव्यथिरे तदा ॥ 3.24.25 ॥   
रूपमप्रतिमं तस्य रामस्याक्लिष्टकर्मणः।  
बभूव रूपं क्रुद्धस्य रुद्रस्येव पिनाकिनः ॥ 3.24.26 ॥   
ततो गम्भीरनिर्ह्रादं घोरवर्मायुधध्वजम्।  
अनीकं यातुधानानां समन्तात्प्रत्यदृश्यत ॥ 3.24.27 ॥   
सिंहनादं विसृजतामन्योन्यमभिगर्जताम्।  
चापानि विस्फारयतां जृम्भतां चाप्यभीक्ष्णशः ॥ 3.24.28 ॥   
विप्रघुष्टस्वनानां च दुन्दुभींश्चापि निघ्नताम्।  
तेषां सुतुमुलः शब्दः पूरयामास तद्वनम् ॥ 3.24.29 ॥   
तेन शब्देन वित्रस्ताः श्वापदा वनचारिणः।  
दुद्रुवुर्यत्र निःशब्दं पृष्ठतो न व्यलोकयन् ॥ 3.24.30 ॥   
तत्त्वनीकं महावेगं रामं समुपसर्पत।  
धृतनानाप्रहरणं गम्भीरं सागरोपमम् ॥ 3.24.31 ॥   
रामोऽपि चारयन् चक्षुः सर्वतो रणपण्डितः।  
ददर्श खरसैन्यं तद्युद्धाभिमुखमुत्थितम् ॥ 3.24.32 ॥   
वितत्य च धनुर्भीमं तूण्योश्चोद्धृत्य सायकान्।  
क्रोधमाहारयत्तीव्रं वधार्थं सर्वरक्षसाम् ॥ 3.24.33 ॥   
दुष्प्रेक्षः सोभवत् क्रुद्धो युगान्ताग्निरिव ज्वलन्।  
तं दृष्ट्वा तेजसाविष्टं प्राद्रवन्वनदेवताः ॥ 3.24.34 ॥   
तस्य क्रुद्धस्य रूपं तु रामस्य ददृशे तदा।  
दक्षस्येव क्रतुं हन्तुमुद्यतस्य पिनाकिनः ॥ 3.24.35 ॥   
आविष्टं तेजसा रामं सङ्ग्रामशिरसि स्थितम्।  
दृष्ट्वा सर्वाणि भूतानि भयार्तानि प्रदुद्रुवुः ॥ 3.24.36 ॥   
तत्कार्मुकैराभरणैर्ध्वजैश्च तैर्वर्मभिश्चाग्निसमानवर्णैः।  
बभूव सैन्यं पिशिताशनानां सूर्योदये नीलमिवाभ्रवृन्दम् ॥ 3.24.37 ॥   

</details>
</div>
