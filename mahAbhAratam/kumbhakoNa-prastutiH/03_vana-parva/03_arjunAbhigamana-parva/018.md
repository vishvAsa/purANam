---
title: ०१८ सारथ्युपालम्भः

---
अध्यायः 018

प्रद्युम्ने साल्वबाणाभिहत्या मूर्च्छिते सारथिना रणाङ्गणादन्यतो रथयापनम् ॥ 1 ॥ ततः प्रतिबुद्धेन प्रद्युम्नेन सारथिम्प्रति सविषादोक्तिः ॥ 2 ॥

वासुदेव उवाच 	001  
साल्वबाणार्दिते तस्मिन्प्रद्युम्ने बलिनांवरे ।	001a  
वृष्णयो भग्नसङ्कल्पा विव्यथुः पृतनामुखे ॥	001c  
हाहाकृतमभूत्सर्वं वृष्ण्यन्धकबलं ततः ।	002a  
प्रद्युम्ने मोहिते राजन्साल्वः प्रमुदितोऽभवत् ॥	002c  
तं तथा मोहितं दृष्ट्वा सारथिर्जवनैर्हयैः ।	003a  
रणादपाहरत्तूर्णं शिक्षितो दारुकिस्तदा ॥	003c  
नातिदूरापयाते तु रथे रथवरप्रणुत् ।	004a  
धनुर्गृहीत्वा यन्तारं लब्धसञ्ज्ञोऽब्रवीदिदम् ॥	004c  
सौते किं ते व्यवसितं कस्माद्यासि पराङ्मुखः ।	005a  
नैष वृष्णिप्रवीराणामाहवे धर्म उच्यते ॥	005c  
कच्चित्सौते न ते मोहः साल्वं दृष्ट्वा महाहवे ।	006a  
विषादो वा रण दृष्ट्वा ब्रूहि मे त्वं यथातथम् ॥	006c  
सौतिरुवाच 	007  
जानार्दने न मे मोहो नापि मां भयमाविशत् ।	007a  
अतिभारं तु ते मन्ये साल्वं केशवनन्दन ॥	007c  
सोभियाति शनैर्वीर बलवानेष पापकृत् ।	008a  
मोहितश्च रणे शूरो रक्ष्यः सारथिना रथी ॥	008c  
आयुष्मंस्त्वं मया नित्यं रक्षितव्यस्त्वयाऽप्यहम् ।	009a  
रक्षितव्यो रणे नित्यमिति कृत्वाऽपयाम्यहम् ॥	009c  
एकश्चासि महाबाहो बहवश्चापि दानवाः ।	010a  
न समं रौक्मिणेयाहं रणए मत्वाऽपयामि वा ॥	010c  
वासुदेव उवाच 	011  
एवं ब्रुवति सूते तु तदा मकरकेतुमान् ।	011a  
उवाच सूतं कौरव्य सन्निवर्त्य रथं पुनः ॥	011c  
दारुकात्मज मैवं त्वं पुनः कार्षीः कथञ्चन ।	012a  
व्यपयानं रणात्सौते जीवतो मम कर्हिचित् ॥	012c  
न स वृष्णिकुले जातो यो वै त्यजति सङ्गरम् ।	013a  
यो वा निपतितं हन्ति तवास्मीति च वादिनम् ॥	013c  
तथा स्त्रियं च यो हन्ति बालं वृद्धं तथैव च ।	014a  
विरथं मुक्तकेशं च भग्नशस्त्रायुधं तथा ॥	014c  
त्वं च सूतकुले जातो विदितः सूतकर्मणि ।	015a  
धर्मज्ञश्चासि वृष्णीनामाहवेष्वपि दारुके ॥	015c  
स जानंश्चरितं कृत्स्नं वृष्णीनां पृतनामुखे ।	016a  
अपयानं पुन सौते मैवं कार्षीः कथञ्चन ॥	016c  
अपयातं हतं पृष्ठे भ्रान्तं रणपलायितम् ।	017a  
गदाग्रजो दुराधर्षः किं मां वक्ष्यति माधवः ॥	017c  
केशवस्याग्रजो वाऽपि नीलवासा मदोत्कटः ।	018a  
किं वक्ष्यति महाबाहुर्बलदेवः समागतः ॥	018c  
किं वक्ष्यति शिनेर्नप्ता रणसिंहो महारथः ।	019a  
अपयातं रणात्सूत साम्बश्च समितिञ्जयः ॥	019c  
चारुदेष्णश्च दुर्धर्षस्तथैव गदसारणौ ।	020a  
अक्रूरश्च महाबाहुः किं मां वक्ष्यति सारथे ॥	020c  
शूरं सम्भावितं शान्तं नित्यं पुरुषमानिनम् ।	021a  
स्त्रियश्च वृष्णिवीराणां किं मां वक्ष्यन्ति सङ्गताः ॥	021c  
प्रद्युम्नोऽयमुपायाति भीतस्त्यक्त्वा महाहवम् ।	022a  
धिगेनमिति वक्ष्यन्ति न तु वक्ष्यन्ति साध्विति ॥	022c  
धिग्वाचा परिहासोपि मम वा मद्विधस्य वा ।	023a  
मृत्युनाऽभ्यधिकः सौते स त्वं मा व्यपयाः पुनः ॥	023c  
भारं हि मयि सन्न्यस्य यातो मधुनिहा हरिः ।	024a  
यज्ञं भारतसिंहस्य न हि शक्योऽद्य मर्षितुम् ॥	024c  
कृतवर्मा मया वीरो निर्यास्यन्नेव वारितः ।	025a  
साल्वं निवारयिष्येऽहं तिष्ठ त्वमिति सूतज ॥	025c  
स च सम्भावयन्मां वै निवृत्तो हृदिकात्मजः ।	026a  
तं समेत्य रणं त्यक्त्वा किं वक्ष्यामि महारथम् ॥	026c  
उपयान्तं दुराधर्षं शङ्खचक्रगदाधरम् ।	027a  
पुरुषं पुण्डरीकाक्षं किं वक्ष्यामि महाभुजम् ॥	027c  
सात्यकिं बलदेवं च ये चान्येऽन्धकवृष्णयः ।	028a  
मया स्पर्धन्ति सततं किन्नु वक्ष्यामि तानहं ॥	028c  
त्यक्त्वा रणमिमं सौते पृष्ठतोऽभ्याहतः शरैः ।	029a  
त्वयाऽपनीतो विवशो न जीवेयं कथञ्चन ॥	029c  
सन्निवर्त रथेनाशु पुनर्दारुकनन्दन ।	030a  
न चैतदेवं कर्तव्यमथापत्सु कथञ्चन ॥	030c  
न जीवितमहं सौते बहु मन्ये कथञ्चन ।	031a  
अपयातो रणाद्भीतः पृष्ठतोऽभ्याहतः शरैः ॥	031c  
कदाऽपि सूतपुत्र त्वं जानीषे मां भयार्दितम् ।	032a  
अपयातं रणं हित्वा यथा कापुरुषं तथा ॥	032c  
अयुक्तं तु मया त्यक्तुं सङ्ग्रामं दारुकात्मज ।	033a  
मयि युद्धार्थिनि भृशं स त्वं याहि यतो रणम् ॥	033c  

इति श्रीमन्महाभारते अरण्यपर्वणि अर्जुनाभिगमनपर्वणि अष्टादशोऽध्यायः ॥ 19 ॥
3-18-2 परे च मुदिता भृशम् । इति झ. पाठः ॥ 3-18-11 निवर्तय रथं पुनः इति झ. पाठः ॥ 3-18-19 शिनेर्नप्ता सात्यकिः ॥