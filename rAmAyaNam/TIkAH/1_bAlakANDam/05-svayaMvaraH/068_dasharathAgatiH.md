+++
title = "०६८ दशरथागतिः"
title_english = "068 janaka sends message to ayodhya"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-068-Dasharatha_Agamanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/05-svayaMvaraH/068_dasharathAgatiH.md">
<details><summary><h2>IITK ...{Loading}...</h2></summary>

After receiving the message from Janaka, king Dasaratha accompanied by
his ministers arrives at Mithila.



### श्लोकः
#### मूलम्
जनकेन समादिष्टा दूतास्ते क्लान्तवाहनाः।  
त्रिरात्रमुषिता मार्गे तेऽयोध्यां प्राविशन् पुरीम्॥1.68.1॥

#### शब्दार्थः
जनकेन by Janaka, समादिष्टाः commanded by, ते they, दूताः messengers, मार्गे on the way, त्रिरात्रम् three nights, उषिताः had spent, क्लान्तवाहनाः with their horses tired, अयोध्यां पुरीम् city of Ayodhya, प्राविशन् entered.

#### आङ्ग्लानुवादः
Commanded by Janaka the messengers travelled for three days, rested for three nights on the way and entered the city of Ayodhya along with their horses tired.



### श्लोकः
#### मूलम्
राज्ञो भवनमासाद्य द्वारस्थानिदमब्रुवन्।  
शीघ्रं निवेद्यतां राज्ञे दूतान्नो जनकस्य च॥1.68.2॥

#### शब्दार्थः
राज्ञः king's, भवनम् palace, आसाद्य having reached, द्वारस्थान् addressing the doorkeepers,  इदम् these words, अब्रुवन् spoke, जनकस्य Janaka's, दूतान् messengers, नः about us, शीघ्रम् immediately, राज्ञे for king, निवेद्यताम् be informed.

#### आङ्ग्लानुवादः
Reaching the king's palace the messengers said to the doorkeepers, "Let king  
Dasaratha be immediately informed that the messengers from Janaka have come".



### श्लोकः
#### मूलम्
इत्युक्ता द्वारपालास्ते राघवाय न्यवेदयन्।  
ते राजवचनाद्दूता राजवेश्मप्रवेशिताः।  
ददृशुर्देवसङ्काशं वृद्धं दशरथं नृपम्॥1.68.3॥

#### शब्दार्थः
इत्युक्ताः having (informed) spoken by them, द्वारपालाः doorkeepers, राघवाय for Dasaratha, न्यवेदयन् informed, ते दूताः those messengers, राजवचनात् obeying the words of king, राजवेश्म royal palace, प्रवेशिताः having been made to enter, देवसङ्काशम् resembling devatas, वृद्धम् aged, दशरथं नृपम् king Dasaratha, ददृशुः beheld.

#### आङ्ग्लानुवादः
Having heard their words, the doorkeepers informed the descendant of Raghu (king Dasaratha). Thereafter, with the the king's permission, the messengers entered the royal palace  and beheld the aged king Dasaratha who shone like a god.



### श्लोकः
#### मूलम्
बद्धाञ्जलिपुटास् सर्वे दूता विगतसाध्वसाः।  
राजानं प्रयता वाक्यमब्रुवन्मधुराक्षरम्॥1.68.4॥

#### शब्दार्थः
सर्वे all, दूताः the messengers, बद्धाञ्जलिपुटाः folding the hands together in supplication, विगतसाध्वसाः freed from apprehensions, प्रयताः in reverence, राजानम् addressing king, मधुराक्षरम् in sweet (complimentary ), वाक्यम् words, अब्रुवन् saidः

#### आङ्ग्लानुवादः
All the messengers, hands folded free from apprehensions, reverentially addressed the king in sweet words.



### श्लोकः
#### मूलम्
मैथिलो जनको राजा साग्निहोत्रपुरस्कृतम् ।  
कुशलं चाव्ययं चैव सोपाध्यायपुरोहितम्॥1.68.5॥  
मुहुर्मुहुर्मधुरया स्नेहसंयुक्तया गिरा।  
जनकस्त्वां महाराज पृच्छते सपुरस्सरम्॥1.68.6॥

#### शब्दार्थः
महाराज O Great monarch, मैथिलः Mithila's lord, जनकः राजा king Janaka, साग्निहोत्रपुरस्कृतम् treating with sacred fire and oblations with resepect by placing the sacred fire in the forefront, सोपाध्यायपुरोहितम् with spiritual preceptors and priests, सपुरस्सरम् with attendants ahead of you, त्वाम् you, मधुरया sweet, स्नेहसंयुक्तया endowed with affection, गिरा with words, कुशलं च welfare, अव्ययं चैव imperishability, मुहुः महुः again and again, पृच्छते is enquiring.

#### आङ्ग्लानुवादः
"O Great monarch Mithila's lord, king Janaka, with the sacred fire in front again and again enquires about your health and the spiritual wellbeing of your preceptors, priests and attendants in words filled with sweetness and affection.



### श्लोकः
#### मूलम्
पृष्ट्वा कुशलमव्यग्रं वैदेहो मिथिलाधिपः।  
कौशिकानुमते वाक्यं भवन्तमिदमब्रवीत्॥1.68.7॥

#### शब्दार्थः
मिथिलाधिपः king of Mithila, वैदेहः Janaka, अव्यग्रम् diligently, कुशलम् welfare, पृष्ट्वा having ascertained, कौशिकानुमते with the permission of Viswamitra, भवन्तम् to you, इदम् this, वाक्यम् word, अब्रवीत् said.

#### आङ्ग्लानुवादः
Janaka, the king of Mithila with the enquiry about your welfare, with the permission of the son of Kausika (Viswamitra) sends you this messageः



### श्लोकः
#### मूलम्
पूर्वं प्रतिज्ञा विदिता वीर्यशुल्का ममात्मजा।  
राजानश्च कृतामर्षानिर्वीर्या विमुखीकृताः॥1.68.8॥

#### शब्दार्थः
मम आत्मजा my daughter, वीर्यशुल्का as a reward of prowess, पूर्वम् formerly, प्रतिज्ञा vow, विदिता known to everybody, कृतामर्षाः made indignant, निर्वीर्याः powerless, राजानः kings also, विमुखीकृताः were made to turn back.

#### आङ्ग्लानुवादः
O King It is wellknown that formerly I had vowed to give my daughter to a groom as a reward for prowess. Disappointed when proved powerless, the kings became indignant and opposed me.



### श्लोकः
#### मूलम्
सेयं मम सुता राजन् विश्वामित्रपुरस्सरैः।  
यदृच्छयागतैर्वीरैर्निर्जिता तव पुत्रकैः॥1.68.9॥

#### शब्दार्थः
राजन् O King, सा इयम् that this, मम my, सुता daughter, विश्वामित्रपुरस्सरैः with Viswamitra at the forefront ahead, यदृच्छया casually, आगतैः who had come, तव your, वीरैः heroic ones, पुत्रकैः by your sons, निर्जिता has been won.

#### आङ्ग्लानुवादः
O King that this daughter of mine has been won by your heroic son Rama  who has come here casually led by Viswamitra.



### श्लोकः
#### मूलम्
तच्च राजन् धनुर्दिव्यं मध्ये भग्नं महात्मना।  
रामेण हि महाराज महत्यां जनसंसदि॥1.68.10॥

#### शब्दार्थः
महाराज O Great among kings, राजन् Dasaratha, तत् that, दिव्यम् divine, धनुः bow, महत्याम् in the illimitable glory, जनसंसदि in the assembly of people, महात्मना by the magnanimous, रामेण by Rama, मध्ये in the middle, भग्नम् is broken.

#### आङ्ग्लानुवादः
O Great king, Dasaratha the divine bow with its limitless glory was broken in the middle by the great self Rama in the assembly of people.



### श्लोकः
#### मूलम्
अस्मै देया मया सीता वीर्यशुल्का महात्मने।  
प्रतिज्ञां कर्तुमिच्छामि तदनुज्ञातुमर्हसि॥1.68.11॥

#### शब्दार्थः
वीर्यशुल्का the 'Reward for Prowess', सीता Sita, अस्मै to this, महात्मने eminent one, मया by me, देया fit to be given, प्रतिज्ञाम् vow, कर्तुम् to fufill, इच्छामि desiring, तत् for that reason, अनुज्ञातुम् to give your consent, अर्हसि behoves of you.

#### आङ्ग्लानुवादः
Sita is fit to be given in marriage to this eminent Rama as a reward for his prowess. I request you to give your consent to fulfil my vow.



### श्लोकः
#### मूलम्
सोपाध्यायो महाराज पुरोहितपुरस्सरः।  
शीघ्रमागच्छ भद्रं ते द्रष्टुमर्हसि राघवौ ॥1.68.12॥

#### शब्दार्थः
महाराज O Mighty king, सोपाध्यायः with your preceptors, पुरोहितपुरस्सरः with official priest walking ahead, शीघ्रम् speedily, आगच्छ come here, ते भद्रम् prosperity to you, राघवौ Rama   and Lakshmana, द्रष्टुम् to behold, अर्हसि behoves of you.

#### आङ्ग्लानुवादः
O Mighty king be blessed. Come here soon with your preceptors and priest. You ought to be reumitd with Rama amd Lakshmana.



### श्लोकः
#### मूलम्
प्रीतिं च मम राजेन्द्र निर्वर्तयितुमर्हसि।  
पुत्रयोरुभयोरेव प्रीतिं त्वमपि लप्स्यसे॥1.68.13॥

#### शब्दार्थः
राजेन्द्र O Indra among kings, मम for me, प्रीतिम् pleasure, निर्वर्तयितुम् to cause, अर्हसि it behoves of you, त्वमपि you also, उभयोः both of your, पुत्रयोः sons, प्रीतिम् delight, लप्स्यसे will obtain.

#### आङ्ग्लानुवादः
O Indra among kings you will not only bring me pleasure, you will also be happy to see your sons.



### श्लोकः
#### मूलम्
एवं विदेहाधिपतिर्मधुरं वाक्यमब्रवीत्॥1.68.14॥  
विश्वामित्राभ्यनुज्ञात श्शतानन्दमते स्थितः।  
इत्युक्त्वा विरता दूता राजगौरवशङ्किताः॥1.68.15॥

#### शब्दार्थः
विदेहाधिपतिः king of Videha, विश्वामित्राभ्यनुज्ञातः with Viwsamitra's approval, शतानन्दमते in line with Satananda's thinking, स्थितः staying, एवम् thus, मधुरम् sweet, वाक्यम् words, अब्रवीत् spoke, दूताः messengers, इति उक्त्वा having thus spoken, राजगौरवशङ्किताः fearing out of respect for king, विरताः concluded.

#### आङ्ग्लानुवादः
The king of Videha (Janaka) with Viswamitra's approval and in line with Satananda's thinking has conveyed these sweet words". The messengers having said so concluded  out of respect for their king (afraid that they might look overtalkative).



### श्लोकः
#### मूलम्
दूतवाक्यं च तच्छ्रुत्वा राजा परमहर्षितः।  
वसिष्ठं वामदेवं च मन्त्रिणोऽन्यांश्च सोऽब्रवीत्॥1.68.16॥

#### शब्दार्थः
सः राजा that king, तत् that, दूतवाक्यम् words of messengers, श्रुत्वा having listened, परमहर्षितः exceedingly rejoiced, वसिष्ठम् Vasishta, वामदेवम् Vamadeva, अन्यान् other, मन्त्रिणश्च ministers, अब्रवीत् spoke.

#### आङ्ग्लानुवादः
Exceedingly happy to hear the words of the messengers, the king said to Vasishta, Vamadeva and other ministers.



### श्लोकः
#### मूलम्
गुप्तः कुशिकपुत्रेण कौसल्यानन्दवर्धनः।  
लक्ष्मणेन सह भ्रात्रा विदेहेषु वसत्यसौ॥1.68.17॥

#### शब्दार्थः
असौ this, कौसल्यानन्दवर्धनः enhancing the joy of Kausalya, कुशिकपुत्रेण by the son of Kusika, Visvamitra, गुप्तः protected, भ्रात्रा along with brother Lakshmana, विदेहेषु in the country of Videha, वसति living.

#### आङ्ग्लानुवादः
"The enhancer of the joy of Kausalya (Rama) along with hs brother Lakshmana under the protection of  Viswamitra  is now staying in the coutry of the Videhas."



### श्लोकः
#### मूलम्
दृष्टवीर्यस्तु काकुत्स्थो जनकेन महात्मना।  
सम्प्रदानं सुतायास्तु राघवे कर्तुमिच्छति॥1.68.18॥

#### शब्दार्थः
काकुत्स्थः Rama, महात्मना by the illustrious, जनकेन by Janaka, दृष्टवीर्यः having proved the prowess (that Janaka), सुतायाः daughter's, सम्प्रदानम् bestowal, राघवे to Rama, कर्तुम् to do, इच्छति is desiring.

#### आङ्ग्लानुवादः
Illustrious Janaka desires to bestow his daughter on the descendat of Kakustha (Rama) whose prowess he has witnessed.



### श्लोकः
#### मूलम्
यदि वो रोचते वृत्तं जनकस्य महात्मनः।  
पुरीं गच्छामहे शीघ्रं मा भूत्कालस्य पर्ययः॥1.68.19॥

#### शब्दार्थः
महात्मनः of the distinguished, जनकस्य Janaka's, वृत्तम् behaviour (character ), वः to you, रोचते यदि is approved (looked) by you with favour, शीघ्रम् immediately, पुरीम् city of Mithila, गच्छामहे shall go, कालस्य time's, पर्ययः delay, माभूत् let not be there.

#### आङ्ग्लानुवादः
If you approve the action, of the distinguished Janaka, let us hurry to the city of Mithila. Let there be no delay".



### श्लोकः
#### मूलम्
मन्त्रिणो बाढमित्याहुः सह सर्वैर्महर्षिभिः।  
सुप्रीतश्चाब्रवीद्राजा श्वो यात्रेति स मन्त्रिणः॥1.68.20॥

#### शब्दार्थः
सर्वैः by all, महर्षिभिः सह maharshis, मन्त्रिणः along with all the ministers, बाढमिति "certainly  so", आहुः said, सुप्रीतः highly delighted, सः राजा that king, श्वः tomorrow, यात्रा journey, इति so, मन्त्रिणः addrressing ministers, अब्रवीत् spoke.

#### आङ्ग्लानुवादः
All the maharshis and the ministers said, 'certainly so'. And the king, overwhelmed with joy, said, "we start tomorrow".



### श्लोकः
#### मूलम्
मन्त्रिणस्तु नरेन्द्रस्य रात्रिं परमसत्कृताः।  
ऊषु स्तेमुदितास् सर्वे गुणैस् सर्वैस्समन्विताः॥1.68.21॥

#### शब्दार्थः
सर्वैः by all, गुणैः excellent virtues, समन्विताः endowed with, नरेन्द्रस्य king Janaka's, मन्त्रिणस्तु counsellors, परमसत्कृताः highly honoured, मुदिताः were pleased, रात्रिम् night, ऊषुः spent.

#### आङ्ग्लानुवादः
The virtuous counsellors of the Indra among kings highly  honoured  spent the night happily.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे अष्टषष्टितमस्सर्गः॥  
Thus ends the sixtyeighth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/05-svayaMvaraH/068_dasharathAgatiH.md">
<details><summary><h2>भूषणम् ...{Loading}...</h2></summary>



जनकेन समादिष्टा दूतास्ते क्लान्तवाहनाः ।  

त्रिरात्रमुषिता मार्गे ते ऽयोध्यां प्राविशन् पुरीम्  ॥  १।६८।१  ॥   

अथ जानकीविवाहाय दशरथाह्वानमष्टषष्टितमे--जनकेनेत्यादि । त्रिरात्रमिति ।
तिस्रो रात्रयस्त्रिरात्रम्, सङ्ख्यादित्वात् रात्र्यन्तादच्समासान्तः ।
अत्यन्तसंयोगे द्वितीया  ॥  १।६८।१  ॥   

  

ते राजवचनाद्दूता राजवेश्म प्रवेशिताः ।  

ददृशुर्देवसङ्काशं वृद्धं दशरथं नृपम्  ॥  १।६८।२  ॥   

राजवचनात् जनको ऽस्मानिह प्रेषितवानिति स्वराजसङ्कीर्तनात्  ॥  १।६८।२  ॥   

  

बद्धाञ्जलिपुटाः सर्वे दूताविगतसाध्वसाः ।  

राजानं प्रयता वाक्यमब्रुवन् मधुराक्षरम्  ॥  १।६८।३  ॥   

विगतसाध्वसाः दशरथसौजन्येन विज्ञापने निर्भयाः  ॥  १।६८।३  ॥   

  

मैथिलो जनको राजा साग्निहोत्रपुरस्कृतम् ।  

कुशलं चाव्ययं चैव सोपाध्यायपुरोहितम्  ॥  १।६८।४  ॥   

मुहुर्मुहुर्मधुरया स्नेहसंयुक्तया गिरा ।  

जनकस्त्वां महाराजा पृच्छते सपुरःसरम्  ॥  १।६८।५  ॥   

मैथिल इत्यादि श्लोकद्वयमेकान्वयम् । मैथिलः मिथिलेश्वरः ।
पुरस्कृताग्निहोत्रसहितः साग्निहोत्रपुरस्कृतः ।
आहिताग्न्यादित्वान्निष्ठायाः परनिपातः । पुरस्सरन्तीति पुरस्सरा भृत्याः,
तत्सहितम् । एवम्भूतं त्वां कुशलं क्षेमम् अव्ययं अनपायम्, योगमिति यावत् ।
आपृच्छते मद्वचनादिति शेषः । "आङिनुपृच्छयोरुपसङ्ख्यानम्" इति आत्मनेपदम् ।
अत्र द्वितीयजनकशब्दो विप्रकृष्टजनकशब्दा विस्मरणार्थः  ॥  १।६८।४,५  ॥   

  

पृष्ट्वा कुशलमव्यग्रं वैदेहो मिथिलाधिपः ।  

कौशिकानुमते वाक्यं भवन्तमिदमब्रवीत्  ॥  १।६८।६  ॥   

कौशिकानुमते कौशिकानुमत्या  ॥  १।६८।६  ॥   

  

पूर्वं प्रतिज्ञा विदिता वीर्यशुल्का ममात्मजा ।  

राजानश्च कृतामर्षा निर्वीर्या विमुखीकृताः  ॥  १।६८।७  ॥   

पूर्वमिति । वीर्यशुल्केति मम प्रतिज्ञा भवद्भिर्विदिता । राजानश्च
निर्वीर्याः धनुरारोपणासमर्थाः, विमुखीकृता इत्यपि विदितमित्यन्वयः  ॥ 
१।६८।७  ॥   

  

सेयं मम सुता राजन् विश्वामित्रपुरस्सरैः ।  

यदृच्छयागतैर्वीरैर्निर्जिता तव पुत्रकैः  ॥  १।६८।८  ॥   

सेयमिति । सेयं उक्तरीत्या सर्वैः प्रार्थनीया । मम सुता त्वया सह
सम्बन्धार्हस्य मे पुत्री । स्वपुरे तदागमनप्रसक्तिं दर्शयति
विश्वामित्रपुरस्सरैरिति । यदृच्छया मद्भागधेयात् । पुत्रकैः पूजायां
बहुवचनम् । जामातृत्वाध्यवसायात् महाराजकुमारत्वाद्वा पूजा । अल्पार्थेन
कप्रत्ययेन बाल्यं द्योतितम्  ॥  १।६८।८  ॥   

  

तच्च राजन् धनुर्दिव्यं मध्ये भग्नं महात्मना ।  

रामेण हि महाराज महत्यां जनसंसदि  ॥  १।६८।९  ॥   

कथं निर्जितेत्यत्राह--तच्चेति । तच्च ऐश्वरमपि । नेदमैन्द्रजालिकमित्याह
महात्मनेति । नेयं पक्षपातोक्तिरित्याह महत्यामिति  ॥  १।६८।९  ॥   

  

अस्मै देया मया सीता वीर्यशुल्का महात्मने ।  

प्रतिज्ञां कर्तुमिच्छामि तदनुज्ञातुमर्हसि  ॥  १।६८।१०  ॥   

सोपाध्यायो महाराज पुरोहितपुरस्सरः ।  

शीघ्रमागच्छ भद्रं ते द्रष्टुमर्हसि राघवौ  ॥  १।६८।११  ॥   

प्रतिज्ञां प्रतिज्ञातं सीताप्रदानम्  ॥  १।६८।१०,११  ॥   

  

प्रीतिं च मम राजेन्द्र निर्वर्तयितुमर्हसि ।  

पुत्रयोरुभयोरेव प्रीतिं त्वमपि लप्स्यसे  ॥  १।६८।१२  ॥   

एवं विदेहाधिपतिर्मधुरं वाक्यमब्रवीत् ।  

विश्वामित्राभ्यनुज्ञातः शतानन्दमते स्थितः  ॥  १।६८।१३  ॥   

दूतवाक्यं तु तच्छ्रुत्वा राजा परमहर्षितः ।  

वसिष्ठं वामदेवं च मन्त्रिणो ऽन्यांश्च सो ऽब्रवीत्  ॥  १।६८।१४  ॥   

प्रीतिं त्वद्दर्शनप्रीतिं सीताप्रदानप्रीतिं वा । पुत्रयोः पुत्री च
पुत्रश्च तयोः । एकशेषः । प्रीतिं तद्विषयप्रीतिम्,
तदुभयकल्याणदर्शनप्रीतिमितियावत् । मत्पुत्र्यां त्वत्पुत्रे चेत्यर्थः ।
यद्वा स्नुषा च पुत्रीत्येव गृह्यते । यद्वा लक्ष्मणायोर्मिलाप्रदानं
सिद्धं कृत्वोच्यते उभयोरिति  ॥  १।६८।१२१४  ॥   

  

गुप्तः कुशिकपुत्रेण कौसल्यानन्दवर्द्धनः ।  

लक्ष्मणेन सह भ्रात्रा विदेहेषु वसत्यसौ  ॥  १।६८।१५  ॥   

दृष्टवीर्यस्तु काकुत्स्थो जनकेन महात्मना ।  

सम्प्रदानं सुतायास्तु राघवे कर्त्तुमिच्छति  ॥  १।६८।१६  ॥   

गुप्त इत्यादि । विदेहेषु विदेहानां निवासभूते देशे । "जनपदे लुप्" इति
लुप् । असाविति बुद्धिसन्निकर्षेणोच्यते  ॥  १।६८।१५,१६  ॥   

  

यदि वो रोचते वृत्तं जनकस्य महात्मनः ।  

पुरीं गच्छामहे शीघ्रं माभूत्कालस्य पर्ययः  ॥  १।६८।१७  ॥   

यदि वो रोचत इति । यौनसम्बन्धयोग्यमिति शेषः । पर्ययः अतिक्रमः  ॥  १।६८।१७
 ॥   

  

मन्त्रिणो बाढमित्याहुः सह सर्वैर्महर्षिभिः ।  

सुप्रीतश्चाब्रवीद्राजा श्वो यात्रेति स मन्त्रिणः  ॥  १।६८।१८  ॥   

मन्त्रिण इति । श्वो यात्रेत्यब्रवीदिति तदर्थमुद्युङ्ध्वमिति भावः  ॥ 
१।६८।१८  ॥   

  

मन्त्रिणस्तां नरेन्द्रस्य रात्रिं परमसत्कृताः ।  

ऊषुस्ते मुदिताः सर्वे गुणैः सर्वैस्समन्विताः  ॥  १।६८।१९  ॥   

इत्यार्षे श्रीरामायणे वाल्मीकीये आदिकाव्ये बालकाण्डे अष्टषष्टितमः सर्गः
 ॥  ६८  ॥   

मन्त्रिणः जनकमन्त्रिणः । गुणैः सत्कारातिशयैः । तां रात्रिं तस्यां
रात्र्यामित्यर्थः  ॥  १।६८।१९  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने अष्टषष्टितमः सर्गः  ॥  ६८  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/05-svayaMvaraH/068_dasharathAgatiH.md">
<details><summary><h2>शिरोमणी ...{Loading}...</h2></summary>



जनकेनेति । जनकेन समादिष्टाः अते निरन्तरगमनविशिष्टाधिकरणीभूते मार्गे
त्रिरात्रमुषिताः क्लान्तवाहनाः ते दूताः अयोध्यां पुरीं प्राविशन् । अत
इत्यत्र निरन्तरगमनार्थकाद्धातोरधिकरणे कः । अत एव ते इत्यनेन न
पौनरुक्त्यम्  ॥  १।६८।१  ॥   

  

ते इति । राजवचनात् राज्ञः जनकमन्त्रिणो भवत्सन्दर्शनार्थं समागता इति
स्वदूतप्रार्थितदशरथस्य वचनात् शीघ्रं तानानयेत्याज्ञातः राजवेश्म
प्रवेशिताः प्रतीहारैर्महाराजाधिराजदशरथगृहं प्रापिताः ते जनकदूताः
देवसङ्काशं देवसदृशं वृद्धं विलक्षणैश्वर्यवत्त्वेन परमवृद्धिं प्राप्तं
दशरथं नृपं ददृशुः  ॥  १।६८।२  ॥   

  

बद्धाञ्जलीति । बद्धाञ्जलिपुटाः विगतसाध्वसाः अतिहर्षप्रापकजनकसन्देशस्य
वक्तव्यत्वेन विगतभयाः सर्वे दूताः प्रश्रितं नम्रतासूचकं मधुराक्षरं
मनोहराक्षरविशिष्टं वाक्यं जनकसन्देशं राजानं दशरथमब्रुवन्  ॥  १।६८।३  ॥   

  

तद्वचनमेवाह मैथिल इति । हे महाराज साग्निहोत्रपुरस्कृतः पुरस्कृतो यो
ऽग्निहोत्रस्तत्सहितः एव मैथिलः मिथिलोद्भवः जनकः जनानां कं सुखं यस्मात्स
प्रजासुखदातेत्यर्थः । जनकः जनकाभिधो राजा
सोपाध्यायपुरोहितमुपाध्यायपुरोहितसहितं सपुरःसरं पुरःसरा भृत्यास्तत्सहितं
त्वां स्नेहसंसक्तया अतिस्नेहसम्मिलितयैव गिरा अव्ययं ध्वंसरहितं कुशलं
मुहुर्मुहुरेव आपृच्छते अस्मद्द्वारेति शेषः । चशब्दावेवार्थौ ।
श्लोकद्वयमेकान्वयि  ॥  १।६८।४,५  ॥   

  

पृष्ट्वेति । अव्यग्रः व्यग्रतारहितः वैदेहः विदेहकुलोद्भवः मिथिलाधिपो
जनकः कौशिकानुमते विश्वामित्रसम्मतौ सत्यां भवन्तं कुशलं पृष्ट्वा इदं
वाक्यमब्रवीत्  ॥  १।६८।६  ॥   

  

तद्वाक्यमेवाह पूर्वमित्यादिषड्भिः । ममात्मजा वीर्यशुल्का
समाधिकरहितपराक्रममूल्या इति प्रतिज्ञा मत्कर्तृकनियोगः पूर्वं विदिता अत
एव कृतामर्षाः निर्वीर्याः अल्पपराक्रमाः राजानो विमुखीकृताः
तत्तदगम्यधनुर्ग्रहणादिनैव मत्कन्या लभ्येति मत्प्रतिज्ञया दूरीकृता
इत्यर्थः । आसन्निति शेषः । चशब्द इत्यर्थे  ॥  १।६८।७  ॥   

  

सेति । हे राजन् मदनुरागोत्पादक हे राजन् अतिप्रकाशविशिष्ट
विश्वामित्रपुरःसरैः विश्वामित्रः पुरःसरः अग्रगन्ता येषां तैः यदृच्छया
अस्मत्प्रारब्धवशेन आगतैस्तव पुत्रकैः अत्यनुकम्पितत्वत्सुतैः सा
समाधिकरहितपराक्रममूल्या इयं मम सुता निर्जिता । अत्र पुत्रकैरिति बहुवचनेन
रामलक्ष्मणौ परमपूज्याविति जनकराजनिश्चयः सूचितः  ॥  १।६८।८  ॥   

  

निर्जयप्रकारमाह तदिति । हे महाबाहो महात्मना रामेण तत् अन्यग्रहणाद्यशक्यं
रत्नमुत्तमं दिव्यं धनुर्महत्यां जनसंसदि जनसभायामेव मध्ये भग्नम् । हिशब्द
एवार्थे  ॥  १।६८।९  ॥   

  

अस्मा इति । महात्मने अस्मै रामाय वीर्यशुल्का सीता देया अवश्यं दातुं
योग्या । तत्र हेतुः प्रतिज्ञां स्वकृतनियोगमहं तर्तुमिच्छामि तसमाद्धेतोः
अनुज्ञातुं त्वमर्हसि आगमशास्त्रस्यानित्यत्वादिडभावः  ॥  १।६८।१०  ॥   

  

सेति । हे महाराज सोपाध्यायः उपाध्यायसहितः पुरोहितपुरस्कृतः
पुरस्कृतपुरोहितस्त्वं शीघ्रं राघवौ द्रष्टुमर्हसि अतः शीघ्रमागच्छ ते
भद्रम् । शीघ्रमित्युभयान्वयि  ॥  १।६८।११  ॥   

  

प्रतिज्ञामिति । हे राजेन्द्र मम प्रतिज्ञां निर्वर्तयितुं संपालयितुं
त्वमर्हसि तेनोभयोः पुत्रयोः प्रीतिं त्वमुपलप्स्यसे प्राप्स्यसि । एवो
हेत्वर्थे  ॥  १।६८।१२  ॥   

  

एवमिति । विश्वामित्राभ्यनुज्ञातः शतानन्दमते स्थितः विदेहाधिपतिर्जनक एवं
मधुरं वाक्यमब्रवीत्  ॥  १।६८।१३  ॥   

  

दूतेति । तत् दूतवाक्यं श्रुत्वा परमहर्षितः स राजा दशरथः
वशिष्ठादीनब्रवीत्  ॥  १।६८।१४  ॥   

  

तद्वचनमेवाह गुप्त इति । कुशिकपुत्रेण गुप्तः रक्षितः कौशल्यानन्दवर्धनः
असौ रामः भ्रत्रा लक्ष्मणेन सह विदेहेषु वसति  ॥  १।६८।१५  ॥   

  

दृष्टेति । महात्माना जनकेन दृष्टवीर्यः काकुत्स्थो रामो ऽस्ति अतो राघवे
एव सुतायाः सम्प्रदानं कर्तुमिच्छति । एकस्तुशब्दो हेतौ अपर एवार्थे  ॥ 
१।६८।१६  ॥   

  

यदीति । महात्मनो जनकस्य वृत्तं यदि वो युष्मभ्यं रोचते तर्हि पुरीं
मिथिलां वयं शीघ्रं गच्छामहे वृतान्तज्ञापनार्थमिति शेषः । तत्र हेतुः
कालविपर्ययो विवाहसमयविलम्बो मा भूत्  ॥  १।६८।१७  ॥   

  

मन्त्रिण इति । सर्वैर्हर्हर्षिभिः सह मन्त्रिणो बाढमतिशोभनमेतदित्याहुः ।
अत एव सुप्रीतो राजा दशरथः श्व इतो ऽव्यवहितागामिदिवसे एव यात्रेति
मन्त्रिणः अब्रवीत् । एकश्चशब्दो हेतौ द्वितीय एवार्थे  ॥  १।६८।१८  ॥   

  

मन्त्रिण इति । परमसत्कृताः अत एव प्रमुदिताः सर्वैर्गुणैर्मन्त्रिधर्मैः
समन्विता युक्ता नरेन्द्रस्य सर्वमन्त्रिणः तां रात्रिमूषुः  ॥  १।६८।१९
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
ऽष्टषष्टितमः सर्गः  ॥  १।६८  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/05-svayaMvaraH/068_dasharathAgatiH.md">
<details><summary><h2>तिलकम् ...{Loading}...</h2></summary>



त्रिरात्रं रात्रित्रयमुषिता मार्गे कृतवासाः । तावद्वासकरणे निमित्तं
क्लान्तवाहनत्वम् । ते दूतकर्मणि नियुक्ता मन्त्रिणः । तदनन्तरं ते
ऽयोध्यायां प्राविशन्  ॥  १।६८।१  ॥   

  

राजवचनाज्जनको ऽस्मानिह प्रेषितवानिति स्वराजनामसङ्कीर्तनात् । राजवेश्म
दशरथवेश्म । प्रवेशिताः । तदीयैर्द्वारपालैरिति शेषः  ॥  १।६८।२  ॥   

  

विगतसाध्वसाः महाराजदूतत्वेन तद्भृत्यवत्तत्सन्निधौ भयरहिताः  ॥  १।६८।३
 ॥   

  

साग्निहोत्रपुरस्कृतः पुरस्कृताग्निहोत्रसहितः । आहिताग्न्यादिः ।
पुरस्कृता मन्त्र्यादयः । अग्निहोत्रपदेन तत्साधनऋत्विजस्तैः सहित इत्यर्थ
इत्यन्ये  ॥  १।६८।४  ॥   

  

कुशलम् क्षेमम् । अव्ययमनपायम् । हे महाराज आपृच्छते । "आङि नु पृच्छ्योः"
इत्यात्मनेपदम् । पुरःसरा भृत्यास्तत्सहितम्  ॥  १।६८।५  ॥   

  

अनुमते ऽनुमतकृत्यसाधननिमित्तम्  ॥  १।६८।६  ॥   

  

वीर्यशुल्केति प्रतिज्ञा पूर्वं युष्माकं विदितेत्यन्वयः । विमुखीकृता
इत्यपि विदितम्  ॥  १।६८।७  ॥   

  

तव पुत्रकैरिति । तव पुत्रेण । रामेणेत्यर्थः । कप्रत्ययेनाल्पार्थकेन
बाल्यद्योतनम् । जामातृबुद्ध्या महाबलत्वेनेश्वरबुद्ध्या च पूज्यत्वेन
बहुवचनप्रयोगः  ॥  १।६८।८  ॥   

  

तच्च । पूर्वं दक्षाध्वरध्वंससमये रुद्रेण यद्बलाच्छक्रादिपुरःसरसकलसुरजयः
कृतस्तच्चेत्यर्थः । रत्नं धनुरुत्तमं धनुः  ॥  १।६८।९  ॥   

  

प्रतिज्ञां वीर्यशुल्कतया सीतादानप्रतिज्ञाम् तर्तुम् पूरयितुम्  ॥ 
१।६८।१०,११  ॥   

  

उभयोरेवोभयोरपि पुत्रयोः । न केवलं रामस्यैवेत्यर्थः । प्रीतिम् विवाहजाम्
। एतेन लक्ष्मणायोर्मिलाप्रदानं सूचितम्  ॥  १।६८।१२  ॥   

  

अभ्यनुज्ञातो ऽभ्यनुज्ञातकन्याप्रदानकृत्यः  ॥  १।६८।१३  ॥   

  

एवम् वक्ष्माणम्  ॥  १।६८।१४  ॥   

  

विदेहेषु विदेहानां निवासभूते जनपदे  ॥  १।६८।१५,१६  ॥   

  

यदि वो रोचते वृत्तम् । यौनसम्बन्धयोग्यमित्यर्थः । पर्ययो ऽतिक्रमः  ॥ 
१।६८।१७  ॥   

  

श्वो यात्रेति मन्त्रिणो ऽब्रवीदित्यन्वयः । तदर्थ उद्यमः क्रियतामिति शेषः
 ॥  १।६८।१८  ॥   

  

मन्त्रिणो जनकमन्त्रिणः । गुणैः सत्कारातिशयैः । "नरेन्द्रश्च" इति पाठे स
च मुदित उवासेति विपरिणामः । "नरेन्द्रस्य" इति पाठे जनकस्येत्यर्थः  ॥ 
१।६८।१९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
ऽष्टषष्टितमः सर्गः  ॥  ६८  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/05-svayaMvaraH/068_dasharathAgatiH.md">
<details><summary><h2>द्राविडपाठः ...{Loading}...</h2></summary>


जनकेन समादिष्टा दूतास्ते क्लान्तवाहनाः।  
त्रिरात्रमुषिता मार्गे तेऽयोध्यां प्राविशन् पुरीम् ॥ 1.68.1 ॥   
ते राजवचनाद्दूता राजवेश्म प्रवेशिताः।  
ददृशुर्देवसङ्काशं वृद्धं दशरथं नृपम् ॥ 1.68.2 ॥   
बद्धाञ्जलिपुटाः सर्वे दूताविगतसाध्वसाः।  
राजानं प्रयता वाक्यमब्रुवन् मधुराक्षरम् ॥ 1.68.3 ॥   
मैथिलो जनको राजा साग्निहोत्रपुरस्कृतम्।  
कुशलं चाव्ययं चैव सोपाध्यायपुरोहितम् ॥ 1.68.4 ॥   
मुहुर्मुहुर्मधुरया स्नेहसंयुक्तया गिरा।  
जनकस्त्वां महाराजा पृच्छते सपुरःसरम् ॥ 1.68.5 ॥   
पृष्ट्वा कुशलमव्यग्रं वैदेहो मिथिलाधिपः।  
कौशिकानुमते वाक्यं भवन्तमिदमब्रवीत् ॥ 1.68.6 ॥   
पूर्वं प्रतिज्ञा विदिता वीर्यशुल्का ममात्मजा।  
राजानश्च कृतामर्षा निर्वीर्या विमुखीकृताः ॥ 1.68.7 ॥   
सेयं मम सुता राजन् विश्वामित्रपुरस्सरैः।  
यदृच्छयागतैर्वीरैर्निर्जिता तव पुत्रकैः ॥ 1.68.8 ॥   
तच्च राजन् धनुर्दिव्यं मध्ये भग्नं महात्मना।  
रामेण हि महाराज महत्यां जनसंसदि ॥ 1.68.9 ॥   
अस्मै देया मया सीता वीर्यशुल्का महात्मने।  
प्रतिज्ञां कर्तुमिच्छामि तदनुज्ञातुमर्हसि ॥ 1.68.10 ॥   
सोपाध्यायो महाराज पुरोहितपुरस्सरः।  
शीघ्रमागच्छ भद्रं ते द्रष्टुमर्हसि राघवौ ॥ 1.68.11 ॥   
प्रीतिं च मम राजेन्द्र निर्वर्तयितुमर्हसि।  
पुत्रयोरुभयोरेव प्रीतिं त्वमपि लप्स्यसे ॥ 1.68.12 ॥   
एवं विदेहाधिपतिर्मधुरं वाक्यमब्रवीत्।  
विश्वामित्राभ्यनुज्ञातः शतानन्दमते स्थितः ॥ 1.68.13 ॥   
दूतवाक्यं तु तच्छ्रुत्वा राजा परमहर्षितः।  
वसिष्ठं वामदेवं च मन्त्रिणोऽन्यांश्च सोऽब्रवीत् ॥ 1.68.14 ॥   
गुप्तः कुशिकपुत्रेण कौसल्यानन्दवर्द्धनः।  
लक्ष्मणेन सह भ्रात्रा विदेहेषु वसत्यसौ ॥ 1.68.15 ॥   
दृष्टवीर्यस्तु काकुत्स्थो जनकेन महात्मना।  
सम्प्रदानं सुतायास्तु राघवे कर्त्तुमिच्छति ॥ 1.68.16 ॥   
यदि वो रोचते वृत्तं जनकस्य महात्मनः।  
पुरीं गच्छामहे शीघ्रं माभूत्कालस्य पर्ययः ॥ 1.68.17 ॥   
मन्त्रिणो बाढमित्याहुः सह सर्वैर्महर्षिभिः।  
सुप्रीतश्चाब्रवीद्राजा श्वो यात्रेति स मन्त्रिणः ॥ 1.68.18 ॥   
मन्त्रिणस्तां नरेन्द्रस्य रात्रिं परमसत्कृताः।  
ऊषुस्ते मुदिताः सर्वे गुणैः सर्वैस्समन्विताः ॥ 1.68.19 ॥   

</details>
</div>
