+++
title = "गायत्र्यष्टकम्"
author = "शङ्कराचार्यः"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3064"
source_url = "https://www.ebharatisampat.in/readbook3.php?bookid=ODAwMTg3Njg0MjMxNDky&pageno=MjI0MjQyNjk5NTk="

+++
[[गायत्र्यष्टकम्	Source: [EB](https://www.ebharatisampat.in/readbook3.php?bookid=ODAwMTg3Njg0MjMxNDky&pageno=MjI0MjQyNjk5NTk=)]]

\[




गायत्र्यष्टकम् (शङ्कराचार्यकृतम्)


विश्वामित्रपःफलां प्रियतरां विप्रालिसंसेवितां  
नित्यानित्यविवेकदां स्मितमुखीं खण्डेन्दुभूषोज्ज्वलाम् .  
ताम्बूलारुणभासमानवदनां मार्ताण्डमध्यस्थितां  
गायत्रीं हरिवल्लभां त्रिणयनां ध्यायामि पञ्चाननाम् .. १ ..  
जातीपङ्कजकेतकीकुवलयैः संपूजिताङ्घ्रिद्वयां  
तत्त्वार्थात्मिकवर्णपङ्क्तिसहितां तत्त्वार्थबुद्धिप्रदाम् .  
प्राणायामपरायणैर्बुधजनैः संसेव्यमानां शिवां  
गायत्रीं हरिवल्लभां त्रिणयनां ध्यायामि पञ्चाननाम् .. २ ..  
मञ्जीरध्वनिभिः समस्तजगतां मञ्जुत्वसंवर्धनीं  
विप्रप्रेङ्खितवारिवारितमहारक्षोगणां मृण्मयीम् .  
जप्तुः पापहरां जपासुमनिभां हंसेन संशोभितां  
गायत्रीं हरिवल्लभां त्रिणयनां ध्यायामि पञ्चाननाम् .. ३ ..  
काञ्चीचेलविभूषितां शिवमयीं मालार्धमालादिकान्  
बिभ्राणां परमेश्वरीं शरणदां मोहान्धबुद्धिच्छिदाम् .  
भूरादित्रिपुरां त्रिलोकजननीमध्यात्मशाखानुतां  
गायत्रीं हरिवल्लभां त्रिणयनां ध्यायामि पञ्चाननाम् .. ४ ..  
ध्यातुर्गर्भकृशानुतापहरणां सामात्मिकां सामगां  
सायंकालसुसेवितां स्वरमयीं दूर्वादलश्यामलाम् .  
मातुर्दास्यविलोचनैकमतिमत्खेटीन्द्रसंराजितां  
गायत्रीं हरिवल्लभां त्रिणयनां ध्यायामि पञ्चाननाम् .. ५ ..  
संध्यारागविचित्रवस्त्रविलसद्विप्रोत्तमैः सेवितां  
ताराहीरसुमालिकां सुविलसद्रत्नेन्दुकुम्भान्तराम् .  
राकाचन्द्रमुखीं रमापतिनुतां शङ्खादिभास्वत्करां  
गायत्रीं हरिवल्लभां त्रिणयनां ध्यायामि पञ्चाननाम् .. ६ ..  
वेणीभूशितमालकध्वनिकरैर्भृङ्गैः सदा शोभितां  
तत्त्वज्ञानरसायनज्ञरसनासौधभ्रमद्भ्रामरीम् .  
नासालंकृतमौक्तिकेन्दुकिरणैः सायंतमश्छेदिनीं  
गायत्रीं हरिवल्लभां त्रिणयनां ध्यायामि पञ्चाननाम् .. ७ ..  
पादाब्जान्तररेणुकुङ्कुमलसत्फालद्युरामावृतां  
रम्भानाट्यविलोकनैकरसिकां वेदान्तबुद्धिप्रदाम् .  
वीणावेणुमृदङ्गकाहलरवान् देवैः कृताञ्छृण्वतीं  
गायत्रीं हरिवल्लभां त्रिणयनां ध्यायामि पञ्चाननाम् .. ८ ..  
हत्यापानसुवर्णतस्करमहागुर्वङ्गनासंगमान्  
दोषाञ्छैलसमान् पुरंदरसमाः संच्छिद्य सूर्योपमाः .  
गायत्रीं श्रुतिमातुरेकमनसा संध्यासु ये भूसुरा  
जप्त्वा यान्ति परां गतिं मनुमिमं देव्याः परं वैदिकाः .. ९ ..  
इति श्रीमत्परमहंसपरिव्राजकाचार्य  
श्रीमच्छंकराचार्यविरचितं गायत्र्यष्टकं संपूर्णम्




\]
