---
title: १९९ धौम्य-वरणम्
unicode_script: devanagari

---


अध्यायः 199

अर्जुनेन अनुरूपपुरोहितसम्पादनं पृष्टेन गन्धर्वेण धौम्यवरणाभ्यनुज्ञा ॥ 1 ॥ गन्धर्वाय आग्नेयास्त्रदानम् ॥ 2 ॥ उत्कोचतीर्थे पाण्डवैः धौम्यस्य पौरोहित्ये वरणम् ॥ 3 ॥
अर्जुन उवाच 	001  
अस्माकमनुरूपो वै यः स्याद्गन्धर्व वेदवित् ।	001a  
पुरोहितस्तमाचक्ष्व सर्वं हि विदितं तव ॥	001c  
गन्धर्व उवाच 	002  
यवीयान्देवलस्यैष वने भ्राता तपस्यति ।	002a  
धौम्य उत्कोचके तीर्थे तं वृणुध्वं यदीच्छथ ॥	002c  
वैशम्पायन उवाच 	003  
ततोऽर्जुनोऽस्त्रमाग्नेयं प्रददौ तद्यथाविधि ।	003a  
गन्धर्वाय \'स च प्रीतो वचनं चेदमब्रवीत् ॥	003c  
मयि सन्ति हयश्रेष्ठास्तव दास्यामि वै सखे ।	004a  
उपकारकृतं मित्रं प्रतिकारेण योजये ॥	004c  
गृह्णीष्व चाक्षुषीं विद्यामिमां भरतसत्तम ।	005a  
एवमुक्तोऽर्जुनः\' प्रीतो वचनं चेदमब्रवीत् ॥	005c  
त्वय्येव तावत्तिष्ठन्तु हया गन्धर्वसत्तम ।	006a  
कार्यकाले ग्रहीष्यामः स्वस्ति तेऽस्त्विति चाब्रवीत् ॥	006c  
तेऽन्योन्यमभिसम्पूज्य गन्धर्वः पाण्डवाश्च ह ।	007a  
रम्याद्भागीरथीतीराद्यथाकामं प्रतस्थिरे ॥	007c  
तत उत्कोचकं तीर्थं गत्वा धौम्याश्रमं तु ते ।	008a  
तं वव्रुः पाण्डवा धौम्यं पौरोहित्याय भारत ॥	008c  
तान्धौम्यः प्रतिजग्राह सर्ववेदविदां वरः ।	009a  
वन्येन फलमूलेन पौरोहित्येन चैव ह ॥	009c  
ते समाशंसिरे लब्धां श्रियं राज्यं च पाण्डवाः ।	010a  
ब्राह्मणं तं पुरस्कृत्य पाञ्चालीं च स्वयंवरे ॥	010c  
पुरोहितेन तेनाथ गुरुणा सङ्गतास्तदा ।	011a  
नाथवन्तमिवात्मानं मेनिरे भरतर्षभाः ॥	011c  
स हि वेदार्थतत्त्वज्ञस्तेषां गुरुरुदारधीः ।	012a  
वेदविच्चैव वाग्मी च धौम्यः श्रीमान्द्विजोत्तमः ॥	012c  
तेजसा चैव बुद्ध्या च रूपेण यशसा श्रिया ।	013a  
मन्त्रैश्च विविधैर्धौम्यस्तुल्य आसीद्बृहस्पतेः ॥	013c  
स चापि विप्रस्तान्मेने स्वभावाभ्यधिकान्भुवि ।	014a  
तेन धर्मविदा पार्था योज्या सर्वविदा वृताः ॥	014c  
मेनिरे सहिता वीराः प्राप्तं राज्यं च पाण्डवाः ।	015a  
बुद्धिवीर्यबलोत्साहैर्युक्ता देवा इवापरे ॥	015c  
कृतस्वस्त्ययनास्तेन ततस्ते मनुजाधिपाः ।	016a  
मेनिरे सहिता गन्तुं पाञ्चाल्यास्तं स्वयंवरम् ॥ 	016c  

इति श्रीमन्महाभारते आदिपर्वणि चैत्ररथपर्वणि एकोनद्विशततमोऽध्यायः ॥ 199 ॥ ॥ समाप्तं चैत्ररथपर्व ॥सस