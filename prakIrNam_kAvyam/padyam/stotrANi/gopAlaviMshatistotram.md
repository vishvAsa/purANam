+++
title = "गोपालविंशतिस्तोत्रम्"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3059"
source_url = "https://www.ebharatisampat.in/readbook3.php?bookid=ODk4ODY1NTA1MjU2Mzky&pageno=MjI0MjQyNjk5NTk="

+++
[[गोपालविंशतिस्तोत्रम्	Source: [EB](https://www.ebharatisampat.in/readbook3.php?bookid=ODk4ODY1NTA1MjU2Mzky&pageno=MjI0MjQyNjk5NTk=)]]

\[




गोपालविंशतिस्तोत्रम्

.. गोपालविंशतिस्तोत्रम् ..  
श्रीमान् वेंकटनाथार्यः कवितार्किककेसरी  
वेदान्ताचार्यवर्यो मे सन्निधत्तां सदा हृदि ।  
वन्दे वृन्दावनचरं वलव्वीजनवल्लभम्  
जयन्तीसम्भवं धाम वैजयन्तीविभूषणम् ॥ १॥  
वाचं निजाङ्करसिकां प्रसमीक्षमाणो  
वक्त्रारविन्दविनिवेशितपांचजन्यः ।  
वर्णः त्रिकोणरूचिरे वरपुण्डरीके  
बद्धासनो जयति वल्लवचक्रवर्ती ॥ २॥  
आम्नायगन्धरुदितस्फुरिताधरोष्ठम्  
आस्राविलेक्षणमनुक्षणमन्दहासम् ।  
गोपालडिम्भवपुषं कुहना जनन्याः  
प्राणस्तनन्धयमवैमि परं पुमांसम् ॥ ३॥  
आविर्भवत्वनिभृताभरणं पुरस्तात्  
आकुंचितैकचरण निभृहितान्यपादम् ।  
दध्नानिबद्धमुखरेण निबद्धतालं  
नाथस्य नन्दभवने नवनीतनाट्यम् ॥ ४॥  
कुन्दप्रसूनविशदैर्दशनैश्चर्तुभिः  
संदश्य मातुरनिशं कुचचूचुकाग्रम् ।  
नन्दस्य वक्त्रमवलोकयतो मुरारेर्-  
मन्दस्थितं मममनीषितमातनोतु ॥ ५॥  
हर्तुं कुम्भे विनिहितकरः स्वादु हैयङ्गवीनं  
दृष्ट्वा दामग्रहणचटुलां मातरं जातरोषाम् ।  
पायादीषत्प्रचलितपदौ नापगच्छन्न तिष्ठन्  
मिथ्यागोपः सपदि नयने मीलयन् विश्वगोप्ता ॥ ६॥  
व्रजयोषिदपाङ्ग वेधनीयं  
मथुराभाग्यमनन्यभोग्यमीडे ।  
वसुदेववधू स्तनन्धयं तद्-  
किमपि ब्रह्म किशोरभावदृश्यम् ॥ ८॥  
परिवर्तितकन्धरं भयेन  
स्मितफुल्लाधरपल्लवं स्मरामि ।  
विटपित्वनिरासकं कयोश्चिद्-  
विपुलोलूखलकर्षकं कुमारम् ॥ ९॥  
निकटेषु निशामयामि नित्यं  
निगमान्तैरधुनाऽपि मृग्यमाणम् ।  
यमलार्जुनदृष्टबालकेलिं  
यमुनासाक्षिकयौवनं युवानम् ॥ १०॥  
पदवीमदवीयसीं विमुक्ते-  
रटवीं सम्पदम्बु वाहयन्तीम् ।  
अरूणाधरसाभिलाषवंशां  
करूणां कारणमानुषीं भजामि ॥ ११॥  
अनिमेषनिवेष्णीयमक्ष्णो-  
रजहद्यौवनमाविरस्तु चित्ते ।  
कलहायितकुन्तलं कलापैः  
करूणोन्मादकविग्रहं महो मे ॥ १२॥  
अनुयायिमनोज्ञवंशनालै-  
रवतु स्पर्शितवल्लवीविमोहैः ।  
अनघस्मितशीतलैरसौ माम्  
अनुकम्पासरिदम्बुजैरपाङ्गैः ॥ १३॥  
अधराहितचारूवंशनाला  
मकुटालम्बिमयूरपिञ्च्छमालाः ।  
हरिनीलशिलाविभङ्गनीलाः  
प्रतिभाः सन्तु ममान्तिमप्रयाणे ॥ १४॥  
अखिलानवलोकयामि कालान्  
महिलादीनभुजान्तरस्यूनः ।  
अभिलाषपदं व्रजाङ्गनानाम्  
अभिलाक्रमदूरमाभिरूप्यम् ॥ १५॥  
महसे महिताय मौलिना  
विनतेनाञ्जलिमञ्जनत्विषे ।  
कलयामि विमुग्धवल्लवी-  
वलयाभाषितमञ्जुवेणवे ॥ १६॥  
जयतु ललितवृत्तिं शिक्षितो वल्लवीनां  
शिथिलवलयशिञ्जाशीतलैर्हस्ततालैः ।  
अखिलभुवनरक्षागोपवेशस्य विष्णो-  
रधरमणिसुधायामंशवान् वंशनालः ॥ १७॥  
चित्राकल्पः श्रवसि कलयल्लाङ्गलीकर्णपूरं  
बर्होत्तंसस्फुरितचिकुरो बन्धुजीवं दधानः ।  
गुंजाबद्धामुरसि ललितां धारयन् हारयष्टिं  
गोपस्त्रीणां जयति कितवः कोऽपि कौमारहारी ॥ १८॥  
लीलायष्टिं करकिसलये दक्षिणे न्यस्त धन्या-  
मंसे देव्याः पुलकरुचिरे सन्निविष्टान्यबाहुः ।  
मेघश्यामो जयति ललितो मेखलादत्तवेणु-  
र्गुञ्जापीडस्फुरितचिकुरो गोपकन्याभुजङ्गः ॥ १९॥  
प्रत्यालीढस्थितिंअधिगतां प्राप्तगाढाङ्कपालीं  
पश्चादीषन्मिलितनयनां प्रेयसीं प्रेक्षमाणः ।  
भस्त्रायन्त्रप्रणिहितकरो भक्तजीवातुरव्याद्  
वारिक्रीडानिबिडवसनो वल्लवीवल्लभो नः ॥ २०॥  
वासो हृत्वा दिनकरसुतासन्निधौ वल्लवीनां  
लीलास्मेरो जयति ललितामास्थितः कुन्दशाखाम् ।  
सव्रीडाभिस्तदनु वसने ताभिरभ्यर्थ्यमाने  
कामी कश्चित्करकमलयोरञ्जलिं याचमानः ॥ २१॥  
इत्यनन्यमनसा विनिर्मितां  
वेंकटेशकविना स्तुतिं पठन् ।  
दिव्यवेणुरसिकं समीक्षते  
दैवतं किमपि यौवतप्रियम् ॥ २२॥  
॥ इति गोपालविंशतिस्तोत्रं सम्पूर्णम् ॥




\]
