+++
title = "०४२ भगीरथ-यत्नः"
title_english = "042 king bhageeratha s effort to bring river ganga ion to the earth"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-042-Bhagiratha_Yathnaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/02-sagara-kathA/042_bhagIratha-yatnaH.md">
<details><summary><h2>IITK ...{Loading}...</h2></summary>

Anshuman performs penance to bring Ganga to the earth-- Bhagiratha
follows



### श्लोकः
#### मूलम्
--receives boon from Brahma--Brahma informs Anshuman that only lord Siva is capable to hold Ganga.]  
कालधर्मं गते राम सगरे प्रकृतीजनाः।  
राजानं रोचयामासुरंशुमन्तं सुधार्मिकम्॥1.42.1॥

#### शब्दार्थः
राम O Rama, सगरे when king Sagara, कालधर्मम् duty of nature, death, गते obtained, प्रकृतीजनाः ministers and subjects, सुधार्मिकम् highly virtuous, अंशुमन्तम् Anshuman, राजानम् as king, रोचयामासुः accepted.

#### आङ्ग्लानुवादः
"O Rama when Sagara died, the subjects installed the highly virtuous Anshuman as king.



### श्लोकः
#### मूलम्
स राजा सुमहानासीदंशुमान् रघुनन्दन ।  
तस्य पुत्रो महानासीद्दिलीप इति विश्रुतः॥1.42.2॥

#### शब्दार्थः
रघुनन्दन O Descendent of Raghu, Rama, सः अंशुमान् that Anshuman, सुमहान् very great, राजा आसीत् was a monarch, तस्य for him, दिलीप इति by name Dilipa, विश्रुतः celebrated, महान् great, पुत्रः आसीत् a son was born.

#### आङ्ग्लानुवादः
O descendnt of the Raghus that Anshuman became a very great monarch. He had a great son, Dilipa who became famous.



### श्लोकः
#### मूलम्
तस्मिन् राज्यं समावेश्य दिलीपे रघुनन्दन।  
हिमवच्छिखरे पुण्ये तपस्तेपे सुदारुणम्॥1.42.3॥

#### शब्दार्थः
रघुनन्दन O Rama, तस्मिन् दिलीपे in that Dilipa, राज्यम् kingdom, समावेश्य vesting, पुण्ये pious, हिमवच्छिखरे on the peak of Himavat mountain, सुदारुणम् rigid, तपः penance, तेपे he  performed.

#### आङ्ग्लानुवादः
O Delight of the Raghus having vested the kingdom with Dilipa, Anshuman performed rigid penance on the sacred peak of the Himavat mountain.



### श्लोकः
#### मूलम्
द्वात्रिंशच्च सहस्राणि वर्षाणि सुमहायशाः।  
तपोवनं गतो राम स्वर्गं लेभे तपोधनः॥1.42.4॥

#### शब्दार्थः
राम O Rama, सुमहायशाः highly renowned Anshuman, द्वात्रिंशत् सहस्राणि thirty two  thousand,  वर्षाणि years, तपोवनं गतः having reached tapovana, तपोधनः one who had asceticism as wealth, स्वर्गम् heaven, लेभे attained.

#### आङ्ग्लानुवादः
O Rama highly renowned Anshuman, having lived for thirtytwo thousand years in the  tapovana, turned an ascetic and attained heaven (without accomplishing his objective).



### श्लोकः
#### मूलम्
दिलीपस्तु महातेजाश्श्रुत्वा पैतामहं वधम्।  
दुःखोपहतया बुद्ध्या निश्चयं नाध्यगच्छत॥1.42.5॥

#### शब्दार्थः
महातेजाः exceedingly lustrous, दिलीपस्तु Dilipa on his part, पैतामहम् relating to his grandfathers, वधम् killing, श्रुत्वा having heard, दुःखोपहतया overtaken by grief, बुद्ध्या with his intellect, निश्चयम् conclusion, नाध्यगच्छत did not arrive at.

#### आङ्ग्लानुवादः
When exceedingly brilliant Dilipa heard about the death of his grandfathers, he was overtaken by grief but could not arrive at any conclusion with his intellect (regarding means of bringing down the sacred river).



### श्लोकः
#### मूलम्
कथं गङ्गावतरणं कथं तेषां जलक्रिया।  
तारयेयं कथं चैतानिति चिन्तापरोऽभवत्॥1.42.6॥

#### शब्दार्थः
गङ्गावतरणम् descent of Ganga, कथम् how to do?, तेषाम् their, जलक्रिया funeral rites with water, कथम् how to do?, एतान् them, कथम् how to, तारयेयम् इति (help them to cross the wordly sea of suffering and reach heaven) liberate, चिन्तापरः thoughtful, अभूत् became.

#### आङ्ग्लानुवादः
How to bring about the descent of Ganga? How to perform funeral rites of the ancestors with Ganga water? How to liberate them Thus Dilipa was constantly engaged in such thoughts.



### श्लोकः
#### मूलम्
तस्य चिन्तयतो नित्यं धर्मेण विदितात्मनः।  
पुत्रो भगीरथो नाम जज्ञे परमधार्मिकः॥1.42.7॥

#### शब्दार्थः
विदितात्मनः wellknown for his intelligence, धर्मेण with righteousness, नित्यम् constantly, चिन्तयतः while reflecting, तस्य for him, भगीरथो नाम named Bhagiratha, परमधार्मिकः highly virtuous, पुत्रः son, जज्ञे was born.

#### आङ्ग्लानुवादः
As Dilipa known for his knowledge of the soul constantly reflected righteously on (this matter of Ganga), a highly virtuous son named Bhagiratha was born to him.



### श्लोकः
#### मूलम्
दिलीपस्तु महातेजा यज्ञैर्बहुभिरिष्टवान्।  
त्रिंशद्वर्षसहस्राणि राजा राज्यमकारयत्॥1.42.8॥

#### शब्दार्थः
महातेजाः most brilliant, दिलीपस्तु Dilipa on his part, बहुभिः by any, यज्ञैः sacrifices, इष्टवान्  performed, राजा king, त्रिंशद्वर्षसहस्राणि thirty thousand years, राज्यम् kingdom, अकारयत् ruled.

#### आङ्ग्लानुवादः
Most brilliant king Dilipa ruled the kingdom for thirty thousand years performing many sacrifices.



### श्लोकः
#### मूलम्
अगत्वा निश्चयं राजा तेषामुद्धरणं प्रति ।  
व्याधिना नरशार्दूल कालधर्ममुपेयिवान्॥1.42.9॥

#### शब्दार्थः
नरशार्दूल O Tiger among men, राजा king Dilipa, तेषाम् their, उद्धरणं प्रति about salvation, निश्चयम् conclusion, अगत्वा not able to arrive, व्याधिना by suffering illness, कालधर्मम् death, उपेयिवान् effected.

#### आङ्ग्लानुवादः
O Tiger among men king Dilipa was unable to arrive at a conclusion regarding the  
salvation of his ancestors.He was affected by illness and died.



### श्लोकः
#### मूलम्
इन्द्रलोकं गतो राजा स्वार्जितेनैव कर्मणा।  
राज्ये भगीरथं पुत्रमभिषिच्य नरर्षभः॥1.42.10॥

#### शब्दार्थः
नरर्षभः the best among men, राजा king Dilipa, पुत्रम् son, भगीरथम् Bhagiratha, राज्ये in the kingdom, अभिषिच्य having conducted coronation, स्वार्जितेनैव with selfearned, कर्मणा एव  acts only, इन्द्रलोकम् towards the region of Indra, गतः had gone.

#### आङ्ग्लानुवादः
The king (Dilipa) performed the coronation of his son Bhagiratha and reached the region of Indra as a reward for virtuous acts done by him.



### श्लोकः
#### मूलम्
भगीरथस्तु राजर्षिर्धार्मिको रघुनन्दन।  
अनपत्यो महातेजाः प्रजाकामस्स चाप्रजः॥1.42.11॥

#### शब्दार्थः
रघुनन्दन O Rama, धार्मिकः righteous one, महातेजाः highly lustrous, राजर्षिः royal sage, भगीरथस्तु Bhagiratha, अनपत्यः without sons, सः he, प्रजाकामः desirous of progeny, अप्रजाः did not beget children.

#### आङ्ग्लानुवादः
O delight of the Raghus righteous Bhagiratha who was highly lustrous rajarshi was without sons. He was desirous of progeny but did not beget children.



### श्लोकः
#### मूलम्
मन्त्रिष्वाधाय तद्राज्यं गङ्गावतरणे रतः।  
स तपो दीर्घमातिष्ठद्गोकर्णे रघुनन्दन॥1.42.12॥  
ऊर्ध्वबाहुः पञ्चतपा मासाहारो जितेन्द्रियः।

#### शब्दार्थः
रघुनन्दन O Rama, सः he, गङ्गावतरणे for the descent of Ganga, रतः keenly desiring, तद्राज्यम् that kingdom, मन्त्रिषु in his ministers, आधाय after entrusting, ऊर्ध्वबाहुः with arms held upwards, पञ्चतपाः surrounded by four fires in the hot season and standing under the sun, the fifth fire, मासाहारः partaking food once a month, जितेन्द्रियः with his senses controlled, गोकर्णे at the sacred spot, Gokarna, दीर्घम् for long years, तपः yogic penance, आतिष्ठत् practised.

#### आङ्ग्लानुवादः
O son of the Raghus (Rama), Bhagiratha, with a determination to bring down Ganga  
entrusted the kingdom to his ministers and went to a sacred place known as Gokarna. There with arms uplifted surrounded by four fires, partaking food once a month, with his senses controlled, carried out panchatapa for a number of years.



### श्लोकः
#### मूलम्
तस्य वर्षसहस्राणि घोरे तपसि तिष्ठतः॥1.42.13॥  
अतीतानि महाबाहो तस्य राज्ञो महात्मनः।  
सुप्रीतो भगवान् ब्रह्मा प्रजानां पतिरीश्वरः॥1.42.14॥

#### शब्दार्थः
महाबाहो O Mighty armed Rama, तस्य while he was, घोरे तपसि amidst rigid austerities, तिष्ठतः while he was determined to carry on, वर्षसहस्राणि thousands of years, अतीतानि passed away, प्रजानाम् for all men, पतिः lord, ईश्वरः lord, भगवान् ब्रह्मा god Brahma, तस्य his, महात्मनः illustrious, राज्ञः for king, सुप्रीतः was highly pleased.

#### आङ्ग्लानुवादः
O mightyarmed, (Rama) Bhagiratha continued in that state for a thousand years amidst rigid austerities. Lord of  all creatures, Brahma was highly pleased with that illustrious king.



### श्लोकः
#### मूलम्
ततस्सुरगणैस्सार्धमुपागम्य पितामहः।  
भगीरथं महात्मानं तप्यमानमथाब्रवीत्॥1.42.15॥

#### शब्दार्थः
ततः thereafter, पितामहः grandsire, सुरगणैः with groups of devatas, उपागम्य having arrived, अथ thereafter, तप्यमानम् engaged in austerities, महात्मानम् illustrious, भगीरथम् Bhagiratha, अब्रवीत् said.

#### आङ्ग्लानुवादः
Thereafter, the Grandsire arrived with the gods and spoke to the noble Bhagiratha engaged in austerities.



### श्लोकः
#### मूलम्
भगीरथ महाभाग प्रीतस्तेऽहं जनेश्वर।  
तपसा च सुतप्तेन वरं वरय सुव्रत॥1.42.16॥

#### शब्दार्थः
महाभाग O Highly distinguished one, जनेश्वर O Mighty monarch, भगीरथ O Bhagiratha, ते  by you, सुतप्तेन by properly disciplined, तपसा austerities, अहम् I, प्रीतः pleased, सुव्रत O You of excellent vows, वरम् boon, वरय ask for.

#### आङ्ग्लानुवादः
'O distinguished one O mighty monarch O Bhagiratha of excellent vows I am pleased with your  welldisciplined austerities. Ask for a boon'.



### श्लोकः
#### मूलम्
तमुवाच महातेजाः सर्वलोकपितामहम्।  
भगीरथो महाभागः कृताञ्जलिरुपस्थितः॥1.42.17॥

#### शब्दार्थः
महातेजाः most brilliant one, महाभागः highly glorious, भगीरथः Bhagiratha, कृताञ्जलिः with folded palms, उपस्थितः having approached, तं सर्वलोकपितामहम् grandsire for all the worlds, उवाच spoke.

#### आङ्ग्लानुवादः
Brilliant, glorious Bhagiratha, stood before the Grandsire of all the worlds with folded palms and spoke"ः



### श्लोकः
#### मूलम्
यदि मे भगवन् प्रीतो यद्यस्ति तपसः फलम्।  
सगरस्यात्मजास्सर्वे मत्तस्सलिलमाप्नुयुः॥1.42.18॥

#### शब्दार्थः
भगवन् O Adorable one, मे with me, प्रीतः यदि if you are pleased, तपसः of austerities, फलम् अस्ति यदि if worthy reward is possible, सगरस्य king Sagara's, आत्मजाः sons, सर्वे all, मत्तः from me, सलिलम् funeral rites with water, आप्नुयुः may receive.

#### आङ्ग्लानुवादः
'O Lord if you are pleased with my austerities and if they are worthy of a reward, grant me the boon whereby all the sons of Sagara will receive from me funeral rites with the waters (of Ganga)'.



### श्लोकः
#### मूलम्
गङ्गायास्सलिलक्लिन्ने भस्मन्येषां महात्मनाम्।  
स्वर्गं गच्छेयुरत्यन्तं सर्वे मे प्रपितामहाः॥1.42.19॥

#### शब्दार्थः
एषाम् these, महात्मनाम् eminent ones, भस्मनि in ashes, गङ्गायाः Ganga's, सलिलक्लिन्ने immersed by the waters, मे my, सर्वे all, प्रपितामहाः uncles of my grand father, अत्यन्तम् ultimately, स्वर्गम् towards heaven, गच्छेयुः may go.

#### आङ्ग्लानुवादः
'The ashes of these eminent uncles of my grandfather, immersed by the waters of Ganga may ultimately go to heaven'.



### श्लोकः
#### मूलम्
देया च सन्ततिर्देव नावसीदेत्कुलं च नः।  
इक्ष्वाकूणां कुले देव एष मेऽस्तु वरःपरः॥1.42.20॥

#### शब्दार्थः
देव O Divine lord, इक्ष्वाकूणाम् for Ikshvakus, कुले in the dynasty, सन्ततिः progeny, देया should be bestowed, नः our, कुलम् race, नावसीदेत् let it not be terminated, एषः this, मे  my, परः another, वरः अस्तु let it be a boon.

#### आङ्ग्लानुवादः
'O Lord let the progeny be perpuated in our race of the Ikshvakus. Let not that dynasty be terminated with me. This is another boon I seek'.



### श्लोकः
#### मूलम्
उक्तवाक्यं तु राजानं सर्वलोकपितामहः।  
प्रत्युवाच शुभां वाणीं मधुरां मधुराक्षराम्॥1.42.21॥

#### शब्दार्थः
सर्वलोकपितामहः grandsire for all the worlds, उक्तवाक्यम् him who has spoken these words, राजानम् addressing the king, शुभाम् auspicious, मधुराम् sweet, मधुराक्षराम् with agreeable letters, वाणीम् words, प्रत्युवाच replied.

#### आङ्ग्लानुवादः
To this the Grandsire of all the worlds replied with a sweet voice full of good wishes and sweet words.



### श्लोकः
#### मूलम्
मनोरथो महानेष भगीरथ महारथ।  
एवं भवतु भद्रं ते इक्ष्वाकुकुलवर्धन॥1.42.22॥

#### शब्दार्थः
महारथ O Great charioteer, भगीरथ Bhagiratha, एषः this, मनोरथ desire, महान् great, इक्ष्वाकु कुलवर्धन perpetuator of dynasty of Ikshvaku, एवम् in this way, भवतु may happen, ते भद्रम् prosperity to you.

#### आङ्ग्लानुवादः
'O Great charioteer Bhagiratha, your desire is great. O Perpetuator of dynasty of the  
Ikshvakus, let your wish be fulfilled. Prosperity to you'.



### श्लोकः
#### मूलम्
इयं हैमवती गङ्गा ज्येष्ठा हिमवतस्सुता।  
तां वै धारयितुं शक्तो हरस्तत्र नियुज्यताम्॥1.42.23॥

#### शब्दार्थः
हैमवती Haimavati, the daughter of Himavat, इयम् this, गङ्गा Ganga, हिमवतः Himavat's, ज्येष्ठा सुता eldest daughter, ताम् her, धारयितुम् to hold, शक्तः capable, हरः lord Shiva, तत्र there, नियुज्यताम् may be entreated.

#### आङ्ग्लानुवादः
'This Hymavati (Ganga) is Himavat's eldest daughter and only lord Siva is capable to hold (the force of her descent to earth). Therefore let Siva be entreated'.



### श्लोकः
#### मूलम्
गङ्गायाः पतनं राजन् पृथिवी न सहिष्यति।  
तां वै धारयितुं वीर नान्यं पश्यामि शूलिनः॥1.42.24॥

#### शब्दार्थः
राजन् O King, गङ्गायाः Ganga's, पतनम् descent, पृथिवी earth, न सहिष्यति cannot sustain, वीर O Hero, ताम् her, धारयितुम् to hold, शूलिनः other than Siva, the wielder of trident, अन्यम् any other person, न पश्यामि I do not see.

#### आङ्ग्लानुवादः
'O King Ganga's descent cannot be sustained by earth. O Hero I do not see any other person to hold her than the wielder of the trident (Siva)'.



### श्लोकः
#### मूलम्
तमेवमुक्त्वा राजानं गङ्गां चाभाष्य लोककृत्।  
जगाम त्रिदिवं देवस्सहदेवैर्मरुद्गणैः॥1.42.25॥

#### शब्दार्थः
लोककृत् (देवः) the creator of the worlds, तं राजानम् addressing that king, एवम् in this way, उक्त्वा having spoken, गङ्गां च Ganga also, आभाष्य after conversing, सह देवैः along with  devatas, मरुद्गणैः with groups of maruts, त्रिदिवम् towards heaven, जगाम had gone.

#### आङ्ग्लानुवादः
The Creator of the worlds having thus addressed the king and conversing with Ganga went towards heaven along with devatas and maruts".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे द्विचत्वारिंशस्सर्गः॥  
Thus ends the fortysecond sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/02-sagara-kathA/042_bhagIratha-yatnaH.md">
<details><summary><h2>भूषणम् ...{Loading}...</h2></summary>



कालधर्मं गते राम सगरे प्रकृतीजनाः ।  

राजानं रोचयामासुरंशुमन्तं सुधार्मिकम्  ॥  १।४२।१  ॥   

अथ गङ्गायास्त्रिपथगमनहेतुप्रश्नस्य पूर्वप्रकृतस्य
साक्षादुत्तरमाह--कालधर्ममित्यादि ।जातमात्रस्य कालेनावश्यं प्राप्तव्यो
धर्मः कालधर्मः, मरणमिति यावत् । प्रकृतीजना इत्यत्र दीर्घश्छान्दसः ।
अमात्यवर्गाः । "प्रकृतिः सहजे योनावमात्ये परमात्मनि" इति वैजयन्ती ।
रोचयामासुः न्यायप्राप्तत्वादैच्छन्  ॥  १।४२।१  ॥   

  

स राजा सुमहानसीदंशुमान् रघुनन्दन ।  

तस्य पुत्रो महानासीद्दिलीप इति विश्रुतः  ॥  १।४२।२  ॥   

स इति । सः सुमहान् राजासीदित्यन्वयः  ॥  १।४२।२  ॥   

  

तस्मिन् राज्यं समावेश्य दिलीपे रघुनन्दन ।  

हिमवच्छिखरे पुण्ये तपस्तेपे सुदारुणम्  ॥  १।४२।३  ॥   

तस्मिन्निति । तेपे गङ्गावतारणायेति शेषः  ॥  १।४२।३  ॥   

  

द्वात्रिंशच्च सहस्राणि वर्षाणि सुमहायशाः ।  

तपोवनं गतो राम स्वर्गं लेभे तपोधनः  ॥  १।४२।४  ॥   

द्वात्रिंशदिति । स्वर्गं लेभे न तु गङ्गाम्  ॥  १।४२।४  ॥   

  

दिलीपस्तु महातेजाः श्रुत्वा पैतामहं वधम् ।  

दुःखोपहतया बुद्ध्या निश्चयं नाध्यगच्छत  ॥  १।४२।५  ॥   

दिलीप इति । वधम् अपमृत्युम् । दुःखोपहतया पित्रा दुश्चरे तपसि कृते ऽपि
तेषां गतिर्नाभूदित्येवंरूपया । नाध्यगच्छत नाध्यगच्छत्  ॥  १।४२।५  ॥   

  

कथं गङ्गावतरणं कथं तेषां जलक्रिया ।  

तारयेयं कथं चैनानिति चिन्तापरो ऽभवत्  ॥  १।४२।६  ॥   

निश्चयानधिगममेवाह--कथमित्यादिना  ॥  १।४२।६  ॥   

  

तस्य चिन्तयतो नित्यं धर्मेण विदितात्मनः ।  

पुत्रो भगीरथो नाम जज्ञे परमधार्मिकः  ॥  १।४२।७  ॥   

तस्येति । धर्मेण प्रयोजकेन चिन्तयतः  ॥  १।४२।७  ॥   

  

दिलीपस्तु महातेजा यज्ञैर्बहुभिरिष्टवान् ।  

त्रिंशद्वर्षसहस्राणि राजा राज्यमकारयत्  ॥  १।४२।८  ॥   

दिलीप इति । अकारयत् अकरोत्  ॥  १।४२।८  ॥   

  

अगत्वा निश्चयं राजा तेषामुद्धरणं प्रति ।  

व्याधिना नरशार्दूल कालधर्ममुपेयिवान्  ॥  १।४२।९  ॥   

अगत्वेति । अपेयिवान् ययौ  ॥  १।४२।९  ॥   

  

इन्द्रलोकं गतो राजा स्वार्जितेनैव कर्मणा ।  

राज्ये भगीरथं पुत्रमभिषिच्य नरर्षभः  ॥  १।४२।१०  ॥   

इन्द्रेति । अभिषिच्य इन्द्रलोकं गतः  ॥  १।४२।१०  ॥   

  

भगीरथस्तु राजर्षिर्धार्मिको रघुनन्दन ।  

अनपत्यो महातेजाः प्रजाकामः स चाप्रजः  ॥  १।४२।११  ॥   

मन्त्रिष्वाधाय तद्राज्यं गङ्गावतरणे रतः  ॥  १।४२।१२  ॥   

भगीरथ इति । अनपत्यः अत एव प्रजाकामो ऽभूत् । स चाप्रज इत्युत्तरशेषः  ॥ 
१।४२।११,१२  ॥   

  

स तपो दीर्घमातिष्ठद्गोकर्णे रघुनन्दन ।  

ऊर्ध्वबाहुः पञ्चतपा मासाहारो जितेन्द्रियः  ॥  १।४२।१३  ॥   

स इति । गोकर्णे हिमवत्पादविशेषे । पञ्चाग्नयः चतुर्षु पाश्वेष्वग्नय उपरि
सूर्यश्च, तेषां मध्ये तपो यस्य सः पञ्चतपाः । मासस्य सकृदाहारो यस्य सः
मासाहारः । उभयत्र मध्यमपदलोपी समासः । पृषोदरादित्वात्साधुत्वम्  ॥ 
१।४२।१३  ॥   

  

तस्य वर्षसहस्राणि घोरे तपसि तिष्ठतः ।  

अतीतानि महाबाहो तस्य राज्ञो महात्मनः  ॥  १।४२।१४  ॥   

तस्येति । तस्य राज्ञो महात्मन इत्युत्तरशेषः  ॥  १।४२।१४  ॥   

  

सुप्रीतो भगवान् ब्रह्मा प्रजानां पतिरीश्वरः  ॥  १।४२।१५  ॥   

सुप्रीत इत्यर्द्धम्  ॥  १।४२।१५  ॥   

  

ततः सुरगुणैः सार्द्धमुपागम्य पितामहः ।  

भगीरथं महात्मानं तप्यमानमथाब्रवीत्  ॥  १।४२।१६  ॥   

तत इति । अथ उपगमनानन्तरम्  ॥  १।४२।१६  ॥   

  

भगीरथ महाभाग प्रीतस्ते ऽहं जनेश्वर ।  

तपसा च सुतप्तेन वरं वरय सुव्रत  ॥  १।४२।१७  ॥   

भगीरथेति । ते तपसा प्रीतः  ॥  १।४२।१७  ॥   

  

तमुवाच महातेजाः सर्वलोकपितामहम् ।  

भगीरथो महाभागः कृताञ्जलिरुपस्थितः  ॥  १।४२।१८  ॥   

तमिति । महातेजाः तपःकृतनिरवधिकतेजाः  ॥  १।४२।१८  ॥   

  

यदि मे भगवन् प्रीतो यद्यस्ति तपसः फलम् ।  

सगरस्यात्मजाः सर्वे मत्तस्सलिलमाप्नुयुः  ॥  १।४२।१९  ॥   

यदीति । मे तपस इत्यन्वयः  ॥  १।४२।१९  ॥   

  

गङ्गायाः सलिलक्लिन्ने भस्मन्येषां महात्मनाम् ।  

स्वर्गं गच्छेयुरत्यन्तं सर्वे मे प्रपितामहाः  ॥  १।४२।२०  ॥   

न केवलं सलिलाप्तिरन्यच्चेत्याह--गङ्गाया इति । अत्यन्तम् अक्षय्यम्  ॥ 
१।४२।२०  ॥   

  

देया च सन्ततिर्देव नावसीदेत्कुलं च नः ।  

इक्ष्वाकूणां कुले देव एष मे ऽस्तु वरः परः  ॥  १।४२।२१  ॥   

दया चेति । इक्ष्वाकूणां कुले जातस्य मे सन्ततिर्देया, यया नः कुलं
नावसीदेत् । एष वरः परः द्वितीयो वरो ऽस्त्वित्यन्वयः । तपसे
निर्गमदशायामपि हि प्रजाकाम इत्युक्तम्  ॥  १।४२।२१  ॥   

  

उक्तवाक्यं तु राजानं सर्वलोकपितामहः ।  

प्रत्युवाच शुभां वाणीं मधुरां मधुराक्षराम्  ॥  १।४२।२२  ॥   

उक्तेति । शुभां शुभहेतुम् । मधुराम् अर्थतो मनोज्ञाम्  ॥  १।४२।२२  ॥   

  

मनोरथो महानेष भगीरथ महारथ ।  

एवं भवतु भद्रं ते इक्ष्वाकुकुलवर्द्धन  ॥  १।४२।२३  ॥   

मनोरथ इति । मनोरथः, तावकः इति शेषः  ॥  १।४२।२३  ॥   

  

इयं हैमवती गङ्गा ज्येष्ठा हिमवतः सुता ।  

तां वै धारयितुं शक्तो हरस्तत्र नियुज्यताम्  ॥  १।४२।२४  ॥   

इयमिति । इयं सन्निहिता । हैमवती हिमवत्सन्निहिता । धारयितुं शक्तः हरः
तत्र धारणे नियुज्यतां प्रार्थ्यताम्  ॥  १।४२।२४  ॥   

  

गङ्गायाः पतनं राजन् पृथिवी न सहिष्यति ।  

तां वै धारयितुं वीर नान्यं पश्यामि शूलिनः  ॥  १।४२।२५  ॥   

गङ्गाया इति । धारयितुम्, शक्तमिति शेषः  ॥  १।४२।२५  ॥   

  

तमेवमुक्त्वा राजानं गङ्गां चाभाष्य लोककृत् ।  

जगाम त्रिदिवं देवस्सह देवैर्मरुद्गणैः  ॥  १।४२।२६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे द्विचत्वारिंशः
सर्गः  ॥  ४२  ॥   

तमिति । आभाष्य ऽवत्से राजानं यथाकालमनुगृहाणऽ इत्युक्त्वेति यावत् ।
मरुद्गणैः वायुगणैः  ॥  १।४२।२६  ॥   

इति श्रीगोविन्दराजविरचिते श्रीरामायणभूषणे मणिञ्जीराख्याने
बालकाण्डव्याख्याने द्विचत्वारिंशः सर्गः  ॥  ४२  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/02-sagara-kathA/042_bhagIratha-yatnaH.md">
<details><summary><h2>शिरोमणी ...{Loading}...</h2></summary>



सगरकर्तृकस्वर्गगमनानन्तरकालिकं वृत्तमाह कालेति । हे राम सगरे कालधम गते
सति प्रकृतीजनाः सर्वाः प्रजाः सुधार्मिकमंशुमन्तं राजानं रोचयामासुः
राजत्वेनेषुः । प्रकृतिशब्दो दीर्घेकारान्तो ऽपि "कृदिकारादक्तिनः" इति
प्रवृत्तेः । क्तिन्नन्तत्वान्न तत्प्रवृत्तिरिति तु भ्रमितव्यम्
सञ्ज्ञावाचकत्वेन क्तिजन्तत्वात् । सञ्ज्ञात्वे प्रमाणम् ऽप्रकृतिः सहजे
योनावमात्ये परमात्मनिऽ इति वैजयन्ती । एतेन छान्दसो दीर्घ इति
भूषणाद्युक्तिर्नादर्तव्या  ॥  १।४२।१  ॥   

  

स इति । ते रघुनन्दन सः प्रजाभिः राजत्वेन इष्टः अंशुमान् सुमहान् राजा
आसीत् । तस्यांशुमतः पुत्रः महान् सर्वपूज्यः दिलीप इति विश्रुतः ख्यातः
आसीत्  ॥  १।४२।२  ॥   

  

तस्मिन्निति । हे रघुनन्दन तस्मिन् दिलीपे राज्यं समावेश्य रम्ये
हिमवच्छिखरे सुदारुणं तपस्तेपे गङ्गानयनकामनया अंशुमानिति शेषः  ॥  १।४२।३
 ॥   

  

द्वात्रिंशच्चेति । द्वात्रिंशत्सहस्राणि वर्षाणि तपोवनगतस्तपोवनं प्राप्तः
अत एव तपोधनः राजांशुमान् स्वर्गमेव लेभे । एवेन गङ्गालाभव्यवच्छेदः ।
चशब्द एवार्थे  ॥  १।४२।४  ॥   

  

दिलीप इति । महातेजाः दिलीपः पैतामहं पितामहसम्बन्धिनं वधं मृत्युं
श्रुत्वैव दुःखोपहतया दुःखाभिभूतयाबुद्ध्या निश्चयं
गङ्गानयनोपायविषयकबुद्धिं नाध्यगच्छत न प्राप्नोत् । एतेन चिन्तापरतयैव
बहूनि दिनानि व्यतीतानीति ध्वनितम्  ॥  १।४२।५  ॥   

  

चिन्तास्वयपमेवाह कथमिति । गङ्गावतरणं गङ्गाया आगमनं कथं स्यात् । ननु
मास्त्वागमनमत आह तेषामपमृत्युप्राप्तानां पितृ़णां जलक्रिया कथं स्यात् ।
ननु जलान्तरेण अलक्रियास्त्वित्यत आह कथमेतान् पितृ़न् तारयेयम् एतेन
जलान्तरेण जलक्रियया एषां तरणं न भविष्यतीति सूचितम् इति एवंप्रकारेण
चिन्तापर एवाभवत् दिलीप इति शेषः । चशब्द एवाथेर्  ॥   

१।४२।६  ॥   

तस्येति । नित्यं चिन्तयतः धर्मेण धर्माचरणेन विदितः प्रख्यातः आत्मा
स्वरूपं यस्य तस्य दिलीपस्य परमधार्मिकः भगीरथो नाम पुत्रः यज्ञे  ॥  १।४२।७
 ॥   

  

दिलीप इति । महातेजाः दिलीपस्तु बहुभिः यज्ञैः इष्टवान् ।
तद्राज्यकरणसङ्ख्यामाह त्रिंशद्वर्षसहस्राणि राजा दिलीपः राज्यमकारयत् ।
रामो राज्यमचीकरदित्यादाविव णिच्प्रयोगः  ॥  १।४२।८  ॥   

  

अगत्वेति । हे नरशार्दूल राजा दिलीपस्तेषामपमृत्युं प्राप्तानां
पितृ़णामुद्धरणं प्रति निश्चयमगत्वा अप्राप्य व्याधिना कालधर्ममुपेयिवान्
प्राप  ॥  १।४२।९  ॥   

  

कालधर्मप्राप्तिप्रकारं वर्णयन्नाह इन्द्रेति । राज्ये पुत्रं
भगीरथमभिषिच्य स्वार्जितेन कर्मणैव राजा दिलीपः इन्द्रलोकं गत  ॥  १।४२।१०
 ॥   

  

भगीरथ इति । हे रघुनन्दन राजर्षिः धार्मिकः धर्मनिरतः भगीरथस्तु अनपत्यः
अपत्यरहित आसीदिति शेषः । हे रघुनन्दन अप्रजाः अपत्यरहितः अत एव प्रजाकामः
अपत्यविषयकेच्छावान् सा भगीरथः मन्त्रिषु तद्राज्यमाधाय नियुज्य गङ्गावतरणे
गङ्गानयने रतः अत एव गोकर्णे गोकर्णाभिधमहादेवसमीपे ऊर्ध्वबाहुः पञ्चतपाः
पञ्चानां पार्श्वचतुष्टयवर्तिवह्न्यूर्ध्ववर्तिसूर्याणां मध्ये तपो यस्य
उक्तैः पञ्चभिस्तपो यस्येति वा मासाहारः मासे मासान्ते आहारो भोजनं यस्य
जितेन्द्रियः सन् दीर्घं तपः समातिष्ठत् अकरोत् । चशब्दो हेत्वर्थे
सार्धश्लोकद्वयमेकान्वयि  ॥  १।४२।११,१२  ॥   

  

तस्येति । हे महाबाहो घोरे तपसि तिष्ठतस्तस्य भगीरथस्य वर्षसहस्राणि
अतीतानि व्यतीतानि अत एव महात्मनस्तस्य वर्षसहस्राणि अतीतानि व्यतीतानि अत
एव महात्मनस्तस्य राज्ञो भगीरथस्य उपरि भगवान् सकलसामर्थ्यविशिष्टः
प्रजानां पतिः स्वामी अत एव ईश्वरो नियन्ता ब्रह्मा सुप्रीतो ऽभवदिति शेषः
। सार्धश्लोकः सम्मिलितान्वयी  ॥  १।४२।१३  ॥   

  

तत इति । ततः सुप्रसादानन्तरं पितामहो ब्रह्मा सुरगणैः सार्धमुपागम्य
प्राप्य महात्मानमतिप्रयत्नवन्तं तप्यमानं भगीरथमथ मङ्गलवचनमब्रवीत् ।
तद्वचनमेवाह हे सुव्रत हे महातेजः हे भगीरथ हे जनाधिप ते सुतप्तेन तपसा अहं
प्रीतः अतः वरं वरय । चशब्दो हेत्वर्थे  ॥  १।४२।१४,१५  ॥   

  

तमिति । महातेजाः महाभागः परमभाग्यविशिष्टः कृताञ्जलिः
प्रणतिसूचकबद्धयुगलकरः उपस्थितः समीपं प्राप्तो भगीरथस्तं प्रसन्नं
सर्वलोकपितामहं ब्रह्माणमुवाच  ॥  १।४२।१६  ॥   

  

तद्वचनमेवाह यदीति । भगवन् हे ब्रह्मन् यदि भवान् मे प्रीतः अस्ति तपसः फलं
चास्ति तर्हि सर्वे सगरस्यात्मजाः सलिलं गङ्गाजलं मत्त आप्नुयुः
प्राप्नुयुः  ॥  १।४२।१७  ॥   

  

गङ्गाया इति । एषां महात्मनां भस्मनि गङ्गायाः सलिलक्लिन्ने सति अत्यन्तम्
अन्तं ध्वंसमतिक्रान्तमक्षय्यमित्यर्थः स्वर्गं सर्वे मे प्रपितामहाः
गच्छेयुः प्राप्नुयुः  ॥  १।४२।१८  ॥   

  

वरान्तरं प्रार्थयते देयेति । हे देव सन्ततिः पुत्रश्च मे मह्यं देया यतो
नो ऽस्माकं कुलं नावसीदेत् इक्ष्वाकूणां कुले जातस्य मे एषः परो द्वितीयो
देवः प्रमोदकारकः वरो ऽस्तु  ॥  १।४२।१९  ॥   

  

उक्तेति । उक्तवाक्यमुच्चारितप्रार्थनावचनं राजानं भगीरथं सर्वलोकपितामहो
ब्रह्मा शुभां शुभहेतुभूतामेव मधुरां मनोहरां मधुराक्षरां
मनोहराक्षरविशिष्टां वाणीं प्रत्युवाच । तुशब्द एवार्थे  ॥  १।४२।२०  ॥   

  

तत्प्रतिवचनमेवाह मनोरथ इति । हे महारथ हे भगीरथ हे इक्ष्वाकुकुलर्धन एष ते
महान्  

मनोरथः एवं सिद्धो भवतु ते भद्रं कल्याणमस्तु  ॥  १।४२।२१  ॥   

  

इयमिति । हैमवती हिमवत्समीपवर्तिनी हिमवतो ज्येष्ठा सुता या इयं प्रसिद्धा
गङ्गा तां तत्र  

गङ्गागमनसमये धारयितुं हरः एव नियुज्यतां प्रार्थ्यताम् । वैशब्द एवार्थे
तेन तद्धारणसामर्थ्यं शिवातिरिक्तस्य नास्तीति बोधितम्  ॥  १।४२।२२  ॥   

  

ननु पृथिव्येव धारयिष्यतीत्यत आह गङ्गाया इति । हे राजन् गङ्गायाः पतनं
पृथिवी न सहिष्यते अतो हे राजन् तां गङ्गां धारयितुं शूलिनः शिवादन्यं न
पश्यामि । वैशब्दः शीघ्रार्थकः  ॥  १।४२।२३  ॥   

  

तमिति । लोककृद्ब्रह्मा राजानं तं भगीरथमेवमुक्त्वा गङ्गां चाभाष्य
एतद्भगीरथप्रार्थनासिद्धिस्त्वया कर्तव्येत्युक्त्वा सर्वैर्देवैः
सर्वैर्मरुद्गणैः सह त्रिदिवं स्वं लोकं जगाम पुनर्मरुद्गणोपादानं
ब्राह्मणवशिष्ठन्यायेनेति बोध्यम्  ॥  १।४२।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
द्विचत्वारिंशः सर्गः  ॥  १।४२  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/02-sagara-kathA/042_bhagIratha-yatnaH.md">
<details><summary><h2>तिलकम् ...{Loading}...</h2></summary>



कालधर्मो मृत्युः । प्रकृतीजना अमात्यवर्गाः । दीर्घश्छान्दसः ।
रोचयामासुर्न्यायप्राप्तत्वादेवैच्छत्  ॥  १।४२।१,२  ॥   

  

दिलीपम् दिलीपाय । तपस्तपे । पितृगतये गङ्गाया भूलोकावतारणायेति शेषः  ॥ 
१।४२।३,४  ॥   

  

पैतामहं वधम् पितामहानां सागराणामपमृत्युम्  ॥  १।४२।५  ॥   

  

निश्चयानधिगमनमभिनयति कथमिति  ॥  १।४२।६  ॥   

  

धर्मेण विदितेति । धर्मेण प्रसिद्ध इत्यर्थः  ॥  १।४२।७  ॥   

  

अकारयत्कृतवान्  ॥  १।४२।८  ॥   

  

व्याधिना पितृ़णामुद्धरणालाभजन्यदुःखजेन । तद्दिलीपवंशजो रघुपुत्रको दिलीपः
कालिदासोक्तो ऽन्य एवेति बोध्यम्  ॥  १।४२।९,१०  ॥   

  

स च प्रजा इत्यस्य मन्त्रिष्वाधायेत्युत्तरेणान्वयः  ॥  १।४२।११  ॥   

  

प्रजास्तद्राज्यं च मन्त्रिष्वाधाय गङ्गावतरणेच्छुस्तप आतिष्ठत् । गोकर्णो
हिमवत्पादविशेषः । दक्षिणदिक्स्थतीर्थविशेषो वा  ॥  १।४२।१२  ॥   

  

पञ्चतपाः पञ्चाग्निमध्ये तपो यस्य । मासाहारो मासे गते आहारो यस्य ।
वर्षसहस्राण्यतीतानीत्यन्वयः  ॥  १।४२।१३  ॥   

  

तस्य राज्ञः सुप्रीत इत्यन्वयः  ॥  १।४२।१४,१५  ॥   

  

तपसा चेति । चस्त्वर्थे  ॥  १।४२।१६,१७  ॥   

  

यद्यस्तीत्याद्यसन्दिग्धे सन्दिग्धवचनम् । वेदाश्चेत्प्रमाणं स्युरितिवत् ।
सलिलं स्पर्शमात्रेण स्वर्गतिसाधनं सलिलम्  ॥  १।४२।१८  ॥   

  

अभीष्टोक्तगुणकसलिलप्राप्तिं दर्शयति गङ्गाया इति । एषां भस्मनि गङ्गायाः
सलिलेन क्लिन्ने सति एते ऽत्यन्तमक्षय्यं यथा भवति तथा स्वर्गं गच्छेयुः ।
नान्यथेत्यर्थः  ॥  १।४२।१९  ॥   

  

इक्ष्वाकूणां कुले जातस्य मम सन्ततिर्देया । यथा नः कुलं नावसीदेत् ।
सन्तत्यै इति चतुर्थी प्रथमार्थे । एष परो वरः । द्वितीयवर इत्यर्थः । परे
तु सन्तत्यै तदर्थं नः कुलं नावसीदेदिति च याचे । मत्कुले ऽसन्ततिः को ऽपि
मा भूदित्यर्थः । उपसंहरति इक्ष्वाकूणामिति । तत्कुले जातस्यैष एव परो वरो
ऽस्तु । नातो ऽधिकं तृतीयं वरान्तरं याचे इत्यर्थः । एतेन पूर्वपरोपकारिता
भगीरथस्य दर्शितेत्याहुः  ॥  १।४२।२०,२१  ॥   

  

मनोरथः । तावक इति शेषः  ॥  १।४२।२२  ॥   

  

स्वसमीपे स्थितत्वादियमिति निर्देशः  ॥  १।४२।२३  ॥   

  

हरनियोगहेतुमाह गङ्गाया इति । ताम् गङ्गाम्  ॥  १।४२।२४  ॥   

  

गङ्गामाभाष्य राजानां यथाकालमनुगृहाणेत्युक्त्वा । देवैराजानजैः ।
मरुद्गणैः कर्मदेवैः  ॥  १।४२।२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
द्विचत्वारिंशः सर्गः  ॥  ४२  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/02-sagara-kathA/042_bhagIratha-yatnaH.md">
<details><summary><h2>द्राविडपाठः ...{Loading}...</h2></summary>


कालधर्मं गते राम सगरे प्रकृतीजनाः।  
राजानं रोचयामासुरंशुमन्तं सुधार्मिकम् ॥ 1.42.1 ॥   
स राजा सुमहानसीदंशुमान् रघुनन्दन।  
तस्य पुत्रो महानासीद्दिलीप इति विश्रुतः ॥ 1.42.2 ॥   
तस्मिन् राज्यं समावेश्य दिलीपे रघुनन्दन।  
हिमवच्छिखरे पुण्ये तपस्तेपे सुदारुणम् ॥ 1.42.3 ॥   
द्वात्रिंशच्च सहस्राणि वर्षाणि सुमहायशाः।  
तपोवनं गतो राम स्वर्गं लेभे तपोधनः ॥ 1.42.4 ॥   
दिलीपस्तु महातेजाः श्रुत्वा पैतामहं वधम्।  
दुःखोपहतया बुद्ध्या निश्चयं नाध्यगच्छत ॥ 1.42.5 ॥   
कथं गङ्गावतरणं कथं तेषां जलक्रिया।  
तारयेयं कथं चैनानिति चिन्तापरोऽभवत् ॥ 1.42.6 ॥   
तस्य चिन्तयतो नित्यं धर्मेण विदितात्मनः।  
पुत्रो भगीरथो नाम जज्ञे परमधार्मिकः ॥ 1.42.7 ॥   
दिलीपस्तु महातेजा यज्ञैर्बहुभिरिष्टवान्।  
त्रिंशद्वर्षसहस्राणि राजा राज्यमकारयत् ॥ 1.42.8 ॥   
अगत्वा निश्चयं राजा तेषामुद्धरणं प्रति।  
व्याधिना नरशार्दूल कालधर्ममुपेयिवान् ॥ 1.42.9 ॥   
इन्द्रलोकं गतो राजा स्वार्जितेनैव कर्मणा।  
राज्ये भगीरथं पुत्रमभिषिच्य नरर्षभः ॥ 1.42.10 ॥   
भगीरथस्तु राजर्षिर्धार्मिको रघुनन्दन।  
अनपत्यो महातेजाः प्रजाकामः स चाप्रजः ॥ 1.42.11 ॥   
मन्त्रिष्वाधाय तद्राज्यं गङ्गावतरणे रतः ॥ 1.42.12 ॥   
स तपो दीर्घमातिष्ठद्गोकर्णे रघुनन्दन।  
ऊर्ध्वबाहुः पञ्चतपा मासाहारो जितेन्द्रियः ॥ 1.42.13 ॥   
तस्य वर्षसहस्राणि घोरे तपसि तिष्ठतः।  
अतीतानि महाबाहो तस्य राज्ञो महात्मनः ॥ 1.42.14 ॥   
सुप्रीतो भगवान् ब्रह्मा प्रजानां पतिरीश्वरः ॥ 1.42.15 ॥   
ततः सुरगुणैः सार्द्धमुपागम्य पितामहः।  
भगीरथं महात्मानं तप्यमानमथाब्रवीत् ॥ 1.42.16 ॥   
भगीरथ महाभाग प्रीतस्तेऽहं जनेश्वर।  
तपसा च सुतप्तेन वरं वरय सुव्रत ॥ 1.42.17 ॥   
तमुवाच महातेजाः सर्वलोकपितामहम्।  
भगीरथो महाभागः कृताञ्जलिरुपस्थितः ॥ 1.42.18 ॥   
यदि मे भगवन् प्रीतो यद्यस्ति तपसः फलम्।  
सगरस्यात्मजाः सर्वे मत्तस्सलिलमाप्नुयुः ॥ 1.42.19 ॥   
गङ्गायाः सलिलक्लिन्ने भस्मन्येषां महात्मनाम्।  
स्वर्गं गच्छेयुरत्यन्तं सर्वे मे प्रपितामहाः ॥ 1.42.20 ॥   
देया च सन्ततिर्देव नावसीदेत्कुलं च नः।  
इक्ष्वाकूणां कुले देव एष मेऽस्तु वरः परः ॥ 1.42.21 ॥   
उक्तवाक्यं तु राजानं सर्वलोकपितामहः।  
प्रत्युवाच शुभां वाणीं मधुरां मधुराक्षराम् ॥ 1.42.22 ॥   
मनोरथो महानेष भगीरथ महारथ।  
एवं भवतु भद्रं ते इक्ष्वाकुकुलवर्द्धन ॥ 1.42.23 ॥   
इयं हैमवती गङ्गा ज्येष्ठा हिमवतः सुता।  
तां वै धारयितुं शक्तो हरस्तत्र नियुज्यताम् ॥ 1.42.24 ॥   
गङ्गायाः पतनं राजन् पृथिवी न सहिष्यति।  
तां वै धारयितुं वीर नान्यं पश्यामि शूलिनः ॥ 1.42.25 ॥   
तमेवमुक्त्वा राजानं गङ्गां चाभाष्य लोककृत्।  
जगाम त्रिदिवं देवस्सह देवैर्मरुद्गणैः ॥ 1.42.26 ॥   

</details>
</div>
