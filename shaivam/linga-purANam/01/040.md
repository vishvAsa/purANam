---
title: ०४०

---
शक्र उवाच॥  
तिष्ये मायामसूयां च वधं चैव तपस्विनाम्॥  
साधयन्ति नरास्तत्र तमसा व्याकुलेन्द्रियाः॥ ४೦.१ ॥  
  
कलौ प्रमादको रोगः सततं क्षुद्भयानि च॥  
अनावृष्टिभयं घोरं देशानां च विपर्ययः॥ ४೦.२ ॥  
  
न प्रामाण्यं श्रुतेरस्ति नृणां चाधर्मसेवनम्॥  
अधार्मिकास्त्वनाचारा महाकोपाल्पचेतसः॥ ४೦.३ ॥  
  
अनृतं ब्रुवते लुब्धास्तिष्ये जाताश्च दुष्प्रजाः॥  
दुरिष्टैर्दुरधीतैश्च दुराचारैर्दुरागमैः॥ ४೦.४ ॥  
  
विप्राणां कर्म दोषेण प्रजानां जायते भयम्॥  
नाधीयन्ते तदा वेदान्न यजन्ति द्विजातयः॥ ४೦.५ ॥  
  
उत्सीदन्ति नराश्चैव क्षत्रियाश्च विशः क्रमात्॥  
शूद्राणां मन्त्रयोगेन सम्बन्धो ब्राह्मणैः सह॥ ४೦.६ ॥  
  
भवतीह कलौ तस्मिञ्शयनासनभोजनैः॥  
राजानः शूद्रभूयिष्ठा ब्राह्मणान् बाधयन्ति ते॥ ४೦.७ ॥  
  
भ्रूणहत्या वीरहत्या प्रजायन्ते प्रजासु वै॥  
शूद्राश्च ब्राह्मणाचाराः शूद्राचाराश्च ब्राह्मणाः॥ ४೦.८ ॥  
  
राजवृत्तिस्थिताश्चौराश्चौराचाराश्च पार्थिवाः॥  
एकपत्न्यो न शिष्यन्ति वर्धिष्यन्त्यभिसारिकाः॥ ४೦.९ ॥  
  
वर्णाश्रमप्रतिष्ठानो जायते नृषु सर्वतः॥  
तदा स्वल्पफला भूमिः क्वचिच्चापि महाफला॥ ४೦.१೦ ॥  
  
अरक्षितारो हर्तारः पार्थिवाश्च शिलशन॥  
शूद्रा वै ज्ञानिनः सर्वे ब्राह्मणैरभिवन्दिताः॥ ४೦.११ ॥  
  
अक्षत्रियाश्च राजानो विप्राः शुद्रोपजीविनः॥  
आसनस्था द्विजान्दृष्ट्वा न चलन्त्यल्पबुद्धयः॥ ४೦.१२ ॥  
  
ताडयन्ति द्विजेन्द्रांस्च शूद्रा वै स्वल्पबुद्धयः॥  
आस्ये निधाय वै हस्तं कर्णं शूद्रस्य वै द्विजाः॥ ४೦.१३ ॥  
  
नीचस्येव तदा वाक्यं वदन्ति विनयेन तम्॥  
उच्चासनस्थान् शूद्रांश्च द्विजमध्ये द्विजर्षभ॥ ४೦.१४ ॥  
  
ज्ञात्वा न हिंसते राजा कलौ कालवशेन तु॥  
पुष्पैश्च वासितैश्चैव तथान्यैर्मगलैः शुभैः॥ ४೦.१५ ॥  
  
शूद्रानभ्यर्चयन्त्यल्प श्रुतभाग्यबलान्विताः॥  
न प्रेक्षन्ते गर्विताश्च शूद्रा द्विजवरान् द्विज॥ ४೦.१६ ॥  
  
सेवावसरमालेक्य द्वारे तिष्ठन्ति वै द्विजाः॥  
वाहनस्थान् समावृत्य शुद्राञ्शूद्रोपजीविनः॥ ४೦.१७ ॥  
  
सेवन्ते ब्राह्मणास्तत्र स्तुवन्ति स्तुतिभिः कलौ॥  
तपोयज्ञफलानां च विक्रेतारो द्विजोत्तमाः॥ ४೦.१८ ॥  
  
यतयश्च भविष्यन्ति बहवोस्मिन्कलौ युगे॥  
पुरुषाल्पं बहुस्त्रीकं युगान्ते समुपस्थिते॥ ४೦.१९ ॥  
  
निन्दन्ति वेदविद्यां च द्विजाः कर्माणि वै कलौ॥  
कलौ देवो महादेवः शङ्करो नीललोहितः॥ ४೦.२೦ ॥  
  
प्रकाशते प्रतिष्ठार्थं धर्मस्य विकृताकृतिः॥  
ये तं विप्रा निषेवन्ते येन केनापि शङ्करम्॥ ४೦.२१ ॥  
  
कलिदोषान् विनिर्जित्य प्रयान्ति परमं पदम्॥  
श्वापदप्रबलत्वं च गवां चैव परिक्षयः॥ ४೦.२२ ॥  
  
साधूनां विनिवृत्तिश्च वेद्या तस्मिन्युगक्षये॥  
तदा सूक्ष्मो महोदर्को दुर्लभो दानमूलवान्॥ ४೦.२३ ॥  
  
चातुराश्रमशौथिल्ये धर्मः प्रतिचलिष्यति॥  
अरक्षितारो हर्तारो बलिभागस्य पार्थिवाः॥ ४೦.२४ ॥  
  
युगान्तेषु भविष्यन्ति स्वरक्षणपरायणाः॥  
अट्टशूला जनपदाः शिवशूलाश्चतुष्पथाः॥ ४೦.२५ ॥  
  
प्रमदाः केशशूलिन्यो भविष्यन्ति कलौ युगे॥  
चित्रवर्षी तदा देवो यदा प्राहुर्युगक्षयम्॥ ४೦.२६ ॥  
  
सर्वे वणिग्जनाश्चापि भविष्यन्त्यधमे युगे॥  
कुशीलचर्याः पाषण्डैर्वृथारूपैः समावृताः॥ ४೦.२७ ॥  
  
बहुयाजनको लोको भविष्यति परस्परम्॥  
नाव्याहृतक्रूरवाक्यो नार्जवी नानसूयकः॥ ४೦.२८ ॥  
  
न कृते प्रतिकर्ता च युगक्षीणे भविष्यति॥  
निन्दकाश्चैव पतिता युगान्तस्य च लक्षमण्॥ ४೦.२९ ॥  
  
नृपशून्या वसुमती न च धान्यधनावृता॥  
मण्डलानि भविष्यन्ति देशेषु नगरेषु च॥ ४೦.३೦ ॥  
  
अल्पोदका चाल्पफला भविष्यति वसुन्धरा॥  
गोप्तारश्चाप्यगोप्तारः सम्भविष्यन्त्यशासनाः॥ ४೦.३१ ॥  
  
हर्तारः परवित्तानां परदारप्रधर्षकाः॥  
कामात्मानो दुरात्मानो ह्यधमाः साहसप्रियाः॥ ४೦.३२ ॥  
  
प्रनष्टचेष्टनाः पुंसो मुक्तकेशाश्च शूलिनः॥  
जनाः षोडशवर्षाश्च प्रजायन्ते युगक्षये॥ ४೦.३३ ॥  
  
शुक्लदन्ताजिनाक्षाश्च मुण्डाः काषायवाससः॥  
शूद्रा धर्मं चरिष्यान्ति युगान्ते समुपस्तिते॥ ४೦.३४ ॥  
  
सस्यचौरा भविष्यन्ति दृढचैलाभि लाषिणः॥  
चौराश्चोरस्वहर्तारो हर्तुर्हर्ता तथापरः॥ ४೦.३५ ॥  
  
योग्यकर्मण्युपरते लोके निष्क्रियतां गते॥  
कटिमूषकसर्पाश्च धर्षयिष्यन्ति मानवान्॥ ४೦.३६ ॥  
  
सुभिक्षं क्षेममारोग्यं सामर्थ्यं दुर्लभं तदा॥  
कौशिकीं प्रतिपत्स्यन्ते देशान्क्षुद्भयपीडिताः॥ ४೦.३७ ॥  
  
दुःखेनाभिप्लुतानां च परमायुः शतं तदा॥  
दृश्यन्ते न च दृश्यन्ते वेदाः कलियुगेऽखिलाः॥ ४೦.३८ ॥  
  
उत्सीदन्ति तदा यज्ञा केवलाधर्मपीडिताः॥  
काषायिणोप्य निर्ग्रन्थाः कापालीबहुलास्त्विह॥ ४೦.३९ ॥  
  
वेदविक्रयिणश्चान्ये तीर्थविक्रयिणः परे॥  
वर्णाश्रमाणां ये चान्ये पाषण्डाः परिपन्थिनः॥ ४೦.४೦ ॥  
  
उत्पद्यन्ते तदा ते वै सम्प्राप्ते तु कलौ युगे॥  
अधीयन्ते तदा वेदाञ्शूद्रा धर्मार्थकोविदाः॥ ४೦.४१ ॥  
  
यजन्ते चाश्वमेधेन राजानः शूद्रयोनयः॥  
स्त्रीबालगोवधं कृत्वा हत्वा चैव परस्परम्॥ ४೦.४२ ॥  
  
उपद्रवांस्तथान्योन्यं साधयन्ति तदा प्रजाः॥  
दुःखप्रभूतमल्पायुर्देहोत्सादः सरोगता॥ ४೦.४३ ॥  
  
अधर्माभिनिवेशित्वात्तमोवृत्तं कलौ स्मृतम्॥  
प्रजासु ब्रह्महत्यादि तदा वै सम्प्रवर्तते॥ ४೦.४४ ॥  
  
तस्मादायुर्बलं रूपं किलं प्राप्य प्रहीयते॥  
तदा त्वल्पेन कालेन सिद्धिं गच्छन्ति मानवाः॥ ४೦.४५ ॥  
  
धन्या धर्मं चरिष्यन्ति युगान्ते द्विजसत्तमाः॥  
श्रुतिस्मृत्युदितं धर्मं ये चरन्त्यनसूयकाः॥ ४೦.४६ ॥  
  
त्रेतायां वार्षिको धर्मो द्वापरे मासिकः स्मृतः॥  
यथाक्लेशं चरन्प्राज्ञस्तदह्ना प्राप्नुते कलौ ४೦.४७ ॥  
  
एषा कलियुगावस्था सन्ध्यांशं तु निबोध मे॥  
युगेयुगे च हीयन्ते त्रींस्त्रीन्पादांस्तु सिद्धयः॥ ४೦.४८ ॥  
  
युगस्वभावाः सन्ध्यास्तु तिष्ठन्तीह तु पादशः॥  
सन्ध्यास्वभावाः स्वांशेषु पादशस्ते प्रतिष्ठिताः॥ ४೦.४९ ॥  
  
एवं सन्ध्यांशके काले सम्प्राप्ते तु युगान्तिके॥  
तेषां शास्ता ह्यसाधूनां भूतानां निदनोत्थितः॥ ४೦.५೦ ॥  
  
गोत्रेऽस्मिन्वै चन्द्रमसो नाम्ना प्रमितिरुच्यते॥  
मानवस्य तु सेंशेन पूर्वं स्वायम्भुवेन्तरे॥ ४೦.५१ ॥  
  
समाः स विंशतिः पूर्णाः पर्यटन्वै वसुन्धराम्॥  
अनुकर्षन् स वै सेनां सवाजिरथकुञ्जराम्॥ ४೦.५२ ॥  
  
प्रगृहीतायुधैर्विप्रैः शतशोथ सहस्रशः॥  
स तदा तैः परिवृतो म्लेच्छान् हन्ति सहस्रशः॥ ४೦.५३ ॥  
  
स हत्वा सर्वशश्चैव राज्ञस्ताञ्शूद्रयोनिजान्॥  
पाखण्डांस्तु ततः सर्वान्निःशेषं कृतवान् प्रभुः॥ ४೦.५४ ॥  
  
नात्यर्थं धार्मिका ये च तान् सर्वान् हन्ति सर्वतः॥  
वर्णव्यत्यासजाताश्च ये च ताननुजीविनः॥ ४೦.५५ ॥  
  
प्रवृत्तचक्रो बलवान् म्लेच्छानामन्तकृत्स तु॥  
अधृष्यः सर्वभूतानां चचाराथ वसुन्धराम्॥ ४೦.५६ ॥  
  
मानवस्य तु सोंशेन देवस्येह विजज्ञिवान्॥  
पूर्वजन्मनि विष्णोस्तु प्रमितिर्नाम वीर्यवान्॥ ४೦.५७ ॥  
  
गोत्रतो वै चन्द्रमसः पूर्णे कलियुगे प्रभुः॥  
द्वात्रिंशेऽभ्युदिते वर्षे प्रक्रान्तो विंशतिः समाः॥ ४೦.५८ ॥  
  
विनिघ्नन्सर्वभूतानि शतशोथसहस्रशः॥  
कृत्वा बीजावशेषां तु पृथिवीं क्रूरकर्मणः॥ ४೦.५९ ॥  
  
परस्परनिमित्तेन कोपेनाकस्मिकेन तु॥  
स साधयित्वा वृषलान् प्रायशस्तानधार्मिकान्॥ ४೦.६೦ ॥  
  
गङ्गायमुनयोर्मध्ये स्थितिं प्राप्तः सहानुगः॥  
ततो व्यतीते काले तु सामात्यः सहसैनिकः॥ ४೦.६१ ॥  
  
उत्साद्य पार्थिवान् सर्वान् म्लेच्छांश्चैव सहस्रशः॥  
तत्र सन्ध्यांशके काले सम्प्राप्ते तु युगान्तिके॥ ४೦.६२ ॥  
  
स्थितास्वल्पावशिष्टासु प्रजास्विह क्वचित्क्वचित्॥  
अप्रग्रहास्ततस्ता वै लोभाविष्टास्तु कृत्स्नशः॥ ४೦.६३ ॥  
  
उपहिंसन्ति चान्योन्यं प्रणिपत्य परस्परम्॥  
अराजके युगवशात्संशये समुपस्थिते॥ ४೦.६४ ॥  
  
प्रजास्ता वै ततः सर्वाः परस्परभयार्दिताः॥  
व्याकुलाश्च परिभ्रान्तास्त्यक्त्वा दारान् गृहाणि च॥ ४೦.६५ ॥  
  
स्वान्प्राणाननपेक्षन्तो निष्कारुण्याः सुदुः खिताः॥  
नष्टे श्रौते स्मार्तधर्मे परस्परहतास्तदा॥ ४೦.६६ ॥  
  
निर्मर्यादा निराक्रान्ता निःस्नेहा निरपत्रपाः॥  
नष्टे धर्मे प्रतिहताः ह्रस्वकाः पञ्चविंशकाः॥ ४೦.६७ ॥  
  
हित्वा पुत्रांश्च दारांश्च विवादव्याकुलेन्द्रियाः॥  
अनावृष्टिहताश्चैव वार्तामुत्सृज्य दूरतः॥ ४೦.६८ ॥  
  
प्रत्यन्तानुपसेवन्ते हित्वा जनपदान् स्वकान्॥  
सरित्सागरकूपांस्ते सेवन्ते पर्वतांस्तथा॥ ४೦.६९ ॥  
  
मधुमांसैर्मूलफलैर्वर्तयन्ति सुदुःखिताः॥  
चरिपत्राजिनधरा निष्क्रिया निष्परिग्रहाः॥ ४೦.७೦ ॥  
  
वर्णाश्रमपरिभ्रष्टाः सङ्कटं घोरमास्तिताः॥  
एवं कष्टमनुप्राप्ता अल्पशेषाः प्रजास्तदा॥ ४೦.७१ ॥  
  
जराव्याधिक्षुधाविष्टा दुःखान्निर्वेदमानसाः॥  
विचारणा तु निर्वेदात्साम्यावस्था विचारणा॥ ४೦.७२ ॥  
  
साम्यावस्थात्मको बोधः सम्बोधाद्धर्मशीलता॥  
अरूपशमयुक्तास्तु कलिशिष्टा हि वै स्वयम्॥ ४೦.७३ ॥  
  
अहोरात्रात्तदा तासां युगं तु परिवर्तते॥  
चित्तसम्मोहनं कृत्वा तासां वै सुप्तमत्तवत्॥ ४೦.७४ ॥  
  
भाविनोर्थस्य च बलात्ततः कृतमवर्तत॥  
प्रवृत्ते तु ततस्तस्मिन्पुनः कृतयुगे तु वै॥ ४೦.७५ ॥  
  
उत्पन्नाः कलिशिष्टास्तु प्रजाः कार्तयुगास्तदा॥  
तिष्ठन्ति चेह ये सिद्धा अदृष्टा विचरन्ति च॥ ४೦.७६ ॥  
  
सप्त सप्तर्षिभिश्चैव तत्र ते तु व्यवस्तिताः॥  
ब्रह्मक्षत्रविशः शूद्रा बीजार्थं ये स्मृता इह॥ ४೦.७७ ॥  
  
कलिजैः सह ते सर्वे निर्विशेषास्तदाऽभवन्॥  
तेषां सप्तर्षयो धर्मं कथयन्तीतरेपि च॥ ४೦.७८ ॥  
  
वर्णाश्रमाचारयुतं श्रैतं स्मार्तं द्विधा तु यम्॥  
ततस्तेषु क्रियावत्सु वर्दन्ते वै प्रजाः कृते॥ ४೦.७९ ॥  
  
श्रौतस्मार्तकृतानां च धर्मे सप्तर्षिदर्शिते॥  
केचिद्धर्मव्यवस्तार्थ तिष्ठन्तीह युगक्षये॥ ४೦.८೦ ॥  
  
मन्वन्तराधिकारेषु तिष्ठन्ति मुनयस्तु वै॥  
यथा दावप्रदग्धेषु तृणोष्विह ततः क्षितौ॥ ४೦.८१ ॥  
  
वनानां प्रथमं वृष्ट्या तेषां मूलेषु सम्भवः॥  
तथा कार्तयुगानां तु कलिजेष्विह सम्भवः॥ ४೦.८२ ॥  
  
एवं युगाद्युगस्येह सन्तानं तु परस्परम्॥  
वर्तते हव्यवच्छेदाद्यावन्मन्वन्तरक्षयः॥ ४೦.८३ ॥  
  
सुखमायुर्बलं रूपं धर्मोऽर्थः काम एव च॥  
युगेष्वेतानि हीयन्ते त्रींस्त्रीन्पादान्क्रमेण तु॥ ४೦.८४ ॥  
  
ससन्ध्यांशेषु हीयन्ते युगानां धर्मसिद्धयः॥  
इत्येषा प्रतिसिद्धिर्वै कीर्तितैषा क्रमेणु तु॥ ४೦.८५ ॥  
  
चतुर्युगानां सर्वेषामनेनैव तु साधनम्॥  
एषा चतुर्युगावृत्तिरासहस्राद्गुणीकृता॥ ४೦.८६ ॥  
  
ब्रह्मणस्तदहः प्रोक्तं रात्रिश्चैतावती स्मृता॥  
अनार्जवं जडीभावो भूतानामयुगक्षयात्॥ ४೦.८७ ॥  
  
एतदेव तु सर्वेषां युगानां लक्षणं स्मृतम्॥  
एषां चतुर्युगाणां च गुणिता ह्येकसप्ततिः॥ ४೦.८८ ॥  
  
क्रमेण परिवृत्ता तु मनोरन्तरमुच्यते॥  
चतुर्युगे यथैकास्मिन्भवतीह यदा तु यत्॥ ४೦.८९ ॥  
  
तथा चान्येषु भवति पुनस्तद्वै यताक्रमम्॥  
सर्गेसर्गे यथा भेदा उत्पद्यन्ते तथैव तु॥ ४೦.९೦ ॥  
  
पञ्चविंशत्परिमिता न न्यूना नाधिकास्तथा॥  
तथा कल्पा युगैः सार्धं भवन्ति सह सक्षणैः॥ ४೦.९१ ॥  
  
मन्वन्तराणां सर्वेषामेतदेव तु लक्षणम्॥ ४೦.९२ ॥  
  
यता युगानां परिवर्तनानि चिरप्रवृत्तानि युगस्वभावात्॥  
तथा तु सन्तिष्ठति जीवलोकः क्षयोदयाभ्यां परिवर्तमानः॥ ४೦.९३ ॥  
  
इत्येतल्लक्षणं प्रोक्तं युगानां वै समासतः॥  
अतीतानागतानां हि सर्वमन्वन्तरेषु वै॥ ४೦.९४ ॥  
  
मन्वन्तरेण चैकेन सर्वाण्येवान्तराणि च॥  
व्याख्यातानि न सन्देहः कल्पः कल्पेन चैव हि॥ ४೦.९५ ॥  
  
अनागतेषु तद्वच्च तकः कार्यो विजानता॥  
मन्वन्तरेषु सर्वेषु अतीतानागतेष्विह॥ ४೦.९६ ॥  
  
तुल्याभिमानिनः सर्वे नामरूपैर्भवन्त्युत॥  
देवा ह्यष्टविधा ये च ये च मन्वन्तरेश्वराः॥ ४೦.९७ ॥  
  
ऋषयो मनवश्चैव सर्वे तुल्यप्रयोजनाः॥  
एवं वर्णाश्रमाणां तु प्रविभागो युगेयुगे॥ ४೦.९८ ॥  
  
युगस्वभावश्च तथा विधत्ते वै तदा प्रभुः॥  
वर्णाश्रमविभागाश्च युगानि युगसिद्धयः॥ ४೦.९९ ॥  
  
युगानां परिमाणं ते कथितं हि प्रसङ्गतः॥  
वदामि देविपुत्रत्वं पद्मयोनेः समासतः॥ ४೦.१೦೦ ॥  
  
इति श्रीलिङ्गमहापुराणे पूर्वभागे चतुर्युगपरिमाणं नाम चत्वारिंशोऽध्यायः॥ ४೦ ॥