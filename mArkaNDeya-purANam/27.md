+++
title = "२७"

+++

सप्तविंशोऽध्यायः  

जड उवाच  

एवमुल्लाप्यमानस्तु स तु मात्रा दिने दिने  ।  
ववृधे वयसा बालो बुद्ध्या चालर्कसञ्ज्ञितः  ॥ २७.१ ॥  
स कौमारकमासाद्य ऋतध्वजसुतस्ततः  ।  
कृतोपनयनः प्राज्ञः प्रणिपत्याह मातरम्  ॥ २७.२ ॥  
मया यदत्र कर्तव्यमैहिकामुष्मिकाय वै  ।  
सुखाय वद तत्सर्वं प्रश्रयावनतस्य मे  ॥ २७.३ ॥  

मदालसोवाच  

वत्स ! राज्येऽभिषिक्तेन प्रजारञ्जनमादितः  ।  
कर्तव्यमविरोधेन स्वधर्मस्य महीभृता  ॥ २७.४ ॥  
व्यसनानि परित्यज्य सप्त मूलहराणि वै  ।  
आत्मा रिपुभ्यः संरक्ष्यो बहिर्मन्त्रविनिर्गमात् ॥ २७.५ ॥  
अष्टधा नाशमाप्नोति सुचक्रात्स्यन्दनाद्यथा  ।  
तथा राजाप्यसन्दिग्धं बहिर्मन्त्रविनिर्गमात् ॥ २७.६ ॥  
दुष्टादुष्टांश्च जानीयादमात्यानरिदोषतः  ।  
चरैश्चरास्तथा शत्रोरन्वेष्टव्याः प्रयत्नतः  ॥ २७.७ ॥  
विश्वासो न तु कर्तव्यो राज्ञा मित्राप्तबन्धुषु  ।  
कार्ययोगादमित्रेऽपि विश्वसीत नराधिपः  ॥ २७.८ ॥  
स्थानवृद्धिक्षयज्ञेन षाड्गुण्यगुणितात्माना  ।  
भवितव्यं नरेन्द्रेण न कामवशवर्तिना  ॥ २७.९ ॥  
प्रागात्मा मन्त्रिणश्चैव ततो भृत्या महीभृता  ।  
जेयाश्चानन्तरं पौरा विरुध्येत ततोऽरिभिः  ॥ २७.१० ॥  
यस्त्वेतानविजित्यैव वैरिणो विजिगीषते  ।  
सोऽजितात्मा जितामात्यः शत्रुवर्गेण बाध्यते  ॥ २७.११ ॥  
तस्मात्कामादयः पूर्वं जेयाः पुत्र ! महीभुजा  ।  
तज्जये हि जयोऽवश्यं राजा नश्यति तैर्जितः  ॥ २७.१२ ॥  
कामः क्रोधश्च लोभश्च मदो मानस्तथैव च  ।  
हर्षश्च शत्रवो ह्येते विनाशाय महीभृताम्  ॥ २७.१३ ॥  
कामप्रसक्तमात्मानं स्मृत्वा पाण्डुं निपातितम्  ।  
निवर्तयेत्तथा क्रोधादनुह्रादं हतात्मजम्  ॥ २७.१४ ॥  
हतमैलं तथा लोभान्मदाद्वेनं द्विजैर्हतम्  ।  
मानादनायुषापुत्रं बलिं हर्षात्पुरञ्जयम्  ॥ २७.१५ ॥  
एभिर्जितैर्जितं सर्वं मरुत्तेन महात्मना  ।  
स्मृत्वा विवर्जयेदेतान् दोषान् स्वीयान्महीपतिः  ॥ २७.१६ ॥  
काककोकिलभृङ्गाणां मृगव्यालशिखण्डिनाम्  ।  
हंसकुक्कुटलोहानां शिक्षेत चरित नृपः  ॥ २७.१७ ॥  
कीटकस्य क्रियां कुर्यात्विपक्षे मनुजेश्वरः  ।  
चेष्टां पिपीलिकानाञ्च काले भूपः प्रदर्शयेत् ॥ २७.१८ ॥  
ज्ञेयाग्निविस्फुलिङ्गानां बीजचेष्टा च शाल्मलेः  ।  
चन्द्रसूर्यस्वरूपेण नीत्यर्थे पृथिवीक्षिता  ॥ २७.१९ ॥  
बन्धकीपद्मशरभशूलिकागुर्विणीस्तनात् ।  
प्रज्ञा नृपेण चादेया तथा गोपालयोषितः  ॥ २७.२० ॥  
शक्रार्कयमसोमानां तद्वद्वायोर्महीपतिः  ।  
रूपाणि पञ्च कुर्वोत महीपालनकर्मणि  ॥ २७.२१ ॥  
यथेन्द्रश्चतुरो मासान् तोयोत्सर्गेण भूगतम्  ।  
आप्याययेत्तथा लोकं परिहारैर्महीपतिः  ॥ २७.२२ ॥  
मासानष्टौ यथा सूर्यस्तोयं हरति रश्मिभिः  ।  
सूक्ष्मेणैवाभ्युपायेन तथा शुल्कादिकं नृपः  ॥ २७.२३ ॥  
यथा यमः प्रियद्वेष्ये प्राप्तकाले नियच्छति  ।  
तथा प्रियाप्रिये राजा दुष्टादुष्टे समो भवेत् ॥ २७.२४ ॥  
पूर्णेन्दुमालोक्य यथा प्रीतिमान् जायते नरः  ।  
एवं यत्र प्रजाः सर्वा निर्वत्तास्तच्छशिव्रतम्  ॥ २७.२५ ॥  
मारुतः सर्वभूतेषु निगूढश्चरते यथा  ।  
एवं नृपश्चरेच्चारैः पौरामात्यादिबन्धुषु  ॥ २७.२६ ॥  
न लोभाद्वा न कामाद्वा नार्थाद्वा यस्य मानसम्  ।  
यथान्यैः कृष्यते वत्स ! स राजा स्वर्गमृच्छति  ॥ २७.२७ ॥  
उत्पथग्राहिणो मूढान् स्वधर्माच्चलतो नरान्  ।  
यः करोति निजे धर्मे स राजा स्वर्गमृच्छति  ॥ २७.२८ ॥  
वर्णधर्मा न सीदन्ति यस्य राज्ये तथाश्रमाः  ।  
वत्स ! तस्य सुखं प्रेत्य परत्रेह च शाश्वतम्  ॥ २७.२९ ॥  
एतद्राज्ञः परं कृत्यं तथैतत्सिद्धिकारकम्  ।  
स्वधर्मस्थापनं नृणां चाल्यन्ते ये कुबुद्धिभिः  ॥ २७.३० ॥  
पालनेनैव भूतानां कृतकृत्यो महीपतिः  ।  
सम्यक्पालयिता भागं धर्मस्याप्नोति यत्नतः  ॥ २७.३१ ॥  

इति श्रीमार्कण्डेयपुराणे पितापुत्रसंवादे आत्मविवेको नाम सप्तविंशोऽध्यायः  
