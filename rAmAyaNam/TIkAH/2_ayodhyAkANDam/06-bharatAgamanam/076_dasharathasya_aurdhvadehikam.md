+++
title = "०७६ दशरथस्य और्ध्वदेहिकम्"
title_english = "076 Advice of Vasishta to Bharata"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-076-Dasharathasya_Auordhva_Dehikam_.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/076_dasharathasya_aurdhvadehikam.md">
<details><summary><h3>IITK ...{Loading}...</h3></summary>

Bharata performs funeral rites of king Dasaratha on the bank of Sarayu.



#### श्लोकः
##### मूलम्
तमेवं शोकसन्तप्तं भरतं कैकयी सुतम्।  
उवाच वदतां श्रेष्ठो वसिष्ठ श्श्रेष्ठवागृषिः॥2.76.1॥

##### शब्दार्थः
एवम् in this way, शोकसन्तप्तम् tormented with grief, कैकयीसुतम् son of Kaikeyi, तं भरतम् to that Bharata, वदताम् among the eloquent, श्रेष्ठः best, श्रेष्ठवाक् a man of excellent speech, वसिष्ठः ऋषिः sage Vasistha, उवाच said.

##### आङ्ग्लानुवादः
Vasistha, the most eloquent and the best of ascetics said to Bharata, the son of Kaikeyi who was tormented with griefः



#### श्लोकः
##### मूलम्
अलं शोकेन भद्रं ते राजपुत्र महायशः।  
प्राप्तकालं नरपतेः कुरु संयानमुत्तमम्॥2.76.2॥

##### शब्दार्थः
महायशः of great renown, राजपुत्रः king's son, ते भद्रं bless you, शोकेन by grief, अलम् enough, नरपतेः king's, प्राप्तकालम् time has come, उत्तमम् best, संयानम् funeral rites, कुरु perform.

##### आङ्ग्लानुवादः
O prince of great renown, may God bless you It is not proper on your part to grieve. It is time to perform the funeral rites of the king in the best way possible.



#### श्लोकः
##### मूलम्
वसिष्ठस्य वच श्शृत्वा भरतो धारणां गतः।  
प्रेतकार्याणि सर्वाणि कारयामास धर्मवित्॥2.76.3॥

##### शब्दार्थः
धर्मवित् knower of his duty, भरतः Bharata, वसिष्ठस्य Vasistha's, वचः words, श्रूत्वा on hearing, धारणाम् steadiness, गतः regained, सर्वाणि all, प्रेतकार्यणि funeral rites, कारयामास began the performance.

##### आङ्ग्लानुवादः
On hearing the words of Vasistha, dutiful Bharata regained his steadiness and engaged in the performance of the funeral rites.



#### श्लोकः
##### मूलम्
उद्धृतं तैलसंरोधात्सतु भूमौ निवेशितम्।  
आपीतवर्णवदनं प्रसुप्तमिव भूमिपम्॥2.76.4॥  
संवेश्य शयने चाग्य्रे नानारत्नपरिष्कृते।  
ततो दशरथं पुत्रो विललाप सुदुःखितः॥2.76.5॥

##### शब्दार्थः
सः पुत्रः that son Bharata, तैलसंरोधात् from the oil container, उद्धृतम् raised, भूमौ on the  
floor, निवेशितम् placed, आपीतवर्णवदनम् with a pale yellowcoloured face, प्रसुप्तमिव as if sleeping, भूमिपम् protector of the earth, दशरथम् Dasaratha, नानारत्न परिष्कृते adorned with every kind of gem, अग्य्रे on a magnificient, शयने on the couch, संवेश्य ततः having placed then, सुदुःखितः  in extreme distress, विललाप lamented.

##### आङ्ग्लानुवादः
The mortal remains of king Dasaratha, protector of the earth, was taken out of the oil container and placed on the floor. His pale, yellow face appeared as if he was asleep. Thereafter it was laid upon a magnificent couch adorned with every kind of gem. On seeing Dasaratha in that state  Bharata lamented in extreme distress.



#### श्लोकः
##### मूलम्
किं ते व्यवसितं राजन् प्रोषिते मय्यनागते।  
विवास्य रामं धर्मज्ञं लक्ष्मणं च महाबलम्॥2.76.6॥

##### शब्दार्थः
राजन् O king, प्रोषिते when I was away from home, मयि अनागते before I could return, धर्मज्ञम्   righteous one, रामम् Rama, महाबलम् valiant, लक्ष्मणं च Lakshmana, विवास्य banished, ते  you, किम् what, व्यवसितम् was resolved?

##### आङ्ग्लानुवादः
What have you done, O king, between my absence and my arrival? You have banished the righteous Rama and the valiant Lakshmana.



#### श्लोकः
##### मूलम्
क्व यास्यसि महाराज हित्वेमं दुःखितं जनम्।  
हीनं पुरुषसिंहेन रामेणाक्लिष्टकर्मणा॥2.76.7॥

##### शब्दार्थः
महाराज O great king, अक्लिष्टकर्मणा by a man of pious acts, पुरुषसिंहेन by a lion among men, रामेण by Rama, हीनम् left, दुःखितम् bewailing, इमं जनम् this person, हित्वा leaving, क्व where, यास्यसि will you go?

##### आङ्ग्लानुवादः
O great king Where will you go leaving me who is bewailing for having been left by Rama, the lion among men and a man of pious deeds?



#### श्लोकः
##### मूलम्
योगक्षेमं तु ते राजन् कोऽस्मिन्कल्पयिता पुरे  
त्वयि प्रयाते स्वस्तात रामे च वनमाश्रिते॥2.76.8॥

##### शब्दार्थः
राजन् O king, तात O father, त्वयि when you, स्वः to heaven, प्रयाते having gone, रामे च  Rama, वनम् forest, आश्रिते having taken refuge, अस्मिन् this, पुरे in your city, योगक्षेमम्  welfare and security, कल्पयिता who will arrange.

##### आङ्ग्लानुवादः
O king O father you have gone to heaven and Rama has taken shelter in the forest now. Who will take care of the welfare and security of your city?



#### श्लोकः
##### मूलम्
विधवा पृथिवी राजन् स्त्वया हीना न राजते।  
हीनचन्द्रेव रजनी नगरी प्रतिभाति मा॥2.76.9॥

##### शब्दार्थः
राजन् O king, त्वया by you, हीना bereft of, पृथिवी the earth, विधवा is a widow, न राजते does not shine, नगरी city, हीनचन्द्रा without Moon, रजनीव like the night, मा to me, प्रतिभाति  appears.

##### आङ्ग्लानुवादः
O king bereft of you, the earth (kingdom) is widowed and has lost its radiance. The city appears to me like a moonless night.



#### श्लोकः
##### मूलम्
एवं विलपमानं तं भरतं दीनमानसम्।  
अब्रवीद्वचनं भूयो वसिष्ठस्तु महामुनिः॥2.76.10॥

##### शब्दार्थः
एवम् in this way, विलपमानम् lamenting, दीनमानसम् dejected mind, तं भरतम् to that Bharata, महामुनिः great ascetic, वसिष्ठः Vasistha, भूयः again, वचनम् words, अब्रवीत् said.

##### आङ्ग्लानुवादः
To Bharata who was thus lamenting with a dejected mind, the great ascetic Vasistha once again saidः



#### श्लोकः
##### मूलम्
प्रेतकार्याणि यान्यस्य कर्तव्यानि विशां पतेः।  
तान्यव्यग्रं महाबाहो क्रियान्तामविचारितम्॥2.76.11॥

##### शब्दार्थः
महाबाहो O mightyarmed one, अस्य विशांपतेः for this king, यानि those, प्रेतकार्याणि funeral rites, कर्तव्यानि are required to be done, तानि them, अविचारितम् without hesitation, अव्यग्रम्  
attentively, क्रियान्ताम् may be performed.

##### आङ्ग्लानुवादः
O mightyarmed prince, the funeral rites that are required to be performed for the departed king ought to be done carefully without any shortcomings.



#### श्लोकः
##### मूलम्
तथेति भरतो वाक्यं वसिष्ठस्याभिपूज्य तत्।  
ऋत्विक्पुरोहिताचार्यान् स्त्वरयामास सर्वशः॥2.76.12॥

##### शब्दार्थः
भरतः Bharata, तथेति 'Be it so', वरिष्ठस्य Vasistha's, तत् वाक्यम् those words, अभिपूज्य  honouring, सर्वशः every way, ऋत्विक्पुरोहिताचार्यान् learned Vedic scholars, family priests and spiritual preceptors, त्वरयामास hastened them up.

##### आङ्ग्लानुवादः
Bharata said, 'Be it so' in obedience to Vasistha, who hastened up the learned Vedic scholars, family priests and preceptors to perform various rites.



#### श्लोकः
##### मूलम्
ये त्वग्नयो नरेन्द्रेस्य चाग्न्यगाराद्बहिष्कृताः।  
ऋत्विग्भिर्याजकैश्चैव ते आह्रियन्त यथाविधि॥2.76.13॥

##### शब्दार्थः
नरेन्द्रस्य king's, ये अग्नयः the fire, अग्न्यगारात् from firesanctuary, बहिष्कृताः have been put outside, ते they, यथाविधि in accordance with the ritual precepts, ऋत्विग्भिः by Vedic priests, याजकैश्चैव by sacrificial attendants, आह्रियन्त were withdrawn.

##### आङ्ग्लानुवादः
The sacrificial fire of the king has been put outside the firesanctuary in accordance with the ritual precepts and were withdrawn by the attendants and priests wellversed in Vedic lore.



#### श्लोकः
##### मूलम्
शिबिकायामथा़ऽरोप्य राजानं गतचेतसम्।  
बाष्पकण्ठा विमनसस्तमूहुः परिचारकाः॥2.76.14॥

##### शब्दार्थः
अथ thereafter, परिचारकाः the attendants, गतचेतसम् deceased, राजानम् king, शिबिकायाम् on a litter, आरोप्य placing, बाष्पकण्ठाः with their throats choked with tears, विमनसः with dejected mind, तम् him, ऊहुः carried him away.

##### आङ्ग्लानुवादः
Thereafter the attendants raised the mortal remains of the deceased king onto a litter, with dejected minds, throats choked with tears and carried him away.



#### श्लोकः
##### मूलम्
हिरण्यं च सुवर्णं च वासांसि विविधानि च।  
प्रकिरन्तो जना मार्गं नृपतेरग्रतो ययुः॥2.76.15॥

##### शब्दार्थः
जनाः people, नृपतेः king's, अग्रतः ahead, हिरण्यम् gold, सुवर्णं च with bright colour, विविधानि differents kinds, वासांसि च garments, प्रकिरन्तः strewing, मार्गम् on the way, ययुः went.

##### आङ्ग्लानुवादः
The people went ahead of the king's body strewing on the way gold of brilliant colour and different kinds of garments.



#### श्लोकः
##### मूलम्
चन्दनागरुनिर्यासान् सरलं पद्मकं तथा।  
देवदारूणि चाहृत्य क्षेपयन्ति तथापरे॥2.76.16॥  
गन्धानुच्चावचांश्चान्यां स्तत्र गत्वाथ भूमिपम्।  
तत्र संवेशयामासुश्चितामध्ये तमृत्विजः॥2.76.17॥

##### शब्दार्थः
तथा like that, अपरे others, चन्दनागरूनिर्यासान् sandal, agaru and fragrant gum gugul, the  
resin of Balsa tree, सरलम् sarala tree, पद्मकम् padmaka tree, देवदारूणि च devadaru tree, अन्यान् other, उच्चावचान् of many kinds, गन्धान् fragrant substances, आहृत्य having brought, तत्र there, गत्वा having gone, क्षेपयन्ति were strewn, अथ there, ऋत्विजः priests, भूमिपम् the body of the king, तत्र there, चितामध्ये in the centre of fire, संवेशयामासुः laid it down.

##### आङ्ग्लानुवादः
In this way others brought sandal, agaru and fragrant gum gugul, the resin of balsa tree and woods of sarala, padmaka and devadaru and built a pyre and strew many kinds of fragrant substances on it. Thereafter the priests laid the mortal remains of the king in the centre of the pyre.



#### श्लोकः
##### मूलम्
तदा हुताशनं हुत्वा जेपुस्तस्य तदृत्विजः।  
जगुश्च ते यथाशास्त्र तत्र सामानि सामगाः॥2.76.18॥

##### शब्दार्थः
तदा then, तदृत्विजः his priests, तस्य that king's, हुताशनम् fire, हुत्वा offering oblations, जेपुः intoned prayers, तत्र there, ते those, सामगाः those who chant Sama Veda, यथाशास्त्रम् in accordance with sacred scriptures, सामानि hymns, जगुश्च sang.

##### आङ्ग्लानुवादः
Then the priests offering oblations to the king's fire, intoned prayers. The reciters of Sama Veda sang the hymns in accordance with the sacred scriptures.



#### श्लोकः
##### मूलम्
शिबिकाभिश्च यानैश्च यथार्हं तस्य योषितः।  
नगरा न्निर्ययुस्तत्र वृद्धैः परिवृता स्तदा॥2.76.19॥

##### शब्दार्थः
तदा then, तस्य his (the king's), योषितः wives, वृद्धैः with aged guards, परिवृताः surrounded by, यथार्हम्  according to their rank, शिबिकाभिश्च in palanquins, यानैश्च in other carriages, नगरात् from the city, तत्र to that place, निर्ययुः departed.

##### आङ्ग्लानुवादः
Then in accordance with their rank and surrounded by aged guards, the wives of  king Dasaratha departed for that place from the city in palanquins and other carriages.



#### श्लोकः
##### मूलम्
प्रसव्यं चापि तं चकुः ऋत्विजोऽग्निचितं नृपम्।  
स्त्रियश्च शोकसन्तप्ताः कौसल्याप्रमुखास्तदा॥2.76.20॥

##### शब्दार्थः
तदा then, ऋत्विजः priests, शाकेसन्तप्ताः consumed with grief, कौशल्याप्रमुखाः led by Kausalya, स्त्रियश्च women also, अग्निचितम् engulfed by flames, तं नृपम् that king, प्रसव्यं चापि चक्रुः circumambulated in the reverse direction.

##### आङ्ग्लानुवादः
Then the priests and other women led by Kausalya who was consumed with grief circumambulated the pyre in the reverse direction as the king's body was engulfed by flames.



#### श्लोकः
##### मूलम्
क्रौञ्चीनामिव नारीणां निनादस्तत्र शुश्रुवे।  
आर्तानां करुणं काले क्रोशन्तीनां सहस्रशः॥2.76.21॥

##### शब्दार्थः
तत्र काले at that time, आर्तानाम् of the distressed persons, करुणम् piteously, क्रोशन्तीनाम् of those women crying, सहस्रशः in thousands, नारीणाम् women's, निनादः sound, क्रौञ्चीनामिव like the sound of the kraunchas (birds), शुश्रुवे was heard.

##### आङ्ग्लानुवादः
At that time, piteous cries of distressed women in their thousands like the piercing cries of female kraunchas (birds) were heard.



#### श्लोकः
##### मूलम्
ततो रुदन्त्यो विवशाविलप्य च पुनः पुनः।  
यानेभ्यस्सरयूतीरमवतेरुर्वराङ्गनाः॥2.76.22॥

##### शब्दार्थः
ततः then, रुदन्त्यो weeping, विवशाः uncontrolled, वराङ्गनाः courtesans, पुनः पुनः again and again, विलप्य lamenting, सरयूतीरम् on the bank of the river Sarayu, यानेभ्यः from the carriages, अवतेरुः alighted.

##### आङ्ग्लानुवादः
Thereafter, the courtesans weeping uncontrollably and, lamenting again and again, alighted from carriages on the bank of the river Sarayu.



#### श्लोकः
##### मूलम्
कृत्वोदकं ते भरतेन सार्धं नृपाङ्गना मन्त्रिपुरोहिता श्च।  
पुरंप्रविश्याश्रुपरीतनेत्राः भूमौ दशाहं व्यनयन्त दुःखम्॥2.76.23॥

##### शब्दार्थः
नृपाङ्गनाः wives of the king, ते they, मन्त्रिपुरोहिताश्च counsellors and priests, भरतेन सार्धम् along with Bharata, उदकम् waterlibations, कृत्वा having offered, अश्रुपरीतनेत्राः with their eyes filled with tears, पुरम् the city, प्रविश्य having reentered, दशाहम् ten days, भूमौ on the floor, दुःखम् their mourning period, व्यनयन्त spent.

##### आङ्ग्लानुवादः
The wives of the king, counsellors and priests along with Bharata offered waterlibation and entered the city with tearful eyes. They spent the tenday  mourning period sleeping on the ground (floor) in great grief.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे षटसप्ततितमस्सर्गः॥  
Thus ends the seventysixth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/076_dasharathasya_aurdhvadehikam.md">
<details><summary><h3>भूषणम् ...{Loading}...</h3></summary>



तमेवं शोकसन्तप्तं भरतं कैकयीसुतम् ।  

उवाच वदतां श्रेष्ठो वसिष्ठः श्रेष्ठवागृषिः  ॥  २।७६।१  ॥   

तमिति । कैकयीसुतमित्यत्र "केकयमित्रयुप्रलयानां यादेरियः" इति
विहितस्येयादेशस्याभावः  ॥  २।७६।१  ॥   

  

अलं शोकेन भद्रं ते राजपुत्र महायशः ।  

प्राप्तकालं नरपतेः कुरु संयानमुत्तमम्  ॥  २।७६।२  ॥   

अलमिति । संयानं सम्यग् यानम्, स्वर्गप्रापकक्रियाजातमित्यर्थः  ॥  २।७६।२
 ॥   

  

वसिष्ठस्य वचः श्रुत्वा भरतो धारणां गतः ।  

प्रेतकार्याणि सर्वाणि कारयामास धर्मवित्  ॥  २।७६।३  ॥   

वसिष्ठस्येति । धारणां गतः धैर्यं प्राप्तः "मर्यादा धारणा स्थितिः"
इत्यमरः । स्वस्थान्तःकरण इत्यर्थः । कारयामासेति संक्षेपोक्तिः  ॥  २।७६।३
 ॥   

  

उद्धृतं तैलसंरोधात् स तु भूमौ निवेशितम् ।  

आपीतवर्णवदनं प्रसुप्तमिव भूपतिम्  ॥  २।७६।४  ॥   

संवेश्म शयने चाग्र्ये नानारत्नपरिष्कृते ।  

ततो दशरथं पुत्रो विललाप सुदुःखितः  ॥  २।७६।५  ॥   

उद्धृतमित्यादिश्लोकद्वयमेकान्वयम् । ततः स पुत्रः तैलसंरोधात्
तैलद्रोण्याः उद्धृतं ततस्तैलापमार्जनाय भूमौ निवेशितम् चिरं तैले
स्थापनादापीतवर्णवदनम् अवयवशैथिल्याभावात् प्रसुप्तमिव स्थितं दशरथं
भूपतिम् । उक्तविशेषणे शयने संवेश्य शाययित्वा सुदुःखितः सन् विललाप  ॥ 
२।७६।४५  ॥   

  

किं ते व्यवसितं राजन् प्रोषिते मय्यनागते ।  

विवास्य रामं धर्मज्ञं लक्ष्मणं च महाबलम्  ॥  २।७६।६  ॥   

क्व यास्यसि महाराज हित्वेमं दुःखितं जनम् ।  

हीनं पुरुषसिंहेन रामेणाक्लिष्टकर्मणा  ॥  २।७६।७  ॥   

किमिति । किं ते व्यवसितं त्वया किमद्य व्यवसितम्, स्वर्गगमनायेति शेषः  ॥ 
२।७६।६७  ॥   

  

योगक्षेमं तु ते राजन् को ऽस्मिन् कल्पयिता पुरे ।  

त्वयि प्रयाते स्वस्तात रामे च वनमाश्रिते  ॥  २।७६।८  ॥   

विधवा पृथिवी राजंस्त्वया हीना न राजते ।  

हीनचन्द्रेव रजनी नगरी प्रतिभाति मा  ॥  २।७६।९  ॥   

एवं विलपमानं तं भरतं दीनमानसम् ।  

अब्रवीद्वचनं भूयो वसिष्ठस्तु महामुनिः  ॥  २।७६।१०  ॥   

योगक्षेममिति । ते पुरे अयोध्यायां कः जनः योगक्षेमं स्वकीयपुरयोगक्षेमं
कल्पयिता करिष्यति । स्वः स्वर्गम्  ॥  २।७६।८१०  ॥   

  

प्रेतकार्याणि यान्यस्य कर्त्तव्यानि विशांपतेः ।  

तान्यव्यग्रं महाबाहो क्रियन्तामविचारितम्  ॥  २।७६।११  ॥   

प्रेतकार्याणीति । विशांपतेः प्रजानां पत्युः  ॥  २।७६।११  ॥   

  

तथेति भरतो वाक्यं वसिष्ठस्याभिपूज्य तत् ।  

ऋत्विक्पुरोहिताचार्यांस्त्वरयामास सर्वशः  ॥  २।७६।१२  ॥   

तथेतीति । ऋत्विक्पुरोहिताचार्यान् ऋत्विजो यज्ञकर्मणि वृताः । पुरोहिताः
पुरोहितपरत्वेन शान्तिकपौष्टिकादिक्रियाप्रर्वत्तकाः । आचार्याः
वसिष्ठवामदेवादयः । "त्रय्यां च धर्मकृत्ये च शान्तिकर्मणि पौष्टिके ।
अध्वरे यश्च कुशलः स स्याद्राजपुरोहितः  ॥  उपनीय वदेद्वेदमाचार्यः स
उदाहृतः ।" इति लक्षणम्  ॥  २।७६।१२  ॥   

  

ये त्वग्नयो नरेन्द्रस्य चाग्न्यगाराद्बहिष्कृताः ।  

ऋत्विग्भिर्याजकैश्चैव आह्रियन्त यथाविधि  ॥  २।७६।१३  ॥   

शिबिकायामथारोप्य राजानं गतचेतसम् ।  

वाष्पकण्ठा विमनसस्तमूहुः परिचारकाः  ॥  २।७६।१४  ॥   

य इति । अग्न्यगारात् अग्निगृहात् । बहिष्कृताः अन्तःशववत्त्वात् बहिः
प्रतिष्ठापिताः । अग्नयो गार्हपत्यादयः । याजकैः उपद्रष्ट्टभिः
ऋत्विग्भिश्च । आह्रियन्त आनीयन्त  ॥  २।७६।१३१४  ॥   

  

हिरण्यं च सुवर्णं च वासांसि विविधानि च ।  

प्रकिरन्तो जना मार्गं नृपतेरग्रतो ययुः  ॥  २।७६।१५  ॥   

हिरण्यमिति । हिरण्यं च सुवर्णं च रजतं च सुवर्णं च, तत्कृतपुष्पाणीत्यर्थः
 ॥  २।७६।१५  ॥   

  

चन्दनागरुनिर्यासान् सरलं पद्मकं तथा ।  

देवदारूणि चाहृत्य क्षेपयन्ति तथा परे  ॥  २।७६।१६  ॥   

चन्दनागरुनिर्यासानिति । चन्दनागरुनिर्यासान् । निर्यासो गुग्गुलुः ।
"गुग्गुलुः कालनिर्यासौ" इति निघण्टुः । चन्दनागरुजनितधूपद्रव्याणीति यावत्
। सरलं धूपसरलम् । पद्मकं सुरभिकाष्ठविशेषम् । क्षेपयन्ति पुरतः
पार्श्वतश्च ध्रियमाणसौवर्णराजताङ्गारधानीषु धूपार्थमिति शेषः । चन्दनादीनि
गन्धान्तानि चिताकाष्ठद्रव्याणीत्येव तु युक्तम् । तदा क्षेपयन्ति दहनार्थं
चितामकुर्वन्नित्यर्थः  ॥  २।७६।१६  ॥   

  

गन्धानुच्चावचांश्चान्यान् तत्र गत्वाथ भूमिपम् ।  

ततः संवेशयामासुश्चितामध्ये तमृत्विजः  ॥  २।७६।१७  ॥   

तत्र गत्वाथ भूमिपमित्युत्तरशेषः । अथ चिताकल्पनानन्तरम् । तत्र चितासमीपे
गत्वा तं भूमिपं चितामध्ये ततः शिबिकायाः, उद्धृत्येति शेषः । संवेशयामासुः
शाययामासुः  ॥  २।७६।१७  ॥   

  

तथा हुताशनं दत्त्वा जेपुस्तस्य तमृत्विजः ।  

जगुश्च ते यथाशास्त्रं तत्र सामानि सामगाः  ॥  २।७६।१८  ॥   

तथेति । हुताशनं दत्त्वा भरतेन दापयित्वा । जेपुः
पैतृमेधिकमन्त्राविशेषानिति शेषः । तस्य, परमगत्यर्थमिति शेषः । तमिति
हुताशनविशेषणम् । हुतं प्रेताग्निमित्यर्थः । ते उद्गातृप्रभतयः ऋत्विजः  ॥ 
२।७६।१८  ॥   

  

शिबिकाभिश्च यानैश्च यथार्हं तस्य योषितः ।  

नगरान्निर्ययुस्तत्र वृद्धैः परिवृतास्तदा  ॥  २।७६।१९  ॥   

शिबिकाभिरिति । यानैरश्वादिभिः । वृद्धैः परिचारकैः  ॥  २।७६।१९  ॥   

  

प्रसव्यं चापि तं चक्रुर्ऋत्विजो ऽग्निचितं नृपम् ।  

स्त्रियश्च शोकसन्तप्ताः कौसल्याप्रमुखास्तदा  ॥  २।७६।२०  ॥   

क्रौञ्चीनामिव नारीणां निनादस्तत्र शुश्रुवे ।  

आर्तानां करुणं काले क्रोशन्तीनां सहस्रशः  ॥  २।७६।२१  ॥   

ततो रुदन्त्यो विवशा विलप्य च पुनःपुनः ।  

यानेभ्यः सरयूतीरमवतेरुर्वराङ्गनाः  ॥  २।७६।२२  ॥   

प्रसव्यमिति । अग्निचितम् अग्निचयनं कृतवन्तं तं नृपम् । ऋत्विजः
स्त्रियश्च प्रसव्यं सव्यापसव्यं प्रदक्षिणमप्रदक्षिणं च चक्रुः । (पाठभेदः
। प्रसव्यम् अप्रदक्षिणम् इदं प्रदक्षिणस्याप्युपलक्षणम्)
भरतश्चेत्यर्थसिद्धम् । इदं चाग्निदानात्पूर्वं शिबिकास्थे प्रेते
क्रमस्याविवक्षितत्वादत्रोक्तं देशविशेषाचारो ऽयं वा  ॥  २।७६।२०२२  ॥   

  

कृत्वोदकं त भरतेन सार्द्धं नृपाङ्गना मन्त्रिपुरोहिताश्च ।  

पुरं प्रविश्याश्रुपरीतनेत्रा भूमौ दशाहं व्यनयन्त दुःखम्  ॥  २।७६।२३  ॥   

कृत्वेति । ताश्च ते च ते । "पुमान् स्त्रिया" इत्येकशेषः । दशाहं
"कालाध्वनोरत्यन्तसंयोगे" इति द्वितीया । भूमौ शयाना इति शेषः ।
"कियल्लब्धाशना भूमौ स्वपेयुस्ते पृथक् पृथक्" इत्याशौचिनां पृथक्शयनं हि
विहितम् । दुःखमाशौचं व्यनयन्त अगमयन् । ननु षोडशाहेन (द्वादशाहेन) भूपाला
इति क्षत्ित्रयस्य (द्वादशाहा) षोडशाहाशौचसद्भावात् कथं दशाहमित्युच्यत
इतिचेत् ? सत्यम् "क्षत्ित्रयस्तु दशाहेन स्वकर्मनिरतः शुचिः"
इत्यादिविशेषशास्त्रानुसारेणोक्तमिति न दोषः । अत्र स्त्रीणां
प्रेतप्रदक्षिणमुदकदानं न सूत्रान्तरोक्तं ज्ञेयम् । तथा चितास्थस्य
प्रदक्षिणं च । अत एवाह बोधायनः "प्रदक्षिणमपि बान्धवाः कुर्वन्ति एवं
मार्गेपि चितामारोप्य चितायामेवेत्येके" इति । अत्र प्रेतेन सहाग्न्यानयनं
चितारोपणं समन्त्रकमग्निदानं प्रदक्षिणीकरणमुदकदानं दशाहमाशौचेन भूमौ
शयनमित्येतावन्मात्रं देशकुलसूत्रभेदेन और्ध्वदैहिकविशेष उक्त इति वा
प्रधानोक्तिः सर्वग्रहणार्थमिति वा ज्ञेयम्  ॥  २।७६।२३  ॥   

  

इत्यार्षे श्रीरामायणे आदिकाव्ये श्रीमदयोध्याकाण्डे षट्सप्ततितमः सर्गः  ॥ 
७६  ॥   

इति श्रीगोविन्दराज० श्रीरामायणभूषणे पीताम्बराख्याने
अयोध्याकाण्डव्याख्याने षट्सप्ततितमः सर्गः  ॥  ७६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/076_dasharathasya_aurdhvadehikam.md">
<details><summary><h3>शिरोमणी ...{Loading}...</h3></summary>



भरतशोकानन्तरकालिकं वृत्तमाह-- तमिति । एवं शोकसन्तप्तं भरतं श्रेष्ठा वाक्
भरतकर्तृकसत्कृतिवचनं यस्मै सः वदतां श्रेष्ठो वशिष्ठः उवाच  ॥  २।७६।१  ॥   

  

वचनाकारमाह-- अलमिति । शोकेन अलं न कुर्वित्यर्थः । कर्तव्यमाह-- नरपतेः
नरस्य पतिः राजा यस्य यत्सम्बन्धी तस्य तदुपबर्हणादेरित्यर्थः, उत्तमं
यथोचितं संयानं बहिर्निर्गमनं कुरु  ॥  २।७६।२  ॥   

  

वसिष्ठस्येति । धरणीं भूमिं गतः प्राप्तो भरतः वशिष्ठस्य वचः श्रुत्वा
प्रेतकृत्यानि लोकान्तरगतसम्बन्धिकर्तव्यानि कारयामास  ॥  २।७६।३  ॥   

  

कर्तव्याकारमाह-- उद्धृत्येति । तैलसंरोधात् तानां चौराणां अश्च ईश्च अयौ
प्राणलक्ष्म्यौ लान्ति गृह्णन्ति तेषां द्वारपाणां कर्तृ़णां संरोधो
ऽन्यजननिवारणं यस्मिन् तस्मात्स्थलविशेषादुद्धृत्य बहिरानीय भूमौ निवेशितं
पर्यङ्कादधःस्थापितमापीतवर्णस्य अतिपीतत्वविशिष्टवर्णस्य वदनं
स्थितिर्यस्मिंस्तं भूमिपं भूमेः पः पलको यस्य यत्सम्बन्धी
तमुपबर्हणविशिष्टास्तरणपटम् अग्र्ये अत्युत्तमे नानारत्नपरिष्कृते
नानारत्नविशिष्टे शयने नवीने पर्यङ्के सुप्तं दशरथमिव संवेश्य संस्थाप्य
ततः तस्य तत्स्मारकत्वेन प्राप्तस्मृतित्वाद्धेतोः पुत्रो विललाप ।
श्लोकद्वयमेकान्वयि "तश्चौरामृतपुच्छेषु" इति मेदिनी "अः कृष्णः शङ्करो
ब्रह्मा शक्रः सोमो ऽनलो ऽनिलः । सूर्यः प्राणो यमः कामो वसन्तः प्रणवः
सुखी  ॥  लक्ष्मीरीकारउच्यते" इति कोशः  ॥  २।७६।४,५  ॥   

  

विलापाकारमाह-- किमिति । मयि प्रोषिते मातुलकुलं प्राप्ते अनागते
भवन्निकटकर्मकगमनाभाववति सति रामादिकं विवास्य त्वया किं व्यवसितं
निश्चितम्, अनुचितं कृतमित्यर्थः  ॥  २।७६।६  ॥   

  

क्वेति । अक्लिष्टकर्मणा सरलस्वभावेन रामेण हीनमत एव दुःखितमिमं जनं हित्वा
क्व यास्यसि  ॥  २।७६।७  ॥   

  

योगेति । हे तात रामे वनमाश्रिते प्राप्ते सति त्वयि स्वः सर्वपरलोकं
प्रयाते प्राप्ते सति ते पुरे अव्यग्रं यथा स्यात्तथा योगक्षेमं कः
कल्पयिता  ॥  २।७६।८  ॥   

  

विधवेति । त्वया हीना अत एव विधवा रक्षकरहिता पृथिवी भूतलं न राजते अत एव
हीनचन्द्रा चन्द्ररहित रजनी रात्रिरिव मां प्रतिभाति  ॥  २।७६।९  ॥   

  

एवमिति । एवं विलपमानं भरतं वसिष्ठः भूयो ऽब्रवीत्  ॥  २।७६।१०  ॥   

  

वचनाकारमाह-- प्रेतेति । अस्य साकेतं प्राप्तस्य विशां प्रजानां पतेः
पत्युः यानि प्रेतकार्याणि परलोकगमनविहितकर्माणि कर्तव्यानि तानि अव्यग्रं
यथा स्यात्तथा अविचारितं सशरीरं लोकान्तरं गतस्य प्रेतकार्याणि कर्तव्यानि
न वेति संशयरहितं यथा स्यात्तथा क्रियताम् । एतेन सशरीरगतपुरुषस्य
वस्त्रादिषु तच्छरीरबुद्धिः कर्तव्येति सूचितं तेन कर्मणामवश्यकर्तव्यता
व्यञ्जिता तेन वसिष्ठस्य मर्यादापालकत्वं व्यक्तम्  ॥  २।७६।११  ॥   

  

तथेति । वसिष्ठस्य तद्वाक्यं तथेत्यभिपूज्य भरतः सर्वशः
ऋत्विक्पुरोहिताचार्यान् त्वरयामास । तत्र ऋत्विजो यागकर्मसु प्रवृत्ताः,
पुरोहिताः सकलहितकार्यप्रवर्तकाः । तथाहि "मन्त्रे च धर्मकृत्ये च
शान्तिकर्मणि पौष्टिके । अध्वरे यश्च कुशलः स स्याद्राजपुरोहितः  ॥ " इति।
आचार्याः वेदाध्यापकाः  ॥   

२।७६।१२  ॥   

य इति । ये नरेन्द्रस्याग्नयः अग्न्यगाराद्बहिवेश्मनः ऋत्विग्भिर्याजकेश्च
बहिष्कृतास्ते यथाविधि हूयन्ते  ॥  २।७६।१३  ॥   

  

शिबिकायामिति । गतचेतनं राजानमिति । तु राजशय्योपबर्हणविशिष्टपटं
शिबिकायामारोप्य  

परिचारकाः तात्कालिकवहनयोग्याः ऊहुः । अथशब्द इवार्थे  ॥  २।७६।१४  ॥   

  

हिरण्यमिति । नुः पतिः राजा यस्य यत्सम्बन्धी तस्य उपबर्हणविशिष्टपटस्य
अग्रतः मार्गे हिरण्यादीन्प्रकिरन्तः प्रक्षिपन्तो नराः ययुः । तत्र
हिरण्यशब्दोन रजतं ग्राह्यं किञ्च शोभनो वर्णो यस्य तद्धिरण्यमिति च
समानाधिकरणमतो न पौनरुक्त्यम्  ॥  २।७६।१५  ॥   

  

चन्दनेति । अपरे चन्दनादीनि आहृत्य चितां चक्रुः तत्र निर्यासो गुग्गुलुः
"गुग्गुलुः कालनिर्यासौ" इति निघण्टुः । सरलपद्मके काष्ठविशेषौ चाहृत्य
चितां चक्रुः "क्षेपयन्ति तथा पर" इति भट्टपाठः  ॥  २।७६।१६  ॥   

  

गन्धानिति । अन्यान् विलक्षणानुच्चावचान्गन्धांस्तत्र चितायां दत्त्वा
भूमिपम् उपबर्हणसहितास्तरणपटं चितामध्ये ऋत्विजः संवेशयामासुः  ॥  २।७६।१७
 ॥   

  

तदेति । हुताशनं वह्निं दत्त्वा भरतेन चितायां दापयित्वा तस्य राज्ञः
तदृत्विजः जेपुः विहितमन्त्रमुच्चारयामासुः तत्र तस्मिन्समये सामगाः सामानि
च जगुः  ॥  २।७६।१८  ॥   

  

शिबिकाभिरिति । तस्य राज्ञः वृद्धैः परिवृता योषितः शिबिकाभिः यानैः
रथादिभिश्च नगरान्निर्ययुः  ॥  २।७६।१९  ॥   

  

प्रसज्यमिति । अग्निचितमग्निं प्राप्तं नृपं नृपसम्बन्धिनं तं पटमृत्विजः
ऋत्विक्सहितो भरतः स्त्रियश्च प्रसव्यं प्रदक्षिणं चक्रुः  ॥  २।७६।२०  ॥   

  

क्रौञ्चीनामिति । तत्र तस्मिन्काले आर्तानामत एव करुणं क्रोशन्तीनां
क्रौञ्चीनां निनाद इव निनादः शुश्रुवे  ॥  २।७६।२१  ॥   

  

तत इति । ततः अत्यार्तत्वाद्धेतोः रुदन्त्यः अत एव विवशाः कान्तिरहिताः
नृपाङ्गनाः पुनः पुनः विलप्य यानेभ्यः सरयूतीरमवतेरुः  ॥  २।७६।२२  ॥   

  

कृत्वेति । भरतेन सार्धं नृपाङ्गनाः ते मन्त्रिपुरोहिताश्च उदकमुदकदानं
कृत्वा दशाहं दश दिनानि भूमौ दुःखं व्यनयन्त । न च "द्वादशाहेन भूमिपः"
इत्यादिवचनात् राज्ञां द्वादशाहेन शुद्धेः दशाहमिति विरुद्धमिति वाच्यं,
तादृशवचनानां शरीरदाहविषयत्वेनादोषात् । अत एव "क्षत्रियस्तु दशाहेन
स्वकर्मनिरतः शुचिः" इत्यादिवचनं सङ्गच्छते  ॥  २।७६।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
षट्सप्ततितमः सर्गः  ॥  २।७६  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/076_dasharathasya_aurdhvadehikam.md">
<details><summary><h3>तिलकम् ...{Loading}...</h3></summary>



तमिति । वसिष्ठः भरतागमनं श्रुत्वा ऽ ऽगत इति शेषः  ॥  २।७६।१  ॥   

  

संयानं प्रेतनिर्हारम्  ॥  २।७६।२ ॥   

  

धरणीं गतः वसिष्ठं साष्टाङ्गं नमस्कृत्येत्यर्थः । "धारणां गतः" इति पाठे
धैर्यं प्राप्त इत्यर्थः । कारयामास तत्करणार्थं मन्त्रिणः
प्रेरयामासेत्यर्थः  ॥  २।७६।३  ॥   

  

बहुदिवसतैलावस्थानोपाधिना आपीतवर्णवदनं यस्य तम्  ॥  २।७६।४  ॥   

  

दशरथमिति उद्दिश्येति शेषः  ॥  २।७६।५  ॥   

  

व्यवसितं मनीषितम् । प्रोषितं देशान्तरगते  ॥  २।७६।६  ॥   

  

रामेण हीनमिमं दुःखितं जनं हित्वा क्व यास्यसीत्यन्वयः  ॥  २।७६।७  ॥   

  

ते तवास्मिन्पुरे ऽयोध्यायां योगक्षेमं प्रजानाम् अव्यग्रं
परित्यक्तदुःखपारवश्यं यथा तथा स्वः स्वर्गम्  ॥  २।७६।८१०  ॥   

  

अविचारितं प्राचीनवैभवादिस्मरणरहितं यथा तथा  ॥  २।७६।११  ॥   

  

ऋत्विजो यज्ञकर्मणि वृताः, पुरोहितः सर्वहितप्रवर्तकः । तदुक्तम् "मन्त्रे
च धर्मकृत्ये च शान्तिकर्मणि पौष्टिके । अध्वरे यश्च कुशलः स
स्याद्राजपुरोहितः  ॥ " इति। उपनीय वेदाध्यापक आचार्यः  ॥   

२।७६।१२  ॥   

अग्न्यगाराद्बहिष्कृता अन्तस्तत्त्वाद्बहिःप्रदेशे प्रतिष्ठापिताः
याजकैरुपदंष्ट्रिभिः हूयन्ते स्म  ॥  २।७६।१३ ,१४  ॥   

  

हिरण्यं रजतम् । स्वर्णरजतपुष्पाणीति यावत्  ॥  २।७६।१५  ॥   

  

निर्यासो गुग्गुल्वादिः सरलपद्मके काष्ठभेदः देवदारूणि देवदारुकाष्ठानि,
क्षेपयन्ति चिताग्नाविति शेषः  ॥  २।७६।१६  ॥   

  

तत्र चितादेशे गत्वा तं चितामध्ये संवेशयामासुः स्थापयामासुः  ॥  २।७६।१७
 ॥   

  

जेपुः पैतृमेधिकमन्त्रान् तस्य परलोकशुद्ध्यर्थमिति शेषः ।
तदृत्विजस्तद्यज्ञप्रवर्तकाः  ॥  २।७६।१८,१९  ॥   

  

प्रसव्यमप्रदक्षिणम् अग्निचितमग्निं चितवन्तम् अश्वमेधान्तयज्ञकर्तारं
स्त्रियश्च प्रसव्यं चक्रुरित्यन्वयः  ॥  २।७६।२०२२  ॥   

  

दशाहम् अत्यन्तसंयोगे द्वितीया दुःखमाशौचम् भूमौ शयाना इति शेषः । इदं
ब्रह्यचर्यमात्रोपलक्षणम् । ननु "द्वादशाहेन भूपालः क्षत्रियः षोडशे ऽहनि"
इति स्मृतेः कथं क्षत्रियस्य दशाहेनाशौचात्यय इति चेन्न "क्षित्रियस्तु
दशाहेन स्वकर्मनिरतः शुचिः" इति पराशरोक्तेरिति दिक्  ॥  २।७६।२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे षट्सप्ततितमः सर्गः  ॥  २।७६  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/076_dasharathasya_aurdhvadehikam.md">
<details><summary><h3>द्राविडपाठः ...{Loading}...</h3></summary>



  
तमेवं शोकसन्तप्तं भरतं कैकयीसुतम्।  
उवाच वदतां श्रेष्ठो वसिष्ठः श्रेष्ठवागृषिः ॥ 2.76.1 ॥   
अलं शोकेन भद्रं ते राजपुत्र महायशः।  
प्राप्तकालं नरपतेः कुरु संयानमुत्तमम् ॥ 2.76.2 ॥   
वसिष्ठस्य वचः श्रुत्वा भरतो धारणां गतः।  
प्रेतकार्याणि सर्वाणि कारयामास धर्मवित् ॥ 2.76.3 ॥   
उद्धृतं तैलसंरोधात् स तु भूमौ निवेशितम्।  
आपीतवर्णवदनं प्रसुप्तमिव भूपतिम् ॥ 2.76.4 ॥   
संवेश्म शयने चाग्र्ये नानारत्नपरिष्कृते।  
ततो दशरथं पुत्रो विललाप सुदुःखितः ॥ 2.76.5 ॥   
किं ते व्यवसितं राजन् प्रोषिते मय्यनागते।  
विवास्य रामं धर्मज्ञं लक्ष्मणं च महाबलम् ॥ 2.76.6 ॥   
क्व यास्यसि महाराज हित्वेमं दुःखितं जनम्।  
हीनं पुरुषसिंहेन रामेणाक्लिष्टकर्मणा ॥ 2.76.7 ॥   
योगक्षेमं तु ते राजन् कोऽस्मिन् कल्पयिता पुरे।  
त्वयि प्रयाते स्वस्तात रामे च वनमाश्रिते ॥ 2.76.8 ॥   
विधवा पृथिवी राजंस्त्वया हीना न राजते।  
हीनचन्द्रेव रजनी नगरी प्रतिभाति मा ॥ 2.76.9 ॥   
एवं विलपमानं तं भरतं दीनमानसम्।  
अब्रवीद्वचनं भूयो वसिष्ठस्तु महामुनिः ॥ 2.76.10 ॥   
प्रेतकार्याणि यान्यस्य कर्त्तव्यानि विशाम्पतेः।  
तान्यव्यग्रं महाबाहो क्रियन्तामविचारितम् ॥ 2.76.11 ॥   
तथेति भरतो वाक्यं वसिष्ठस्याभिपूज्य तत्।  
ऋत्विक्पुरोहिताचार्यांस्त्वरयामास सर्वशः ॥ 2.76.12 ॥   
ये त्वग्नयो नरेन्द्रस्य चाग्न्यगाराद्बहिष्कृताः।  
ऋत्विग्भिर्याजकैश्चैव आह्रियन्त यथाविधि ॥ 2.76.13 ॥   
शिबिकायामथारोप्य राजानं गतचेतसम्।  
वाष्पकण्ठा विमनसस्तमूहुः परिचारकाः ॥ 2.76.14 ॥   
हिरण्यं च सुवर्णं च वासांसि विविधानि च।  
प्रकिरन्तो जना मार्गं नृपतेरग्रतो ययुः ॥ 2.76.15 ॥   
चन्दनागरुनिर्यासान् सरलं पद्मकं तथा।  
देवदारूणि चाहृत्य क्षेपयन्ति तथा परे ॥ 2.76.16 ॥   
गन्धानुच्चावचांश्चान्यान् तत्र गत्वाथ भूमिपम्।  
ततः संवेशयामासुश्चितामध्ये तमृत्विजः ॥ 2.76.17 ॥   
तथा हुताशनं दत्त्वा जेपुस्तस्य तमृत्विजः।  
जगुश्च ते यथाशास्त्रं तत्र सामानि सामगाः ॥ 2.76.18 ॥   
शिबिकाभिश्च यानैश्च यथार्हं तस्य योषितः।  
नगरान्निर्ययुस्तत्र वृद्धैः परिवृतास्तदा ॥ 2.76.19 ॥   
प्रसव्यं चापि तं चक्रुर्ऋत्विजोऽग्निचितं नृपम्।  
स्त्रियश्च शोकसन्तप्ताः कौसल्याप्रमुखास्तदा ॥ 2.76.20 ॥   
क्रौञ्चीनामिव नारीणां निनादस्तत्र शुश्रुवे।  
आर्तानां करुणं काले क्रोशन्तीनां सहस्रशः ॥ 2.76.21 ॥   
ततो रुदन्त्यो विवशा विलप्य च पुनःपुनः।  
यानेभ्यः सरयूतीरमवतेरुर्वराङ्गनाः ॥ 2.76.22 ॥   
कृत्वोदकं त भरतेन सार्द्धं नृपाङ्गना मन्त्रिपुरोहिताश्च।  
पुरं प्रविश्याश्रुपरीतनेत्रा भूमौ दशाहं व्यनयन्त दुःखम् ॥ 2.76.23 ॥   

</details>
</div>
