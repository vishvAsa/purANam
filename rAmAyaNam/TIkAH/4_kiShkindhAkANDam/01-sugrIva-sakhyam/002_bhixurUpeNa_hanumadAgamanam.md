+++
title = "००२ भिक्षुरूपेण हनुमदागमनम्"
title_english = "002 The fearless Hanuma"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-002-Bhikshu_Rupena_Hanumad_Aagamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/01-sugrIva-sakhyam/002_bhixurUpeNa_hanumadAgamanam.md">
<details><summary><h3>IITK ...{Loading}...</h3></summary>

Sugriva becomes perturbed seeing Rama and Lakshmana -- gives directions
to Hanuman to find out their details



#### श्लोकः
##### मूलम्
तौ तु दृष्ट्वा महात्मानौ भ्रातरौ रामलक्ष्मणौ।  
वरायुधधरौ वीरौ सुग्रीवश्शङ्कितोऽभवत्4.2.1॥

##### शब्दार्थः
वरायुधधरौ wielders of best of weapons, वीरौ  heroes, महात्मानौ great souls, भ्रातरौ the two brothers, तौ रामलक्ष्मणौ Rama and Lakshmana, दृष्ट्वा seeing, सुग्रीवः Sugriva, शङ्कितः doubtful, अभूत् became

##### आङ्ग्लानुवादः
On seeing the two great souls, heroic Rama and Lakshmana wielding the best of weapons, Sugriva was alarmed.



#### श्लोकः
##### मूलम्
उद्विग्नहृदयस्सर्वा दिशस्समवलोकयन्।  
न व्यतिष्ठत कस्मिंश्चिद्देशे वानरपुङ्गवः। 4.2.2॥

##### शब्दार्थः
वानरपुङ्गवः best of vanaras, उद्विग्नहृदयः agitated at heart, सर्वाः all, दिशः directions, समवलोकयन् looked at,  कस्मिंचशित् देशे at one place, न व्यतिष्ठत not able to stay

##### आङ्ग्लानुवादः
Agitated at heart, the best of vanaras started in all directions and could not settle down at one spot.



#### श्लोकः
##### मूलम्
नैव चक्रे मनः स्थातुं वीक्षमाणो महाबलौ।  
कपेः परमभीतस्य चित्तं व्यवससाद ह4.2.3॥

##### शब्दार्थः
महाबलौ very strong persons, वीक्षमाणः beholding, स्थातुम् to be steady, मनः to his mind, नैव चक्रे did not, परमभीतस्य much frightened, कपेः monkey's, चित्तम् mind, व्यवससाद  ह sunk

##### आङ्ग्लानुवादः
Beholding the two strong heroes, the monkey (Sugriva) was very much frightened. His  
heart sank.



#### श्लोकः
##### मूलम्
चिन्तयित्वा स धर्मात्मा विमृश्य गुरुलाघवम्।  
सुग्रीवः परमोद्विग्नस्सर्वैरनुचरैस्सह4.2.4॥

##### शब्दार्थः
धर्मात्मा righteous, सः सुग्रीवः Sugriva, चिन्तयित्वा reflecting, गुरुलाघवम् relative importance of consequences, विमृश्य analysed, सर्वैः with all, अनुचरैः सह with his followers, परमोद्विग्नः highly agitated

##### आङ्ग्लानुवादः
Righteous Sugriva, became highly agitated, deliberated with all his followers on the pros and cons of the situation.



#### श्लोकः
##### मूलम्
ततस्स सचिवेभ्यस्तु सुग्रीवः प्लवगाधिपः।  
शशंस परमोद्विग्नः पश्यंस्तौ रामलक्ष्मणौ4.2.5॥

##### शब्दार्थः
ततः then, प्लवगाधिपः lord of monkeys, सः सुग्रीवः Sugriva, तौ रामलक्ष्मणौ both Rama and Lakshmana, पश्यन् seeing, परमोद्विग्नः extremely terrified, सचिवेभ्यः to his ministers, शशंस said

##### आङ्ग्लानुवादः
Sugriva, lord of monkeys, extremely agitated at the sight of both Rama and Lakshmana, spoke to his ministerः



#### श्लोकः
##### मूलम्
एतौ वनमिदं दुर्गं वालिप्रणिहितौ ध्रुवम्।  
छद्मना चीरवसनौ प्रचरन्ताविहागतौ4.2.6॥

##### शब्दार्थः
चीरवसनौ both wearing bark garments, छद्मना in cognito, दुर्गम् to a difficult place, इदं वनम् this forest, प्रचरन्तौ both wandering, एतौ these two, वालिप्रणिहितौ both sent by Vali, इह here, आगतौ have come, ध्रुवम् surely

##### आङ्ग्लानुवादः




#### श्लोकः
##### मूलम्
ततस्सुग्रीवसचिवा दृष्ट्वा परमधन्विनौ।  
जग्मुर्गिरितटात्तस्मादन्यच्छिखरमुत्तमम्4.2.7॥

##### शब्दार्थः
ततः then, सुग्रीवसचिवाः Sugriva's counsellers, परमधन्विनौ supreme bowmen, दृष्ट्वा seeing, तस्मात् from that, गिरितटात् that mountain, उत्तमम् great, अन्यत् another, शिखरम् mountain peak, जग्मुः went

##### आङ्ग्लानुवादः
On seeing these supreme bowmen, Sugriva's counsellers left for the peak of another mountain.



#### श्लोकः
##### मूलम्
ते क्षिप्रमधिगम्याथ यूथपा यूथपर्षभम्।  
हरयो वानरश्रेष्ठं परिवार्योपतस्थिरे4.2.8॥

##### शब्दार्थः
अथ then, यूथपाः leaders of troops, ते हरयः those monkeys, क्षिप्रम् quickly, अधिगम्य having reached, यूथपर्षभम् leaders of the group, वानरश्रेष्ठम् best of monkeys, परिवार्य having surrounded, उपतस्थिरे stood

##### आङ्ग्लानुवादः
The leaders of the monkey troops  reached Sugriva, the lord of monkeys, in no time  and stood surrounding him.



#### श्लोकः
##### मूलम्
एकमेकायनगताः प्लवमाना गिरेर्गिरिम्।  
प्रकम्पयन्तो वेगेन गिरीणां शिखराण्यपि4.2.9॥

##### शब्दार्थः
एवम् in that manner, गिरेः from one mountain, गिरिम् to another mountain, प्लवमानाः jumping, वेगेन swiftly, गिरीणाम् of the mountains, शिखराणि अपि tops also, प्रकम्पयन्तः shaking, एकायनगताः one place.

##### आङ्ग्लानुवादः
Jumping  from one mountain to another swiftly and shaking the mountain tops, the monkeys reached one spot.



#### श्लोकः
##### मूलम्
ततश्शाखामृगास्सर्वे प्लवमाना महाबलाः।  
बभञ्जुश्च नगांस्तत्र पुष्पितान्दुर्गसंश्रितान्4.2.10॥

##### शब्दार्थः
ततः then, प्लवमानाः jumping, महाबलाः  extremely strong, सर्वे all, शाखामृगाः monkeys, तत्र there, दुर्गम् संश्रितान् near hilly side, पुष्पितान् fully blossomed, नगान् trees, बभञ्जुः shattered

##### आङ्ग्लानुवादः
Then the mighty monkeys jumping on the trees in full bloom shook them.



#### श्लोकः
##### मूलम्
आप्लवन्तो हरिवरास्सर्वतस्तं महागिरिम्।  
मृगमार्जारशार्दूलांस्त्रासयन्तो ययुस्तदा4.2.11॥

##### शब्दार्थः
हरिवराः the great monkeys, तम् them, महागिरिम् great mountain, सर्वतः all over, आप्लवन्तः jumping, तदा then, मृगमार्जारशार्दूलान् deer, wild cats and tigers, त्रासयन्तः scaring, ययुः went

##### आङ्ग्लानुवादः
The great monkeys went on leaping all over the great (Rishyamuka) mountain,   scaring the deer, wildcats and tigers.



#### श्लोकः
##### मूलम्
ततस्सुग्रीवसचिवाः पर्वतेन्द्रं समाश्रिताः।  
सङ्गम्य कपिमुख्येन सर्वे प्राञ्जलय स्थिताः॥4.2.12॥

##### शब्दार्थः
ततः thereafter, सर्वे all, सुग्रीवसचिवाः Sugriva's ministers, पर्वतेन्द्रं king of mountains (Rishyamuka), समाहिताः collected together, कपिमुख्येन with the chief of monkeys, सङ्गम्य after assembling, प्राञ्जलयः with folded palms in reverence, स्थिताः stood.

##### आङ्ग्लानुवादः
Thereafter, all the ministers of Sugriva assembled together on the king of mountains and stood (in front of Sugriva), with folded hands.



#### श्लोकः
##### मूलम्
ततस्तं भयसंविग्नं वालिकिल्बिषशङ्कितम्।  
उवाच हनुमान्वाक्यं सुग्रीवं वाक्यकोविदः4.2.13॥

##### शब्दार्थः
ततः then, वाक्यकोविदः eloquent in speech, हनुमान् Hanuman, भयसंविग्नं shaken with fear, वालिकिल्बिषशङ्कितम् suspecting that Vali might have sent, सुग्रीवम् Sugriva, वाक्यम् these  
words, उवाच spoke

##### आङ्ग्लानुवादः
Suspecting that Vali might have sent them (Rama and Lakshmana), Hanuman, skilful in communication, said to Sugriva who was trembling in fearः



#### श्लोकः
##### मूलम्
सम्भ्रमस्त्यज्यतामेष सर्वैर्वालिकृते महान्।  
मलयोऽयं गिरिवरो भयं नेहास्ति वालिनः4.2.14॥

##### शब्दार्थः
सर्वैः by all, वालिकृते due to Vali, एषः this, महान् great, सम्भ्रमः agitation, त्यज्यताम् give up, अयम् this, गिरिवरः great mountain, मलयः Malaya, इह here, वालिनः from Vali, भयम् fear, नास्ति not there.

##### आङ्ग्लानुवादः
'This is a great mountain range of Malaya and there is no fear for Vali here. Give up this fear.



#### श्लोकः
##### मूलम्
यस्मादुद्विग्नचेतास्त्वं प्रद्रुतो हरिपुङ्गव।  
तं क्रूरदर्शनं क्रूरं नेह पश्यामि वालिनम्4.2.15॥

##### शब्दार्थः
हरिपुङ्गव O chief of monkeys, त्वम् yourself, यस्मात् due to whom, उद्विग्नचेताः frightened at heart, प्रद्रुतः running, तम् him, क्रूरदर्शनम् cruel figure, क्रूरम् cruel one, वालिनम् Vali, इह here, न पश्यामि, not see

##### आङ्ग्लानुवादः
'O chief of monkeys I do not see here any sign of the cruel Vali, of whom you are afraid.



#### श्लोकः
##### मूलम्
यस्मात्तव भयं सौम्य पूर्वजात्पापकर्मणः।  
स नेह वाली दुष्टात्मा न ते पश्याम्यहं भयम्4.2.16॥

##### शब्दार्थः
सौम्य O goodnatured, तव your, पापकर्मणः from the sinner, यस्मात् from whom, पूर्वजात् from elder brother, भयम् fear, सः he, दुष्टात्मा evilminded one, वाली Vali, इह here, न not, अहम् I, ते to you, भयम् fear, न पश्यामि  I do not see

##### आङ्ग्लानुवादः
'O goodnatured Sugriva you are afraid of your elder brother Vali as he is evilminded and sinful. (But) I do not see any reason for you to be frightened as he is not found anywhere here.



#### श्लोकः
##### मूलम्
अहो शाखामृगत्वं ते व्यक्तमेव प्लवङ्गम।  
लघुचित्ततयाऽत्मानं न स्थापयसि यो मतौ4.2.17॥

##### शब्दार्थः
अहो Oh, प्लवङ्गम monkey, यः whoever, लघुचित्ततया  with low intellect, आत्मानम् oneself, मतौ in mind,न स्थापयसि  cannot be steady, ते to you, शाखामृगत्वम् monkeynature, व्यक्तमेव is very clear.

##### आङ्ग्लानुवादः
'Oh monkey, whoever is lilylivered cannot be steady. It is evident that your very nature as a monkey makes you restless.



#### श्लोकः
##### मूलम्
बुद्धिविज्ञानसम्पन्न इङ्गितैस्सर्वमाचर।  
न ह्यबुद्धिं गतो राजा सर्वभूतानि शास्ति हि4.2.18॥

##### शब्दार्थः
बुद्धिविज्ञानसम्पन्नः one endowed with intelligence and knowledge, इङ्गितैः by gestures, सर्वम् everything, आचर you may do, अबुद्धिम् lack of intellect , गतः  reaches, राजा  king, सर्वभूतानि all beings, न शास्ति हि cannot control

##### आङ्ग्लानुवादः




#### श्लोकः
##### मूलम्
सुग्रीवस्तु शुभं वाक्यं श्रुत्वा सर्वं हनूमतः।  
ततश्शुभतरं वाक्यं हनूमन्तमुवाच ह4.2.19॥

##### शब्दार्थः
सुग्रीवस्तु Sugriva also, हनूमतः Hanuman, शुभम् auspicious, सर्वं वाक्यम् all words, श्रुत्वा having heard, ततः then, हनूमन्तम् of Hanumanta, शुभतरम् even more auspicious, वाक्यम्  words,  उवाच ह he spoke

##### आङ्ग्लानुवादः
Having heard the wise words of Hanuman, Sugriva addressed him with words more  
auspicious.



#### श्लोकः
##### मूलम्
दीर्घबाहू विशालाक्षौ शरचापासिधारिणौ।  
कस्य न स्याद्भयं दृष्ट्वा ह्येतौ सुरसुतोपमौ4.2.20॥

##### शब्दार्थः
दीर्घबाहू longarmed, विशालाक्षौ two largeeyed ones, शरचापासिधारिणौ two wielders of bow, arrows and sword, सुरसुतोपमौ both comparable to gods, एतौ they both, दृष्ट्वा after seeing, कस्य  whose, भयम् fear, न स्यात् will not be created

##### आङ्ग्लानुवादः
'Who would not be apprehensive of these two longarmed and largeeyed individuals     comparable to sons of gods wielding arrows, bows and swords.



#### श्लोकः
##### मूलम्
वालिप्रणिहितावेतौ शङ्केऽहं पुरुषोत्तमौ।  
राजानो बहुमित्राश्च विश्वासो नात्र हि क्षमः4.2.21॥

##### शब्दार्थः
पुरुषोत्तमौ two excellent men, वालिप्रणिहितौ एतौ have been sent by Vali,  अहम् I, शङ्के  doubt, राजानः kings, बहुमित्राः they have many friends, अत्र here, विश्वासः trust, न क्षमः not proper

##### आङ्ग्लानुवादः
'I support these two excellent men might have been sent by Vali. Kings have many friends and so it may not be appropriate to trust any king.



#### श्लोकः
##### मूलम्
अरयश्च मनुष्येण विज्ञेयाश्छद्मचारिणः।  
विश्वस्तानामविश्वस्तारन्ध्रेषु प्रहरन्ति हि4.2.22॥

##### शब्दार्थः
मनुष्येण by a man, छद्मचारिणः spies who move about in disguise, अरयः enemies, विज्ञेयाः    they should be identified, अविश्वस्ताः who do not trust, विश्वस्तानाम् of the trusting men, रन्ध्रेषु when we are not vigilant प्रहरन्ति, हि  will strike

##### आङ्ग्लानुवादः
'One has to identify these men roaming in disguise. These are not trustworthy and could even be our enemies, making us believe them so as to attack us when we are not vigilant.



#### श्लोकः
##### मूलम्
कृत्येषु वाली मेधावी राजानो बहुदर्शिनः।  
भवन्ति परहन्तारस्ते ज्ञेयाः प्राकृतैर्नरैः4.2.23॥

##### शब्दार्थः
वाली Vali, कृत्येषु in his actions, मेधावी wise, बहुदर्शिनः they have great vision, राजानः kings, परहन्तारः  they kill enemies, भवन्ति will be,  प्राकृतैः by ordinary ones, नरैः by men, ते to you, ज्ञेयाः they should be known

##### आङ्ग्लानुवादः
'Vali is wise in his actions. Kings employ many strategies to annihilate their enemies. Our gullible individuals should be able to detect them.



#### श्लोकः
##### मूलम्
तौ त्वया प्राकृतेनैव गत्वा ज्ञेयौ प्लवङ्गम।  
इङ्गितानां प्रकारैश्च रूपव्याभाषणेन च4.2.24॥

##### शब्दार्थः
प्लवङ्गम O Monkey, त्वया by you, प्राकृतेनैव by assuming an ordinary form, गत्वा going, तौ the two, इङ्गितानाम् their gestures, प्रकारैश्च by their traits, रूपव्याभाषणेन by  their form and conversation, ज्ञेयौ should be found out

##### आङ्ग्लानुवादः
'O Hanuman assume an ordinary form and approach them. Try to read them through their gestures, traits, forms and conversations.



#### श्लोकः
##### मूलम्
लक्षयस्व तयोर्भावं प्रहृष्टमनसौ यदि।  
विश्वासयन्प्रशंसाभिरिङ्गितैश्च पुनः पुनः4.2.25॥  
ममैवाभिमुखं स्थित्वा पृच्छ त्वं हरिपुङ्गव ।  
प्रयोजनं प्रवेशस्य वनस्यास्य धनुर्धरौ4.2.26॥

##### शब्दार्थः
हरिपुङ्गव O best of monkeys, तयोः of both, भावम् intention, लक्षयस्व goal, प्रहृष्टमनसौ if they are pleasing in that ways, प्रशंसाभिः by praising them, इङ्गितैश्च by their signs, पुनः पुनः again and again, विश्वासयन् creating confidence, मम me, अभिमुखमेव favourable way only, स्थित्वा after making sure, धनुर्धरौ the two wielders of bows, अस्य वनस्य in this forest, प्रवेशस्य of entrance, प्रयोजनम् purpose, त्वम् you, पृच्छ  enquire

##### आङ्ग्लानुवादः
'O best of monkeys ascertain their purpose by praising them and studying their honest intentions. Gain the confidence of the wielders of bows and if you find them agreeable, enquire the purpose of their entering this forest.



#### श्लोकः
##### मूलम्
शुद्धात्मानौ यदि त्वेतौ जानीहि त्वं प्लवङ्गम।  
व्याभाषितैर्वा विज्ञेया स्याद्दुष्टाऽदुष्टता तयोः4.2.27॥

##### शब्दार्थः
प्लवङ्गम O best of monkey एतौ they both, शुद्धात्मानौ यदि if they are found trust worthy you, जानीहि you may know, तयोः with them, दुष्टाऽदुष्टता evil minded or otherwise, व्याभाषितैः with their talk, वा or, विजेया should be found out

##### आङ्ग्लानुवादः
'O best of monkeys find out whether they are noble in their intentions or evil in their design through your conversation with them.'



#### श्लोकः
##### मूलम्
इत्येवं कपिराजेन सन्दिष्टो मारुतात्मजः।  
चकार गमने बुद्धिं यत्र तौ रामलक्ष्मणौ4.2.28॥

##### शब्दार्थः
कपिराजेन by the king of monkeys, इत्येवम् in that manner, सन्दिष्टः having been instructed, मारुतात्मजः son of the windgod, तौ they both, रामलक्ष्मणौ Rama and Lakshmana, यत्र there, गमने to go, बुद्धिम् decision, चकार took

##### आङ्ग्लानुवादः
Instructed thus by the king of the monkeys, Hanuman, son of the Windgod, decided to meet both Rama and Lakshmana.



#### श्लोकः
##### मूलम्
तथेति सम्पूज्य वचस्तु तस्य  
तत्कपेस्सुभीमस्य दुरासदस्य च।  
महानुभावो हनुमान्ययौ तदा  
स यत्र रामोऽतिबलश्च लक्ष्मणः4.2.29॥

##### शब्दार्थः
महानुभावः highly respected, कपिः monkey, हनुमान् Hanuman, दुरासदस्य not easily conquerable, भीमस्य powerful, तस्य his, वचः words, तथेति so be it, सम्पूज्य offering salutation, अतिबल mighty, लक्ष्मणः Lakshmana, सः राम that Rama, यत्र wherever, तदा then, ययौ went

##### आङ्ग्लानुवादः
Hanuman, the venerable, powerful and not easily conquerable monkey, honoured the words of the great Lord of the monkeys, offered salutations and said 'So be it'. And then proceeded towards the mighty Rama and Lakshmana.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे द्वितीयस्सर्गः॥  
Thus ends the second sarga of Kishkindakanda of the Holy Ramayana, the first epic composed by the sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/01-sugrIva-sakhyam/002_bhixurUpeNa_hanumadAgamanam.md">
<details><summary><h3>भूषणम् ...{Loading}...</h3></summary>



तौ तु दृष्ट्वा महात्मानौ भ्रातरौ रामलक्ष्मणौ ।  

वरायुधधरौ वीरौ सुग्रीवः शङ्कितो ऽभवत्  ॥  ४।२।१  ॥   

अथ सुग्रीवेण हनुमत्प्रेषणं द्वितीये तौ त्वित्यादि । महात्मानौ महाशरीरौ,
भद्राकृती इत्यर्थः । वरायुधधरौ अत एव वीरौ  ॥  ४।२।१  ॥   

  

उद्विग्नहृदयः सर्वा दिशः समवलोकयन् ।  

न व्यतिष्ठत कस्मिंश्चिद्देशे वानरपुङ्गवः  ॥  ४।२।२  ॥   

उद्विग्नहृदयः भीतमनस्कः  ॥  ४।२।२  ॥   

  

नैव चक्रे मनः स्थाने वीक्षमाणो महाबलौ ।  

कपेः परमभीतस्य चित्तं व्यवससाद ह  ॥  ४।२।३  ॥   

स्थाने स्वस्थाने निश्चिलत्व इति यावत् । व्यवससाद दुःखितमभूत्  ॥  ४।२।३
 ॥   

  

चिन्तयित्वा स धर्मात्मा विमृश्य गुरुलाघवम् ।  

सुग्रीवः परमोद्विग्नः सर्वैरनुचरैः सह  ॥  ४।२।४  ॥   

धर्मे राजधर्मे आत्मा मतिर्यस्य स धर्मात्मा । अनुचरैः मन्त्रिभिः सह
चिन्तयित्वा गुरुलाघवं विमृश्य स्थाने पलायने च गुरुलाघवं विमृश्य च
परमोद्विग्नो ऽभवत्  ॥  ४।२।४  ॥   

  

ततः स सचिवेभ्यस्तु सुग्रीवः प्लवगाधिपः ।  

शशंस परमोद्विग्नः पश्यंस्तौ रामलक्ष्मणौ  ॥  ४।२।५  ॥   

रामलक्ष्मणौ तत्स्वभावं शशंस  ॥  ४।२।५  ॥   

  

एतौ वनमिदं दुर्गं वालिप्रणिहितौ ध्रुवम् ।  

छद्भना चीरवसनौ प्रचरन्ताविहागतौ  ॥  ४।२।६  ॥   

प्रणिहितौ चारौ छद्भना ऋषिवेषव्याजेन  ॥  ४।२।६  ॥   

  

ततः सुग्रीवसचिवा दृष्ट्वा परमधन्विनौ ।  

जग्मुर्गिरितटात्तस्मादन्यच्छिखरमुत्तमम्  ॥  ४।२।७  ॥   

जग्मुः सुग्रीववचने हितत्वबुद्ध्येति शेषः  ॥  ४।२।७  ॥   

  

ते क्षिप्रमधिगम्याथ यूथपा यूथपर्षभम् ।  

हरयो वानरश्रेष्ठं परिवार्योपतस्थिरे  ॥  ४।२।८  ॥   

अधिगम्य नानादिक्षु पलायिताः एकत्र समागम्य  ॥  ४।२।८  ॥   

  

एकमेकायनगताः प्लवमाना गिरेर्गिरिम् ।  

प्रकम्पयन्तो वेगेन गिरीणां शिखराण्यपि  ॥  ४।२।९  ॥   

पुनरपि गिरेर्गिरिं प्लवमानाः गिरीणां शिखराण्यपि प्रकम्पयन्तः एकायनगताः
क्रमेणैकस्थानगताः सन्तः एकम् एकाकिनं सुग्रीवमुपतस्थिर इत्यनुषङ्गः ।
"एवमेकायनगता" इति पाठे एवम् उक्तरीत्या एकायनगतास्ते प्रकम्पयन्तो
ऽभवन्निति योजना  ॥  ४।२।९  ॥   

  

ततः शाखामृगाः सर्वे प्लवमाना महाबलाः ।  

बभञ्जुश्च नगांस्तत्र पुष्पितान् दुर्गसंश्रितान्  ॥  ४।२।१०  ॥   

दुर्गं गिरिः  ॥  ४।२।१०  ॥   

  

आप्लवन्तो हरिवराः सर्वतस्तं महागिरिम् ।  

मृगमार्जारशार्दूलांस्त्रासयन्तो ययुस्तदा  ॥  ४।२।११  ॥   

आप्लवन्तो ययुः नतु मन्दं ययुरित्यर्थः  ॥  ४।२।११  ॥   

  

ततः सुग्रीवसचिवाः पर्वतेन्द्रं समाश्रिताः ।  

सङ्गम्य कपिमुख्येन सर्वे प्राञ्जलयः स्थिताः  ॥  ४।२।१२  ॥   

पर्वतेन्द्रम् ऋश्यमूकं पर्यन्तपर्वतेषु तत्र तत्र गत्वा पुनस्तमेव
ऋश्यमूकं ययुरित्यर्थः  ॥  ४।२।१२  ॥   

  

ततस्तं भयसंविग्नं वालिकिल्बिषशङ्कितम् ।  

उवाच हनुमान् वाक्यं सुग्रीवं वाक्यकोविदः  ॥  ४।२।१३  ॥   

वालिकिल्बिषेण वालिकपटेन शङ्कितं वालिना प्रोषिताविमाविति शङ्कितमित्यर्थः
 ॥  ४।२।१३  ॥   

  

सम्भ्रमस्त्यज्यतामेष सर्वैर्वालिकृते महान् ।  

मलयो ऽयं गिरिवरो भयं नेहास्ति वालिनः  ॥  ४।२।१४  ॥   

वालिकृते वालिनिमित्तं सम्भ्रमस्त्यज्यताम् । मलय इति पर्वतमात्रस्य नाम
अयं मलयः अयं पर्वतः गिरिवरः ऋश्यमूक इत्यर्थः  ॥  ४।२।१४  ॥   

  

यस्मादुद्विग्नचेतास्त्वं प्रद्रुतो हरिपुङ्गव ।  

तं क्रूरदर्शनं क्रूरं नेह पश्यामि वालिनम्  ॥  ४।२।१५  ॥   

वाली वेषान्तरधारी समागत इति भ्रमं वारयति यस्मादित्यादिना । यस्मात्
वालिनः क्रूरं क्रूरकर्माणम्  ॥  ४।२।१५  ॥   

  

यस्मात्तव भयं सौम्य पूर्वजात् पापकर्मणः ।  

स नेह वाली दुष्टात्मा न ते पश्याम्यहं भयम्  ॥  ४।२।१६  ॥   

यस्मादिति । पापकर्मणः अनुजभार्यापहारिणः भयं भयहेतुम्  ॥  ४।२।१६  ॥   

  

अहो शाखामृगत्वं ते व्यक्तमेव प्लवङ्गम ।  

लघुचित्ततयात्मानं न स्थापयसि यो मतौ  ॥  ४।२।१७  ॥   

अहो इति । मतौ सम्यग्विचारे  ॥  ४।२।१७  ॥   

  

बुद्धिविज्ञानसम्पन्न इङ्गितैः सर्वमाचर ।  

न ह्यबुद्धिं गतो राजा सर्वभूतानि शास्ति हि  ॥  ४।२।१८  ॥   

बुद्धिः सामान्यतो ज्ञानम्, विशेषतो ज्ञानं विज्ञानम्, इङ्गितम्
अभिप्रायसूचको व्यापारः, सर्वं कार्यम् अबुद्धिम् अबुद्ध्यादिकम्  ॥  ४।२।१८
 ॥   

  

सुग्रीवस्तु शुभं वाक्यं श्रुत्वा सर्वं हनूमतः ।  

ततः शुभतरं वाक्यं हनूमन्तमुवाच ह  ॥  ४।२।१९  ॥   

ततः शुभतरं तद्वाक्यादत्यन्तशुभम्  ॥  ४।२।१९  ॥   

  

दीर्घबाहू विशालाक्षौ शरचापासिधारिणौ ।  

कस्य न स्याद्भयं दृष्ट्वा ह्येतौ सुरसुतोपमौ  ॥  ४।२।२०  ॥   

दीर्घा बाहवो ययोस्तौ दीर्घबाहू, इत्येवं सर्वत्र समासः  ॥  ४।२।२०  ॥   

  

वालिप्रणिहितावेतौ शङ्के ऽहं पुरुषोत्तमौ ।  

राजानो बहुमित्राश्च विश्वासो नात्र हि क्षमः  ॥  ४।२।२१  ॥   

वालिप्रणिहितौ नाहं वाली समागत इति बिभेमि, किन्तु तत्प्रेषिताविति मत्वेति
भावः । एतादृशतदीयपुरुषस्य का प्रसक्तिस्तत्राह राजान इति । अत्र राजविषये
 ॥  ४।२।२१  ॥   

  

अरयश्च मनुष्येण विज्ञेयाश्छन्नचारिणः ।  

विश्वस्तानामविश्वस्ता रन्ध्रेषु प्रहरन्ति हि  ॥  ४।२।२२  ॥   

छन्नचारिणो ऽरयः मनुष्येण शत्रुमता ज्ञेयाः । कुत इत्यत्राह
विश्वस्तानामिति । विश्वस्तानां शत्रूणां रन्ध्रेषु प्रमादेषु सत्सु
स्वयमविश्वस्ताः सन्तः प्रहरन्ति हि  ॥  ४।२।२२  ॥   

  

कृत्येषु वाली मेधावी राजानो बहुदर्शनाः ।  

भवन्ति परहन्तारस्ते ज्ञेयाः प्राकृतैर्नरैः  ॥  ४।२।२३  ॥   

कृत्येषु कर्तव्यकार्येषु वाली मेधावी दूरदर्शी । स्वभावश्चायं
राज्ञामित्याह राजान इति । राजानः बहुदर्शनाः बहूपायज्ञाः परहन्तारो भवन्ति
। ते प्राकृतैः दीनवेषधरैः नरैः ज्ञेयाः  ॥  ४।२।२३  ॥   

  

तौ त्वया प्राकृतेनैव गत्वा ज्ञेयौ प्लवङ्गम ।  

इङ्गितानां प्रकरैश्च रूपव्याभाषणेन च  ॥  ४।२।२४  ॥   

प्राकृतेन प्राकृतवेषेण इङ्गितानां भावसूचककायिकव्यापाराणां
प्रकारैरवान्तरभेदैः, रूपेण सौम्यासौम्यलक्षणेन, व्यभाषणेन
अन्योन्यसम्भाषणेन च तौ ज्ञेयौ  ॥  ४।२।२४  ॥   

  

लक्षयस्व तयोर्भावं प्रहृष्टमनसौ यदि ।  

विश्वासयन् प्रशंसाभिरिङ्गितैश्च पुनःपुनः  ॥  ४।२।२५  ॥   

ममैवाभिमुखं स्थित्वा पृच्छ त्वं हरिपुङ्गव ।  

प्रयोजनं प्रवेशस्य वनस्यास्य धनुर्धरौ  ॥  ४।२।२६  ॥   

यदि प्रहृष्टमनसौ यदि शुद्धभावौ तदा प्रशंसाभिः तदनुकूलेङ्गितैश्च पुनःपुनः
विश्वासयन् ममैवाभिमुखम् अनुकूलं यथा भवति तथा स्थित्वा स्थापयित्वा
धनुर्धरौ धनुर्धरतया अत्र वने प्रवेशस्य प्रयोजनं पृच्छ  ॥  ४।२।२५,२६  ॥   

  

शुद्धात्मानौ यदि त्वेतौ जानीहि त्वं प्लवङ्गम ।  

व्याभाषितैर्वा विज्ञेया स्याद्दुष्टादुष्टता तयोः  ॥  ४।२।२७  ॥   

शुद्धेति । यद्येतौ शुद्धात्मानौ तदा पुनरपि जानीहि । किं तेनेत्यत्राह
व्याभाषितैरिति । वाकारश्चार्थः । अदुष्टतेति च्छेदः  ॥  ४।२।२७  ॥   

  

इत्येवं कपिराजेन सन्दिष्टो मारुतात्मजः ।  

चकार गमने बुद्धिं यत्र तौ रामलक्ष्मणौ  ॥  ४।२।२८  ॥   

सुग्रीववचनं समीचीनममन्यतेत्याह इतीति  ॥  ४।२।२८  ॥   

  

तथेति संपूज्य वचस्तु तस्य तत्कपेः सुभीमस्य दुरासदस्य च ।  

महानुभावो हनुमान्ययौ तदा स यत्र रामो ऽतिबलश्च लक्ष्मणः  ॥  ४।२।२९  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
द्वितीयः सर्गः  ॥  २  ॥   

संपूज्य श्लाघयित्वा । सुभीमस्य दुरासदस्येत्येताभ्यां सुनीतित्वं सूचितम्
। महानुभावः वेषान्तरधारणसमर्थः सः हनुमान् यत्र रामो लक्ष्मणश्च तं देशं
ययावित्यन्वयः  ॥  ४।२।२९  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने द्वितीयः सर्गः  ॥  २  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/01-sugrIva-sakhyam/002_bhixurUpeNa_hanumadAgamanam.md">
<details><summary><h3>शिरोमणी ...{Loading}...</h3></summary>



सुग्रीववृत्तान्तमाह तावित्यादिभिः । वरायुधधरौ रामलक्ष्मणौ दृष्ट्वा
सुग्रीवः शङ्कितो ऽभवत्  ॥  ४।२।१  ॥   

  

उद्विग्नेति । उद्विग्नहृदयो वानरपुङ्गवः सुग्रीवः सर्वा दिशः समवलोकयन्
कस्मिंश्चित् देशे न व्यतिष्ठत  ॥  ४।२।२  ॥   

  

नेति । महाबलौ रामलक्ष्मणौ वीक्षमाणः सुग्रीवः स्थातुमेकाग्रतया निवेष्टुं
मनो नैव चक्रे अत एव परमभीतस्य कपेः सुग्रीवस्य चित्तं व्यवससाद दुःखं
प्राप  ॥  ४।२।३ ॥   

  

चिन्तयित्वेति । धर्मात्मा स सुग्रीवः चिन्तयित्वा वालिबलं संस्मृत्य
गुरुलाघवं तद्बलस्य गुरुत्वं स्वबलस्य लाघवं लघुत्वं च विमृश्य निश्चित्य
सर्वैः वानरैः सह  

परमोद्विग्न आसेति शेषः  ॥  ४।२।४  ॥   

  

तत इति । रामलक्ष्मणौ पश्यन् सन् परमोद्विग्नः सुग्रीवः सचिवेभ्य
अमात्येभ्यः शशंस  ॥  ४।२।५  ॥   

  

शंसनप्रकारमाह एताविति । इदं दुर्गं वनं प्रचरन्तौ अत एव इहागतौ चीरवसनौ
एतौ छद्मना कापट्येन वालिप्रणिहितौ ध्रुवं निश्चितमेतत्  ॥  ४।२।६  ॥   

  

तत इति । ततः सुग्रीववचनश्रवणानन्तरं सुग्रीवसचिवाः परमधन्विनौ रामलक्ष्मणौ
दृष्ट्वा तस्मात् गिरितटात् अन्यत् शिखरं जग्मुः सुग्रीवेण सहेति शेषः  ॥ 
४।२।७  ॥   

  

ते इति । यूथपाः ते सचिवाः यूथपर्षभं सुग्रीवं परिवार्य उपतस्थिरे  ॥ 
४।२।८ ॥   

  

वानरान्तराणां वृत्तान्तमाह एवमिति । एवमनेन प्रकारेण भीताः अत एव
एकायनगताः एकमार्गं प्राप्ताः गिरेर्गिरं प्लवमाना गच्छन्तः गिरीणां
शिखराणि वेगेन प्रकम्पयन्तः प्लवमानाः कंचित्तरुमुल्लङ्घन्तः महाबलाः सर्वे
शाखामृगाः वानराः तत्र तस्मिन्समये ततः तान् नगान् वृक्षान् बभञ्जुः ।
श्लोकद्वयमेकान्वयि  ॥  ४।२।९,१०  ॥   

  

आप्लवन्त इति । तदा तस्मिन्समये तं महागिरिं सर्वत आप्लवन्तः मृगादीन्
त्रासयन्तः सन्तः ययुः सुग्रीवसमीपं प्रापुः  ॥  ४।२।११  ॥   

  

तत इति । ततः सर्ववानरसमागमानन्तरं समाहिता एकाग्रचित्ताः सुग्रीवसचिवाः
कपिमुख्येन सुग्रीवेण पर्वतेन्द्रे संगम्य प्राञ्जल्यः सन्तः स्थिताः  ॥ 
४।२।१२  ॥   

  

तत इति । ततः सर्वसंगमानन्तरं वालिकिल्बिषशङ्कितं वालिनि भासमानस्वापराधेन
भीतम् अत एव भयसंत्रस्तं भयाभ्यां वालिप्रेषिताविमाविति संभावनया
भयहेतुभ्यां संत्रासवन्तं सुग्रीवं वाक्यकोविदः हनूमान् उवाच  ॥  ४।२।१३ ॥   

  

तद्वचनाकारमाह संभ्रम इति । वालिकृते युष्मद्बाधोद्देश्यकवालिप्रयत्नार्थं
संभ्रमः भीतिः सर्वैः भवद्भिस्त्यज्यताम् । तत्र हेतुः यतः अयं गिरिर्मलयः
मस्य भवद्विघातवालिनः लयः ऋषिशापाद्विध्वंसो यस्मिन् सः अत इह वालिनो भयं
नास्ति  ॥  ४।२।१४  ॥   

  

यस्मादिति । यस्मात् वालिनः विद्रुतः पलायितः अत एव उद्विग्नचेताः त्वमसि
तं क्रूरदर्शनं वक्रदृष्टिं क्रूरं क्रूरकर्माणं वालिनमिह न पश्यामि,
तस्येहागमनं न संभावयामीत्यर्थः  ॥  ४।२।१५  ॥   

  

यस्मादिति यस्मात् पूर्वजात् त्वत्तः पूर्वजन्मनः पापकर्मणः वालिनः तव भयं
स दुष्टात्मा वाली यद्यपीह न अतः ते भयं न पश्यामि, तथापि हे प्वलङ्गम
लघुचित्ततया अल्पज्ञानेन हेतुना आत्मानं स्वमनः मतौ सम्यग्विचारे यस्त्वं न
स्थापयसि तस्य ते व्यक्तं प्रकटितं यत् शाखामृगत्वं प्राकृतवानरधर्मः
कारणाभावे ऽपि भीतत्वमित्यर्थः, तत् अहो आश्चर्यम् । अहो इत्यनेन तस्य
प्राकृतवानरभिन्नत्वं व्यञ्जितम् । यद्यपि तथापीत्यनयोरध्याहारः ।
श्लोकद्वयमेकान्वयि  ॥  ४।२।१६,१७  ॥   

  

ननु वालिनः भयाभावे ऽपि तत्प्रेष्याद्भयसंभावना ऽस्त्येवेत्यत आह बुद्धीति
। बुद्धिविज्ञानसंपन्नस्त्वमिङ्गितैः परचेष्टाजनितविचारैः सर्वं
भीतिनिवर्तकयत्नादि आचर हि यतः अबुद्धिं विचाराभावं गतः प्राप्तो राजा
सर्वभूतानि सर्वस्वप्रजाः न शास्ति शासितुमर्हतीत्यर्थः  ॥  ४।२।१८  ॥   

  

सुग्रीव इति । हनुमतः शुभं वाक्यं श्रुत्वा ततस्तं हनूमन्तं सुग्रीवः
शुभतरं वाक्यमुवाच  ॥  ४।२।१९  ॥   

  

तद्वचनाकारमाह दीर्घेति । सुरसुतोपमौ एतौ दृष्ट्वा कस्य पुरुषस्य भयं न
स्यात्  ॥  ४।२।२०  ॥   

  

तत्र हेतुमाह वालीति । एतौ पुरुषोत्तमौ वालिप्रणिहितौ वालिना प्रेषितौ इति
अहं शङ्के । शङ्कायां बीजमाह हि यतः राजानः बहुमित्राः अनेकविधमित्रवन्तः
भवन्तीति शेषः, अतः अत्र राजविषये विश्वासः न क्षमः न कार्य इत्यर्थः  ॥ 
४।२।२१ ॥   

  

अरय इति । छद्मचारिणः कपटाचरणशीलाः अरयः मनुष्येण जनेन विज्ञेयाः विशेषतः
शङ्कनीया इत्यर्थः, हि यतः विश्वस्तानां कथंचित् विश्वासं प्रापितानां
छिद्रेषु अवसरेषु अविश्वस्ताः स्वयं विश्वासाभाववन्तः प्रहरन्ति,
संबन्धसामान्ये षष्ठी  ॥  ४।२।२२  ॥   

  

कृत्येष्विति । यतः राजानो बहुदर्शिनः अनेकविधोपायाभिज्ञाः अत एव परहन्तारः
शत्रुध्वंसकाः भवन्ति अतो नरैर्जनैः प्राकृतैः
स्वाभाविकोपायैरुपलक्षितास्ते शत्रुभूता राजानः ज्ञेयाः
प्रतिक्षणमन्वेषणीयाः अत एव कृत्येषु राजोचितकार्येषु वाली मेधावी निपुणः ।
एतेन वाली अवश्यमन्वेषणीय इति ध्वनितम्  ॥  ४।२।२३  ॥   

  

तत्प्रकारमाह ताविति । प्राकृतेन स्वाभाविकेन गमनेन गत्वा इङ्गितानां
व्यापाराणां प्रकारैः उत्कटानुत्कटादिविशेषाकारैः रूपव्याभाषणेन रूपेण
मृद्वमृद्वाकाराकृत्या व्याभाषणेन सकपटाकपटाकारवचनेन च तौ नरवरा त्वया
ज्ञेयौ ज्ञातव्यौ  ॥  ४।२।२४  ॥   

  

लक्षयस्वेति । तयोर्नृवरयोः भावमभिप्रायं लक्षयस्य जानीहि । यदि तौ
प्रहृष्टमनसौ अनुमानादिज्ञातकापट्यरहितान्तःकरणौ तर्हि प्रशंसाभिः
तत्कर्मकप्रशंसावचनैः इङ्गितैः स्वचेष्टितैश्च विश्वासयन्
स्वविषयकविश्वासमुत्पादयन् ममाभिमुखमेव स्थित्वा अस्य वनस्य वनसम्बन्धिनः
प्रवेशस्य प्रयोजनं धनुर्धरौ नृवरौ पृच्छ । श्लोकद्वयमेकान्वयि  ॥ 
४।२।२५,२६  ॥   

  

तत्प्रयोजनमाह शुद्धेति । प्लवङ्गम हे वानर एतौ यदि शुद्धात्मानौ
वालिप्रेषितत्वाभावेन शुद्धान्तःकरणौ तर्हि व्याभाषिताद्यैः अनयोः अदुष्टता
आचरणादिजनितदोषरहितत्वं विज्ञेया  ॥  ४।२।२७  ॥   

  

इतीति । कपिराजेन सुग्रीवेण इत्येवं संदिष्टो मारुतात्मजः यत्र रामलक्ष्मणौ
तत्र गमने गमनार्थं बुद्धिं निश्चयं चकार  ॥  ४।२।२८  ॥   

  

निश्चयानन्तरकालिकं वृत्तमाह तथेति । महानुभावः कपिर्हनुमान् सुभीतस्य
सुग्रीवस्य वचः तथेति संपूज्य यत्रातिबली रामस्तत्र ययौ  ॥  ४।२।२९  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
द्वितीयः सर्गः  ॥  ४।२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/01-sugrIva-sakhyam/002_bhixurUpeNa_hanumadAgamanam.md">
<details><summary><h3>तिलकम् ...{Loading}...</h3></summary>



तदेव विस्तारयति-- तौ त्विति  ॥  ४।२।१  ॥   

  

न व्यतिष्ठत न व्यवस्थितो ऽभूत्  ॥  ४।२।२  ॥   

  

व्यवससाद विषण्णमभूत्  ॥  ४।२।३  ॥   

  

अवस्थितिप्रस्थानयोर्गुरुलाघवं विमृश्य सचिवैः सह विचार्य  ॥  ४।२।४  ॥   

  

ततो विचारानन्तरं प्रस्थानेच्छया सचिवेभ्यः शशंस भयहेतुमिति शेषः  ॥ 
४।२।५ ॥   

  

तमेवाह एताविति । छद्मना विश्वासार्थम् ऋषिवेषेणेत्यर्थः ।
ध्रुवमित्युत्प्रेक्षायाम् अतो ज्ञात्वा प्रस्थातव्यमित्याशयः  ॥  ४।२।६ ॥   

  

ततः सुग्रीवोक्त्यनन्तरं सुग्रीवसचिवास्तौ परमधन्विनावत एव शङ्कास्पदौ
दृष्ट्वा तस्मात्पूर्वमधिष्ठिताद्गिरितटादन्यत्तस्यैव गिरेः शिखरं जग्मुः
सुग्रीवेण सहेति शेषः । "अन्यं शिखरम्" इति पाठे पुंस्त्वमार्षम्  ॥  ४।२।७
 ॥   

  

ते क्षिप्रं शिखरान्तरमभिक्रम्य प्राप्य यूथपर्षभं वानरश्रेष्ठं सुग्रीवं
परिवार्योपतस्थिरे  

उपविष्टाः  ॥  ४।२।८  ॥   

  

उक्तमेव विवृणोति-- एवमिति । उक्तरीत्या
स्थितिगतिभयाभयसुखदुःखादावेकायनमेकमार्गसमानत्वं गताः । गिरेः
प्रागधिष्ठितगिरिशृङ्गाद्गिरिं तस्यैव शिखरान्तरं मृगत्रासादि कुर्वन्तो
ययुर्गतवन्तः  ॥  ४।२।९११  ॥   

  

सुग्रीवसचिवा हनुमदादयः  ॥  ४।२।१२  ॥   

  

वालिकिल्बिषेण वालिप्रवर्तनया किल्बिषाद्वधाच्छङ्कितम्  ॥  ४।२।१३  ॥   

  

संभ्रमाश्चित्तक्षेभः । वालिकृते वालिनिमित्तम् । सर्ववानरैः मलयो
मलयपर्यायो ऋष्यमूकः  ॥  ४।२।१४  ॥   

  

यस्माद्वालिनः  ॥  ४।२।१५  ॥   

  

तदेवाह आदरात् यस्मात्तेवेति । पूर्वजाद्वालिनः इह पर्वते तस्मात्ते भयं न
पश्यामीत्यन्वयः  ॥  ४।२।१६  ॥   

  

शाखामृगत्वं बहुचेष्टचपलचित्तमर्कटत्वम् । तदेवाह-- लघुचित्ततयेति । लघु
चपलम्  ॥  ४।२।१७  ॥   

  

ननु ततो भयाभावे ऽपि तत्प्रेरिताद्भयम्, तत्राह बुद्धीति ।
इङ्गितैरन्तराशयगमकैश्चेष्टाविशेषैर्बुद्ध्या निश्चयात्मकेन विज्ञानेन
पारक्याशयज्ञानेन संपन्नः संस्तदुचितं सर्वमाचर । सर्वभूतानि
निजशास्यप्रजाजातम्  ॥  ४।२।१८  ॥   

  

नेदं भयं चापलमूलमित्याह सुग्रीव इति  ॥  ४।२।१९  ॥   

  

तदेवाह दीर्घेति  ॥  ४।२।२०  ॥   

  

ननु वनचारिणा वानरेण वालिना कुतो ऽनयोः प्रवर्तना, तत्राह राजान इति ।
बहुमित्रा जात्यन्तरेष्वपि मित्रवन्तः यथा दशरथो गृध्राराजेन मित्रवान्,
एवं वालिनापि नरमैत्र्यं संभावितमिति भावः  ॥  ४।२।२१  ॥   

  

नन्वथापि तापसाभ्यां कुतो भयम्, तत्राह अरयश्चेति । यतस्ते छद्मचारिणः, अतो
विज्ञेयाः । यतश्च विश्वस्तानां वञ्चनया प्राप्तविश्वासानामरीणां
स्वयमविश्वस्ता छिद्रेषु प्रहारावकाशेषु प्रहरन्ति अतो विज्ञेया इत्यर्थः
 ॥  ४।२।२२  ॥   

  

उक्तमुपनयति कृत्येष्विति । राजानो बहुदर्शिनो नानाविधवञ्चनोपायज्ञाः
परहन्तारो भवन्ति । ते एते प्राकृतैः प्राकृतवेषैश्चारैर्ज्ञेया
ज्ञातव्यान्तराशयाः  ॥  ४।२।२३ ॥   

  

यत एवमतः ताविति । प्राकृतेनेव उदासीनेनेव इङ्गितानां प्रकारैर्विशेषैः,
रूपेण सौम्यासौम्याकारेण, व्याभाषणेन तत्तत्प्रसङ्गे दीयमानोत्तरेण च  ॥ 
४।२।२४  ॥   

  

तयोर्मनुष्ययोः यदि त्वयि समीपस्थिते प्रहृष्टमनसावुत्तरप्रत्युत्तरादौ
सन्तुष्टमनसौ तदा तयोरभिमुखं स्थित्वा ममैव
प्रशंसाभिस्तद्वोधकवाक्यैरिङ्गितैर्मामकाभिप्रायबोधनैर्मयि तौ
विश्वासयन्नस्य वनस्य प्रवेशस्य प्रयोजनं पृच्छ । यद्वा ममैवाभिमुखं यथा
तथा स्थित्वा प्रशंसाभिस्तयोः स्तुतिभिः, इङ्गितैः स्वीयैस्तावात्मनि मयि च
विश्वासयन्पृच्छेत्यन्वयः । स्वाभिमुखस्थितकथनमन्यादृशवचनकथनसंभावनया
तन्निरासायेति बोध्यम्  ॥  ४।२।२५,२६  ॥   

  

प्रश्नावसरं दर्शयति शुद्धेति । यद्येतौ शुद्धात्मानावस्मासु द्वेषरहितौ
जानीहि ज्ञास्यसि तर्ह्यैव तदभिमतं प्रयोजनं पृच्छ । उपसंहरति
व्याभाषितैरिति । दुष्टता ऽदुष्टता चेति तन्त्रेण पदच्छेदः  ॥  ४।२।२७२९
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे द्वितीयः सर्गः  ॥  ४।२  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/01-sugrIva-sakhyam/002_bhixurUpeNa_hanumadAgamanam.md">
<details><summary><h3>द्राविडपाठः ...{Loading}...</h3></summary>



  
तौ तु दृष्ट्वा महात्मानौ भ्रातरौ रामलक्ष्मणौ।  
वरायुधधरौ वीरौ सुग्रीवः शङ्कितोऽभवत् ॥ 4.2.1 ॥   
उद्विग्नहृदयः सर्वा दिशः समवलोकयन्।  
न व्यतिष्ठत कस्मिंश्चिद्देशे वानरपुङ्गवः ॥ 4.2.2 ॥   
नैव चक्रे मनः स्थाने वीक्षमाणो महाबलौ।  
कपेः परमभीतस्य चित्तं व्यवससाद ह ॥ 4.2.3 ॥   
चिन्तयित्वा स धर्मात्मा विमृश्य गुरुलाघवम्।  
सुग्रीवः परमोद्विग्नः सर्वैरनुचरैः सह ॥ 4.2.4 ॥   
ततः स सचिवेभ्यस्तु सुग्रीवः प्लवगाधिपः।  
शशंस परमोद्विग्नः पश्यंस्तौ रामलक्ष्मणौ ॥ 4.2.5 ॥   
एतौ वनमिदं दुर्गं वालिप्रणिहितौ ध्रुवम्।  
छद्भना चीरवसनौ प्रचरन्ताविहागतौ ॥ 4.2.6 ॥   
ततः सुग्रीवसचिवा दृष्ट्वा परमधन्विनौ।  
जग्मुर्गिरितटात्तस्मादन्यच्छिखरमुत्तमम् ॥ 4.2.7 ॥   
ते क्षिप्रमधिगम्याथ यूथपा यूथपर्षभम्।  
हरयो वानरश्रेष्ठं परिवार्योपतस्थिरे ॥ 4.2.8 ॥   
एकमेकायनगताः प्लवमाना गिरेर्गिरिम्।  
प्रकम्पयन्तो वेगेन गिरीणां शिखराण्यपि ॥ 4.2.9 ॥   
ततः शाखामृगाः सर्वे प्लवमाना महाबलाः।  
बभञ्जुश्च नगांस्तत्र पुष्पितान् दुर्गसंश्रितान् ॥ 4.2.10 ॥   
आप्लवन्तो हरिवराः सर्वतस्तं महागिरिम्।  
मृगमार्जारशार्दूलांस्त्रासयन्तो ययुस्तदा ॥ 4.2.11 ॥   
ततः सुग्रीवसचिवाः पर्वतेन्द्रं समाश्रिताः।  
सङ्गम्य कपिमुख्येन सर्वे प्राञ्जलयः स्थिताः ॥ 4.2.12 ॥   
ततस्तं भयसंविग्नं वालिकिल्बिषशङ्कितम्।  
उवाच हनुमान् वाक्यं सुग्रीवं वाक्यकोविदः ॥ 4.2.13 ॥   
सम्भ्रमस्त्यज्यतामेष सर्वैर्वालिकृते महान्।  
मलयोऽयं गिरिवरो भयं नेहास्ति वालिनः ॥ 4.2.14 ॥   
यस्मादुद्विग्नचेतास्त्वं प्रद्रुतो हरिपुङ्गव।  
तं क्रूरदर्शनं क्रूरं नेह पश्यामि वालिनम् ॥ 4.2.15 ॥   
यस्मात्तव भयं सौम्य पूर्वजात् पापकर्मणः।  
स नेह वाली दुष्टात्मा न ते पश्याम्यहं भयम् ॥ 4.2.16 ॥   
अहो शाखामृगत्वं ते व्यक्तमेव प्लवङ्गम।  
लघुचित्ततयात्मानं न स्थापयसि यो मतौ ॥ 4.2.17 ॥   
बुद्धिविज्ञानसम्पन्न इङ्गितैः सर्वमाचर।  
न ह्यबुद्धिं गतो राजा सर्वभूतानि शास्ति हि ॥ 4.2.18 ॥   
सुग्रीवस्तु शुभं वाक्यं श्रुत्वा सर्वं हनूमतः।  
ततः शुभतरं वाक्यं हनूमन्तमुवाच ह ॥ 4.2.19 ॥   
दीर्घबाहू विशालाक्षौ शरचापासिधारिणौ।  
कस्य न स्याद्भयं दृष्ट्वा ह्येतौ सुरसुतोपमौ ॥ 4.2.20 ॥   
वालिप्रणिहितावेतौ शङ्केऽहं पुरुषोत्तमौ।  
राजानो बहुमित्राश्च विश्वासो नात्र हि क्षमः ॥ 4.2.21 ॥   
अरयश्च मनुष्येण विज्ञेयाश्छन्नचारिणः।  
विश्वस्तानामविश्वस्ता रन्ध्रेषु प्रहरन्ति हि ॥ 4.2.22 ॥   
कृत्येषु वाली मेधावी राजानो बहुदर्शनाः।  
भवन्ति परहन्तारस्ते ज्ञेयाः प्राकृतैर्नरैः ॥ 4.2.23 ॥   
तौ त्वया प्राकृतेनैव गत्वा ज्ञेयौ प्लवङ्गम।  
इङ्गितानां प्रकरैश्च रूपव्याभाषणेन च ॥ 4.2.24 ॥   
लक्षयस्व तयोर्भावं प्रहृष्टमनसौ यदि।  
विश्वासयन् प्रशंसाभिरिङ्गितैश्च पुनःपुनः ॥ 4.2.25 ॥   
ममैवाभिमुखं स्थित्वा पृच्छ त्वं हरिपुङ्गव।  
प्रयोजनं प्रवेशस्य वनस्यास्य धनुर्धरौ ॥ 4.2.26 ॥   
शुद्धात्मानौ यदि त्वेतौ जानीहि त्वं प्लवङ्गम।  
व्याभाषितैर्वा विज्ञेया स्याद्दुष्टादुष्टता तयोः ॥ 4.2.27 ॥   
इत्येवं कपिराजेन सन्दिष्टो मारुतात्मजः।  
चकार गमने बुद्धिं यत्र तौ रामलक्ष्मणौ ॥ 4.2.28 ॥   
तथेति सम्पूज्य वचस्तु तस्य तत्कपेः सुभीमस्य दुरासदस्य च।  
महानुभावो हनुमान्ययौ तदा स यत्र रामोऽतिबलश्च लक्ष्मणः ॥ 4.2.29 ॥   

</details>
</div>
