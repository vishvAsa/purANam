---
title: ०२२

---
नारद उवाच  
वक्ष्ये स्नानं क्रियाद्यर्थं नृसिंहेन तु मृत्तिकाम्।  
गृहीत्वा तां द्विधा कृत्वा मनः स्त्रानमथैकया ॥ १ ॥  
  
निमज्जयाचम्य विन्यस्य सिंहेन कृतारक्षकः।  
विधिस्नां ततः कुर्य्यात् प्राणायामपुरः सरम् ॥ २ ॥  
  
हृदि ध्यायन् हरिज्ञानं मन्त्रेणाष्टाक्षरेण हि।  
त्रिधा पाणितले मृत्सनां दिग्बन्धं सिंहजप्ततः ॥ ३ ॥  
  
वासुदेवप्रजप्तेन तीर्थंसङ्कल्प्य चालभेत्।  
गात्रं वेदादिना मन्त्रैः सम्मार्ज्याराध्य मूर्त्तिना ॥ ४ ॥  
  
कृत्वाघमर्षणं वस्त्रं परिधाय समाचरेत्।  
विन्यस्य मन्त्रैर्द्विर्म्मार्ज्य पाणिस्थं जलमेव च ॥ ५ ॥  
  
नारायणेन संयम्य वायुमाघ्राय चोत्सृजेत्।  
जलं ध्यायन् हरिं पश्चद्दत्त्वार्घ्यं द्वादशाक्षरम् ॥ ६ ॥  
  
जप्त्वान्याञ्छतशस्तस्य योगपीठादितः क्रमात्।  
मन्त्रान् दिक्‌पालपर्यन्तानृषीन् पितृगणानपि ॥ ७ ॥  
  
मनुष्यान् सर्वभूतानि स्थावरान्तान्यथावसेत्।  
न्यस्य चाङ्गानि संहृत्य मन्त्रान्यागगृहं व्रजेत् ॥ ८ ॥  
  
एवमन्यासु पूजासु मूलाद्यैः स्नानमाचरेत् ॥ ९ ॥  
  
इत्यादिमहापुराणे आग्नेये स्नानविधिकथनं नाम द्वाविंशोऽध्यायः।