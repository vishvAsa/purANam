+++
title = "०४१ हनुमता रावणदर्शनचिन्तनम्"
title_english = "041 Hanuma thinks to meet Ravana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-041-Hanuma_thinks_to_meet_Ravana.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/06-vana-nAshaH/041_hanumatA_rAvaNadarshanachintanam.md">
<details><summary><h3>IITK ...{Loading}...</h3></summary>

Hanuman decides to meet Ravana and measure his strength



#### श्लोकः
##### मूलम्
स च वाग्भिः प्रशस्ताभिर्गमिष्यन्पूजितस्तया।  
तस्माद्देशादपक्रम्य चिन्तयामास वानरः॥5.41.1॥

##### शब्दार्थः
गमिष्यन् to depart, सः वानरः that vanara, तया by her, प्रशस्ताभिः with choicest, वाग्भिः with words, पूजितः honoured, तस्मात् from that, देशात् from location, अपक्रम्य moved, चिन्तयामास started thinking.

##### आङ्ग्लानुवादः
Having been honoured and praised by Sita's words, Hanuman prepared to depart from Sita's presence.



#### श्लोकः
##### मूलम्
अल्पशेषमिदं कार्यं दृष्टेयमसितेक्षणा।  
त्रीनुपायानतिक्रम्य चतुर्थः इह विद्यते॥5.41.2॥

##### शब्दार्थः
इदं कार्यम् this work, अल्पशेषम् little more remains, इयम् this, असितेक्षणा blackeyed lady, दृष्टा seen, त्रीन् three expedientsnegotiation, presentation and, dissension (Sama, Dana, Bheda), उपायान् strategies, अतिक्रम्य crossing, इह here, चतुर्थ fourth (expedient) punishment (Danda), विद्यते remains.

##### आङ्ग्लानुवादः




#### श्लोकः
##### मूलम्
न साम रक्षस्सु गुणाय कल्पते न दानमर्थोपचितेषु युज्यते।  
न भेदसाध्या बलदर्पिता जनाः पराक्रमस्त्वेव ममेह रोचते॥5.41.3॥

##### शब्दार्थः
रक्षस्सु with demons, साम negotiation, गुणाय for any merit, न कल्पते does not lead, अर्थोपचितेषु being wealthy, दानम् gifts, न युज्यते not proper, बलदर्पिताः proud of their  
strength, जनाः people, भेदसाध्याः will not yield by sowing seeds of dissension, न not, इह here, मम my, पराक्रमस्त्वेव only by valour, रोचते  pleases me.

##### आङ्ग्लानुवादः
'With demons, negotiation is of no use. They are wealthy, they need no gifts. Proud of their stregth, the demons will not yield to dissension. I think only by using power it can be done.



#### श्लोकः
##### मूलम्
न चास्य कार्यस्य पराक्रमादृते विनिश्चयः कश्चिदिहोपपद्यते।  
हतप्रवीरा हि रणे हि राक्षसाः कथञ्चिदीयुर्यदिहाद्य मार्दवम्॥5.41.4॥

##### शब्दार्थः
इह here, अस्य of this, कार्यस्य of the task, पराक्रमात् ऋते other than power, विनिश्चयः a decision, कश्चित् even one, इह here, न उपपद्यते not hold good, यत् that, रणे in fight, हतप्रवीराः slay a few heroes, राक्षसाः ogres, अद्य to day, इह here, कथञ्चित् somehow, मार्दवम् soften, ईयुः will yield.

##### आङ्ग्लानुवादः
'Other than power, there is no way to accomplish the task of ascertaining their strength. If I slay a few strong ogres somehow they may soften a little and yield.



#### श्लोकः
##### मूलम्
कार्ये कर्मणि निर्दिष्टे यो बहून्यपि साधयेत्।  
पूर्वकार्याविरोधेन स कार्यं कर्तुमर्हति॥5.41.5॥

##### शब्दार्थः
कार्ये in a work to be accomplished, कर्मणि in a work, निर्दिष्टे when the work is entrusted, यः he who, पूर्वकार्याविरोधेन without affecting the earlier work, बहून्यपि many, साधयेत् will achieve, सः he, कार्यम् task, कर्तुम् to do, अर्हति is fit.

##### आङ्ग्लानुवादः
'He, who can perform tasks in addition to the objective accomplished without affecting it, is really worthy.



#### श्लोकः
##### मूलम्
न ह्येकस्साधको हेतुस्स्वल्पस्यापीह कर्मणः।  
यो ह्यर्थं बहुधा वेद स समर्थोऽर्थसाधने॥5.41.6॥

##### शब्दार्थः
इह here, स्वल्पस्य of a trivial task, अपि also, कर्मणः of the task, साधकः effective, हेतुः cause,  
एकः one, न हि is not, यः he who, अर्थम् as an object, बहुधा in many ways (means of doing), वेद knows, सः he, अर्थसाधने in achieving the task, समर्थः capable.

##### आङ्ग्लानुवादः
'There are ways more than one even to perform a small work. And the capable know it.



#### श्लोकः
##### मूलम्
इहैव तावत्कृतनिश्चयो ह्यहं यदि व्रजेयं प्लवगेश्वरालयम्।  
परात्मसम्मर्दविशेषतत्त्ववित्ततः कृतं स्यान्मम भर्तृशासनम्॥5.41.7॥

##### शब्दार्थः
अहम् I, इहैव here itself, तावत् therefore, परात्मसम्मर्दविशेषतत्त्ववित् by understanding the difference between the strength of enemy forces and our strength in war, प्लवगेश्वरालयम् abode of vanaras, व्रजेयं यदि if I go, ततः then, मम my, भर्तृशासनम् the orders of my lord, कृतम् executed, स्यात् well.

##### आङ्ग्लानुवादः
'If I ascertain the difference in the strength of enemies and vanaras in war here itself and return to Kishkinda, the abode of vanaras, then I would have executed the orders of my lord properly.



#### श्लोकः
##### मूलम्
कथं नु खल्वद्य भवेत्सुखागतं प्रसह्य युद्धं मम राक्षसैः सह।  
तथैव खल्वात्मबलं च सारवत्सम्मानयेन्मां च रणे दशाननः॥5.41.8॥

##### शब्दार्थः
अद्य today, मम for me, राक्षसैः सह with ogres, प्रसह्य enduring, युद्धम् war, कथं नु how to, सुखागतम् happy coming, भवेत् may be, तथैव in that way, आत्मबलं च our strength, सारवत् substantial, सः he, दशाननः च tenheaded Ravana's, माम् me, रणे in fight, मानयेत्  measure.

##### आङ्ग्लानुवादः
'How can I have enduring war with the ogres today? How will my visit to this place end in happy return? Only in a combat this tenheaded Ravana will guage his strength and mine



#### श्लोकः
##### मूलम्
ततस्समासाद्य रणे दशाननं समन्त्रिवर्गं सबलप्रयायिनम्।  
हृदि स्थितं तस्य मतं बलं च वै सुखेन मत्त्वाऽहमितः पुनर्व्रजे॥5.41.9॥

##### शब्दार्थः
ततः thereafter, समन्त्रिवर्गम् along with the ministers, सबलप्रयायिनम् and army chiefs marching forward, दशाननम् tenheaded Ravana, रणे in war, समासाद्य after finding out, तस्य his, हृदि in his mind, स्थितम् established, मतम् feeling, बलं च वै strength, मत्त्वा knowing, अहम् I, इतः from here, सुखेन happily, पुनः again, व्रजे can go.

##### आङ्ग्लानुवादः
'I can return happily only after I gauge the tenheaded Ravana's army in war, his strength, his companions including the ministers and his mind.



#### श्लोकः
##### मूलम्
इदमस्य नृशंसस्य नन्दनोपममुत्तमम्।  
वनं नेत्रमनःकान्तं नानाद्रुमलतायुतम्॥5.41.10॥

##### शब्दार्थः
नृशंसस्य wicked Ravana's, अस्य his, इदम् this (Ashoka garden), नेत्रमनःकान्तम् feast to the eyes and mind, नानाद्रुमलतायुतम् filled with different kinds of trees and creepers, उत्तमम् excellent, वनम् garden, नन्दनोपमम् like the Nandana garden of Indra.

##### आङ्ग्लानुवादः
'This Ashoka garden of Ravana filled with different kinds of trees and creepers is a feast to the eyes and mind. It is an excellent garden like the Nandana  garden of Indra.



#### श्लोकः
##### मूलम्
इदं विध्वंसयिष्यामि शुष्कं वनमिवानलः।  
अस्मिन्भग्ने ततः कोपं करिष्यति दशाननः॥5.41.11॥

##### शब्दार्थः
शुष्कम् dried up, वनम् forest, अनलः इव like fire, इदम् this, विध्वंसयिष्यामि will destroy, अस्मिन् when this, भग्ने devastate, ततः then, दशाननः Ravana, कोपम्  anger, करिष्यति will exhibit.

##### आङ्ग्लानुवादः
'I will devastate this garden, just as fire destroys a dried up forest. This will enrage Ravana.



#### श्लोकः
##### मूलम्
ततो महत्साश्वमहारथद्विपं बलं समादेक्ष्यति राक्षसाधिपः।  
त्रिशूलकालायसपट्टिसायुधं ततो महद्युद्धमिदं भविष्यति॥5.41.12॥

##### शब्दार्थः
ततः then, राक्षसाधिपः king of ogres, साश्वमहारथद्विपम् with horses, chariots and elephants, महत् great, त्रिशूलकालायसपट्टिसायुधम् armed with tridents, black iron spears, बलम् army,  
समादेक्ष्यति will order, ततः then, इदम् this, महत् great, युद्धम् war, भविष्यति will take place.

##### आङ्ग्लानुवादः
'Then the demon king will order the horses, chariots and elephants and army equipped with tridents and spears to march against me. A great war will take place.



#### श्लोकः
##### मूलम्
अहं तु तैः संयति चण्डविक्रमैस् समेत्य रक्षोभिरसह्य विक्रमः।  
निहत्य तद्रावणचोदितं बलं सुखं गमिष्यामि कपीश्वरालयम्॥5.41.13॥

##### शब्दार्थः
अहं तु I on my part, चण्डविक्रमैः with those endowed with fierce strength, तैः with them, रक्षोभिः by demons, संयति in fight, समेत्य colliding, असह्यविक्रमः irresistible valour, रावणचोदितम् sent by Ravana, तत् that, बलम् army, निहत्य after destroying, सुखम् happily, कपीश्वरालयम् to the abode of vanaras, गमिष्यामि I will go.

##### आङ्ग्लानुवादः
'I will fight with the ogres sent by Ravana, endowed with fierce strength and irresistible valour. After destroying their army I will go to the abode of vanaras happily'.



#### श्लोकः
##### मूलम्
ततो मारुतवत्कृद्धो मारुतिर्भीमविक्रमः।  
ऊरुवेगेन महता द्रुमान्क्षेप्तुमथारभत्॥5.41.14॥

##### शब्दार्थः
ततः then, भीमविक्रमः a vanara of fierce valour, मारुतिः Maruti, क्रुद्धः furious one, अथ and then, महता with great, ऊरुवेगेन with speed sprung from his thighs, मारुतवत् like the Windgod, द्रुमान् trees, क्षेप्तुम् to uproot, आरभत् started.

##### आङ्ग्लानुवादः
Furious Maruti endowed with fierce valour started uprooting the trees with the speed sprung from his thighs like the Windgod.



#### श्लोकः
##### मूलम्
ततस्तु हनुमान्वीरो बभञ्ज प्रमदावनम्।  
मत्तद्विजसमाघुष्टं नानाद्रुमलतायुतम्॥5.41.15॥

##### शब्दार्थः
ततः then, वीरः hero, हनुमान् Hanuman, मत्तद्विजसमाघुष्टम् filled with intoxicated birds, नानाद्रुमलतायुतम् with variety of trees and vines, प्रमदावनम् garden grown for women folk, बभञ्ज felled.

##### आङ्ग्लानुवादः
Then Hanuman felled a variety of trees and vines inhabited by intoxicated birds in the beautiful garden meant for womenfolk.



#### श्लोकः
##### मूलम्
तद्वनं मथितैर्वृक्षैर्भिन्नैश्च सलिलाशयैः।  
चूर्णितैः पर्वताग्रैश्च बभूवाप्रियदर्शनम्॥5.41.16॥

##### शब्दार्थः
तत् वनम् that garden, मथितैः with destroyed, वृक्षैः trees, भिन्नैः with breached, सलिलाशयैः ponds, चूर्णितैः powdered, पर्वताग्रैश्च mountain peaks, अप्रियदर्शनम् unpleasant appearance, बभूव remained.

##### आङ्ग्लानुवादः
That garden looked ugly with uprooted trees, breached ponds and powdered mountain peaks.



#### श्लोकः
##### मूलम्
नानाशकुन्तविरुतैः प्रभिन्नैस्सलिलाशयैः।  
ताम्रैः किसलयैः क्लान्तैः क्लान्तद्रुमलतायुतम्॥5.41.17॥  
न बभौ तद्वनं तत्र दावानलहतं यथा।  
व्याकुलावरणा रेजुर्विह्वला इव ता लताः॥5.41.18॥

##### शब्दार्थः
कलान्तद्रुमलतायुतम् with wilted vines and trees, तत् वनम् that garden, नानाशकुन्तविरुतैः with birds shrieking with different kinds of sounds, प्रभिन्नैः with smashed, सलिलाशयैः with ponds of water, क्लान्तैः withered, ताम्रैः with red ones only, किसलयैः with tender shoots, दावानलहतंरणाः like burntin forest fire, ताः लताः those climbers, विह्वलाः इव like women with their robes disarrayed, रेजुः trembling in fear.

##### आङ्ग्लानुवादः
Vines and trees wilted, birds shrieking, the embankments of ponds destroyed, its tender coppery red shoots withered, the garden looked as though it is burnt by forest fire and the climbers looked like women shivering in fear with their robes disarrayed.



#### श्लोकः
##### मूलम्
लतागृहैश्चित्रगृहैश्च नाशितैर्महोरगैर्व्यालमृगैश्च निर्धुतैः।  
शिलागृहैरुन्मथितैस्तथा गृहैः प्रणष्टरूपं तदभून्महद्वनम्॥5.41.19॥

##### शब्दार्थः
महत् great, तत् वनम् that garden, नाशितैः ruined, लतागृहैः arbours, चित्रगृहैः picture galleries, निर्धुतैः destroyed, महोरगैः huge serpents, व्यालमृगैश्च and even with wild animals, तथा in the same manner, उन्मथितैः scattered, शिलागृहैः stone houses, गृहैः with houses, प्रणष्टरूपम् disfigured, अभूत् became.

##### आङ्ग्लानुवादः
The great garden lay disfigured, with the arbours and the picture galleries ruined, huge serpents and wild animals scattered, with stone houses and sheds destroyed.



#### श्लोकः
##### मूलम्
सा विह्वलाऽशोकलताप्रताना वनस्थली शोकलताप्रताना।  
जाता दशास्यप्रमदावनस्य कपेर्बलाद्धि प्रमदावनस्य॥5.41.20॥

##### शब्दार्थः
दशास्यप्रमदावनस्य of that pleasure garden of the tenheaded Ravana, प्रमदावनस्य कपेः with the strength of the monkey who had set out to protect a lady (Sita), सा वनस्थली that garden, बलात् by force, विह्वला destroyed, शोकलताप्रताना was spreading out creepers of sorrow, जाता appeared.

##### आङ्ग्लानुवादः
The pleasuregarden of Ravana appeared as though it was spreading the creepers of sorrow, since it was totally destroyed by the monkey who had set out to protect a woman. प्रमदावनस्य  of the pleasure garden, प्रमदाअवनस्य of the hero who came to protect a lady.



#### श्लोकः
##### मूलम्
स तस्य कृत्वार्थपतेर्महाकपिर्महद्व्यलीकं मनसो महात्मनः।  
युयुत्सुरेको बहुभिर्महाबलैश्शिया ज्वलंस्तोरणमास्थितः कपिः॥5.41.21॥

##### शब्दार्थः
सः महाकपिः that great vanara, महात्मनः of the great self, तस्य his, अर्थपतेः of the lord of wealth, मनसः in mind, महत् great, व्यलीकम् unpleasantness, कृत्वा having caused, महाबलैः mighty, बहुभिः many, एकः singlehanded, युयुत्सुः ready to fight, श्रिया blazing, ज्वलन् glowing, तोरणम् exit doorway, आस्थितः stood.

##### आङ्ग्लानुवादः
The great vanara having perpetrated mischief, rousing anger in the mind of the great lord of wealth, stood at the exit doorway ready to combat singlehanded with many warriors in that  mighty army blazing in glory.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे एकचत्वारिंशस्सर्गः॥  
Thus ends the fortyfirst sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/06-vana-nAshaH/041_hanumatA_rAvaNadarshanachintanam.md">
<details><summary><h3>भूषणम् ...{Loading}...</h3></summary>



स च वाग्भिः प्रशन्ताभिर्गमिष्यन् पूजितस्तया ।  

तस्माद्देशादपक्रम्य चिन्तयामास वानरः  ॥  ५।४१।१ ॥   

स चेत्यादि  ॥  ५।४१।१ ॥   

  

अल्पशेषमिदं कार्यं दृष्टेयमसितेक्षणा ।  

त्रीनुपायानतिक्रम्य चतुर्थ इह दृश्यते  ॥  ५।४१।२ ॥   

अल्पेति । "अभिगम्य तु वैदेहीं निलयं रावणस्य च" इत्युक्तकार्यद्वये
सीतादर्शनरूपं कार्यं जातम् । इदं कार्यं रावणनिलयपरिज्ञानरूपम् ।
अल्पशेषम् अल्पावशिष्टम् । सान्तःपुरलङ्कायाः सम्यक् परिज्ञातत्वे ऽपि
राक्षसबलाबलरावणहृदयाद्यपरिज्ञानात्कार्यस्याल्पशेषत्वोक्तिः । इह
राक्षसबलाबलरावणहृदयपरिज्ञानरूपकार्ये । त्रीनुपायानतिक्रम्य
सामदानभेदानतिक्रम्य । चतुर्थो लक्ष्यते साधनतया दण्ड एव दृश्यत इत्यर्थः
 ॥  ५।४१।२ ॥   

  

न साम रक्षस्सु गुणाय कल्पते न दानमर्थोपचितेषु युज्यते ।  

न भेदसाध्या बलदर्पिता जनाः पराक्रमस्त्वेव ममेह रोचते  ॥  ५।४१।३ ॥   

न चास्य कार्यस्य पराक्रमादृते विनिश्चयः कश्चिदिहोपपद्यते ।  

हतप्रवीरा हि रणे राक्षसाः कथंचिदीयुर्यदिहाद्य मार्दवम्  ॥  ५।४१।४ ॥   

उपपत्तिपूर्वकमेतदेव विवृणोति न सामेति । "अनित्यो विजयो यस्माद्दृश्यते
युद्ध्यमानयोः । पराजयश्च संग्रामे तस्माद्युद्धं विसर्जयेत्  ॥ " इति
युद्धस्य अव्यवस्थितफलकत्वेऽपि सर्वं बलवतः पथ्यम्ऽ इति न्यायेन
सर्वातिशायिबलपराक्रमस्य मम पराजयप्रसङ्ग एव नास्तीत्यभिप्रायेणाह पराक्रम
इति। मम तु इह रक्षोविषये पराक्रम एव रोचत इति संबन्धः ॥  ५।४१।३४  ॥   

  

कार्ये कर्मणि निर्दिष्टे यो बहून्यपि साधयेत् ।  

पूर्वकार्याविरोधेन स कार्यं कर्तुमर्हति  ॥  ५।४१।५ ॥   

"अभिगम्य तु वैदेहीं निलयं रावणस्य च" इत्यनुज्ञातस्यातिरिक्तकार्यकरणे
दोषमाशङ्क्य परिहरति कार्य इति । कार्ये विहिते कर्तव्ये, बहूनि कार्याणि
 ॥  ५।४१।५ ॥   

  

न ह्येकः साधको हेतुः स्वल्पस्यापीह कर्मणः ।  

यो ह्यर्थं बहुधा वेद स समर्थो ऽर्थसाधने  ॥  ५।४१।६ ॥   

न हीति । अल्पस्यापि कर्मणः एको हेतुस्साधको न किमुत महतः कर्मण इति भावः ।
बहुधा बहुभिर्हेतुभिः  ॥  ५।४१।६ ॥   

  

इहैव तावत् कृतनिश्चयो ह्याहं यदि व्रजेयं प्लवगेश्वरालयम् ।  

परात्मसंमर्दविशेषतत्त्ववित् ततः कृतं स्यान्मम भर्तृशासनम्  ॥  ५।४१।७ ॥   

पूर्वोक्तसमर्थनायाह इहैवेति । अहमिहैव । परात्मसंमर्दविशेषतत्त्ववित्
परात्मनोर्युद्धतारतम्यतत्त्ववित् कृतनिश्चयः कृतबलाबलनिश्चयः सन् यदि
प्लवगेश्वरालयं व्रजेयं ततः भर्तृशासनं
सीतादर्शनरावणनिलयसम्यक्परिज्ञानविषयं शासनम् । तावत् साकल्येन कृतं स्यात्
। अन्यथा राक्षसबलाबलं कीदृशमिति भर्त्रा पृष्टे निरुत्तरः स्यामिति भावः
 ॥  ५।४१।७ ॥   

  

कथं नु खल्वद्य भवेत् सुखागतं प्रसह्य युद्धं मम राक्षसैः सह ।  

तथैव खल्वात्मबलं च सारवत् संमानयेन्मां च रणे दशाननः  ॥  ५।४१।८ ॥   

कथं न्विति । युद्धं कथं सुखागतं सुखेन प्राप्तं भवेत्तथा कर्तव्यमित्यर्थः
। युद्धस्य फलमाह तथैवेत्यादिना सार्द्धश्लोकेन । तथैव खलु युद्धकरणे खलु ।
सः दशाननः । रणे आत्मबलं स्वपक्षबलं मां च । सारवत् मानयेत्परिच्छिन्द्यात्
 ॥  ५।४१।८ ॥   

  

ततः समासाद्य रणे दशाननं समन्त्रिवर्गं सबलप्रयायिनम् ।  

हृदि स्थितं तस्य मतं बलं च वै सुखेन मत्वा ऽहमितः पुनर्व्रजे  ॥ 
५।४१।९ ॥   

बलप्रयायिना सेनान्या सह वर्तत इति सबलप्रयायी तम् । तस्य हृदि स्थितं मतं
सीताविषयाध्यवसायं बलं च मत्वा सुखेन इतः अस्मात् स्थानात् पुनः व्रजे
व्रजिष्यामि  ॥  ५।४१।९ ॥   

  

इदमस्य नृशंसस्य नन्दनोपममुत्तमम् ।  

वनं नेत्रमनःकान्तं नानाद्रुमलतायुतम्  ॥  ५।४१।१० ॥   

इदं विध्वंसयिष्यामि शुष्कं वनमिवानलः ।  

अस्मिन् भग्ने ततः कोपं करिष्यति दशाननः  ॥  ५।४१।११ ॥   

इदमिति । नेत्रमनःकान्तम्, वर्तत इति शेषः  ॥  ५।४१।१०११ ॥   

  

ततो महत् साश्वमहारथद्विपं बलं समादेक्ष्यति राक्षसाधिपः ।  

त्रिशूलकालायसपट्टसायुधं ततो महद्युद्धमिदं भविष्यति  ॥  ५।४१।१२ ॥   

अहं तु तैः संयति चण्डविक्रमैः समेत्य रक्षोभिरसह्यविक्रमः ।  

निहत्य तद्रावणचोदितं बलं सुखं गमिष्यामि कपीश्वरालयम्  ॥  ५।४१।१३ ॥   

तत इति । समादेक्ष्यति नियोजयिष्यति । इदम् अव्यवहितोत्तरकालिकम् ।
कपीश्वरालयमित्यनन्तरमितिकरणं द्रष्टव्यम् । इति चिन्तयामासेत्यन्वयः  ॥ 
५।४१।१२१३ ॥   

  

ततो मारुतवत् क्रुद्धो मारुतिर्भीमविक्रमः ।  

उरुवेगेन महता द्रुमान् क्षेप्तुमथारभत्  ॥  ५।४१।१४ ॥   

ततः तेन चिन्तितेन हेतुना  ॥  ५।४१।१४ ॥   

  

ततस्तु हनुमान् वीरो बभञ्च प्रमदावनम् ।  

मत्तद्विजसमाघुष्टं नानाद्रुमलतायुतम्  ॥  ५।४१।१५ ॥   

प्रमदावनम् अन्तःपुरवनम् । "प्रमदावनमन्तः पुरोचितम्" इत्यमरः  ॥ 
५।४१।१५ ॥   

  

तद्वनं मथितैर्वृक्षैर्भिन्नैश्च सलिलाशयैः ।  

चूर्णितैः पर्वताग्रैश्च बभूवाप्रियदर्शनम्  ॥  ५।४१।१६ ॥   

नानाशकुन्तविरुतैः प्रभिन्नैः सलिलाशयैः ।  

ताम्रैः किसलयैः क्लान्तैः क्लान्तद्रुमलतायुतम् ।  

न बभौ तद्वनं तत्र दावानलहतं यथा  ॥  ५।४१।१७ ॥   

पर्वताग्रैः क्रीडापर्वताग्रैः  ॥  ५।४१।१६१७ ॥   

  

व्याकुलावरणा रेजुर्विह्वला इव ता लताः  ॥  ५।४१।१८ ॥   

व्याकुलावरणाः आवरणादुपघ्नाद्व्याकुलाः । विह्वलाः स्त्रियः इव  ॥ 
५।४१।१८ ॥   

  

लतागृहैश्चित्रगृहैश्च नाशितैर्महोरगैर्व्यालमृगैश्च निर्धुतैः ।  

शिलागृहैरुन्मथितैस्तथा गृहैः प्रनष्टरूपं तदभून्महद्वनम्  ॥  ५।४१।१९ ॥   

व्यालमृगैः श्वापदादिहिंस्रमृगैः । निर्धुतैः पीडितैः । गृहैः केवलगृहैः  ॥ 
५।४१।१९ ॥   

  

सा विह्वला ऽशोकलताप्रताना वनस्थली शोकलताप्रताना ।  

जाता दशास्यप्रमदावनस्य कपेर्बलाद्धि प्रमदावनस्य  ॥  ५।४१।२० ॥   

सेति । शोच्यत इति शोकः । प्रतानं विततिः । अशोकम् अशोच्यम् लताप्रतानं
यस्यास्सा अशोकलताप्रताना । दशास्यप्रमदावनस्य भोगवर्धनेन
रावणवनितारक्षकस्य । प्रमदावनस्य अन्तःपुरोद्यानस्य । सा वनस्थली
तृणगुल्मलतादिविशिष्टप्रदेशः । कपेर्बलाद्धि विह्वला लुलिता शोकलताप्रताना
च जाता । यद्वा शोकलताश्शोकरताः । रलयोरभेदः । अप्प्रतानाः अप्सु प्रतानाः
कमलकल्हारादयो ऽस्यां सा शोकलताप्प्रताना । म्लानजलजेति यावत् ।
दशास्यप्रमदावनस्य रावणप्रमदावनस्य ऽङ्यापोस्संज्ञाच्छान्दसोर्बहुलम्" इति
बहुलवचनाद्ध्रस्वाभावः । दशास्यप्रमदावनस्य वनस्थलीत्यत्र शिलापुत्रकस्य
शरीरमितिवदुपचारात् षष्ठी । प्रमदावनस्य सीतारूपप्रमदापालकस्य । वनस्थली
कपेर्बलाद्विह्वला शोकलताप्रताना च जाता । अशोकलतेत्युपलक्षणम्  ॥ 
५।४१।२० ॥   

  

स तस्य कृत्वा ऽर्थपतेर्महाकपिर्महद्व्यलीकं मनसो महात्मनः ।  

युयुत्सुरेको बहुभिर्महाबलैः श्रिया ज्वलंस्तोरणमास्थितः कपिः  ॥ 
५।४१।२१ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
एकचत्वारिंशः सर्गः  ॥  ५।४१ ॥   

स इति । अर्थपतेः राज्ञो रावणस्य । मनसः व्यलीकम् अप्रियम् पीडनं वा ।
"अलीकं त्वप्रियाकार्यवैलक्ष्यानृतपीडने" इति निघण्टुः । युयुत्सुः
योद्धुमिच्छुः । तोरणम् उद्यानबहिर्द्वारम् । "तोरणो ऽस्त्री बहिर्द्वारम्"
इत्यमरः  ॥  ५।४१।२१ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने एकचत्वारंशः सर्गः  ॥  ५।४१ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/06-vana-nAshaH/041_hanumatA_rAvaNadarshanachintanam.md">
<details><summary><h3>शिरोमणी ...{Loading}...</h3></summary>



प्रस्थानानन्तरकालिकां हनुमतश्चिन्तामाह स इत्यादिभिः । तया सीतया
प्रशस्ताभिर्वाग्भिः पूजितः स हनूमान् गमिष्यन् सन् तस्मात् देशादपक्रम्य
निर्गत्य चिन्तयामास  ॥  ५।४१।१  ॥   

  

चिन्ताकारमाह अल्पेत्यादिभिः । इयं सीता दृष्टा प्रधानकार्यं
सिद्धमित्यर्थः । इदं परबलदर्शनरूपं कार्यमल्पशेषं स्वल्पं सत् शिष्यते इह
परबलदर्शनरूपकार्ये तु यतः त्रीन् सामादीन् उपायान् अतिक्रम्य त्यक्त्वा
चतुर्थो दण्ड एव उपायः दृश्यते  ॥  ५।४१।२  ॥   

  

तदेवोपपादयन्नाह नेत्यादिभिः । रक्षस्सु साम गुणाय न कल्पते
तेषामतिक्रूरत्वात्समानार्हत्वमित्यर्थः । अर्थोपचितेषु अतिधनवत्सु दानं
गुणाय न कल्पते तेषामल्पधनाकाङ्क्षाभावादिति भावः । बलदर्पिता जना
भेदसाध्या भेदेनानुकूल्यं प्रापयितुं न शक्या अत एष राक्षसगर्वनिवारकः
पराक्रम एव मम रोचते  ॥  ५।४१।३  ॥   

  

नेति । पराक्रमात् ऋते विना अस्य सीताप्राप्तिरूपस्य कार्यस्य विनिश्चयः
विनिश्चायकः कश्चित्सामादिर्नोपपद्यते अतः इहास्मिन् समये राक्षसाः
कथञ्चित् केनाप्युपायेन यदि हतप्रवीराः तर्हि मार्दवं किंचिन्नम्रतामीयुः ।
एतेन नम्रीभूय यदि सीतां रामाय समर्पयेत्तर्हि राक्षसकुलविध्वंसो न भवेदिति
सूचितं तेन हनुमतो दयालुत्वं व्यक्तम्  ॥  ५।४१।४  ॥   

  

नन्वभिगम्य तु वैदेहीं निलयं रावणस्य चेत्यादिना दर्शनमात्रनियुक्तेन त्वया
नाज्ञापितराक्षसवधः किमर्थमभिकाङ्क्ष्यते इत्यत आह कार्य इति । कार्ये
स्वाम्याज्ञप्तकर्तव्ये कर्मणि निर्वृत्ते सिद्धे यो बहूनि कृतकार्यपोषकतया
विपुलकार्याणि साधयेत् साधितुमिच्छेत् । सः पूर्वकार्याविरोधेन
साधितकार्यप्रातिकूल्यराहित्येन कार्यं कर्तुमर्हति  ॥  ५।४१।५  ॥   

  

ननु कार्ये निष्पन्ने क्रियान्तरकरणं निरर्थकमित्यत आह नहीति ।
स्वल्पस्यापि कर्मणः रामकार्यस्य सीताप्राप्तेरित्यर्थः, साधको हेतुरेक एव
न बहवः सन्तीत्यर्थः । सीतादर्शनमात्रेण रामकार्यसिद्धिर्न भवतीति
तात्पर्यम् । अतः अर्थं रामकार्यसाधकहेतुं बहुवा बहुप्रकारेण यो वेद स एव
अर्थसाधने समर्थः  ॥  ५।४१।६  ॥   

  

इहेति । इह अस्मिन्नागमने एव परमात्मसंमर्दविशेषतत्ववित् परस्य शत्रोः
आत्मनो मनसः यः संमर्दविशेषः आत्यन्तिको ध्वंसः तस्य तत्ववित्
याथार्थ्यवेदिता अत एव कृतः निश्चयः जानकीप्राप्तिविषयकनिश्चयविशेषो येन सो
ऽहं यदि व्रजेयं ततस्तदा भर्तृशासनं कृतं स्यात् । अन्यथा भर्तृशासनकरणे
न्यूनता स्यादिति तात्पर्यम्  ॥  ५।४१।७  ॥   

  

उपायमेव चिन्तयति कथमिति । राक्षसैः सह मम युद्धं कथं भवेत् तथा
सारवद्बलवत् आत्मबलं स्वसेनां मां च रणे दशाननः स रावणः कथं मानयेत्
प्रशंसेत्  ॥  ५।४१।८  ॥   

  

युद्धेच्छायां प्रयोजनमाह तत इति । ततः तस्मिन् रणे सयायिनं ससारथिं दशाननं
समासाद्य प्राप्य तस्य रावणस्य हृदि स्थितं मतमभिप्रायं बलं च मत्वा
ज्ञात्वा इतः लङ्कायाः पुनर्व्रजे  ॥  ५।४१।९  ॥   

  

विचारेण निश्चतमाह इदमिति । नानाद्रुमलतायुतम् इदं वनम् अस्य रावणस्य
मनःकान्तं मनसः प्रियमस्तीति शेषः  ॥  ५।४१।१०  ॥   

  

इदमिति । इदं वनं शुष्कं वनमनल इव विध्वंसयिष्यामि अस्मिन् भग्ने सति रावणः
कोपं करिष्यति यदि त्वेतच्छ्लोकघटकस्येदमित्यस्य कामदमित्यर्थस्तदा
पूर्वस्यापीहैवान्वयः । एवं च पूर्वत्रास्तेरध्याहारस्य न प्रयोजनम्  ॥ 
५।४१।११  ॥   

  

तत इति । ततः वनविध्वंसानन्तरं साश्वमहारथद्विपम् अश्वमहारथद्विपसहितं
त्रिशूलादीनि आयुधानि यस्मिन् तन्महद्बलं राक्षसाधिपः समानेष्यति अत एव
ततस्तस्मिन् समये महद्युद्धं भविष्यति  ॥  ५।४१।१२  ॥   

  

अहमिति । चण्ढविक्रमैः रक्षोभिः संयति संग्रामे समेत्य संयुध्य रावणचोदितं
तद्बलं निहत्य हरीश्वरालयं सुखं गमिष्यामि  ॥  ५।४१।१३  ॥   

  

तत इति । ततो ऽनन्तरं क्रुद्धः आश्रितकोपः भीमविक्रमो मारुतिः महता
ऊरुवेगेन मारुतवत् द्रुमान् क्षेप्तुमारभत्  ॥  ५।४१।१४  ॥   

  

तत इति । ततो ऽनन्तरं प्रमदावनं प्रमदाकुलवनिकां बभञ्ज  ॥  ५।४१।१५  ॥   

  

तदिति । मथितैः सलिलाशयैर्भिन्नैर्भञ्जितैर्वृक्षैश्च चूर्णितैः
पर्वताग्रैश्च तद्वनमप्रियदर्शनं बभूव  ॥  ५।४१।१६  ॥   

  

नानेति । नानाशकुन्तविरुतैः पक्षिणामुत्कटशब्दैः प्रभिन्नसलिसाशयैश्च
क्लान्तैर्म्लानैः किसलयैश्च क्लान्तद्रुमलतानामयुतैश्च उपलक्षितं
दावानलहतमिव तद्वनं तत्र तस्मिन् समये न बभौ । सार्धश्लोक एकान्वयी  ॥ 
५।४१।१७  ॥   

  

व्याकुलेति । व्याकुलानि संचलितानि आवरणानि यासां ताः लताः विह्वला नार्य
इव रेजुः  ॥  ५।४१।१८  ॥   

  

लतेति । सादितैर्विध्वंसितैः लतागृहादिभिः आर्तः रवो येषां तैः व्यालैः
शार्दूलैः पक्षिभिश्च उन्मथितैः प्रचालितैः शिलागृहैः
गृहैस्तदितरनिर्मितभवनैश्च प्रनष्टरूपं तन्महद्वनमभूत्  ॥  ५।४१।१९  ॥   

  

सेति । विह्वलाः अशोकलताप्रतानाः विस्तृताशोकलताः यस्यां सा वनस्थली
प्रमदस्य उत्कृष्टमदस्य अवनं रक्षणं यस्मिन् तस्य नित्यं
मदविशिष्टस्येत्यर्थः, दशास्यप्रमदावनस्य रावणस्त्रीसमूहस्य कपेर्बलात्
शोकरूपलताप्रतानः लताविस्तारो यस्यां सा जाता  ॥  ५।४१।२०  ॥   

  

तत इति । बहुभिर्महाबलैर्युयुत्सुः अत एव श्रिया युद्धोत्साहसंपत्त्या
ज्वलन् एकः महान् कपिः स हनूमान् जगतीपतेः रावणस्य मनसः महद्व्यलीकम्
अप्रियं दुःखकारणमित्यर्थः, कृत्वा संपाद्य तोरणं बहिर्द्वारमाश्रितः
स्थितः  ॥  ५।४१।२१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
एकचत्वारिंशः सर्गः  ॥  ५।४१  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/06-vana-nAshaH/041_hanumatA_rAvaNadarshanachintanam.md">
<details><summary><h3>तिलकम् ...{Loading}...</h3></summary>



तस्माद्देशादपाक्रम्य सीतासमीपात्किञ्चिद्दूरं गत्वा  ॥  ५।४१।१  ॥   

  

चिन्तयामासेत्युक्तां चिन्तां दर्शयति-- अल्पशेषमिति । इयं सीता दृष्टेतीदं
प्रधानकार्यं निष्पन्नमिति आनुषङ्गिकं परबलदर्शनमवशिष्टमित्यल्पशेषत्वम् ।
इह कार्ये परबलज्ञानलक्षणे त्रीनुपायान्सामादीनतिक्रम्य चतुर्थो दण्ड एव
साधनत्वेन दृश्यते  ॥  ५।४१।२  ॥   

  

तत्र युक्तिमाह-- नेति । ऋजुषु साम फलाय न शूरेषु तदाह-- रक्षःस्विति ।
बलदर्पिता भेदसाध्या न । भेद उपायः । बलवन्तो हि कुतो ऽप्यनिष्टं न
गणयन्तीत्यर्थः  ॥  ५।४१।३  ॥   

  

अस्य कार्यस्य परबलाशयपरिज्ञानरूपस्य सर्वातिशायिपराक्रमवतो मम पराजय एव
नास्तीत्याशयेनाह-- पराक्रमादृते इति । विनिश्चयो निश्चितोपायः ।
स्वबलप्रकाशने प्रयोजनान्तरमप्यस्तीत्याह-- हतेति । अद्य हताः प्रवीराः
श्रेष्ठा येषां ते राक्षसा यद्यस्मादिह भाविनि रणे मार्दवमेकेनैवैवं
पराक्रमः कृतस्तादृशैरनेकैः कथमस्माकं जयाशेति रणप्रवृत्तिराहित्यं
प्राप्नुयुः, अतः पराक्रमात्परबलस्य मनोभङ्गरूपं कार्यं सिद्ध्यतीत्याशयः
 ॥  ५।४१।४  ॥   

  

ननु स्वामिसन्दिष्टकार्यातिरिक्तकार्यकरणे दोषः, स्वामिना हि "अभिगम्य तु
वैदेहीं निलयं रावणस्य च इत्येतावदेव सन्दिष्टमित्याशङ्क्य
सन्दिष्टकार्याविरोधेन स्वामिहितं कार्यान्तरसाधनं दूतस्यालङ्कार इत्याह--
कार्ये इति । कार्ये प्रधानकार्ये निर्वृत्ते । स कार्यं कर्तुमर्हति, न तु
सन्दिष्टमात्रस्य कथञ्चित्साधक इत्याशयः  ॥  ५।४१।५  ॥   

  

उक्तमेव विवृणोति-- नहीति । यस्तु स्वल्पस्यापि कर्मणो ऽतिशयितयत्नेन
सिद्धिहेतुर्भवत्यसावेको मुख्यः साधको हेतुर्न भवति, अपि तु यो ह्यर्थं
प्रयोजनमल्पेन यत्नेन बहुधा कर्तुं वेद स एवार्थसाधने समर्थः  ॥  ५।४१।६
 ॥   

  

तस्मादन्वदपि स्वाम्यभीष्टं कृत्वैव गन्तव्यमित्याह-- इहैवेति ।
यद्यप्यहमिहैव सीतान्वेषण एव तावत्प्रथमं कृतनिश्चयः, तथापि यदि
परात्मसंमर्दविशेषतत्त्ववित्परस्यात्मनः स्वस्य च संमर्दे युद्धे यो
विशेषस्तत्तत्त्वविद्भूत्वा यदि प्लवगेश्वरालयं सुग्रीवालयं व्रजेयं
ततस्तदा भर्तृशासनं सम्यक्कृतं स्यात् । अन्यथा राक्षसबलं कीदृशमिति पृष्टे
निरुत्तरः स्यामिति भावः  ॥  ५।४१।७  ॥   

  

एवं निश्चितार्थो युद्धप्रवृत्तिप्रकारं चिन्तयति-- कथं न्विति । अद्य खलु
ममेहागतमागमनं सुखागतं सुखफलक्रमागमनं कथं भवेत्, तथा राक्षसैः सह प्रसह्य
स्वयमेव बलात्कृत्य युद्धं च कथं मम भवेत्, तथा तथैव करणे सति सारवदूर्जितं
स्वबलं मां च स दशाननः कथं मानयेच्छ्लाघयेत् । यद्वा तथैव युद्धकरणे खलु
दशानन आत्मबलं मां च सारवत्समानयेत्सम्यक्परिच्छिन्द्यादित्यर्थेन
युद्धफलमुक्तम्  ॥  ५।४१।८  ॥   

  

ततो मद्बलवशादेव मां रणे समासाद्य वर्तमानं सबलं सयायिनं ससारथिम् ।
अन्तर्भावितण्यर्थाद्यतिर्णिनौ यापयिता यायी सारथिस्तेन सहितं रावणं
ज्ञात्वा हृदि स्थितं तस्य मतमभीष्टं बलं च सुखेनाक्लेशतो मत्वा ज्ञात्वा
पुनरितो व्रजे व्रजिष्ये । "सबलं सयायिनम्" इति पाठः । "सबलं प्रयायिनम्"
इत्याधुनिककल्पितः पाठः  ॥  ५।४१।९  ॥   

  

अथ प्रसह्य रणप्रवर्तनोपायं चिन्तयति-- इदमिति । अस्येदं वनं
नेत्रमनःक्रान्तं भवति, अत इदं विध्वंसयामि  ॥  ५।४१।१०,११  ॥   

  

समानेष्यति मां प्रति युद्धाय प्रापयिष्यति । महद्युद्धं मन्मनस्तोषकृत्  ॥ 
५।४१।१२  ॥   

  

ततो हरीश्वरालयं गमिष्यामीति चिन्तयामासेत्यन्वयः  ॥  ५।४१।१३  ॥   

  

तत एवंनिश्चयानन्तरम्  ॥  ५।४१।१४,१५  ॥   

  

पर्वताग्रैः क्रीडापर्वताग्रैः । उपलक्षितमिति शेषः  ॥  ५।४१।१६,१७  ॥   

  

व्याकुलं स्रस्तमावरणं यासां ताः, अत एव विह्वलाः स्त्रिय इवा ता लता रेजुः
 ॥  ५।४१।१८  ॥   

  

सादितैर्विशीर्णैः । व्यालैः शार्दूलैः  ॥  ५।४१।१९  ॥   

  

प्रमदावनस्यान्तःपुरविहारोचितवनस्य । "स्यादेतदेव प्रमदवनमन्तःपुरोचितम्"
इत्यमरः । दशास्यस्य प्रमदानां स्त्रीणां कामसंवर्धनद्वारावनस्य
रक्षकस्यास्य वनस्य सा विह्वलाशोकलताप्रताना चञ्चलाशोकलतासमूहवती, वनस्थली
तृणगुल्मलताजलाशयादियुक्ता भूमिः । कपेर्बलाच्छोच्यत इति शोका
शोच्यलताप्रताना जाता द्रष्टृचितशोकजनिका जातेत्यर्थः  ॥  ५।४१।२०  ॥   

  

जगतीपते राज्ञो रावणस्य । व्यलीकमप्रियम्  ॥  ५।४१।२१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकचत्वारिंशः सर्गः  ॥  ५।४१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/06-vana-nAshaH/041_hanumatA_rAvaNadarshanachintanam.md">
<details><summary><h3>द्राविडपाठः ...{Loading}...</h3></summary>



  
स च वाग्भिः प्रशन्ताभिर्गमिष्यन् पूजितस्तया।  
तस्माद्देशादपक्रम्य चिन्तयामास वानरः ॥ 5.41.1 ॥   
अल्पशेषमिदं कार्यं दृष्टेयमसितेक्षणा।  
त्रीनुपायानतिक्रम्य चतुर्थ इह दृश्यते ॥ 5.41.2 ॥   
न साम रक्षस्सु गुणाय कल्पते न दानमर्थोपचितेषु युज्यते।  
न भेदसाध्या बलदर्पिता जनाः पराक्रमस्त्वेव ममेह रोचते ॥ 5.41.3 ॥   
न चास्य कार्यस्य पराक्रमादृते विनिश्चयः कश्चिदिहोपपद्यते।  
हतप्रवीरा हि रणे राक्षसाः कथञ्चिदीयुर्यदिहाद्य मार्दवम् ॥ 5.41.4 ॥   
कार्ये कर्मणि निर्दिष्टे यो बहून्यपि साधयेत्।  
पूर्वकार्याविरोधेन स कार्यं कर्तुमर्हति ॥ 5.41.5 ॥   
न ह्येकः साधको हेतुः स्वल्पस्यापीह कर्मणः।  
यो ह्यर्थं बहुधा वेद स समर्थोऽर्थसाधने ॥ 5.41.6 ॥   
इहैव तावत् कृतनिश्चयो ह्याहं यदि व्रजेयं प्लवगेश्वरालयम्।  
परात्मसम्मर्दविशेषतत्त्ववित् ततः कृतं स्यान्मम भर्तृशासनम् ॥ 5.41.7 ॥   
कथं नु खल्वद्य भवेत् सुखागतं प्रसह्य युद्धं मम राक्षसैः सह।  
तथैव खल्वात्मबलं च सारवत् सम्मानयेन्मां च रणे दशाननः ॥ 5.41.8 ॥   
ततः समासाद्य रणे दशाननं समन्त्रिवर्गं सबलप्रयायिनम्।  
हृदि स्थितं तस्य मतं बलं च वै सुखेन मत्वाऽहमितः पुनर्व्रजे ॥ 5.41.9 ॥   
इदमस्य नृशंसस्य नन्दनोपममुत्तमम्।  
वनं नेत्रमनःकान्तं नानाद्रुमलतायुतम् ॥ 5.41.10 ॥   
इदं विध्वंसयिष्यामि शुष्कं वनमिवानलः।  
अस्मिन् भग्ने ततः कोपं करिष्यति दशाननः ॥ 5.41.11 ॥   
ततो महत् साश्वमहारथद्विपं बलं समादेक्ष्यति राक्षसाधिपः।  
त्रिशूलकालायसपट्टसायुधं ततो महद्युद्धमिदं भविष्यति ॥ 5.41.12 ॥   
अहं तु तैः संयति चण्डविक्रमैः समेत्य रक्षोभिरसह्यविक्रमः।  
निहत्य तद्रावणचोदितं बलं सुखं गमिष्यामि कपीश्वरालयम् ॥ 5.41.13 ॥   
ततो मारुतवत् क्रुद्धो मारुतिर्भीमविक्रमः।  
उरुवेगेन महता द्रुमान् क्षेप्तुमथारभत् ॥ 5.41.14 ॥   
ततस्तु हनुमान् वीरो बभञ्च प्रमदावनम्।  
मत्तद्विजसमाघुष्टं नानाद्रुमलतायुतम् ॥ 5.41.15 ॥   
तद्वनं मथितैर्वृक्षैर्भिन्नैश्च सलिलाशयैः।  
चूर्णितैः पर्वताग्रैश्च बभूवाप्रियदर्शनम् ॥ 5.41.16 ॥   
ताम्रैः किसलयैः क्लान्तैः क्लान्तद्रुमलतायुतम्।  
न बभौ तद्वनं तत्र दावानलहतं यथा ॥ 5.41.17 ॥   
व्याकुलावरणा रेजुर्विह्वला इव ता लताः ॥ 5.41.18 ॥   
लतागृहैश्चित्रगृहैश्च नाशितैर्महोरगैर्व्यालमृगैश्च निर्धुतैः।  
शिलागृहैरुन्मथितैस्तथा गृहैः प्रनष्टरूपं तदभून्महद्वनम् ॥ 5.41.19 ॥   
सा विह्वलाऽशोकलताप्रताना वनस्थली शोकलताप्रताना।  
जाता दशास्यप्रमदावनस्य कपेर्बलाद्धि प्रमदावनस्य ॥ 5.41.20 ॥   
स तस्य कृत्वाऽर्थपतेर्महाकपिर्महद्व्यलीकं मनसो महात्मनः।  
युयुत्सुरेको बहुभिर्महाबलैः श्रिया ज्वलंस्तोरणमास्थितः कपिः ॥ 5.41.21 ॥   

</details>
</div>
