---
title: ०५२

---
॥और्व्व उवाच॥  
एवं वदति भूतेशे तदा वेतालभैरवौ।  
प्राहतुर्व्योमकेशं तौ हर्षोत्फुल्लविलोचनौ॥ ५२.१ ॥  
  
॥वेतालभैरवावूचतुः॥  
पार्वत्या न हि जानीवो ध्यानं मन्त्रं विधिं तथा।  
कथमाराधयिष्यावो भगवन् सम्यगुच्यताम्॥ ५२.२ ॥  
  
॥भीगवानुवाच॥  
महामायाविधिं मन्त्रं च भवतोः सुतौ।  
उपदेक्ष्यामि तत्त्वेन येन सर्वं भविष्यति॥ ५२.३ ॥  
  
॥और्व्व उवाच॥  
इत्युक्त्वा स महामायाध्यानं मन्त्रं विधिं तथा।  
कथयामास गिरिशस्तयोः सम्यङ् नृपोत्तम॥ ५२.४ ॥  
  
यदष्टादशभिः पश्चात्पटलैश्च स भैरवः।  
स निर्णयविधिं कल्पं निबबन्ध शिवामृते॥ ५२.५ ॥  
  
॥सगर उवाच॥  
कीदृङ् मन्त्रं पुरा शम्भुरवोचदुभयोस्तयोः।  
येनाराध्य महामायां तौ गणेशत्वमापतुः॥ ५२.६ ॥  
  
सकल्पं सरहस्यं च साङ्गं तच्छ्रीतुमुत्सहे।  
दशाष्टपटलैर्यत् तु निबबन्ध स भैरवः॥ ५२.७ ॥  
  
॥और्व्व उवाच॥  
बहुत्वाद् वदितुं तस्य चिरेणैव तु शक्यते।  
तस्मात् सद्यः समुद्‌धृत्य यन्महादेवभाषितम्।  
सङ्क्षेपात् कथये तत्त्वं तच्छृणुष्व नृपोत्तम॥ ५२.८ ॥  
  
पृच्छन्तौ पार्वती मन्त्रं तदा वेतालभैरवौ।  
जगाद स महादेवः शृणुत मन्त्रकल्पकौ॥ ५२.९ ॥  
  
॥श्रीभगवानुवाच॥  
शृणु मन्त्रं प्रवक्ष्यामि गुह्याद् गुह्यतमं परम्।  
अष्टाक्षरं तु वैष्णव्या महामायामहोत्सवम्॥ ५२.१० ॥  
  
अस्य श्रीवैष्णवीमन्त्रस्य नारऋषिः शम्भुर्देवता।  
अनुष्टुप् छन्दः सर्वार्थसाधने विनियोगः॥ ५२.११ ॥  
  
हान्तान्तयुर्वो रान्तश्च नान्तो णान्तस्तथैव च।  
कैकादशाष्टादिषष्ठः खान्तो विष्णुपुरःसरः॥ ५२.१२ ॥  
  
एभिरष्टाक्षरैर्मन्त्रं शोणपत्रसमप्रभम्।  
ॐकारं पूर्वतः कृत्वा जप्यं सर्वैस्तु साधकैः॥ ५२.१३ ॥  
  
महामन्त्रमिदं गुह्यं वैष्णवीमन्त्रसञ्ज्ञकम्।  
मन्त्रं कलेवरगतं तस्मादङ्गं प्रकीर्तितम्॥ ५२.१४ ॥  
  
महादेवस्योर्ध्वमुखं बीजमेतत् प्रकीर्तितम्।  
ॐकाराक्षरबीजं च यकारः शक्तिरुच्यते॥ ५२.१५ ॥  
सबीजं कथितं मन्त्रं कल्पं च शृणु भैरव।  
तीर्थे नद्यां देवखाते गर्तप्रस्रवणादिके॥ ५२.१६ ॥  
  
परकीयेतरे तोये स्नानं पूर्वं समाचरेत्।  
आचान्तः शुचितां प्राप्तः कृतासनपरिग्रहः॥ ५२.१७ ॥  
  
उत्तराभिमुखो भूत्वा स्थण्डिलं मार्जयेत् ततः।  
करेणानेन मन्त्रेण यूं सहः क्षित्या इति स्वयम्॥ ५२.१८ ॥  
  
ॐ ह्रीं स इति मन्त्रेण आशापूरणकेन च।  
तोयैरभ्युक्षयेत् स्थानं भूतानामपसारणे॥ ५२.१९ ॥  
  
ततः सव्येन हस्तेन गृहीत्वा स्थण्डिलं शुचिः।  
मन्त्रं लिखेत् सुवर्णेन याज्ञिकेन कुशेन वा॥ ५२.२० ॥  
  
ॐ वैष्णव्यै नमः इति मन्त्रराजमथापि वा।  
ततस्त्रिमण्डलं कुर्यात् तेनैव समरेखया॥ ५२.२१ ॥  
  
नित्यासु न हि पूजासु रजोभिर्मण्डलं लिखेत्।  
पुरश्चरणकार्येषु तत्काम्येषु प्रयोजयेत्॥ ५२.२२ ॥  
  
रेखामुदीच्यां प्रथमं पश्चिमे तदनन्तरम्।  
दक्षिणे तु ततः पश्चात् पूर्वभागे तु शेषतः॥ ५२.२३ ॥  
  
वर्णानां च सहद्वारैरेवमेव क्रमो भवेत्।  
ॐ ह्रीं श्रीं स इति मन्त्रेण मण्डलं पूजयेत् ततः॥ ५२.२४ ॥  
हस्तेन मण्डलं कृत्वा कुर्याद् दिग्बन्धनं ततः।  
आशाबन्धनमन्त्रेण पूर्वोक्तेन यथाक्रमम्॥ ५२.२५ ॥  
  
फडन्तेनात्मनाप्यत्र करेणैव निबन्धयेत्।  
यवानां मण्डलैरेकमङ्गुलं चाष्टभिर्भवेत्॥ ५२.२६ ॥  
  
अदीर्घयोजितैर्हस्तैस्चतुर्विंशतिरङ्गुलैः।  
तत्प्रमाणेन हस्तेन हस्तैकं तस्य मण्डलम्॥ ५२.२७ ॥  
  
पद्मं वितस्तिमात्रं स्यात् कर्णिकारं तदर्धकम्।  
दलान्यन्योन्यसक्तानि ह्यायतानि नियोजयेत्॥ ५२.२८ ॥  
  
न न्यूनाधिकभागानि सबहिर्वेष्टितानि च।  
मध्यभागे न्यसेद् द्वारं न्यूने नाधिके तथा।  
सुबद्धं मण्डलं तच्च रक्तवर्णं विचिन्तयेत्॥ ५२.२९ ॥  
  
इतोऽन्यथा मण्डलमुग्रमस्याः करोति यो लक्षणभागहीनम्।  
फलं न चाप्नोति न काममिष्टं तस्मादिदं मण्डलमत्र लेख्यम्॥ ५२.३० ॥  
  
इति शीकालिकापुराणे महामायाकल्पेऽष्टादशपटले द्विपञ्चाशत्तमोऽध्यायः॥