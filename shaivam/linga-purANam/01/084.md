---
title: ०८४

---
सूत उवाच॥  
उमामहेश्वरं वक्ष्ये व्रतमीश्वरभाषितम्॥  
नरनार्यादिजन्तूनां हिताय मुनिसत्तमाः॥ ८४.१ ॥  
  
पौर्णमास्याममावास्यां चतुर्दस्यष्टमीषु च॥  
नक्तमब्दं प्रकुर्वीत हविष्यं पूजयेद्भवम्॥ ८४.२ ॥  
  
उमामहेशप्रतिमां हेम्ना कृत्वा सुशोभनाम्॥  
राजतीं वाथ वर्षान्ते प्रतिष्ठाप्य यथाविधि॥ ८४.३ ॥  
  
ब्राह्मणान् भोजयित्वा च दत्त्वा शक्त्या च दक्षिणाम्॥  
रथाद्यैर्वापि देवेशं नीत्वा रुद्रालयं प्रति॥ ८४.४ ॥  
  
सर्वातिशयसंयुक्तैश्छत्रचामरभूषणैः॥  
निवेदयेद्व्रतं चैव शिवाय परमेष्ठिने॥ ८४.५ ॥  
  
स याति शिवासायुज्यं नारी देव्या यदि प्रभो॥  
अष्टम्यां च चतुर्दश्यां नियता ब्रह्मचारिणी॥ ८४.६ ॥  
  
वर्षमेकं न भुञ्जीत कन्या वा विधवापि वा॥  
वर्षान्ते प्रतिमां कृत्वा पूर्वोक्तविधिना ततः॥ ८४.७ ॥  
  
प्रतिष्ठाप्य यथान्यायं दत्त्वा रुद्रालये पुनः॥  
ब्राह्मणान् भोजयित्वा च भवान्या सह मोदते॥ ८४.८ ॥  
  
या नार्येवं चरेदब्दं कृष्णामेकां चतुर्दशीम्॥  
वर्षान्ते प्रतिमां कृत्वा येन केनापि वा द्विजाः॥ ८४.९ ॥  
  
पूर्वोक्तमखिलं कृत्वा भवान्या सह मोदते॥  
अमावास्यां निराहारा भवेदब्दं सुयन्त्रिता॥ ८४.१० ॥  
  
शूलं च विधिना कृत्वा वर्षान्ते विनिवेदयेत्॥  
स्नाप्येशानं यजेद्भक्त्या सहस्रैः कमलैः सितैः॥ ८४.११ ॥  
  
राजतं कमलं चैव जाम्बूनदसुकर्णिकम्॥  
दत्त्वा भवाय विप्रेभ्यः प्रदद्याद्दक्षिणामपि॥ ८४.१२ ॥  
  
कामतोपि कृतं पापं भ्रूणहत्यादिकं च यत्॥  
तत्सर्वं शूलदानेन भिन्द्यान्नारी न संशयः॥ ८४.१३ ॥  
  
सायुज्यं चैवमाप्नोति भवान्या द्विजसत्तमाः॥  
कुर्याद्यद्वा नरः सोपि रुद्रसायुज्यमाप्नुयात्॥ ८४.१४ ॥  
  
पौर्णमास्याममावास्यां वर्षमेकमतन्द्रिता॥  
उपवासरता नारी नरोपि द्विजसत्तमाः॥ ८४.१५ ॥  
  
नियोगादेव तत्कार्यं भर्तॄणां द्विजसत्तमाः॥  
जपं दानं तपः सर्वमस्वतन्त्रा यतः स्त्रियः॥ ८४.१६ ॥  
  
वर्षान्ते सर्वगन्धाढ्यां प्रतिमां सन्निवेदयेत्॥  
सा भवान्याश्च सायुज्यं सारूयं चापि सुव्रता॥ ८४.१७ ॥  
  
लभते नात्र सन्देहः सत्यंसत्यं वदाम्यहम्॥  
कार्तिक्यां वा तु या नारी एकभक्तेन वर्तते॥ ८४.१८ ॥  
  
क्षमाहिंसादिनियमैः संयुक्ता ब्रह्मचारिणी॥  
दद्यात्कृष्णतिलानां च भारमेकमतन्द्रिया॥ ८४.१९ ॥  
  
सघृतं सगुडं चैव ओदनं परमेष्ठिने॥  
दत्त्वा च ब्राह्मणेभ्यश्च यथाविभवविस्तरम्॥ ८४.२० ॥  
  
अष्टम्यां च चतुर्दश्यामुपवासरता च सा॥  
भवान्या मोदते सार्धं सारूप्यं प्राप्य सुव्रता॥ ८४.२१ ॥  
  
क्षमा सत्यं दया दानं शौचमिन्द्रियनिग्रहः॥  
सर्वव्रतेष्वयं धर्मः सामान्यो रुद्रपूजनम्॥ ८४.२२ ॥  
  
समासाद्वः प्रवक्ष्यामि प्रतिमासमनुक्रमात्॥  
मार्गशीर्षकमासादि कार्तिक्यान्तं यताक्रमम्॥ ८४.२३ ॥  
  
व्रतं सुविपुलं पुण्यं नन्दिना परिभाषितम्॥  
मार्गशीर्षकमासेथ वृषं पूर्णाङ्गमुत्तमम्॥ ८४.२४ ॥  
  
अलङ्कृत्य यथान्यायं शिवाय विनिवेदयेत्॥  
सा च सार्धं भवान्या वै मोदते नात्र संशयः॥ ८४.२५ ॥  
  
पुष्यमासे तु वै शूलं प्रतिष्ठाप्य निवेदयेत्॥  
पूर्वोक्तमखिलं कृत्वा भवान्या सह मोदते॥ ८४.२६ ॥  
  
माघमासे रथं कृत्वा सर्वलक्षणलक्षितम्॥  
दद्यात्सम्पूज्य देवेशं ब्राह्मणांश्चैव भोजयेत्॥ ८४.२७ ॥  
  
सा च देव्या महाभाग मोदते नात्र संशयः॥  
फाल्गुने प्रतिमां कृत्वा हिरण्येन यथाविधि॥ ८४.२८ ॥  
  
राजतेनापि ताम्रेण यथाविभवविस्तरम्॥  
प्रतिष्ठाप्य समभ्यर्च्य स्थापयेच्छङ्करालये॥ ८४.२९ ॥  
  
सा च सार्धं महादेव्या मोदते नात्र संशयः॥  
चैत्रे भवं कुमारं च भवानीं च यथाविधि॥ ८४.३० ॥  
  
ताम्राद्यैर्विधिवत्कृत्वा प्रतिष्ठाप्य यथाविधि॥  
भवान्या मोदते सार्धं दत्त्वा रुद्राय शम्भवे॥ ८४.३१ ॥  
  
कृत्वालयं हि कौबेरं राजतं रजतेन वै॥  
ईश्वरोमासमायुक्तं गणेशैश्च समन्ततः॥ ८४.३२ ॥  
  
सर्वरत्नसमायुक्तं प्रतिष्ठाप्य यथाविधि॥  
स्थापयेत्परमेशस्य भवस्यायतने शुभे॥ ८४.३३ ॥  
  
वैशाखे वै चरेदेवं कैलासाख्यं व्रतोत्तमम्॥  
कैलासपर्वतं प्राप्य भवान्या सह मोदते॥ ८४.३४ ॥  
  
ज्येष्ठे मासि महादेवं लिङ्गमूर्तिमुमापतिम्॥  
कृताञ्जलि पुटेनैव ब्रह्मणा विष्णुना तथा॥ ८४.३५ ॥  
  
मध्ये भवेन संयुक्तं लिङ्गमूर्ति द्विजोत्तमाः॥  
हंसेन च वराहेण कृत्वा ताम्रादिभिः शुभाम्॥ ८४.३६ ॥  
  
प्रतिष्ठाप्य यथान्यायं ब्राह्मणान् भोजयेत्ततः॥  
शिवाय शिवमासाद्य शिवस्थाने यथाविधि॥ ८४.३७ ॥  
  
ब्राह्मणैः सहितां स्थाप्य देव्याः सायुज्यमाप्नुयात्॥  
आषाढे च शुभे मासे गृहं कृत्वा सुशोभनम्॥ ८४.३८ ॥  
  
पक्वेष्टकाभिर्विधिवद्यथाविभवविस्तरम्॥  
सर्वबीजरसैश्चापि सम्पूर्णं सर्वशोभनैः॥ ८४.३९ ॥  
  
गृहोपकरणैश्चैव मुसलोलूखलादिभिः॥  
दासीदासादिभिश्चैव शयनैरशनादिभिः॥ ८४.४० ॥  
  
सम्पूर्णैश्च गृहं वस्त्रैराच्छाद्य च समन्ततः॥  
देवं घृतादिभिः स्नाप्य महादेवमुमापतिम्॥ ८४.४१ ॥  
  
ब्राह्मणानां सहस्रं च भोजयित्वा यथाविधि॥  
विद्याविनयसम्पन्नं ब्राह्मणं वेदपारगम्॥ ८४.४२ ॥  
  
प्रथमाश्रमिणं भक्त्या सम्पूज्य च यथाविधि॥  
कन्यां सुमध्यमां यावत्कालजीवनसंयुताम्॥ ८४.४३ ॥  
  
क्षेत्रं गोमिथुनं चैव तद्गृहे च निवेदयेत्॥  
सायनैर्विविधैर्दिव्यैर्मेरुपर्वतसन्निभैः॥ ८४.४४ ॥  
  
गोलोकं समनुप्राप्य भवान्या सह मोदते॥  
भवान्या सदृशीभूत्वा सर्वकल्पेषु साव्यया॥ ८४.४५ ॥  
  
भवान्याश्चैव सायुज्यं लभते नात्र संशयः॥  
सर्वधातुसमाकीर्णं विचित्रध्वजशोभितम्॥ ८४.४६ ॥  
  
निवेदयीत शर्वाय श्रावणे तिलपर्वतम्॥  
वितानध्वजवस्त्राद्यैर्धातुभिश्च निवेदयेत्॥ ८४.४७ ॥  
  
ब्राह्मणान् भोजयित्वा च पूर्वोक्तमखिलं भवेत्॥  
कृत्वा भाद्रपदे मासि शोभनं शालिपर्वतम्॥ ८४.४८ ॥  
  
वितानध्वजवस्त्राद्यैर्धातुभिश्च निवेदयेत्॥  
ब्राह्मणान् भोजयित्वा च दापयेच्च यथाविधि॥ ८४.४९  
  
सा च सूर्यांशुसङ्काशा भवान्या सह मोदते॥  
कृत्वा चाश्वयुजे मासि विपुलं धान्यपर्वतम्॥ ८४.५० ॥  
  
सुवर्णवस्त्रसंयुक्तं दत्त्वा सम्पूज्य शङ्करम्॥  
ब्राह्मणान् भोजयित्वा च पूर्वोक्तमखिलं भवेत्॥ ८४.५१ ॥  
  
सर्वधान्यसमायुक्तं सर्वबीजरसादिभिः॥  
सर्वधातुसमायुक्तं सर्वरत्नोपशोभितम्॥ ८४.५२ ॥  
  
श्रृङ्गैश्चतुर्भिः संयुक्तं वितानच्छत्रशोभितम्॥  
गन्धमाल्यैस्तथा धूपैश्चित्रैश्चापि सुशोभितम्॥ ८४.५३ ॥  
  
विचित्रैर्नृत्यगेयैश्च शङ्खवीणादिभिस्तथा॥  
ब्रह्मघोषैर्महापुण्यं मङ्गलैश्च विशेषतः॥ ८४.५४ ॥  
  
महाध्वजाष्टसंयुक्तं विचित्रकुसुमोज्जवलम्॥  
नगेन्द्रं मेरुनामानं त्रैलोक्याधारमुत्तमम्॥ ८४.५५ ॥  
  
तस्य मूर्ध्नि शिवं कुर्यान्मध्यतो धातुनैव तु॥  
दक्षिणे च यथान्यायं ब्रह्माणं च चतुर्मुखम्॥ ८४.५६ ॥  
  
उत्तरे देवदेवेशं नारायणमनामयम्॥  
इन्द्रादिलोकपालांश्च कृत्वा भक्त्या यथाविधि॥ ८४.५७ ॥  
  
प्रतिष्ठाप्य ततः स्नाप्य समभ्यर्च्य महेश्वरम्॥  
देवस्य दक्षिणे हस्ते शूलं त्रिदशपूजितम्॥ ८४.५८ ॥  
  
वामे पाशं भवान्याश्च कमलं हेमभूषितम्॥  
विष्णोश्च शङ्खं चक्रं च गदामब्जं प्रयत्नतः॥ ८४.५९ ॥  
  
ब्रह्मणश्चाक्षसूत्रं च कमण्डलुमनुत्तमम्॥  
इन्द्रस्य वज्रमग्नेश्चशक्त्याख्यं परमायुधम्॥ ८४.६० ॥  
  
यमस्य दण्डं निर्ऋतेः खड्गं निशिचरस्य तु॥  
वरुणस्य महापाशं नागाख्यं रुद्रमद्भुतम्॥ ८४.६१ ॥  
  
वायोर्यष्टिं कुबेरस्य गदां लोकप्रपूजिताम्॥  
टङ्कं चेशानदेवस्य निवेद्यैवं क्रमेण च॥ ८४.६२ ॥  
  
शिवस्य महतीं पूजां कृत्वा चरुसमन्विताम्॥  
पूजयेत्सर्वदेवांश्च यथाविभवविस्तरम्॥ ८४.६३ ॥  
  
ब्राह्मणान्भोजयित्वा च पूजां कृत्वा प्रयत्नतः॥  
महामेरुव्रतं कृत्वा महादेवाय दापयेत्॥ ८४.६४ ॥  
  
महामेरुमनुप्राप्य महा देव्या प्रमोदते॥  
चिरं सायुच्यमाप्नोति महादेव्या न संशयः॥ ८४.६५ ॥  
  
कार्तिक्यामपि या नारी कृत्वा देवीमुमां शुभाम्॥  
सर्वाभरण सम्पूर्णां सर्वलक्षणलक्षिताम्॥ ८४.६६ ॥  
  
हेमताम्रादिभिश्चैव प्रतिष्ठाप्य विधानतः॥  
देवं च कृत्वा देवेशं सर्वलक्षणसंयुतम्॥ ८४.६७ ॥  
  
तयोरग्रेहुताशं च स्रुवहस्तं पितामहम्॥  
नारायणं च दातारं सर्वाभरणभूषितम्॥ ८४.६८ ॥  
  
लोकपालैस्तथा सिद्धैः संवृतं स्थाप्य यत्नतः॥  
रुद्रालये व्रतं तस्मै दापयेद्भक्तिपूर्वकम्॥ ८४.६९ ॥  
  
सा भवान्यास्तनुं गत्वा भवेन सह मोदते॥  
एकभक्तव्रतं पुण्यं प्रतिमासमनुक्रमात्॥ ८४.७० ॥  
  
मार्गशीर्षकमासादिकार्तिकान्तं प्रवर्तितम्॥  
नरनार्यादिजन्तूनां हिताय मुनिसत्तमाः॥ ८४.७१ ॥  
  
नरः कृत्वा व्रतं चैव शिवसायुज्यमाप्नुयात्॥  
नारी देव्या न सन्देहः शिवेन परिभाषितम्॥ ८४.७२ ॥  
  
इति श्रीलिङ्गमहापुराणे पूर्वभागे उमामहेश्वरव्रतं नाम चतुरशीतितमोध्यायः॥ ८४ ॥