+++
title = "००६ रामस्य रक्षोवधप्रतिज्ञा"
title_english = "006 Approach of Sages and Hermits"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-006-Ramasya_Rakshovadha_Prathignaa.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/02-panchavaTI-praveshaH/006_rAmasya_raxovadhapratijnA.md">
<details><summary><h3>IITK ...{Loading}...</h3></summary>

Sages seek Rama's protection from demons -- Rama's assurance to sages



#### श्लोकः
##### मूलम्
शरभङ्गे दिवं प्राप्ते मुनिसङ्घास्समागताः।  
अभ्यगच्छन्त काकुत्स्थं रामं ज्वलिततेजसम्॥3.6.1॥

##### शब्दार्थः
शरभङ्गे when Sarabhanga, दिवम् heaven, प्राप्ते attained, मुनिसङ्घाः all groups of sages, समागताः came together, काकुत्स्थम् to Rama, ज्वलिततेजसम् shining like radiance of fire, रामम् Rama, अभ्यगच्छन्त approached.

##### आङ्ग्लानुवादः
When Sarabhanga attained the heaven, all the sages collected together and came to Rama whose radiance was like fire.



#### श्लोकः
##### मूलम्
वैखानसा वालखिल्यास्सम्प्रक्षाला मरीचिपाः।  
अश्मकुट्टाश्च बहवः पत्राहाराश्च तापसाः॥3.6.2॥  
दन्तोलूखलिनश्चैव तथैवोन्मज्जकाः परे।  
गात्रशय्या अशय्याश्च तथैवाभ्रावकाशकाः॥3.6.3॥  
मुनयस्सलिलाहारावायुभक्षा स्तथापरे।  
आकाशनिलयाश्चैव तथा स्थण्डिलशायिनः॥3.6.4॥  
व्रतोपवासिनो दान्तास्तथाऽर्द्रपटवाससः।  
सजपाश्च तपोनित्यास्तथा पञ्चतपोऽन्विताः॥3.6.5॥  
सर्वे ब्राह्म्या श्रिया जुष्टा दृढयोगास्समाहिताः।  
शरभङ्गाश्रमे राममभिजग्मुश्च तापसाः॥3.6.6॥

##### शब्दार्थः
वैखानसाः Vaikhanasas (those born of the nails of Prajapati), वालखिल्याः Valakhilyas (the sixty thousand sages born out of the hair of  Brahma, they are the size of the thumb, they surround the chariot of the Sungod), सम्प्रक्षालाः those who keep on washing their body frequently, मरीचिपाः those who drink the rays of Sun and Moon, अश्मकुट्टाश्च Asmakuttas, (those who bruise their bodies with stones or those who pound the grain and make their own food), पत्राहाराः those who live on leaves, बहवः many, तापसाश्च sages, दन्तोलूखलिनश्चैव those who have teeth like mortar, वायुभक्षा  those who live on air, तथैव in a similar way, उन्मज्जकाः those who perform penance standing in neckdeep water, परे great men, गात्रशय्याः those who sleep on the skin of the tiger, अशय्याः those who do penance without bending any part of the body, तथैव similarly, अभ्रवकाशकाः those who live in the open in Sun and rain, सलिलाहाराः those who live on water only, मुनयः sages, तथा like that, वायुभक्षाः those who live on air, अपरे others, आकाशनिलयाश्चैव those  who carry on their penance under the open sky, तथा similarly, स्थण्डिलशायिनः those who sit and sleep on bare ground, तथा similarly, व्रतोपवासिनः those who observe vows and fastings, दान्ताः those who are selfrestrained, आर्द्रपटवाससः those who wear only wet clothes all the time, सजपाश्च those who repeat the names of gods always, तपोनिष्ठाः those who are steadfast in penance, तथा similarly, पञ्चतपोन्विताः those who do penance amidst five blazing fires, तापसाः ascetics, शरभङ्गाश्रमे in the hermitage of Sarabhanga, रामम् Rama, अभिजग्मुः approached, सर्वे all, ब्राह्म्या श्रिया shining with radiance born of Brahmavidya, जुष्टाः endowed, दृढयोगसमाहिताः those who are steadfast and singleminded in the practice of yoga.

##### आङ्ग्लानुवादः
Vaikhanasas, Valakhilyas, sages who continuously wash their bodies, Marichakas Asmakuttas sages who live on leaves only, those who have teeth like mortar, Unmajjakas, those who use limbs as their bed, those who practise penance without using a bed, those who do penance in the open, unmindful of rain or Sun or wind, those who live on water only, those who penance under the open sky, those who carry on penance on high places like the mountaintop, those who recline on bare ground only, those who observe fast as a part of religious tradition, those selfrestrained men, those who mutter sacred mantras, those who constantly perform penance and those who stand under the blazing Sun in summer placing fire on four sides while performing penanceall these types of sages met Rama in the hermitage of Sarabhanga.



#### श्लोकः
##### मूलम्
अभिगम्य च धर्मज्ञा रामं धर्मभृतां वरम्।  
ऊचुः परमधर्मज्ञमृषिसङ्घास्समाहिताः॥3.6.7॥

##### शब्दार्थः
धर्मज्ञाः knowers of dharma, समागताः all of them who reached there, ऋषिसङ्घाः groups of sages, धर्मभृताम् among upholders of righteousness, वरम् foremost, परमधर्मज्ञम् supreme knower of dharma, रामम् Rama, अभिगम्य having reached, ऊचुः said.

##### आङ्ग्लानुवादः
All groups of sages, who knew dharma, and were upholders of righteousness reached Rama, the supreme knower of dharma, and saidः



#### श्लोकः
##### मूलम्
त्वमिक्ष्वाकुकुलस्यास्य पृथिव्याश्च महारथ।  
प्रधानश्चासि नाथश्च देवानां मघवानिव॥3.6.8॥

##### शब्दार्थः
महारथ O great charioteer, त्वम् you, अस्य of this, इक्ष्वाकुकुलस्य of the line of the Ikshvakus, पृथिव्याश्च of this earth, देवानाम् of gods, मघवानिव like Indra, प्रधानश्च chief also, नाथश्च lord as well

##### आङ्ग्लानुवादः
O great charioteer you are the lord of the Ikshvaku race and of the world just like Indra, chief among the gods.



#### श्लोकः
##### मूलम्
विश्रुतस्त्रिषु लोकेषु यशसा विक्रमेण च।  
पितृभक्तिश्च सत्यं च त्वयि धर्मश्च पुष्कलः॥3.6.9॥

##### शब्दार्थः
त्रिषु among the three, लोकेषु in worlds, यशसा by renown, विक्रमेण च विश्रुतः famous in valour, त्वयि in you, पितृभक्तिः च devotion to father, सत्यं च the truth also, पुष्कलः धर्मश्च as well as righteousness.

##### आङ्ग्लानुवादः
You are renowned in the three worlds for your valour, for your devotion to father, and in you lies enough evidence of your adherence to truth and righteousness.



#### श्लोकः
##### मूलम्
त्वामासाद्य महात्मानं धर्मज्ञं धर्मवत्सलम्।  
अर्थित्वान्नाथ वक्ष्यामस्तच्च नः क्षन्तुमर्हसि॥3.6.10॥

##### शब्दार्थः
महात्मानम् great soul, धर्मज्ञम् knower of dharma, धर्मवत्सलम् one who loves dharma, त्वाम्  
you, अर्थित्वात् being the needy ones, आसाद्य having come to you, वक्ष्यामः we speak, नाथ O lord, नः for us, तत् that, क्षन्तुम् to excuse, अर्हसि should.

##### आङ्ग्लानुवादः
O lord, do excuse us. We sought your help to fulfil our needs since you are at hand. You are a great soul, knower and lover of dharma.



#### श्लोकः
##### मूलम्
अधर्मस्सुमहांस्तात भवेत्तस्य महीपतेः।  
यो हरेद्बलिषड्भागां न च रक्षति पुत्रवत्॥3.6.11॥

##### शब्दार्थः
तात (नाथ) O Lord, यः whoever, बलिषङ्भागम् sixth portion of wealth as tax, हरेत् will take, पुत्रवत् like children, न च रक्षति does not protect, तस्य his, महीपतेः king's, सुमहान् very great, अधर्मः act of injustice, भवेत् will become.

##### आङ्ग्लानुवादः
O Lord, a king who collect one sixth of the produce as tax and yet does not protect his subjects like his children commits an act of grave injustice.



#### श्लोकः
##### मूलम्
युञ्जानस्स्वानिव प्राणान्प्राणैरिष्टान्सुतानिव।  
नित्ययुक्तस्सदा रक्षन्सर्वान्विषयवासिनः॥3.6.12॥  
प्राप्नोति शाश्वतीं राम कीर्तिं स बहुवार्षिकीम्।  
ब्रह्मणस्स्थानमासाद्य तत्र चापि महीयते॥3.6.13॥

##### शब्दार्थः
सर्वान् all, विषयवासिनः residents of his country, प्राणैः more than lives, इष्टान् dear ones, सुतानिव like his sons, स्वान् his own, प्राणान् life, यञ्जानः इव taking care, नित्ययुक्तः always in rightful manner, सदा always, रक्षन् while protecting, सः he, शाश्वतीम् forever, बहुवार्षिकीम् extending over long years, कीर्तिम् fame, प्राप्नोति will acquire, ब्रह्मणः Brahman, स्थानम् place, असाद्य after reaching, तत्र चापि there also, महीयते will be excelling.

##### आङ्ग्लानुवादः
O Rama, whoever protects the inhabitants of his kingdom at all times like his own son who he loves more than his own life will attain the world of Brahma and remain there for long years and will achieve prosperity thereafter.



#### श्लोकः
##### मूलम्
यत्करोति परं धर्म मुनिर्मूलफलाशनः।  
तत्र राज्ञश्चतुर्भाग प्रजा धर्मेण रक्षितः॥3.6.14॥

##### शब्दार्थः
मुनिः sage, यत् whatever, परम् supreme, धर्मम् merit, करोति earns, तत्र there, चतुर्भागः fourth portion, प्रजाः people, धर्मेण righteously, रक्षितः for him who protects.

##### आङ्ग्लानुवादः
One fourth of the supreme merit a sage earns by living on fruits and roots, accrues to the king through which the people are protected righteously.



#### श्लोकः
##### मूलम्
सोऽयं ब्राह्मणभूयिष्ठो वानप्रस्थगणो महान्।  
त्वन्नाथोऽनाथवद्राम राक्षसैर्वध्यते भृशम्॥3.6.15॥

##### शब्दार्थः
राम O Rama, त्वन्नाथः with you as their lord, ब्राह्मण भूयिष्ठः mostly brahmins, महान् great, सः अयम् that we, वानप्रस्थगणः group of sages leading the vanaprastha stage of life, अनाथवत् like orphans, राक्षसैः by the demons, भृशम् in large numbers, वध्यते being slain.

##### आङ्ग्लानुवादः
O Rama  we are a group of great sages, mostly brahmins, leading a vanaprastha  life. Yet with a protector like you, we are slaughtered in large numbers like orphans.



#### श्लोकः
##### मूलम्
एहि पश्य शरीराणि मुनीनां भावितात्मनाम्।  
हतानां राक्षसैर्घोरैर्बहूनां बहुधा वने॥3.6.16॥

##### शब्दार्थः
एहि come on, वने in the forest, घोरै fierce, राक्षसैः by demons, बहुधा in many, हतानाम् killed, भावितात्मनाम् those who have perceived the Supreme spirit, बहूनाम् of many, मुनीनाम् of   sages, शरीराणि the bodies, पश्य see.

##### आङ्ग्लानुवादः
Come and see  the bodies of ascetics, who had perceived the Supreme Spirit, killed in large numbers in the forest by the fierce demons.



#### श्लोकः
##### मूलम्
पम्पानदीनिवासानामनुमन्दाकिनीमपि।  
चित्रकूटालयानां च क्रियते कदनं महत्॥3.6.17॥

##### शब्दार्थः
पम्पानदीनिवासानाम् of residents on the banks of river Pampa, अनुमन्दाकिनीमपि of those residing near river Mandakini, चित्रकूटालयानां च of those residing in mount Chitrakuta, महत् great, कदनम् war, क्रियते is being waged.

##### आङ्ग्लानुवादः
A great slaughter is taking place amongst those residing on the bank of the Pampa lake, near the river Mandakini, and on mount Chitrakuta.



#### श्लोकः
##### मूलम्
एवं वयं न मृष्यामो विप्रकारं तपस्विनाम्।  
क्रियमाणं वने घोरं रक्षोभिर्भीमकर्मभिः॥3.6.18॥

##### शब्दार्थः
एवं वयम् in this state we are, भीमकर्मभिः by those doing fearful deeds, रक्षोभिः by demons, वने in the forest, क्रियमाणम् being done, तपस्विनाम् for ascetics, घोरम् dreadful, विप्रकारम् offence, न मृष्यामः we are not able to bear.

##### आङ्ग्लानुवादः
We ascetics are not able to tolerate the fearful deeds perpetrated by the dreadful demons in the forest.



#### श्लोकः
##### मूलम्
ततस्त्वां शरणार्थं च शरण्यं समुपस्थिताः।  
परिपालय नो राम वध्यमानान्निशाचरैः॥3.6.19॥

##### शब्दार्थः
ततः then, राम O Rama, शरण्यम् worthy of refuge, त्वाम् you, शरणार्थम् for protection, समुपस्थिताः we have come here, निशाचरैः by the nightstalkers (the demons), वध्यमानान् being killed, नः us, परिपालय protect.

##### आङ्ग्लानुवादः
O Rama, you are worthy of refuge. Hence we have come to you seeking your protection. We are being killed by the nightstalkers. Save us.



#### श्लोकः
##### मूलम्
परा त्वत्तो गतिर्वीर पृथिव्यां नोपपद्यते।  
परिपालय नस् सर्वान्राक्षसेभ्यो नृपात्मज॥3.6.20॥

##### शब्दार्थः
वीर great warrior, त्वत्तः other than you, परा greatest, गतिः refuge, पृथिव्याम् on this earth,  
नोपपद्यते cannot be found, नृपात्मज O son of a king, नः us, सर्वान् all, राक्षसेभ्यः from the demons, परिपालय rescue.

##### आङ्ग्लानुवादः
O great warrior here on this earth there is no protector as mighty as you. So, O prince  save us all from these demons.



#### श्लोकः
##### मूलम्
एतच्छ्रुत्वा तु काकुत्स्थस्तापसानां तपस्विनाम्।  
इदं प्रोवाच धर्मात्मा सर्वानेव तपस्विनः॥3.6.21॥

##### शब्दार्थः
धर्मात्मा righteous self, काकुत्स्थः of Kakutstha dynasty, तपस्विनाम् engaged in penance, तापसानाम् of the ascetics, एतत् this, श्रुत्वातु on hearing, सर्वानेव addressing them all, तपस्विनः ascetics, इदम् this, प्रोवाच said.

##### आङ्ग्लानुवादः
Having heard this, righteous Rama of the Kakutstha dynasty said to all the ascetics engaged in penanceः



#### श्लोकः
##### मूलम्
नैवमर्हथ मां वक्तुमाज्ञाप्योऽहं तपस्विनाम्।  
केवलेनात्मकार्येण प्रवेष्टव्यं मया वनं॥3.6.22॥

##### शब्दार्थः
एवम् thus, माम् we, वक्तुम् to address, न अर्हथ it is not befitting you, अहम् I, तपस्विनाम् for ascetics, आज्ञाप्यः should be ordered, केवलेन only to, आत्मकार्येण with a personal mission, मया by me, वनम् forest, प्रवेष्टव्यम्  entered

##### आङ्ग्लानुवादः
You should not speak to me this way. I deserve to be commanded by the ascetics. I have not entered this forest only on a personal mission.



#### श्लोकः
##### मूलम्
विप्रकारमपाक्रष्टुं राक्षसैर्भवतामिमम्।  
पितुस्तु निर्देशकरः प्रविष्टोऽहमिदं वनम्॥3.6.23॥

##### शब्दार्थः
अहम् I, राक्षसैः by the demons, भवताम् to you, इमम् these, विप्रकारम् offence, अपाक्रष्टुम् to ward off, पितुः father's, निर्देशकरः one who carries out instructions, इदम् here, वनम् forest, प्रविष्टः I entered.

##### आङ्ग्लानुवादः
I came into this forest in obedience to my father's orders to repel the aggression of demons against you.



#### श्लोकः
##### मूलम्
भवतामर्थसिद्ध्यर्थमागतोऽहं यदृच्छया।  
तस्य मेऽयं वने वासो भविष्यति महाफलः॥3.6.24॥

##### शब्दार्थः
अहम् I, भवताम् your, अर्थसिध्यर्थम् to acomplish your task, यदृच्चया incidentally, आगतः came, तस्य for such a man, मे for me, अयम् this, वने वासः stay in the forest, महाफलः great result, भविष्यति will yield.

##### आङ्ग्लानुवादः
I came here to acomplish your task incidentally, Therefore, my stay in the forest will yield great results.



#### श्लोकः
##### मूलम्
तपस्विनां रणे शत्रून्हन्तुमिच्छामि राक्षसान्।  
पश्यन्तु वीर्यमृषयस्सभ्रातुर्मे तपोधनाः॥3.6.25॥

##### शब्दार्थः
तपस्विनाम् of ascetics, शत्रून् enemies, राक्षसान् demons, रणे in war, हन्तुम् to kill, इच्छामि intend to, तपोधनाः those who are richly endowed with penance, ऋषयः sages, सभ्रातुः  along with my brother, मे my, वीर्यम् valour, पश्यन्तु you will see.

##### आङ्ग्लानुवादः
I wish to kill in the fight the demons who are your enemies. O great ascetics, you may  witness my prowess supported by my brother.



#### श्लोकः
##### मूलम्
दत्त्वाऽभयं चापि तपोधनानां धर्मे धृतात्मा सह लक्ष्मणेन।  
तपोधनैश्चापि सभाज्यवृत्तः सुतीक्ष्णमेवाभिजगाम वीरः॥3.6.26॥

##### शब्दार्थः
धर्मे in righteousness, धृतात्मा steadfast man, वीरः a brave man, तपोधनानाम् for ascetics endowed with the wealth of penance, अभयम् assurance to protect, दत्वा after giving, सह लक्ष्मणेन with Lakshmana, तपोधनैश्चापि and along with the ascetics, सभाज्यवृत्तः one whose behaviour deserves to be respected, सुतीक्ष्णमेव to Sutikshna, अभिजगाम approached.

##### आङ्ग्लानुवादः
Brave Rama, steadfast in righteousness, worthy of honour, gave assurance to protect the ascetics endowed with the wealth of penance, and proceeded towards sage Sutikshna.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे षष्ठस्सर्गः॥  
Thus ends the sixth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/02-panchavaTI-praveshaH/006_rAmasya_raxovadhapratijnA.md">
<details><summary><h3>भूषणम् ...{Loading}...</h3></summary>



शरभङ्गे दिवं याते मिनिसङ्घाः समागताः ।  

अभ्यगच्छन्त काकुत्स्थं रामं ज्वलिततेजसम्  ॥  ३।६।१  ॥   

एवं खरवधार्थिमुनिजनशरणागतिं वक्तुं तदुपयोगितया रामस्य
समर्थकारुणिकत्वमुक्त्वा अथ तच्छरणागतिं वक्तुमुपक्रमते शरभङ्ग इत्यादि ।
शरभङ्गे दिवं यात इति कालप्रदर्शनं सुतीक्ष्णादीनां विद्यमानत्वात् ।
समागताः सम्मलिताः  ॥  ३।६।१  ॥   

  

वैखानसा वालखिल्यास्सम्प्रक्षाला मरीचिपाः ।  

अश्मकुट्टाश्च बहवः पत्त्राहाराश्च धार्मिकाः  ॥  ३।६।२  ॥   

वैखानसा इत्यादि । "ये नखास्ते वैखानसाः ये वालास्ते वालखिल्याः"
इत्युक्तरीत्या भगवन्नखरोमजाता ऋषयः । सदा शरीरं सम्प्रक्षालयन्तीति
सम्प्रक्षालाः । मरीचींश्चन्द्रसूर्यादिकिरणान् सदा पिबन्तीति मरीचिपाः ।
सदान्तः किरणान् प्रवेशयन्तो विवृतास्या इत्यर्थः । अश्मभिरात्मशरीराणि
कुट्टन्तीत्यश्मकुट्टाः । पत्त्राहाराः पर्णाशनाः  ॥  ३।६।२  ॥   

  

दन्तोलूखलिनश्चैव तथैवोन्मज्जकाः परे ।  

गात्रशय्या अशय्याश्चट तथैवाभ्रावकाशकाः  ॥  ३।६।३  ॥   

दन्ता एवोलूखलं तदेषामस्तीति दन्तोलूखलिनः, दन्तैरेव व्रीह्यादितुषनिर्मोकं
कृत्वा भक्षयन्त इत्यर्थः । उन्मज्जकाः शिरोमात्रमुद्धृत्य सदा जलावगाढाः ।
गात्रमेव शय्या येषां ते गात्रशय्याः । उरसि पृष्ठें ऽसयोर्वा शिरः कृत्वा
शयाना इत्यर्थः । अतो न स्थण्डिलशायिन इत्यनेन पुनरुक्तिः । अशय्याः
अनम्रगात्रा इत्यर्थः । अभ्रावकाशकाः वर्षवातातपादिष्वप्यनावृतदेश एव
वर्तमानाः  ॥  ३।६।३  ॥   

  

मुनयः सलिलाहारा वायुभक्षास्तथापरे ।  

आकाशनिलयाश्चैव तथा स्थण्डिलशायिनः  ॥  ३।६।४  ॥   

सलिलाहाराः सलिलमात्राहाराः । वायुभक्षाः वायुमात्रभक्षाः । आकाशे
वृक्षाग्रादौ निलीयन्ते इत्याकाशनिलयाः । स्थण्डिले कुशाद्यास्तृतभूतले
शेरत इति स्थण्डिलशायिनः  ॥  ३।६।४  ॥   

  

व्रतोपवासिनो दान्तास्तथार्द्रपटवाससः ।  

सजपाश्च तपोनित्यास्तथा पञ्चतपोन्विताः  ॥  ३।६।५  ॥   

व्रतोपवासिनः व्रतोपवासनिरताः, सर्वाहारशून्या इत्यर्थः । आर्द्रपटवाससः
आर्द्रपटवसनशीलाः । सजपाः सदा जपशीलाः । तपोनित्याः "स्वाध्यायमधीते तप एव
तत्तप्यते तपो हि स्वाध्यायः" इत्युक्तसदास्वाध्यायपारायणरूपतपोनिष्ठाः ।
पञ्चतपोन्विताः ग्रीष्मे पञ्चाग्निमध्यस्थाः  ॥  ३।६।५  ॥   

  

सर्वे ब्राह्म्या श्रिया जुष्टा दृढयोगास्समाहिताः ।  

शरभङ्गाश्रमे राममभिजग्मुश्च तापसाः  ॥  ३।६।६  ॥   

अभिगम्य च धर्मज्ञा रामं धर्मभृतां वरम् ।  

ऊचुः परमधर्मज्ञमृषिसङ्घास्समाहिताः  ॥  ३।६।७  ॥   

ब्राह्म्या श्रिया ब्रह्मविद्यानुष्ठानजनितब्रह्मवर्चसेन दृढः परिपक्वः
योगो यमनियमाद्यष्टाङ्गयोगो येषां ते दृढयोगाः । समाहिताः योगैकाग्रचित्ताः
एवम्भूतास्तापसा राममभिजग्मुरित्यन्वयः । मुनिवैविध्योक्तिर्दर्शनीयत्वाय ।
अत्राभिजग्मुरित्यनेन शरणागतिरुक्ता  ॥  ३।६।६,७  ॥   

  

त्वमिक्ष्वाकुकुलस्यास्य पृथिव्याश्च महारथ ।  

प्रधानश्चासि नाथश्च देवानां मघवानिव  ॥  ३।६।८  ॥   

इक्ष्वाकुकुलस्य प्रधानः पृथिव्याश्च नाथः । प्रथमे दृष्टान्तः देवानामिति
। यथा देवेन्द्र इति शक्रस्य नाम तथा रघुपतिरिति तव नामेत्यर्थः  ॥  ३।६।८
 ॥   

विश्रुतस्त्रिषु लोकेषु यशसा विक्रमेण च ।  

पितृभक्तिश्च सत्यं च त्वयि धर्मश्च पुष्कलः  ॥  ३।६।९  ॥   

यशसा शरभङ्गानुग्रहकीर्त्या । विक्रमेण विराधनिरसनेन च त्रिषु लोकेषु
भूर्भुवस्सुवर्लोकेषु विश्रुतः प्रसिद्धः । पितृभक्तिस्त्वयि पुष्कला
तद्वचनेन लब्धस्यापि राज्यस्य त्यागात् । सत्यं सत्यवचनं च त्वयि पुष्कलं
भरतप्रार्थनयापि प्रतिज्ञातस्याभज्जनात् । धर्मश्च त्वयि पुष्कलः
शरभङ्गानुग्रहात् । ३।६।९  ॥   

  

त्वामासाद्य महात्मानं धर्मज्ञं धर्मवत्सलम् ।  

अर्थित्वान्नाथ वक्ष्यामस्तच्च नः क्षन्तुमर्हसि  ॥  ३।६।१०  ॥   

धर्मज्ञं धर्मवत्सलमित्युक्तानुवादः । अर्थिनो याचकास्तेषां भावो ऽर्थित्वं
याच्ञेत्यर्थः । सा च रक्षोनिरसनविषया तया त्वां किञ्चिद्वक्ष्यामः तत्
क्षन्तुमर्हसि आर्ततया त्वदग्रगमनमेव कार्यसाधनम्, आर्त्यतिशयेन विज्ञापनं
तु क्षमस्वेत्यर्थः । एतेन उपायत्वाध्यवसाय एव चेतनस्य कृत्यम्, प्रार्थनं
तु न कर्तव्यम् । हठात् कृते ऽपि क्षमापणं कर्तव्यमित्युक्तं भवति  ॥ 
३।६।१०  ॥   

  

अधर्मस्तु महांस्तात भवेत्तस्य महीपतेः ।  

योहरेद्बलिषड्भागं न च रक्षति पुत्रवत्  ॥  ३।६।११  ॥   

स्वविषये रामेण रक्षणं स्वाभाविकमिति दर्शयिष्यन्तः
औपाधिकलौकिकराजरक्षणप्रकारं दर्शयन्ति अधर्मस्त्वित्यादिना । यः प्रजाभ्यो
बलिषड्भागं हरति हृत्वा च ताः न रक्षति तस्य महान् अधर्मः । बलिः करः ।
"भागधेयः करो बलिः" इत्यमरः । षष्ठो भागः षड्भागः । लुप्तपूरणो निर्दिशः ।
बलिश्चासौ षड्भागश्च बलिषड्भागः  ॥  ३।६।११  ॥   

  

युञ्जानः स्वानिव प्राणान् प्राणैरिष्टान् सुतानिव ।  

नित्ययुक्तस्सदा रक्षन् सर्वान् विषयवासिनः  ॥  ३।६।१२  ॥   

प्राप्नोति शाश्वतीं राम कीर्तिं स बहुवार्षिकीम् ।  

ब्रह्मणः स्थानमासाद्य तत्र चापि महीयते  ॥  ३।६।१३  ॥   

एवमरक्षणे प्रत्यवायमुक्त्वा रक्षणेभ्युदयमाहुः युञ्जान इति । युञ्जनो
यतमानः । नित्ययुक्तो नित्यावहितः । सर्वान् स्वविषयवासिनः स्वकीयान्
प्राणानिव प्राणैः प्राणेभ्यो ऽपि इष्टान् सुतानिव च यो रक्षति स महीपतिः
बहुवार्षिकीं बहुकालस्थायिनीं शाश्वतीम् अनुवृत्ताम् । "मुहुः पुनः पुनः
शश्वत्" इति बाणः । भवार्थे ऽण् ततो ङीप् । कीर्तिं प्राप्नोति । ब्रह्मणः
स्थानमासाद्य तत्र ब्रह्मणा महीयते पूज्यते च  ॥  ३।६।१२,१३  ॥   

  

यत्करोति परं धर्मं मुनिर्मूलफलाशनः ।  

तत्र राज्ञश्चतुर्भागः प्रजा धर्मेण रक्षतः  ॥  ३।६।१४  ॥   

यस्तु करप्रदानासमर्थो मुनिजनस्तद्रक्षणं कुत इत्यत्राह यदिति । यद्धर्मं
तत्र धर्मे राज्ञः चतुर्थांशो भवति  ॥  ३।६।१४  ॥   

  

सो ऽयं ब्राह्मणभूयिष्ठो वानप्रस्थगणो महान् ।  

त्वन्नाथो ऽनाथवद्राम राक्षसैर्बाध्यते भृशम्  ॥  ३।६।१५  ॥   

एवं धर्माय प्रजारक्षकस्य फलमुक्त्वा धर्मानपेक्षे रामे शरणागितरेव
रक्षणहेतुरित्याहुः सो ऽयमित्यादिना । स पूर्वोक्तवैखानसादिरूपः ।
ब्राह्मणः भूयिष्ठाः अधिकाः यस्मिन् स ब्राह्मणभूयिष्ठः ।
क्षत्ित्रयवैश्यवानप्रस्थसम्भवात् । ब्राह्मणभूयिष्ठ इत्युक्तम् । यद्वा
ब्राह्मणः ब्रह्मविदः । "तदधीते तद्वेद" इत्यण् । वानप्रस्थानां
तृतीयाश्रमिणां गणः त्वं नाथो यस्यासौ त्वन्नाथः । अनाथवद्बाध्यते  ॥ 
३।६।१५  ॥   

  

एहि पश्य शरीराणि मुनीनां भावितात्मनाम् ।  

हतानां राक्षसैर्घोरैर्बहूनां बहुधा वने  ॥  ३।६।१६  ॥   

बाधामेव दर्शयन्ति एहीत्यादिना । दूरे सम्यङ् न दृश्यत इत्यत एहि
पश्येत्युक्तम् । भावितात्मनां ध्यातात्मनाम् । बहुधा छेदनभेदनभक्षणादिभिः
 ॥  ३।६।१६  ॥   

  

पम्पानदीनिवासानामनुमन्दाकिनीमपि ।  

चित्रकूटालयानां च क्रियते कदनं महत्  ॥  ३।६।१७  ॥   

हतानां बहूनामित्युक्तं विवृणेति पम्पेति । अनुमन्दाकिनीमपीति
"अनुर्लक्षणे" कर्मप्रवचनीयः । मन्दाकीनीं शरभङ्गाश्रमवाहिनीं
मन्दाकिन्यास्तटवासिनामित्यर्थः । कदनं हिंसा  ॥  ३।६।१७  ॥   

  

एवं वयं न मृष्यामो विप्रकारं तपस्विनाम् ।  

क्रियमाणं वने घोरं रक्षोभिर्भीमकर्मभिः  ॥  ३।६।१८  ॥   

शरीराण्युपेक्ष्य तपस्यतां किं हिंसाभयेनेत्याश्ङक्य न वयं स्वशरीरपीडातो
भीताः किन्तु महत्सु गरीयस्सु क्रियमाणं कदनं न मृष्याम इत्याहुः एवमिति ।
विप्रकारं निकारम् । "निकारो विप्रकारः स्यात् " इत्यमरः । स्वजनपीडा
दुःसहेति भावः  ॥  ३।६।१८  ॥   

  

ततस्त्वां शरणार्थं च शरण्यं समुपस्थिताः ।  

परिपालय नो राम वध्यमानान्निशाचरैः  ॥  ३।६।१९  ॥   

तत इति । शरणार्थं रक्षणार्थम् । समुपस्थिताः प्रपन्नाः । "गत्यर्थाकर्मक"
इत्यादिना कर्तरि क्तः  ॥  ३।६।१९  ॥   

  

परा त्वत्तो गतिर्विर पृथिव्यां नोपपद्यते ।  

परिपालय नः सर्वान् राक्षसेभ्यो नृपात्मज  ॥  ३।६।२०  ॥   

परेति । त्वत्तः परा अन्या गतिः उपायः नोपपद्यते । पृथिव्यामिति
सर्वभुवनोपलक्षणम् । तथा च श्रुतिः "नान्यः पन्था अयनाय विद्यते " इति ।
इत्यूचुरिति पूर्वेणान्वयः  ॥  ३।६।२०  ॥   

  

एतच्छ्रुच्वा तु काकुत्स्थस्तापसानां तपस्विनाम् ।  

इदं प्रोवाच धर्मात्मा सर्वानेव तपस्विनः  ॥  ३।६।२१  ॥   

तपस्विनां प्रशस्ततपसाम् । तापसानां मुनीनाम्  ॥  ३।६।२१  ॥   

  

नैवमर्हथ मां वक्तुमाज्ञप्तो ऽहं तपस्विनाम् ।  

केवलेनात्मकार्येण प्रवेष्टव्यं मया वनम्  ॥  ३।६।२२  ॥   

शरणागत्यैवाज्ञप्तो ऽहं परिपालयेत्यादिकं वक्तुं नार्हथ, केवलेनात्मकार्येण
केवलात्मप्रयोजनत्वेन । राक्षसैः क्रियमाणं भवतामिमं विप्रकारम्
अपाक्रष्टुं निवर्तयितुं मया वनं प्रवेष्टम् । "तयोरेव कृत्यक्तखलर्थाः "
इति कर्मणि तव्यप्रत्ययः । स्वतो मत्प्रयोजनरूपं भवद्विरोधिनिरसनं
कर्तुमेवेदं वनं प्रविष्टो ऽस्मीत्यर्थः । शेषभूतरक्षणस्य
शेषिप्रयोजनत्वादिति भावः  ॥  ३।६।२२  ॥   

  

विप्रकारमपाक्रष्टुं राक्षसैर्भावितामिमाम् ।  

पितुस्तु निर्देशकरः प्रविष्टो ऽहमिदं वनम् ।  

भवतामर्थसिद्ध्यर्थमागतो ऽहं यदृच्छया  ॥  ३।६।२३  ॥   

अहं भवतामर्थसिद्ध्यर्थमागतो ऽस्मि, यदृच्छया दैवगत्या पितुर्निर्देशकरः
वनमिदं प्रविष्टो ऽस्मि । पितृवाक्यकरणव्याजेन भवदर्थसिद्ध्यर्थमेवागतो
ऽस्मीति भावः  ॥  ३।६।२३  ॥   

  

तस्य मे ऽयं वने वासो भविष्यति महाफलः  ॥  ३।६।२४  ॥   

भवत्कार्यार्थमेवागतस्य मे वने वासो महाफलो भविष्यति  ॥  ३।६।२४  ॥   

  

तपस्विनां रणे शत्रून् हन्तुमिच्छामि राक्षसान् ।  

पश्यन्तु वीर्यमृषयः सभ्रातुर्मे तपोधनाः  ॥  ३।६।२५  ॥   

तदेव फलमाह तपस्विनामिति । तपस्विनां शूत्रून् रणे हन्तुमिच्छामि इतीदं
प्रोवाचेत्यन्वयः  ॥  ३।६।२५  ॥   

  

दत्त्वा ऽभयं चापि तपोधनानां धर्मे धृतात्मा सह लक्ष्मणेन ।  

तपोधनैश्चापि सभाज्यवृत्तः सुतीक्ष्णमेवाभिजगाम वीरः  ॥  ३।६।२६  ॥   

इत्यार्षे श्रीरामायणे वाल्मीकीये आदिकाव्ये श्रामदारण्यकाण्डे षष्ठः सर्गः
 ॥  ६  ॥   

दत्त्वेति । अभयमिति छेदः । धृतात्मा निश्चलमनाः । तपोधनैः ऋषिभिश्च
सभाज्यवृत्तः पूज्याचारः  ॥  ३।६।२६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने षष्ठः सर्गः  ॥  ६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/02-panchavaTI-praveshaH/006_rAmasya_raxovadhapratijnA.md">
<details><summary><h3>शिरोमणी ...{Loading}...</h3></summary>




  
शरभङ्गस्वर्गमनानन्तरकालिकं वृत्तान्तमाह--शरभङ्ग इत्यादिभिः । शरभङ्गे
दिवं प्राप्ते सति समागताः शरभङ्गदर्शनार्थं प्राप्ता मुनिसङ्घाः
ज्वलिततेजसं राममभ्यगच्छन्त संमुखं प्राप्नुवन्  ॥  ३।६।१  ॥   

  

वैखानसा इति । वैखानसाः प्रजापतिनखसंजाताः, वालखिल्याः प्रजापतिलोमजाः "ये
नखास्ते वैखानसाः ये वालास्ते वालखिल्याः" इति श्रुतिः । ये तत्र वालाः
केशाः संप्रक्षालाः परमात्मनश्चरणप्रक्षालनाज्जाताः, मरीचिपाः
किरणमात्रपानशीलाः, अश्मकुट्टाः अश्मकुट्टितपानभोजनाः आमान्नभक्षका
इत्यर्थः, पत्राहाराः पत्रमात्राहारनिरताः, बहवो दन्तोलूखलिनः दन्ता एव
उलूखलानि तद्वन्तः उन्मज्जकाः कण्ठपरिमितजले स्थितिरूपतपोनिरताः,
गात्रशय्याः गात्रावयवानि व्याघ्रचर्मादीनि शय्या येषां ते, अशय्याः
आस्तरणरहितस्थितिमन्तः, अनवकाशिकाः अहर्दिवं कर्मनिरतत्वादवकाशरहिताः  ॥ 
३।५।२३  ॥   

  

मुनयः वेदतात्पर्यमननशीलाः, सलिलाहाराः जलमात्राहारवन्तः, वायुभक्षाः
वायुमात्रभक्षकाः, आकाशनिलयाः अनावृत्तदेशनिवासिनः, स्थण्डिलशायिनः
भूमिमात्रशयनाः  ॥  ३।६।४  ॥   

  

ऊर्ध्ववासिनः उन्नतशिखरादिमात्रस्थितिमन्तः, दान्ता नियमितकरणाः,
आर्द्रपटवाससः अहर्दिवं जले स्थितत्वात् आर्द्रवस्त्रमात्रवसानाः, सजपाः
जपशीलाः, तपोनिष्ठाः परमात्मविचारनिरताः पञ्चतपोन्विताः ग्रीष्मे
पञ्चाग्निमध्ये स्थिताः  ॥  ३।६।५  ॥   

  

ब्राह्म्या श्रिया परमात्मोपासनजनितशोभया युक्ताः, दृढः परिपक्वो यो योगः
परमात्मस्मरणं तेन समाहिताः एकाग्रचित्ताश्च तापसाः शरभङ्गाश्रमे
राममभिजग्मुः । श्लोकपञ्चकमेकान्वयि  ॥  ३।६।६  ॥   

  

अभीति । समागता ऋषिसंघाः परमधर्मज्ञमत एव धर्मभृतां वरं स्वीकारकर्तारं
राममभिगम्य संमुखं प्राप्य ऊचुः  ॥  ३।६।७  ॥   

  

तद्वचनाकारमाह--त्वमिति । अस्य इक्ष्वाकुकुलस्य पृथिव्याः सकलवसुधायाश्च
देवानां मघवानिव प्रधानः पालकः नाथः स्वामी च त्वमसीति शेषः  ॥  ३।६।८  ॥   

  

विश्रुत इति । यस्त्वं यशसा विक्रमेण च त्रिषु ऊर्द्धाधोमध्यवृत्तिषु
श्लोकेषु विश्रुतः ख्यातः तस्मिन् त्वयि पितृव्रतत्वं
पितृप्रतिज्ञापालकत्वं सत्यं च पुष्कलो ऽत्यधिकोधर्मश्चास्तीति शेषः  ॥ 
३।६।९  ॥   

  

त्वामिति । महात्मानं त्वामासाद्य प्राप्य अर्थित्वात्प्रयोजनतन्त्रत्वात्
वक्ष्यामः तन्नो ऽस्माकं वचनं क्षन्तुमर्हसि, एतेनार्थिनां
वक्तव्यावक्तव्यविवेको न भवतीति सूचितम्  ॥  ३।६।१०  ॥   

  

तद्वचनाकारमाह--अधर्म इत्यादिभिः । हे नाथ यो भूपतिः बलिषड्भागं
प्रजासमर्पितोपहारभूतषष्ठांशं हरेत् गृह्णीयात् प्रजास्तु पुत्रवन्नैव
रक्षति तस्य भूपतेर्महानधर्मो  

भवति । प्रजा इति शेषः  ॥  ३।६।११  ॥   

  

युञ्जान इति । स्वान्प्राणान् सर्वेन्द्रियाणि युञ्जानः प्रजारक्षणे
नियोजयन् नित्ययुक्तः सदैकाग्रचित्तः यः पुरुषः प्राणैरिव
इष्टान्वाञ्छितान्सुतान् इव सर्वान् विषयवासिनः रक्षन् सन् आस्ते इति शेषः,
सः पुरुषः बहुवार्षिकीं भरताद्यनेकखण्डसंबधिनीं शाश्वतीं नित्यां कीर्तिं
प्राप्नोति, ब्रह्मणः स्थानमासाद्य प्राप्य तत्रापि महीयते पूज्यते च ।
श्लोकद्वयमेकान्वयि  ॥  ३।६।१२१३  ॥   

  

ननु बलिहरणहेतुकैव रक्षा चेत् अदण्डानाम् ऋषीणां रक्षा कथं स्यादित्यत
आह--यदिति । मूलफलाशनो मुनिः यद्यपरं धर्मं करोति तत्र तस्मिन्धर्मेण
प्रजारक्षतो राज्ञः चतुर्भागः चतुर्थांशो ऽस्तीति शेषः, एतेन ऋषिभ्यो ऽपि
राजा स्वांशं प्राप्नोत्येवेति सूचितम्  ॥  ३।६।१४  ॥   

  

स इति । ब्राह्मणभूयिष्ठः ब्राह्मणा भूयिष्ठा अधिका यस्मिन् सो ऽयं
त्वन्नाथो वानप्रस्थगणः राक्षसैर्भृशं इत्यते तेन ते निवारणीया इति सूचितम्
 ॥  ३।६।१५  ॥   

  

उक्तार्थे दृढविश्वासार्थमाह--एहीति । भावितात्मनां स्वस्वरूपविचारपराणां
बहुधा अनेकधा हतानां बहूनां मुनीनां शरीराणि त्वं पश्य अत एव एहि अत्रागच्छ
 ॥  ३।६।१६  ॥   

  

उपद्रुतदेशं बोधयन्नाह--पम्पेति । पम्पानदीनिवासानां पम्पा सरः, नदी
तत्समीपवर्तिनी तयोर्निवासो येषां तेषामनुमन्दाकिनीं चित्रकूटालयानां च
मुनीनां महत्कदनं पीडा क्रियते राक्षसैरिति शेषः  ॥  ३।६।१७  ॥   

  

एवमिति । एवमनेन प्रकारेण भीमकर्मभिः रक्षोभिः क्रियमाणं विप्रकारं
विहिंसनं वयं न मृष्यामः सोढुं समर्था न भविष्याम इत्यर्थः  ॥  ३।६।१८  ॥   

  

तत इति । ततः अतिदुःखाद्धेतोः शरण्यं शरणहितं त्वां शरणार्थं रक्षणार्थं
वयं समुपस्थिताः अतः निशाचरैर्वध्यमानान् नो ऽस्मान् परिपालय  ॥  ३।६।१९
 ॥   

  

त्वया अवश्यं रक्ष्या इत्यत्र हेतुं वदन्नाह--परेति । हे वीर त्वत्तः परा
अन्या गतिराश्रयो न अतः राक्षसेभ्यः परिपालय  ॥  ३।६।२०  ॥   

  

एतदिति । काकुत्स्थो रामः तपस्विनां तपः प्रभावयुक्तानां
तापसानामृषीणामेतद्वचः श्रुत्वा इदं प्रोवाचा  ॥  ३।६।२१  ॥   

  

तद्वचनमेवाह--नैवमिति । तपस्विनां भवतां स्वकार्येण हेतुना यो
ऽहमाज्ञाप्यस्तं मामेवं प्रार्थनावचनेन वक्तुं यूयं नार्हथ केवलेन
कापट्यरहितेन मया तु राक्षसैः भवतां विप्रकारं विहिंसनमपाक्रष्टुं
दूरीकर्तुं वनं राक्षससेवितकाननं प्रवेष्टव्यम् "उभयप्राप्तौ कर्मणि" इति
नियमान्न कर्तरि षष्ठी । सार्धश्लोक एकान्वयी  ॥  ३।६।२२  ॥   

  

पितुरिति । पितुर्निर्देशकरः यो ऽहमिदं वनं प्रविष्टः सो ऽहं
भवतामर्थसिद्ध्यर्थं यदृच्छया आगतः भवतां समीपं प्राप्तः अत एव तस्य
भवत्समीपं प्राप्तस्य मे ऽयं वने वासः महाफलः भविष्यति  ॥  ३।६।२३२४  ॥   

  

तपस्विनामिति । तपस्विनां शत्रून् राक्षसान् रणे हन्तुमहमिच्छामि अतः
सभ्रातुर्मे वीर्यमृषयः पश्यन्तु  ॥  ३।६।२५  ॥   

  

दत्त्वेति । धर्मे धृतात्मा आर्यदत्तः आर्य सर्वश्रेष्ठमचलमित्यर्थः, दत्तं
दानं यस्य सः वीरो रामः लक्ष्मणेन सह तपोधनानां वरं दत्त्वा तपोधनैश्च सह
सुतीक्ष्णमभिजगाम  ॥  ३।६।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे षष्ठः
सर्गः  ॥  ३।६  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/02-panchavaTI-praveshaH/006_rAmasya_raxovadhapratijnA.md">
<details><summary><h3>तिलकम् ...{Loading}...</h3></summary>



सुनिसङ्घा दण्डकारण्यवासिनः समागता मिलिता अभ्यगच्छन्त
स्वरक्षणप्रार्थनार्थमिति शेषः  ॥  ३।६।१  ॥   

  

वैखानसा इति । "ये नखास्ते वैखानसा ये वालास्ते वालखिल्याः" इति श्रुतेः
प्रजापतेर्नखलोमजाः । संप्रक्षाला भगवतः पादप्रक्षालनजा महर्षयः,
अश्वस्तनिकाः संप्रक्षाला इत्यन्ये परीचिपा रविचन्द्रान्यतरकिरणजीवनाः,
अश्मकुट्टा अपक्वकुट्टितान्नभक्षकाः  ॥  ३।६।२  ॥   

  

दन्तोलूखलिनो दन्तातिरिक्तावहननसावनरहिताः उन्मज्जकाः कण्ठदघ्ने जले
स्थित्वा तपः कुर्वन्तः, गात्रशय्या अनास्तरणशायिनः, अशय्या निद्राहीनाः,
अनवकाशिका एकपादस्य स्थित्यवकाशदानरहिताः एकपादस्थितिमन्त इति यावत्  ॥ 
३।६।३  ॥   

  

आकाशनिलया अनावृतप्रदेशस्थायिनः, स्थण्डिलशायिन उपलिप्तानास्तीर्णस्थलशयनाः
 ॥  ३।६।४  ॥   

  

ऊर्ध्ववासिनो गिरिशिखराद्यूर्ध्वप्रदेशे नित्यं वासशालिनः "व्रतोपवासिनः"
इति पाठस्तु चिन्त्यः तस्य साधारणधर्मत्वादिति कतकः । आर्द्रपटवाससो
नित्यमार्द्रवस्रवसनशीलाः, सजपाः सदा जपपराः, तपोनिष्ठाः सदा
स्वाध्यायाध्ययनशीलाः "तपो हि स्वाध्यायः" इत्युक्तेः, पञ्चतपोन्विता
ग्रीष्मे पञ्चाग्निमध्यस्थाः  ॥  ३।६।५  ॥   

  

ब्राह्मया श्रिया ब्रह्मविद्यानुष्ठानजनितब्रह्मवर्चसेन दृढयोगसमाहिता
योगैकाग्रचित्ताः  ॥  ३।६।६,७  ॥   

  

किमूचुस्तत्राह त्वमिति । इक्ष्वाकुकुलस्य पृथिव्याश्च चेन
सकलत्रैलोक्यस्येति गूढम् । प्रधानत्वेन जगद्धारणकर्तृत्वं नाथत्वेन
पालकत्वं गर्भितम्, देवानां मघवानिव  ॥  ३।६।८  ॥   

  

यशसा विक्रमेण च श्रुतः प्रसिद्धः तेन रूपेणेति शेषः । पितृवचनपालनं व्रतं
यस्य तद्भावः सत्यं सत्यवचनं च त्वयि तिष्ठतीति शेषः । किं च त्वयि स्मृते
धर्मश्च पुष्कलः अङ्गहीनो ऽपि सकलाङ्गपूर्णो भवतीत्यर्थः ।
"प्रमादात्कुर्वतां कर्म प्रच्यवेताध्वरेषु च । तद्विष्णोः स्मरणादेव
संपूर्णं स्यादिति श्रुतिः" इति स्मृतेः  ॥  ३।६।९ ॥   

  

धर्मज्ञं शरणागतरक्षणरूपधर्मज्ञम्, धर्मवत्सलं धर्मानुष्ठातृप्रियम्
त्वामासाद्य शरणं प्राप्यार्थित्वादर्थिभावेन यत्क्रूरमपि
वक्ष्यामस्तत्क्षन्तुमर्हसीति योजना । यद्यपि "सत्सु कार्यवतां
पुंसामलमेवाग्रतः स्थितिः" इति न्यायेन त्वदग्रे ऽवस्थानमेव
सकलमनोरथपूरकत्वान्न कार्यसाधनम् तथाप्यार्त्यतिशयेन किंचिद्वक्ष्यमाणं
क्षन्तव्यमिति भावः  ॥  ३।६।१०  ॥   

  

जगद्रक्षणतत्परस्य विनापि कथनं स्वरक्षणे ऽपि प्रवृत्तिरस्त्येव,
तथाप्यार्त्यतिशयेन लोकरीत्या राजधर्मं बोधयन्ति अधर्म इति । न च रक्षति
विषयवासिन इत्यपकृष्यते । बलिषड्भागं करभागरूपं षष्ठांशम्, यद्वा बलये पूजा
यै दत्तं षड्भागं षष्ठांशम् प्रजाभिः स्वानिष्टपरिहारायेत्यर्थः  ॥  ३।६।११
 ॥   

  

अथ रक्षणे ऽभ्युदयमाहुः युञ्जान इति । युञ्जानः प्रजारक्षणे यतमानः
सर्वान्देशवासिनः स्वान्प्राणानिव प्राणैरिष्टान्प्राणेभ्यो
ऽप्यधिकप्रियान्सुतानिव नित्ययुक्तः सदा सावधानो रक्षन्  ॥  ३।६।१२  ॥   

  

इह शाश्वतीम् । अस्यैव विवरणम् बहुवार्षिकीं कीर्तिमैहिकीमामुष्मिकं च
ब्रह्मलोकरूपं फलं प्राप्नोति । तदाहुः ब्रह्मण इति  ॥  ३।६।१३  ॥   

  

ननु षष्ठांशग्रहात्प्रजारक्षणावश्यकत्वे ऽपि वनवासिरक्षणं कुतस्तत्राह
यदिति । यदिति सामान्ये नपुंसकम् । प्रजा वानप्रस्थप्रजाः
चतुर्भागश्चतुर्थांश इदमुपलक्षणं षड्भागस्यापि
तत्रोपवासिभिक्षाहारिधर्मात्षड्भागप्राप्तिः तेन
धर्मषड्भागप्रतिपादकस्मृत्यविरोधः । राजपरिपालितदेशभवफलाद्यशनवतो
धर्माच्चतुर्थो भागः तदन्नभोजनादिपुष्टाङ्गधर्मात्त्वर्धं राज्ञः
"अन्नप्रदातुस्तस्यार्धं कर्तुश्चार्धं न संशयः" इति स्मृतेरिति बोध्यम्  ॥ 
३।६।१४  ॥   

  

अथ विवक्षितमर्थमाहुः सो ऽयमिति । ब्राह्मणभूयिष्ठ इत्यनेन
क्षत्रवैश्यवानप्रस्थसत्तापि तत्र बोधिता । त्वं नाथो रक्षको यस्य स
त्वंनाथः सो ऽप्यनाथवद्वध्यते अतस्त्वादृशस्योपेक्षानुचितेति भावः  ॥ 
३।६।१५  ॥   

  

स्ववचसो मिथ्यात्वपरिपाहायाहुः एहीति । मुनयो मननशीलाः भावितात्मानो
निदिध्यासननिष्ठाः शरीराणि केवलं हत्वा त्यक्तानि
बहुप्रकारैरङ्गप्रत्यङ्गच्छेदनादिभिः  ॥  ३।६।१६  ॥   

  

सकलदण्डकारण्यपीडामाहुः पम्पेत्यादि । पम्पा च नद्यश्च तत्र निवासो येषां
तेषाम् पम्पारूपा नदी वा । अनुमन्दाकिनीमपीति अनुर्लक्षणे कर्मप्रवचनीयः
मन्दाकिन्या अत्रत्यपुण्यनद्यास्तीरवासिनाम् मन्दाकिन्या
विस्तर्णप्रवाहत्वाद्दुरवगाहतया पृथगुक्ती राघवाख्याने  ॥  ३।६।१७  ॥   

  

विप्रकारं दुःखं न मृष्यामः सोढुमशक्ताः  ॥  ३।६।१८  ॥   

  

शरण्यं रक्षणसमर्थम् । शरणार्थं रक्षणार्थम्  ॥  ३।६।१९  ॥   

  

त्वत्तः परा गतिस्त्वदन्यस्त्राता  ॥  ३।६।२०  ॥   

  

तपस्विनां तपोबलयुतानां तापसानामृषीणाम्  ॥  ३।६।२१  ॥   

  

तदेवाह नैवमिति । एवमुक्तं प्रार्थनारूपं वचः आज्ञाप्यः शिष्यादिरिवेदं
कुर्विति शिक्षणीयः केवलेनोपाध्यान्तररहितेन स्वकार्येण
पितृवचनपरिपालनात्मकेन हेतुना मयावश्यं वनं प्रवेष्टव्यमेव स च मे
वनप्रवेशो राक्षसैः क्रियमाणं भवतामिमं विप्रकारमपाक्रष्टुमपि
भविष्यतीत्यर्थ इति तीर्थकतकौ भवच्छत्रुहननं केवलं मदीयमेव कार्यं
बहुधर्मोपचयजनकत्वान्मदिष्टसाधनमेव । यद्यपि स्वविप्रकारनाशे भवन्तः समर्था
एव तथापि मम धर्मोपचयायैवैषा भवदीया मम प्रेरणेति भावः । अन्वयस्त्वत्र
स्फुट एवेत्यन्ये । किं च पित्राज्ञापरिपालनार्थमिदं वनं प्रविष्ट एवास्मि
। प्रविष्टे च मयि सौ ऽर्थो ऽवश्यं भाष्य एवेति भवतामेव ।
प्रार्थनमनवसरमिति भावः  ॥  ३।६।२२,२३  ॥   

  

तदेवाह-- भवतामिति । यदृच्छया आगत एवाहं भवतामर्थसिद्ध्यर्थमपि
भविष्याम्येवेति शेषः । पितुस्त्वित्यनेनोक्त एवार्थः कविना श्लोकान्तरेण
वर्ण्यते । इयमपि शैली कवेरिति कतकतीर्थौ यतः शत्रून्हन्तुमिच्छामि,
अतस्तस्य यदृच्छया वनमागतस्य मे ऽयं वनवासो महाफलो भविष्यतीति स्वगतो
विचारः । अथ ऋषिधैर्याय प्रकाशं प्रतिजानीते पश्यन्त्विति । सर्वथा
हनिष्यामीति यावत्  ॥  ३।६।२४,२५  ॥   

  

वरमुक्तवचनात्मना । धर्मे धृतात्मा धर्मे स्थितचित्तः आर्यं पूज्यं दत्तं
यस्य सः तपोधनैः सह सुतीक्ष्णमभिजगाम  ॥  ३।६।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे षष्टः सर्गः  ॥  ३।६  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/02-panchavaTI-praveshaH/006_rAmasya_raxovadhapratijnA.md">
<details><summary><h3>द्राविडपाठः ...{Loading}...</h3></summary>


शरभङ्गे दिवं याते मिनिसङ्घाः समागताः।  
अभ्यगच्छन्त काकुत्स्थं रामं ज्वलिततेजसम् ॥ 3.6.1 ॥   
वैखानसा वालखिल्यास्सम्प्रक्षाला मरीचिपाः।  
अश्मकुट्टाश्च बहवः पत्त्राहाराश्च धार्मिकाः ॥ 3.6.2 ॥   
दन्तोलूखलिनश्चैव तथैवोन्मज्जकाः परे।  
गात्रशय्या अशय्याश्चट तथैवाभ्रावकाशकाः ॥ 3.6.3 ॥   
मुनयः सलिलाहारा वायुभक्षास्तथापरे।  
आकाशनिलयाश्चैव तथा स्थण्डिलशायिनः ॥ 3.6.4 ॥   
व्रतोपवासिनो दान्तास्तथार्द्रपटवाससः।  
सजपाश्च तपोनित्यास्तथा पञ्चतपोन्विताः ॥ 3.6.5 ॥   
सर्वे ब्राह्म्या श्रिया जुष्टा दृढयोगास्समाहिताः।  
शरभङ्गाश्रमे राममभिजग्मुश्च तापसाः ॥ 3.6.6 ॥   
अभिगम्य च धर्मज्ञा रामं धर्मभृतां वरम्।  
ऊचुः परमधर्मज्ञमृषिसङ्घास्समाहिताः ॥ 3.6.7 ॥   
त्वमिक्ष्वाकुकुलस्यास्य पृथिव्याश्च महारथ।  
प्रधानश्चासि नाथश्च देवानां मघवानिव ॥ 3.6.8 ॥   
विश्रुतस्त्रिषु लोकेषु यशसा विक्रमेण च।  
पितृभक्तिश्च सत्यं च त्वयि धर्मश्च पुष्कलः ॥ 3.6.9 ॥   
त्वामासाद्य महात्मानं धर्मज्ञं धर्मवत्सलम्।  
अर्थित्वान्नाथ वक्ष्यामस्तच्च नः क्षन्तुमर्हसि ॥ 3.6.10 ॥   
अधर्मस्तु महांस्तात भवेत्तस्य महीपतेः।  
योहरेद्बलिषड्भागं न च रक्षति पुत्रवत् ॥ 3.6.11 ॥   
युञ्जानः स्वानिव प्राणान् प्राणैरिष्टान् सुतानिव।  
नित्ययुक्तस्सदा रक्षन् सर्वान् विषयवासिनः ॥ 3.6.12 ॥   
प्राप्नोति शाश्वतीं राम कीर्तिं स बहुवार्षिकीम्।  
ब्रह्मणः स्थानमासाद्य तत्र चापि महीयते ॥ 3.6.13 ॥   
यत्करोति परं धर्मं मुनिर्मूलफलाशनः।  
तत्र राज्ञश्चतुर्भागः प्रजा धर्मेण रक्षतः ॥ 3.6.14 ॥   
सोऽयं ब्राह्मणभूयिष्ठो वानप्रस्थगणो महान्।  
त्वन्नाथोऽनाथवद्राम राक्षसैर्बाध्यते भृशम् ॥ 3.6.15 ॥   
एहि पश्य शरीराणि मुनीनां भावितात्मनाम्।  
हतानां राक्षसैर्घोरैर्बहूनां बहुधा वने ॥ 3.6.16 ॥   
पम्पानदीनिवासानामनुमन्दाकिनीमपि।  
चित्रकूटालयानां च क्रियते कदनं महत् ॥ 3.6.17 ॥   
एवं वयं न मृष्यामो विप्रकारं तपस्विनाम्।  
क्रियमाणं वने घोरं रक्षोभिर्भीमकर्मभिः ॥ 3.6.18 ॥   
ततस्त्वां शरणार्थं च शरण्यं समुपस्थिताः।  
परिपालय नो राम वध्यमानान्निशाचरैः ॥ 3.6.19 ॥   
परा त्वत्तो गतिर्विर पृथिव्यां नोपपद्यते।  
परिपालय नः सर्वान् राक्षसेभ्यो नृपात्मज ॥ 3.6.20 ॥   
एतच्छ्रुच्वा तु काकुत्स्थस्तापसानां तपस्विनाम्।  
इदं प्रोवाच धर्मात्मा सर्वानेव तपस्विनः ॥ 3.6.21 ॥   
नैवमर्हथ मां वक्तुमाज्ञप्तोऽहं तपस्विनाम्।  
केवलेनात्मकार्येण प्रवेष्टव्यं मया वनम् ॥ 3.6.22 ॥   
पितुस्तु निर्देशकरः प्रविष्टोऽहमिदं वनम्।  
भवतामर्थसिद्ध्यर्थमागतोऽहं यदृच्छया ॥ 3.6.23 ॥   
तस्य मेऽयं वने वासो भविष्यति महाफलः ॥ 3.6.24 ॥   
तपस्विनां रणे शत्रून् हन्तुमिच्छामि राक्षसान्।  
पश्यन्तु वीर्यमृषयः सभ्रातुर्मे तपोधनाः ॥ 3.6.25 ॥   
दत्त्वाऽभयं चापि तपोधनानां धर्मे धृतात्मा सह लक्ष्मणेन।  
तपोधनैश्चापि सभाज्यवृत्तः सुतीक्ष्णमेवाभिजगाम वीरः ॥ 3.6.26 ॥   

</details>
</div>
