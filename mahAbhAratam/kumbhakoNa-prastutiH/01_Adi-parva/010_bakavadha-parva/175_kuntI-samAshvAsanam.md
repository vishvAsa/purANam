---
title: १७५ कुन्ती-समाश्वासनम्
unicode_script: devanagari

---


अध्यायः 175

कुन्त्या बकं प्रति स्वपुत्रप्रेषणवचनम् ॥ 1 ॥
कुन्त्युवाच 	001  
न विषादस्त्वया कार्यो भयादस्मात्कथञ्चन ।	001a  
उपायः परिदृष्टोऽत्र तस्मान्मोक्षाय रक्षसः ॥	001c  
\'नैव स्वयं सपुत्रस्य गमनं तत्र रोचये ।\'	002a  
एकस्तव सुतो बालः कन्या चैका तपस्विनी ।	002c  
न चैतयोस्तथा पत्न्या गमनं तव रोचये ॥	002e  
मम पञ्च सुता ब्रह्मंस्तेषामेको गमिष्यति ।	003a  
त्वदर्थं बलिमादाय तस्य पापस्य रक्षसः ॥	003c  
ब्राह्मण उवाच 	004  
नाहमेतत्करिष्यामि जीवितार्थी कथञ्चन ।	004a  
ब्राह्मणस्यातिथेश्चैव स्वार्थे प्राणान्वियोजयन् ॥	004c  
न त्वेतदकुलीनासु नाधर्मिष्ठासु विद्यते ।	005a  
यद्ब्राह्मणार्थं विसृजेदात्मानमपि चात्मजम् ॥	005c  
आत्मनस्तु वधः श्रेयो बोद्धव्यमिति रोचते ।	006a  
ब्रह्मवध्याऽऽत्मवध्या वा श्रेयानात्मवधो मम ॥	006c  
ब्रह्मवध्या परं पापं निष्कृतिर्नात्र विद्यते ।	007a  
बुद्धिपूर्वं कृत्वापि प्रत्यवायो हि विद्यते ॥	007c  
न त्वहं वधमाकाङ्क्षे स्वयमेवात्मनः शुभे ।	008a  
परैः कृते वधे पापं न किञ्चिन्मयि विद्यते ॥	008c  
अभिसन्धौ कृते तस्मिन्ब्राह्मणस्य वधे मया ।	009a  
निष्कृतिं न प्रपश्यामि नृशंसं क्षुद्रमेव च ॥	009c  
आगतस्य गृहं त्यागस्तथैव शरणार्थिनः ।	010a  
याचमानस्य च वधो नृशंसो गर्हितो बुधैः ॥	010c  
कुर्यान्न निन्दितं कर्म न नृशंसं कथञ्चन ।	011a  
इति पूर्वे महात्मान आपद्धर्मविदो विदुः ॥	011c  
श्रेयांस्तु सहदारस्य विनाशोऽद्य मम स्वयम् ।	012a  
ब्राह्मणस्य वधं नाहमनुमंस्ये कदाचन ॥	012c  
कुन्त्युवाच 	013  
ममाप्येषा मतिर्ब्रह्मन्विप्रा रक्ष्या इति स्थिरा ।	013a  
न चाप्यनिष्टः पुत्रो मे यदि पुत्रशतं भवेत् ॥	013c  
न चासौ राक्षसः शक्तो मम पुत्रविनाशने ।	014a  
वीर्यवान्मन्त्रसिद्धश्च तेजस्वी च सुतो मम ॥	014c  
राक्षसाय च तत्सर्वं प्रापयिष्यति भोजनम् ।	015a  
मोक्षयिष्यति चात्मानमिति मे निश्चिता मतिः ॥	015c  
समागताश्च वीरेण दृष्टपूर्वाश्च राक्षसाः ।	016a  
बलवन्तो महाकाया निहताश्चाप्यनेकशः ॥	016c  
न त्विदं केषुचिद्ब्रह्मान्व्याहर्तव्यं कथञ्चन ।	017a  
विद्यार्थिनो हि मे पुत्रान्विप्रकुर्युः कुतूहलात् ॥	017c  
गुरुणा चाननुज्ञातो ग्राहयेद्यः सुतो मम ।	018a  
न स कुर्यात्तथा कार्यं विद्ययेति सतां मतम् ॥	018c  
वैशम्पायन उवाच 	019  
एवमुक्तस्तु पृथया स विप्रो भार्यया सह ।	019a  
हृष्टः सम्पूजयामास तद्वाक्यममृतोपमम् ॥	019c  
ततः कुन्ती च विप्रश्च सहितावनिलात्मजम् ।	020a  
तमब्रूतां कुरुष्वेति स तथेत्यब्रवीच्च तौ ॥ ॥	020c  

इति श्रीमन्महाभारते आदिपर्वणि पञ्चसप्तत्यधिकशततमोऽध्यायः ॥ 175 ॥

1-175-9 अभिसन्धौ अभिप्राये ॥ 1-175-17 विप्रकुर्युर्बाधेरन् ॥ पञ्चसप्तत्यधिकशततमोऽध्यायः ॥ 175 ॥