+++
title = "०४६ तपस्वीरूपेण रावणागमनम्"
title_english = "046 Ravana praises Seetha s beauty"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-046-Thapasvi_Roopena_Ravana_Agamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/046_tapasvIrUpeNa_rAvaNAgamanam.md">
<details><summary><h3>IITK ...{Loading}...</h3></summary>

Lakshmana departs from the hermitage -- Ravana arrives in a saint's
robes -- praises Sita and enquires of her -- Sita reveals details about
her family to Ravana.



#### श्लोकः
##### मूलम्
तया परुषमुक्तस्तु कुपितो राघवानुजः।  
स विकाङ्क्षन्भृशं रामं प्रतस्थे नचिरादिव॥3.46.1॥

##### शब्दार्थः
तया by her, परुषम् harsh, उक्तः said, सः he, राघवानुजः brother of Rama, कुपितः angry, भृशम् very much, विकांक्षन्  wished, न चिरादिव very soon, रामम् to Rama, प्रतस्थे  went.

##### आङ्ग्लानुवादः
Lakshmana, brother of Rama, hurt by the harsh words of Sita, hastened with Rama's wellbeing in mind.



#### श्लोकः
##### मूलम्
तदासाद्य दशग्रीवः क्षिप्रमन्तरमास्थितः।  
अभिचक्राम वैदेहीं परिव्राजकरूपधृक्॥3.46.2॥

##### शब्दार्थः
अन्तरम् inside, आस्थितः in hiding, दशग्रीवः tenheaded Ravana, तत् there, आसाद्य assuming, परिव्राजकरूपधृक् assuming the form of a wandering mendicant, वैदेहीम् to Vaidehi, अभिचक्राम approached.

##### आङ्ग्लानुवादः
The tenheaded Ravana who was in hiding assumed the guise of a wandering mendicant and approached Sita.



#### श्लोकः
##### मूलम्
श्लक्ष्णकाषायसंवीतश्शिखी छत्री उपानही।  
वामे चांसेऽवसज्याथ शुभे यष्टिकमण्डलू॥3.46.3॥  
परिव्राजकरूपेण वैदेहीमन्वपद्यत।

##### शब्दार्थः
अथ then, श्लक्ष्णकाषायसंवीतः wearing fine orange robes, शिखी with knotted hair on the head, छत्री with a parasol, उपानही wearing sandals, वामे अंसे on his left shoulder, शुभे  
auspicious, यष्टिकमण्डलू staff and water pot, आसज्य hung to the shoulder, परिव्राजकरूपेण as  a mendicant, वैदेहीम् to Vaidehi, अन्वपद्यत walked towards.

##### आङ्ग्लानुवादः
And then Ravana wearing fine orange robes, with hair knotted on the head, carrying a parasol, wearing sandals, hanging a kamandalu (waterpot), and a staff on the auspicious left shoulder walked towards Vaidehi like a mendicant.



#### श्लोकः
##### मूलम्
तामाससादातिबलो भ्रातृभ्यां रहितां वने॥3.46.4॥  
रहितां चन्द्रसूर्याभ्यां सन्ध्यामिव महत्तमः।

##### शब्दार्थः
अतिबलः mighty Ravana, वने in the forest, भ्रातृभ्याम् with both brothers, रहिताम् in the absence of, ताम् them, चन्द्रसूर्याभ्याम् by both Sun and Moon, सन्ध्याम् in the evening twilight, महत् great, तमः इव like darkness, आससाद reached.

##### आङ्ग्लानुवादः
Mighty Ravana approached Sita deprived of both the brothers, Like darkness encompasses the evening twilight in the absence of the Sun and the Moon.



#### श्लोकः
##### मूलम्
तामपश्यत्ततो बालां रामपत्नीं यशस्विनीम्॥3.46.5॥  
रोहिणीं शशिना हीनां ग्रहवद्भृशदारुणः।

##### शब्दार्थः
ततः then, भृशदारुणः extremely cruel, यशस्विनीम् illustrious lady, रामपत्नीम् Rama's wife, बालाम् young lady, ताम् her, शशिना Moon, हीनाम् without, रोहिणीम्  at  Rohini, ग्रहवत् like planet Ketu, अपश्यत् gazed.

##### आङ्ग्लानुवादः
The extremely cruel Ravana saw the illustrious young wife of Rama just as Ketu looks at Rohini star in the absence of the Moon.



#### श्लोकः
##### मूलम्
तमुग्रतेजःकर्माणं जनस्थानरूहा द्रुमाः॥3.46.6॥  
समीक्ष्य सम्प्रकम्पन्ते न प्रवाति च मारुतः।

##### शब्दार्थः
उग्रतेजःकर्माणम् of ferocious activities, तम् him, समीक्ष्य  saw, जनस्थानरुहाः at Janasthana, महाद्रुमाः huge trees, सम्प्रकम्पन्ते  shaken up, मारुतः च even the wind, न प्रवाति blows not.

##### आङ्ग्लानुवादः
Seeing the ferocious Ravana, the huge trees at Janasthana shook vidently. Even the wind ceased to blow.



#### श्लोकः
##### मूलम्
शीघ्रस्रोताश्च तं दृष्ट्वा वीक्षन्तं रक्तलोचनम्॥3.46.7॥  
स्तिमितं गन्तुमारेभे भयाद्गोदावरी नदी।

##### शब्दार्थः
शीघ्रस्रोताः swiftflowing, गोदावरीनदी river Godavari, रक्तलोचनम् bloodred eyes, वीक्षन्तम् looked at, तम् him, दृष्ट्वा on seeing, भयात् out of fear, स्तिमितम् slow, गन्तुम् आरेभे started flowing

##### आङ्ग्लानुवादः
Seeing Ravana with his bloodred eyes, the swiftflowing river Godavari slowed down out of fear.



#### श्लोकः
##### मूलम्
रामस्य त्वन्तरप्रेप्सुर्दशग्रीवस्तदन्तरे॥3.46.8॥  
उपतस्थे च वै देहीं भिक्षुरूपेण रावणः।

##### शब्दार्थः
रामस्य Rama's, अन्तरप्रेप्सुः waiting for a chance, दशग्रीवः tenheaded, रावणः Ravana, तदन्तरे  in his absence, भिक्षुरूपेण disguised in the form of a mendicant, वैदेहीम् to Vaidehi, उपतस्थे went close.

##### आङ्ग्लानुवादः
The tenheaded Ravana who was waiting for Rama's absence now got it. Disguised as a mendicant he stepped toward to where Sita was.



#### श्लोकः
##### मूलम्
अभव्यो भव्यरूपेण भर्तारमनुशोचतीम्॥3.46.9॥  
अभ्यवर्तत वैदेहीं चित्रामिव शनैश्चरः।

##### शब्दार्थः
अभव्यः evil one, भर्तारम् about husband, अनुशोचतीम्  worried , वैदेहीम् to Vaidehi, भव्यरूपेण disguised like a holy man, शनैश्चरः like the Saturn moving to, चित्रामिव towards Chitra , अभ्यवर्तत stood near.

##### आङ्ग्लानुवादः
The evilminded Ravana in the guise of a holy man, like Saturn moves towards Chitra  
star, came close to Sita who was brooding over her husband.



#### श्लोकः
##### मूलम्
स पापो भव्यरूपेण तृणैः कूप इवावृतः॥3.46.10॥  
अतिष्ठत्प्रेक्ष्य वैदेहीं रामपत्निं यशस्विनीम्।

##### शब्दार्थः
कूपः well, तृणै by grass, भव्यरूपेण disguised like a holy man, आवृतः concealed, इव like, सः he, पापः that sinner, यशस्विनीम् illustrious, रामपत्नीम् Rama's wife, वैदेहीम् Vaidehi, प्रेक्ष्य after seeing, अतिष्ठत् stood.

##### आङ्ग्लानुवादः
Just like a well is concealed by an overgrowth of grass, Ravana guised as a holy man stood looking at illustrious Sita, the wife of Rama.



#### श्लोकः
##### मूलम्
शुभां रुचिरदन्तोष्ठीं पूर्णचन्द्रनिभाननाम्॥3.46.11॥  
आसीनां पर्णशालायां बाष्पशोकाभिपीडिताम्।  
स तां पद्मपलाशाक्षीं पीतकौशेयवासिनीम्॥3.46.12॥  
अभ्यगच्छत वैदेहीं दुष्टचेता निशाचरः।

##### शब्दार्थः
दुष्टचेताः wicked, सः निशाचरः that nightwalker, शुभाम् auspicious lady, रुचिरदन्तोष्ठीम् lwith lovely teeth and lips, पूर्णचन्द्रनिभाननाम् face like the fullmoon, पर्णशालायाम् in the cottage, आसीनाम् seated, बाष्पशोकाभिपीडिताम् tormented by tears of grief, पद्मपलाशाक्षीम् eyes like lotus petals, पीतकौशेयवासिनीम् clad in yellow silk, तां वैदेहीम् that Vaidehi, अभ्यगच्छत came close.

##### आङ्ग्लानुवादः
The wicked demon came close to that auspicious princess from Videha sitting in the cottage Her face was like the full moon. Her teeth and lips were lovely. She was clad in yellow silk. Her eyes were like lotus petals tormented by tears of grief.



#### श्लोकः
##### मूलम्
स मन्मथशराविष्टो ब्रह्मघोषमुदीरयन्॥3.46.13॥  
अब्रवीत्प्रश्रितं वाक्यं रहिते राक्षसाधिपः।

##### शब्दार्थः
मन्मथशराविष्टः struck by the arrows of the god of love, सः राक्षसाधिपः that lord of the demons, ब्रह्मघोषम् chanting from the Vedas, उदीरयन् while chanting, रहिते in a solitary spot, प्रश्रितम् humbly, वाक्यम् these words, अब्रवीत् spoke.

##### आङ्ग्लानुवादः




#### श्लोकः
##### मूलम्
तामुत्तमां स्त्रियं लोके पद्महीनामिव श्रियम्॥3.46.14॥  
विभ्राजमानां वपुषा रावणः प्रशशंस ह।

##### शब्दार्थः
लोके in the world, उत्तमाम् the best, स्त्रियम् lady, पद्महीनाम् without a lotus, श्रियम् इव like goddess of wealth, वपुषा with her body, विभ्राजमानाम् shining, ताम् her, रावणः Ravana, प्रशशंस ह he praised.

##### आङ्ग्लानुवादः
Sita was the most lovely lady of the world shining in beauty. She was like the goddess of wealth (Laxmi) without her lotus. Ravana praised her thusः



#### श्लोकः
##### मूलम्
का त्वं काञ्चनवर्णाभे पीतकौशेयवासिनि॥3.46.15॥  
कमलानां शुभां मालां पद्मिनीव हि बिभ्रती।

##### शब्दार्थः
काञ्चनवर्णाभे of golden hue, पीतकौशेयवासिनि clad in yellow silk, पद्मिनीव like a lotus pond, कमलानाम् of lotuses, शुभाम् auspicious, मालाम् garland, बिभ्रती wearing, त्वम् you, का who are you?

##### आङ्ग्लानुवादः
Who are you with a golden complexion, clad in yellow silk, and looking like a lotuspond and wearing an auspicious lotus garland?



#### श्लोकः
##### मूलम्
ह्रीः कीर्तिः श्रीश्शुभा लक्ष्मीरप्सरा वा शुभानने॥3.46.16॥  
भूतिर्वा त्वं वरारोहे रतिर्वा स्वैरचारिणी।

##### शब्दार्थः
शुभानने lady of beautiful face, वरारोहे with lovely things, त्वम् you, ह्रीः shyness personified, कीर्तिः goddess of fame, शुभा auspicious, श्रीः or goddess of wealth, लक्ष्मीः or Lakshmi,  
अप्सरा वा  or apsara?, भूतिर्वा Bhuti, goddess of fortune, स्वैरचारिणी Rati who makes at will freely, रतिर्वा or Rati, golden of love.

##### आङ्ग्लानुवादः
O lady with a beautiful face, with lovely thighs, are you 'hri', shyness personified? Are you the auspicious lovely Lakshmi, the  goddess of wealth? Are you the goddess of fame? Are you an apsara? Are you Bhuti, the goddess of fortune? Or are you Rati, the goddess of love moving at your free will ?



#### श्लोकः
##### मूलम्
समाश्शिखरिणस्स्निग्धाः पाण्डुरा दशनास्तव॥3.46.17॥  
विशाले विमले नेत्रे रक्तान्ते कृष्णतारके।

##### शब्दार्थः
दशनाः teeth, समाः even, शिखरिणः pointed, स्निग्धाः shining, तव your, पाण्डुराः pale white, नेत्रे eyes, विशाले large, विमले clear, रक्तान्ते having reddish tinge, कृष्णतारके having dark pupils.

##### आङ्ग्लानुवादः
Your teeth are even and pointed, white and beautiful.Your eyes are large and clear and sparkling with dark pupils with a red tinge at the corner.



#### श्लोकः
##### मूलम्
विशालं जघनं पीनमूरू करिकरोपमौ॥3.46.18॥  
एतावुपचितौ वृत्तौ संहतौ सम्प्रवल्गितौ।  
पीनोन्नतमुखौ कान्तौ स्निग्धौ तालफलोपमौ॥3.46.19॥  
मणिप्रवेकाभरणौ रुचिरौ ते पयोधरौ।

##### शब्दार्थः
विशालम् big, जघनम् hips, पीनम् stout, ऊरू thighs, करिकरोपमौ like the elephant's trunk, ते your, एताः these two, मणिप्रवेकाभरणौ adorned with gems, पयोधरौ breasts, उपचितौ wellformed, वृत्तौ round, संहतौ coming together, सम्प्रवल्गितौ drooping due to weight, पीनोन्नतमुखौ  are stout and nipples projecting, कान्तौ shining, स्निग्धौ delightful, तालफलोपमौ like two palm friuts, रुचिरौ adding beauty.

##### आङ्ग्लानुवादः
Your big hips are stout and strong, Your smooth thighs are like the trunk of an elephant, your breasts adorned with gems, are round and robust like palm fruits and drooping with heaviness with projected stiff nipples, shining and delightful, adding beauty.



#### श्लोकः
##### मूलम्
चारुस्मिते चारुदति चारुनेत्रे विलासिनि॥3.46.20॥  
मनो हरसि मे कान्ते नदी कूलमिवाम्भसा।  
करान्तमितमध्यासि सुकेशी संहतस्तनी॥3.46.21॥

##### शब्दार्थः
चारुस्मिते lady  with an elegant smile, चारुदति lady of lovely teeth, चारुनेत्रे beautiful eyes, विलासिनि lovely lady, कान्ते attractive lady, नदी river, अम्भसा with water, कूलमिव like a river bank, मे my, मनः mind, हरसि  capturing, करान्तमितमध्या  slender waist could be compassed with fist, सुकेशी of beautiful hair, संहतस्तनी breasts rubbing agaist each other, असि you are.

##### आङ्ग्लानुवादः
O lady with an elegant smile, beautiful teeth, lovely  eyes you are enticing.Your slender waist can be compassed by my fist.Your hair is beautiful and your large breasts are rubbing against each other.You are capturing my mind  just as the flow of water in a river  touches its banks.



#### श्लोकः
##### मूलम्
नैव देवी न गन्धर्वी न यक्षी न च किन्नरी।  
नैवंरूपा मया नारी दृष्टपूर्वा महीतले॥3.46.22॥

##### शब्दार्थः
मया by  me, महीतले on this earth, एवं रूपा such a beauty, नारी lady, न दृष्टपूर्वा not seen earlier, देवी O goddess, नैव neither, गन्धर्वी gandharva woman, न not even, यक्षी yakshi, न not, किन्नरी kinnera woman.

##### आङ्ग्लानुवादः
O beautiful lady I have not seen such a beauty earlier either among goddesses or among gandharavis, or yakshis or even among kinneris.



#### श्लोकः
##### मूलम्
रूपमग्र्यं च लोकेषु सौकुमार्यं वयश्चते।  
इह वासश्च कान्तारे चित्तमुन्मादयन्ति मे॥3.46.23॥

##### शब्दार्थः
लोकेषु in the world, अग्र्यम् the best, ते your, रूपम् beauty, सौकुमार्यम् tenderness, वयश्च youth, इह here, कान्तारे in this forlorn forest, वासश्च living, मे my, चित्तम् heart, उन्मादयन्ति  
are maddening.

##### आङ्ग्लानुवादः
You are the most beautiful among women in the world. With all your tenderness and youth you are living in this forlorn forest. This maddens my heart.



#### श्लोकः
##### मूलम्
सा प्रतिक्राम भद्रं ते नैवं वस्तुमिहार्हसि।  
राक्षसानामयं वासो घोराणां कामरूपिणाम्॥3.46.24॥

##### शब्दार्थः
सा such a lady, प्रतिक्राम move out, ते of yours, भद्रम् safety, इह here, एवम् in this way, वस्तुम् to reside, न अर्हसि not proper, अयम् this is, घोराणाम् horrible, कामरूपिणाम् who can change their form at will, राक्षसानाम् of demons, वासः dwelling place.

##### आङ्ग्लानुवादः
It is not safe for a lady like you to reside here. Move out at once. This is only fit for the dwelling of horrible demons who can change their form at will.



#### श्लोकः
##### मूलम्
प्रासादाग्राणि रम्याणि नगरोपवनानि च।  
सम्पन्नानि सुगन्धीनि युक्तान्याचरितुं त्वया॥3.46.25॥

##### शब्दार्थः
प्रासादाग्राणि terraces of palaces, रम्याणि beautiful, सम्पन्नानि luxurious, सुगन्धीनि fragrant, नगरोपवनानि च city gardens, त्वया yourself, आचरितुम् to stroll, युक्तानि deserve.

##### आङ्ग्लानुवादः
You deserve to stroll in the terraces of palaces, in beautiful, luxurious and fragrant city gardens.



#### श्लोकः
##### मूलम्
वरं माल्यं वरं भोज्यं वरं वस्त्रं च शोभने।  
भर्तारं च वरं मन्ये त्वद्युक्तमसितेक्षणे॥3.46.26॥

##### शब्दार्थः
असितेक्षणे  black eyed lady, शोभने O beauty, वरम् best of, माल्यम् garlands, वरम् best of, भोज्यम् food, वरम् best of, वस्त्रम् clothes, वरम् choicest, भर्तारं च and husband, त्वद्युक्तम् suitable for you, मन्ये I think.

##### आङ्ग्लानुवादः
O beautiful, blackeyed lady, I think you deserve the best of garlands, best of food,  
and clothes and a suitable husband.



#### श्लोकः
##### मूलम्
का त्वं भवसि रुद्राणां मरुतां वा वरानने।  
वसूनां वा वरावोहे देवता प्रतिभासि मे॥3.46.27॥

##### शब्दार्थः
वरानने O beautiful lady, वरारोहे O with beautiful buttocks lady, त्वम् you, का भवसि who are you, रुद्राणाम् among Rudras, मरुतां वा or Maruta's, वसूनां वा or Vasus, मे to me, देवता goddess, प्रतिभासि you appear.

##### आङ्ग्लानुवादः
O best of women O lady with beautiful buttocks  can you be one  of the Rudras or Maruts or Vasus? To me, you appear like a goddess.



#### श्लोकः
##### मूलम्
नेह गच्छन्ति गन्धर्वा न देवा न च किन्नराः।  
राक्षसानामयं वासः कथं नु त्वमिहागता॥3.46.28॥

##### शब्दार्थः
इह here, गन्धर्वाः gandharva, न गच्छन्ति do not go this way, देवाः gods, न not, किन्नराः च and kinnara, न not, अयम् this is, राक्षसानाम् for demons, वासः dwelling place, त्वम् you, कथम् how, इह here, आगता came?

##### आङ्ग्लानुवादः
Neither gandharvas, nor kinnaras, nor gods move here. This is only a dwelling place for the demons. How did you come here ?



#### श्लोकः
##### मूलम्
इह शाखामृगास्सिंहा द्वीपिव्याघ्रमृगास्तथा।  
ऋक्षास्तरक्षवः कङ्काः कथं तेभ्यो न बिभ्यसि॥3.46.29॥

##### शब्दार्थः
इह here, शाखामृगाः monkeys, सिंहाः lions, द्वीपिव्याघ्रमृगाः panthers, tigers and other wild animals, तथा so also, ऋक्षाः bears, तरक्षवः hyenas, कङ्काः Kanka birds, तेभ्यः by them, कथम् how is it, न बिभ्यसि you are not frightened.

##### आङ्ग्लानुवादः
There are monkeys, lions, panthers, tigers, hyenas, bears, kanka birds and other wild animals here. How is it that you are not afraid of them?



#### श्लोकः
##### मूलम्
मदान्वितानां घोराणां कुञ्जराणां तरस्विनाम्।  
कथमेका महारण्ये न बिभेषि वरानने॥3.46.30॥

##### शब्दार्थः
वरानने beautiful lady, महारण्ये in dense woods, मदान्वितानाम्  in rut, घोराणाम् fierce, तरस्विनाम् swift and powerful, कुञ्जराणाम् of elephants, एका alone, कथम् how, न बिभेषि are you not scared of them?

##### आङ्ग्लानुवादः
O Charming lady how is it that although alone you are not afraid of the dreadful, swift, powerful wild animals like elephants in rut ?



#### श्लोकः
##### मूलम्
कासि कस्य कुतश्चित्त्वं किं निमित्तं च दण्डकान्।  
एका चरसि कल्याणि घोरान्राक्षससेवितान्॥3.46.31॥

##### शब्दार्थः
कल्याणि O auspicious lady, त्वम् you, का असि who are you, कस्य to whose, कुतश्चित् where did you come from ?, राक्षससेवितान् inhabited by demons, घोरान् terrible, दण्डकान् Dandaka, एका alone, किं निमित्तम् for what reason, चरसि you roam.

##### आङ्ग्लानुवादः
Who are you, O auspicious lady ? Who are your people? Why are you here? From where have you come? For what reason are you going about alone in this fierce Dandaka tract, inhabited by demons?



#### श्लोकः
##### मूलम्
इति प्रशस्ता वैदेही रावणेन दुरात्मना।  
द्विजातिवेशेण हि तं दृष्ट्वा रावणमागतम्॥3.46.32॥  
सर्वैरतिथिसत्कारैः पूजयामास मैथिली।

##### शब्दार्थः
दुरात्मना by the villain, रावणेन by Ravana, इति thus, प्रशस्ता praised, मैथिली Maithili, वैदेही princess of Videha, द्विजातिवेशेण in the guise of a brahmin, आगतम् come, तं रावणम् that Ravana, दृष्ट्वा after seeing, सर्वैः with all, अतिथिसत्कारैः  with hospitality, पूजयामास  honoured him.

##### आङ्ग्लानुवादः
Seeing Ravana, a villain in the guise of a brahmin praising her, Sita, the princess of  
Videha, honoured him with all hospitality.



#### श्लोकः
##### मूलम्
उपनीयासनं पूर्वं पाद्येनाभिनिमन्त्र्य च॥3.46.33॥  
अब्रवीत्सिद्धमित्येव तदा तं सौम्यदर्शनम्।

##### शब्दार्थः
तदा then, पूर्वम् first, आसनम् seat, उपनीय brought, पाद्येन water for his feet, अभिनिमन्त्र्य  च and inviting (for food), सौम्यदर्शनम् lovelylooking, तम् to him, सिद्धम् food ready, इत्येव  in this way, अब्रवीत् said.

##### आङ्ग्लानुवादः
She offered the handsome guest a seat first and then water for washing his feet with, and then invited him for food.



#### श्लोकः
##### मूलम्
द्विजातिवेषेण समीक्ष्य मैथिली समागतं पात्रकुसुम्भधारिणम्।  
अशक्यमुद्वेष्टुमपायदर्शनम् न्यमन्त्रयद्ब्राह्मणवत्तदाङ्गना॥3.46.34॥

##### शब्दार्थः
तदा then, मैथिली Maithili, अङ्गना lady, द्विजातिवेशेण in the guise of a brahmin, समागतम् having come, पात्रकुसुम्भधारिणम् holding a bottlegourd as a begging bowl, उद्वेष्टुम् to hate, अशक्यम् not possible, अपायदर्शनम् dangerous intention, ब्राह्मणवत् brahmin, न्यमन्त्रयत् she invited.

##### आङ्ग्लानुवादः
Sita, being a lady, was unable to doubt him since he came in the guise of a brahmin, holding a bottlegourd and a begging bowl. Without knowing his illintention she invited him in, mistaking him for a brahmin.



#### श्लोकः
##### मूलम्
इयं बृसी ब्राह्मण काममास्यतामिदं च पाद्यं प्रतिगृह्यतामिति।  
इदं च सिद्धं वनजातमुत्तमं त्वदर्थमव्यग्रमिहोपभुज्यताम्॥3.46.35॥

##### शब्दार्थः
ब्राह्मण O brahmin, इयम् this is, बृसी the seat of an ascetic, कामम् freely, आस्यताम् be seated, इदम् this is, पाद्यम् water for washing feet, प्रतिगृह्यताम् please take, इति these, इदम् this is, उत्तमम् best, वनजातम् available in the forest, त्वदर्थम् for you, सिद्धम् kept ready, इह here, अव्यग्रम् without hesitation, उपभुज्यताम् please eat.

##### आङ्ग्लानुवादः
O brahmin, here is the seat for you. Feel free to sit. Here is water to wash your feet with. This is the best of food for you collected from the forest. Please partake this without hesitation.



#### श्लोकः
##### मूलम्
निमन्त्र्यमाणः प्रतिपूर्णभाषिणीं नरेन्द्रपत्नीं प्रसमीक्ष्य मैथिलीम्।  
प्रसह्य तस्याहरणे धृतं मनः समर्पयत्स्वात्मवधाय रावणः॥3.46.36॥

##### शब्दार्थः
निमन्त्र्यमाणः as he was being invited, रावणः Ravana, प्रतिपूर्णभाषिणीम् softspoken, नरेन्द्रपत्नीम् wife of the king, मैथिलीम् Maithili, प्रसमीक्ष्य looking at her, स्वात्मवधाय for his own destruction, प्रसह्य forcibly, तस्याः her, हरणे to abduct, मनः set his mind, धृतम् intent upon, समर्पयत् presented.

##### आङ्ग्लानुवादः
Ravana was observing the princess from Mithila, wife of a king inviting him  and speaking to him in cordial manner. Looking at her, he resolved to  abduct her forcibly, inviting his own death.



#### श्लोकः
##### मूलम्
ततः सुवेषं मृगयागतं पतिं प्रतीक्षमाणा सहलक्ष्मणं तदा।  
विवीक्षमाणा हरितं ददर्श तन्महद्वनं नैव तु रामलक्ष्णौ॥3.46.37॥

##### शब्दार्थः
ततः then, सुवेषम् that beautiful form of Rama, मृगयागतम् gone to hunt the deer, सहलक्ष्मणम् along with Lakshmana, पतिम् husband, प्रतीक्षमाणा while waited, तदा then, विवीक्षमाणा  while she looked with eagerness, हरितम् green, तत् that, महत् dense, वनम् forest, ददर्श saw, रामलक्ष्मणौ तु for Rama and Lakshmana, नैव not seen.

##### आङ्ग्लानुवादः
Sita looked out for the beautiful figure of Rama who had gone to hunt the deer along with Lakshmana. Waiting eagerly for her husband, she only saw the vast stretch of green forest  but not Rama and Lakshmana.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे षट्चत्वारिंशस्सर्गः॥  
Thus ends the fortysixth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/046_tapasvIrUpeNa_rAvaNAgamanam.md">
<details><summary><h3>भूषणम् ...{Loading}...</h3></summary>



तया परुषमुक्तस्तु कुपितो राघवानुजः ।  

स विकांक्षन् भृशं रामं प्रतस्थे नचिरादिव  ॥  ३।४६।१  ॥   

अथ सीतायाः लक्ष्मणविषयपरुषभाषणफलं दर्शयत्येकादशभिः सर्गैः ।
रावणप्रलोभनमाह षट्चत्वारिंशे तया परुषमित्यादि । विकाङ्क्षन् अनिच्छन्नेव
राममुद्दिश्य प्रतस्थे । नचिरादिव अविलम्बितमेव । इवशब्दो वाक्यालङ्कार इति
वा । यद्वा नचिरादिव सीतात्यागासहिष्णुतया पादौ पश्चादाकर्षतः
रामप्राप्तित्वरा तु पुरतः कर्षतीतीवशब्दस्य भावः  ॥  ३।४६।१  ॥   

  

तदासाद्य दशग्रीवः क्षिप्रमन्तरमास्थितः ।  

अभिचक्राम वैदेहीं परिव्राजकरूपधृत्  ॥  ३।४६।२  ॥   

तदिति । आस्थितः अवकाशं प्रतीक्षमाणः स्थितो दशग्रीवः । तदेव अन्तरम्
अवकाशम् । आसाद्य वैदेहीम् अभिचक्राम आभिमुख्येनाजगाम । परिव्राजको भिक्षुः
तस्य रूपं लिङ्गं धारयतीति परिव्राजकरूपधृत्  ॥  ३।४६।२  ॥   

  

श्लक्ष्णकाषायसंवीतः शिखी छत्त्री उपानही ।  

वामे चांसे ऽवसज्याथ शुभे यष्टिकमण्डलू ।  

परिव्राजकरूपेण वैदीहीं समुपागमत्  ॥  ३।४६।३  ॥   

परिव्राजकलिङ्गान्याह श्लक्ष्णेति । शिखी अदन्तत्वाभावे ऽपि
व्रीह्यादित्वादिनिः । छत्त्रीत्यत्र वाक्यसन्धेरनित्यत्वेन यणभावः ।
उपानहीत्यत्र इनिरार्षः । यष्टिः त्रिदण्डम् । शिखीत्यनेन साहचर्यात् ।
अत्र धर्मप्रधानजनककुलनन्दियाः सीताया विश्वासाय धृतत्वादित्थमेव
यतिलिङ्गमिति दर्शितम् । तथाहाङ्गिराः "यतेर्लिङ्गं प्रवक्ष्यामि येनासौ
लक्ष्यते यतिः । बह्मसूत्रं त्रिदण्डं च वस्त्रं जन्तुनिवारणम् । शिक्यं
पात्रं बृसी चैव कौपीनं कटिवेष्टनम् । यस्यैतद्विद्यते लिङ्गं स यतिर्नेतरो
यतिः  ॥ " इति। परिव्राजकरूपेणेत्यनेन ब्रह्मसूत्रादिकमुक्तम्। समुपागमदिति
प्रतिपाद्यार्थभेदात् पुनः पुनः क्रियापदप्रयोगः  ॥  ३।४६।३  ॥   

  

तामाससादातिबलो भ्रातृभ्यां रहितां वने ।  

रहितां चन्द्रसूर्याभ्यां सन्ध्यामिव महत्तमः  ॥  ३।४६।४  ॥   

तामिति । भ्रातृभ्यां रामलक्ष्मणाभ्याम् । महत्तम इत्यभूतोपमा, सन्ध्यायां
महतस्तमसो ऽसम्भवात्  ॥  ३।४६।४  ॥   

  

तामपश्यत्ततो बालां रामपत्नीं यशस्विनीम् ।  

रोहिणीं शशिना हीनां ग्रहवद् भृशदारुणः  ॥  ३।४६।५  ॥   

तामिति । ग्रहः अङ्गारकः शनैश्चरो वा स रोहिणीमिव भृशदारुणो
रावणस्तामपश्यत् । यथा रोहिण्याः क्रूरग्रहवीक्षणं लोकानर्थकरं तथा रावणस्य
सीतावीक्षणमिति भावः  ॥  ३।४६।५  ॥   

  

तमुग्रं पापकर्माणं जनस्थानरुहा द्रुमाः ।  

समीक्ष्य न प्रकम्पन्ते न प्रवाति च मारुतः  ॥  ३।४६।६  ॥   

दारुणत्वं प्रकटयति तमुग्रमिति  ॥  ३।४६।६  ॥   

शीघ्रस्रोताश्च तं दृष्ट्वा वीक्षन्तं रक्तलोचनम् ।  

स्तिमितं गन्तुमारेभे भयाद्गोदावरी नदी  ॥  ३।४६।७  ॥   

शीघ्रस्रोताः शीघ्रप्रवाहा । वीक्षन्तं वीक्षमाणम् । स्तिमितमिति
क्रियाविशेषणम्  ॥  ३।४६।७  ॥   

  

रामस्य त्वन्तरप्रेप्सुर्दशग्रीवस्तदन्तरे ।  

उपतस्थे च वैदेहीं भिक्षुरूपेण रावणः  ॥  ३।४६।८  ॥   

रामस्येति । रामस्य अन्तरप्रेप्सुः विश्लेषान्वेषी । तदन्तरे तस्मिन्नवकाशे
। प्रथमं सीतामुद्दिश्य गमनम् अथाश्रमसमीपगमनं ततः सीतादर्शनं ततः
सन्निकर्षगमनमिति क्रमः  ॥  ३।४६।८  ॥   

  

अभव्यो भव्यरूपेण भर्तारमनुशोचतीम् ।  

अभ्यवर्तत वैदेहीं चित्रामिव शनैश्चरः  ॥  ३।४६।९  ॥   

अथाभिमुखगमनमाह अभव्य इति । अभव्यः दुर्जनः । भव्यरूपेण सुजनरूपेण ।
अनुशोचतीमिति आगमशासनस्यानित्यत्वान्नुमभावः  ॥  ३।४६।९  ॥   

  

स पापो भव्यरूपेण तृणैः कूप इवावृतः ।  

अतिष्ठत्प्रेक्ष्य वैदेहीं रामपत्नीं यशस्विनीम्  ॥  ३।४६।१०  ॥   

स इति । पापः अन्तः पापात्मा । भव्यरूपेम बाह्याकारेणोपलक्षितः  ॥  ३।४६।१०
 ॥   

  

शुभां रुचिरदन्तोष्ठीं पूर्णचन्द्रनिभाननाम् ।  

आसीनां पर्णशालायां बाष्पशोकाभिपीडिताम्  ॥  ३।४६।११  ॥   

स तां पद्मपलाशाक्षीं पीतकौशेयवासिनीम् ।  

अभ्यगच्छत वैदेहीं दुष्टचेता निशाचरः  ॥  ३।४६।१२  ॥   

बाष्पशोकाभिपीडितां रामार्तस्वरश्रवणेन बाह्यभ्यन्तरास्वास्थ्यवतीम् ।
पीतकौशेयं वस्ते इति पीतकौशेयवासिनीम् । णिन्यन्तात् ङीप् । अभ्यगच्छत
पूर्वस्मादपि सन्निकर्षं प्राप्तः  ॥  ३।४६।११,१२  ॥   

  

स मन्मथशराविष्टो ब्रह्मघोषमुदीरयन् ।  

अब्रवीत्प्रश्रितं वाक्यं रहिते राक्षसाधिपः  ॥  ३।४६।१३  ॥   

स इति । ब्रह्मघोषम् "उपनिषदमावर्तयेत्" इत्युक्तपरिव्राजकोचितवेदघोषम् ।
प्रश्रितं विनयान्वितम् । रहिते विजनप्रदेशे  ॥  ३।४६।१३  ॥   

  

तामुत्तमां स्त्रियं लोके पद्महीनामिव श्रियम् ।  

विभ्राजमानां वपुषा रावणः प्रशशंस ह  ॥  ३।४६।१४  ॥   

तामिति । लोके उत्तमां स्त्रियमित्यन्वयः । प्रश्रितं
वाक्यमब्रवीदित्यस्यैव विवरणं प्रशशंसेति  ॥  ३।४६।१४  ॥   

  

का त्वं काञ्चनवर्णाभे पीतकौशेयवासिनि ।  

कमलानां शुभां मालां पद्मिनीव हि बिभ्रती  ॥  ३।४६।१५  ॥   

काञ्चनवर्णाभे काञ्चनतुल्यवर्णे कमलानां मालां बिभ्रती पद्मिनीव स्थिता
पद्मतुल्यमुखनयनपाणिपादविशिष्टत्वादिति भावः  ॥  ३।४६।१५  ॥   

  

ह्रीः कीर्तिः श्रीः शुभा लक्ष्मीरप्सरा वा शुभानने ।  

भूतिर्वा त्वं वरारोहे रतिर्वा स्वैरचारिणी  ॥  ३।४६।१६  ॥   

ह्रीः विष्णुपत्नी भूमिः । "ह्रीश्च ते लक्ष्मीश्च पत्न्यौ" इति श्रुतेः ।
श्रीः कमला । लक्ष्मीः कान्त्यधिष्ठानदेवता । रतिः मन्मथस्त्री ।
स्वैरचारिणी स्वतन्त्रा  ॥  ३।४६।१६  ॥   

  

समाः शिखरिणः स्निग्धाः पाण्डरा दशनास्तव ।  

विशाले विमले नेत्रे रक्तान्ते कृष्णतारके  ॥  ३।४६।१७  ॥   

विशालं जघनं पीनमूरू करिकरोपमौ  ॥  ३।४६।१८  ॥   

समाः वैषम्यरहिताः । शिखराणि अग्राणि प्रशस्तानि सन्तीति शिखरिणः ।
प्रशंसायामिनिः । कुन्दकुड्मलवत् प्रशस्ताग्रा इत्यर्थः । स्निग्धाः मसृणाः
। रक्तान्ते रक्तरेखायुक्तान्ते । जघनं कटिपुरोभागः । "पश्चान्नितम्बः
स्त्रीकट्याः क्लीबे तु जघनं पुरः" इत्यमरः  ॥  ३।४६।१७,१८  ॥   

  

एतावुपचितौ वृत्तौ संहतौ सम्प्रवल्गितौ ।  

पीनोन्नतमुखौ कान्तौ स्निग्धौ तालफलोपमौ ।  

मणिप्रवेकाभरणै रुचिरौ ते पयोधरौ  ॥  ३।४६।१९  ॥   

एताविति । उपचितौ उन्नतौ । वृत्तौ वर्तुलौ । संहतौ अन्योन्यसंश्लिष्टौ ।
सम्यक् प्रकृष्टं वल्गितं चलनं ययोस्तौ सम्प्रवल्गितौ गुरुत्वौन्नत्याभ्यां
किञ्चिच्चलन्ताविव स्थितावित्यर्थः । पीनोन्नतमुखौ क्वचित् स्तनयोः पीनत्वे
ऽप्यग्रे औन्नत्यं पीनत्वं च न स्तः तथा न भवत इमौ किन्तु पीनम् उन्नतं च
मुखं ययोस्तौ । कान्तौ काम्यमानौ । मणिप्रवेकाभरणौ मणिप्रवेकाः
मणिश्रेष्ठाः । "प्रवेकानुत्तमोत्तमौ" इत्यमरः । ते मालात्मकाः आभरणं
ययोस्तौ । रुचुरौ शोभमानौ । सूक्ष्मतरकौशेयोत्तरीयचलनवशेन हठाद् दृष्टः
प्रकारो दुरात्मना वर्ण्यते  ॥  ३।४६।१९  ॥   

  

चारुस्मिते चारुदति चारुनेत्रे विलासिनि ।  

मनोहरसि मे कान्ते नदी कूलमिवाम्भसा  ॥  ३।४६।२०  ॥   

चारुस्मित इति । चारवो दन्ता यस्याः सा चारुदती । आर्षो दन्तस्य दत्रादेशः
छन्दोवद्भावेन "छन्दसी च" इति सूत्रेण समासान्तो दन्तस्य दत्रादेशो वा
"उगितश्च" इति ङीप् । समा इत्यादिना पूर्वोक्तस्य सामान्योक्तिरियं
चारुस्मितत्वनिर्वाहाय विलासो ऽम्भस्थानीयः अतो न न्यूनोपमा  ॥  ३।४६।२०
 ॥   

  

करान्तमितमध्यासि सुकेशी संहतस्तनी  ॥  ३।४६।२१  ॥   

करान्तेति । करान्तेन करतलाङ्गुष्ठप्रदेशिनीचक्रमानेन मितं परिच्छिन्नं
मध्यं यस्याः सा । संहतस्तनीति पर्वं संहतावित्युक्तकल्पे ऽपि
पुनरुक्तिर्दुर्लभलक्षणत्वविस्मयेन  ॥  ३।४६।२१  ॥   

  

नैव देवी न गन्धर्वी न यक्षी न च किन्नरी ।  

नैवंरूपा मया नारी दृष्टपूर्वा महीतले  ॥  ३।४६।२२  ॥   

एवंरूपा देवी देवस्त्री देवलोके न दृष्टा, एवमुत्तरत्रापि योज्यम् । नारी
मनुष्यस्त्री  ॥  ३।४६।२२  ॥   

  

रूपमग्य्रं च लोकेषु सोकुमार्यं वयश्च ते ।  

इह वासश्च कान्तारे चित्तमुन्मादयन्ति मे  ॥  ३।४६।२३  ॥   

लोकेष्वग्य्रं श्रेष्ठं रूपं लावण्यं रूपादीनि कान्तारवासश्च उन्मादयन्ति
परस्परविरुद्धत्वात् । किमत्र तवागमनमिति निर्णयबुद्धिं न जनयन्तीत्यर्थः
 ॥  ३।४६।२३  ॥   

  

सा प्रतिक्राम भद्रं ते न त्वं वस्तुमिहार्हसि ।  

राक्षसानामयं वासो घोराणां कामरूपिणाम्  ॥  ३।४६।२४  ॥   

सेति । प्रतिक्राम प्रतिनिवर्तस्व, निलयमिति शेषः । वस्तुं स्थातुम्  ॥ 
३।४६।२४  ॥   

  

प्रासादाग्राणि रम्याणि नगरोपवनानि च ।  

सम्पन्नानि सुगन्धीनि युक्तान्याचरितुं त्वया  ॥  ३।४६।२५  ॥   

सम्पन्नानि समृद्धानि । आचरितुं सञ्चरितुम्  ॥  ३।४६।२५  ॥   

  

वरं माल्यं वरं भोज्यं वरं वस्त्रं च शोभने ।  

भर्तारं च वरं मन्ये त्वद्युक्तमसितेक्षणे  ॥  ३।४६।२६  ॥   

वरमिति । वरं श्रेष्ठम् । माल्यादि त्वद्युक्तं तव योग्यं मन्ये न तु
यादृशतादृशम् । एमुत्तरत्रापि । यद्वा माल्यादिकं त्वद्युक्तं
त्वत्सम्बद्धं सत् वरं प्रशस्तं भवतीति मन्ये  ॥  ३।४६।२६  ॥   

  

का त्वं भवसि रुद्राणां मरूतां वा वरानने ।  

वसूनां वा वरारोहे देवता प्रतिभासि मे  ॥  ३।४६।२७  ॥   

का त्वमिति । त्वं मे दवेता देवस्त्रीति प्रतिभासि । तत्र का त्वं किं
रुद्राणां सम्बन्धिनी उत मरुताम् आहोस्विद्वसूनां सम्बन्धिनी । वाकरः
समुच्चयार्थः । तेन किमादित्यानामित्यपि सिद्ध्यति  ॥  ३।४६।२७  ॥   

  

नेह गच्छन्ति गन्धर्वा न देवा न च किन्निराः ।  

राक्षसानामयं वासः कथं नु त्वमिहागता  ॥  ३।४६।२८  ॥   

तत्रापि संशयनिवृत्तिमाह नेहेति  ॥  ३।४६।२८  ॥   

  

इह शाखामृगाः सिंहा द्वीपिव्याघ्रमृगास्तथा ।  

ऋक्षास्तरक्षवः कङ्काः कथं तेभ्यो न बिभ्यसि  ॥  ३।४६।२९  ॥   

भयहेत्वन्तरमाह इहेति । शाखामृगाः वानराः । द्वीपं चर्म तद्योगात् द्वीपिनो
बालव्याघ्राः । व्याजिघ्रन्तीति व्याघ्राः द्वीप्यपेक्षया किञ्चिन्महान्तो
ऽमी । तरक्षवो मृगादनाः महाव्याघ्राः । न बिभ्यसि न बिभेषि । कङ्काः
मांसादा भयङ्कराकृतयः पक्षिविशेषाः  ॥  ३।४६।२९  ॥   

  

मदान्वितानां घोराणां कुञ्जराणां तरस्विनाम् ।  

कथमेका महारण्ये न बिभेषि वरानने  ॥  ३।४६।३०  ॥   

प़ञ्चम्यर्थे षष्ठी । तरस्विनां बलवताम्  ॥  ३।४६।३०  ॥   

  

का ऽसि कस्य कुतश्चित्वं किन्निमित्तं च दण्डकान् ।  

एका चरसि कल्याणि घोरान् राक्षससेवितान्  ॥  ३।४६।३१  ॥   

का ऽसीति । का ऽसि किन्नामधेया ऽसि । कस्य सम्बन्धिनी कुतः
कस्माद्देशादागता ऽसि  ॥  ३।४६।३१  ॥   

  

इति प्रशस्ता वैदेही रावणेन दुरात्मना ।  

द्विजातिवेषेण हितं दृष्ट्वा रावणमागतम् ।  

सर्वैरतिथिसत्कारैः पूजयामास मैथिली  ॥  ३।४६।३२  ॥   

इतीति । द्विजातिवेषेण सन्न्यासिवेषेण । हितं सहितम् । सत्क्रियते एभिरिति
सत्काराः पूजाद्रव्याणि तैः  ॥  ३।४६।३२  ॥   

  

उपनीयासनं पूर्वं पाद्येनाभिनिमन्त्र्य च ।  

अब्रवीत्सिद्धमित्येव तदा तं सौम्यदर्शनम्  ॥  ३।४६।३३  ॥   

उक्तं विवृणोति उपनीयेति । पाद्येन पादोदकेन । अभिनिमन्त्र्य सत्कृत्य ।
तदा पाद्यप्रदानानन्तरं सिद्धमित्येवाब्रवीत् । पक्वान्नं
सिद्धमित्यब्रवीत्  ॥  ३।४६।३३  ॥   

  

द्विजातिवेषेण समीक्ष्य मैथिली समागतं पात्रकुसुम्भधारिणम् ।  

अशक्यमुद्द्वेष्टुमपायदर्शनं न्यमन्त्रयद् ब्राह्मणवत्तदाङ्गाना  ॥  ३।४६।३४
 ॥   

उक्तमर्थं सर्गान्तश्लोकाभ्यां विवृणोति द्विजातीत्यादि । द्विजातिवेषेण
समागतम् । पात्रम् अलाबुप्रभृतिष्वेकं कुसुम्भं
महारजताख्यरञ्जकद्रव्यविशेषरक्तं वस्त्रम् । "तेन रक्तम्" इति
प्राप्तस्याणो लोप आर्षः । यद्वा कुसुम्भः कमण्डलुः । "स्यान्महारजने
क्लीबं कुसुम्भं करके पुमान्" इत्यमरः । तदुभयधारिणम् । अपाये अपहरणे
अनर्थकरणे वा दर्शनं बुद्धिर्यस्य तम् । अत एव उद्द्वेष्टुं भोजयितुमशक्यं
तं समीक्ष्य मैथिली ब्राह्मणवत् ब्राह्मणेन सदृशं यथा भवति तथा
न्यमन्त्रयत् । ब्राह्मणातिथिवन्निमन्त्रितवतीत्यर्थः । यद्वा ब्राह्मणवत्
ब्राह्मणार्हम् "तदर्हम्" इति वतिः । यद्वा मैथिली जनककुलजाततया
तद्व्यवहारपरिपाटीविज्ञातकपटवेषा ऽपि सन्न्यासिवेषधारणमात्रेण उद्द्वेष्टुं
द्वेषं कर्तुम् अशक्यं तं न्यमन्त्रयत् । "काषायदण्डमात्रेण यतिः पूज्यो न
संशयः" इति वचनादिति भावः  ॥  ३।४६।३४  ॥   

  

इयं बृसी ब्राह्मण काममास्यतामिदं च पाद्यं प्रतिगृह्यतामिति ।  

इदं च सिद्धं वनजातमुत्तमं त्वदर्थमव्यग्रमिहोपभुज्यताम्  ॥  ३।४६।३५  ॥   

सत्कारप्रकारमाह इयमिति । इंय बृसी मुनीनामासनम् । आस्यतां त्वदर्थं सिद्धं
पक्वम् इदं वनजातं कन्दमूलफलादिकम् । इह स्थले अव्यग्रमुपभुज्यताम् ।
इतिकरणस्य उत्तरश्लोके ऽन्वयः  ॥  ३।४६।३५  ॥   

  

निमन्त्र्यमाणः प्रतिपूर्णभाषिणीं नरेन्द्रपत्नीं प्रसमीक्ष्य मैथिलीम् ।  

प्रसह्य तस्या हरणे धृतं मनः समार्पयत्स्वात्मवधाय रावणः  ॥  ३।४६।३६  ॥   

निमन्त्र्यमाण इति । प्रतिपूर्णभाषिणीं सर्वं सम्पन्नमित्यतिथये वक्तव्यं
वचनं भाषमाणम् । धृतं धीरं यथा तथा मनोविशेषणं वा । तस्या हरणे मनः
समार्पयत् निहितवान्  ॥  ३।४६।३६  ॥   

  

ततः सुवेषं मृगयागतं पतिं प्रतीक्षमाणा सहलक्ष्मणं तदा ।  

विवीक्षमाणा हरितं ददर्श तन्महद्वनं नैव तु रामलक्ष्मणौ  ॥  ३।४६।३७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
षट्चत्वारिंशः सर्गः  ॥  ४६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
षट्चत्वारिंशः सर्गः  ॥  ४६  ॥   

सुवेषं शोभनाकारम् । मृगयागतं मृगयार्थं गतं पतिं प्रतीक्षमाणा
प्रतिपालयन्ती हरितं यत्र गतौ तौ तां दिशं विवीक्षमाणा विविधं पश्यन्ती ।
महद्वनमेव ददर्श रामलक्ष्मणौ तु न ददर्श  ॥  ३।४६।३७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने षट्चत्वारिंशः सर्गः  ॥  ४६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/046_tapasvIrUpeNa_rAvaNAgamanam.md">
<details><summary><h3>शिरोमणी ...{Loading}...</h3></summary>



लक्ष्मणवृत्तान्तमाह--तयेत्यादिभिः । तया सीतया परुषमुक्तः अत एव कुपितः
राघवानुजः स लक्ष्मणः रामं रामदर्शनं भृशमत्यन्तं विकाङ्क्षन् इच्छन्सन् न
चिरादिव शीघ्रमेव प्रतस्थे  ॥  ३।४६।१  ॥   

  

तदेति । तदा लक्ष्मणगमनानन्तरकाले अन्तरं स्वगमनयोग्यावकाशमासाद्य प्राप्य
आस्थितः सीतापहरणविषयक आग्रहवान् अत एव परिव्राजकरूपधृक् दशग्रीवो रावणः
वैदेहीमभिचक्राम  ॥  ३।४६।२  ॥   

  

परिव्राजकचिह्नानि वर्णयन्नाह--श्लक्ष्णेति । श्लक्ष्णकाषायसंवीतः
श्लक्ष्णः स्वच्छः काषायः कषायरक्तः पटः तेन संवीतः आछादितो रावणः
शिखादिमान् स्थलद्वये ऽपि व्रीह्यादित्वादिनिः छत्रीत्यत्र संहिताया
अविवक्षया यणभावः शुभे स्वच्छे यष्टिकमण्डलू वामें ऽसे अवसज्य संधार्य
परिव्राजकरूपेण त्रिदण्डिसंन्यासरूपेण वैदेहीम् अन्ववर्तत
तदपहरणविषयकविचारमकरोत् अत्र यष्टिशब्दने त्रिदण्डग्रहणं तस्यैव
शिख्युचितत्वात् । सार्धश्लोक एकान्वयी  ॥  ३।४६।३  ॥   

  

तामिति । अतिबलो रावणः भ्रातृभ्यां रामलक्ष्मणाभ्यां रहितां तां सीतां
चन्द्रसूर्याभ्यां रहितां संध्यां महत्तम इव आससाद तदपहरणविषयकनिश्चयं चकार
 ॥  ३।४६।४  ॥   

  

तामिति । ततः वैदेहीसमीपगमनान्तरं बालां राजपुत्रीं जनकराजतनयां यशस्विनीं
सीतां भृशदारुणो रावणः शशिना हीनां रोहिणीं ग्रहवत् केतुवत् अपश्यत्  ॥ 
३।४६।५  ॥   

  

तमिति । उग्रं क्रूरं तत्र हेतुः पापकर्माणं क्रूरकर्मणां कारकं तं रावणं
संदृश्य जनस्थानगताः द्रुमाः न प्रकम्पन्ते तद्भिया न चलन्तीत्यर्थः,
मारुतश्च न प्रवाति  ॥  ३।४६।६  ॥   

  

शीघ्रेति । शीघ्रस्रोताः झटिति प्रवाहविशिष्टा गोदावरीनदी वीक्षन्तं
स्वामवलोकयन्तं तं रावणं दृष्ट्वा तद्भयात् स्तिमितं मन्दं यथा स्यात्तथा
गन्तुमारेभे  ॥  ३।४६।७  ॥   

  

रामस्येति । रामस्य अन्तरं विच्छेदं प्रेप्सुः अन्वेषणशीलः दशग्रीवो रावणः
तदन्तरे रामविच्छेदकाले भिक्षुरूपेण वैदेहीम् उपतस्थे तदाश्रमसमीपं जगाम  ॥ 
३।४६।८  ॥   

  

अभव्य इति । अभव्यः नित्यममङ्गलरूपः रावणः भर्तारमनुशोचतीमनुशोचन्तीं
वैदेहीं भव्यरूपेण शनैश्चरः चित्रामिव अभ्यवर्तत तत्समीपं प्राप  ॥  ३।४६।९
 ॥   

  

सहसेति । तृणैः आवृतः आच्छन्नः कूप इव भव्यरूपेणोपलक्षितो रावणः रामपत्नीं
वैदेहीं प्रेक्ष्य अतिष्ठत् तत्संनिधावुपाविशत्  ॥  ३।४६।१०११  ॥   

  

शुभामिति । शुभां सकलमङ्गलहेतुं रुचिरदन्तोष्ठीं स्वच्छदन्तोष्ठसहितां
पर्णशालायामासीनां बाष्पशोकाभिपीडितां बाष्पहेतुभूतशोकयुक्तां
पद्मपलाशाक्षीं पद्मपत्रनेत्रां पीतकौशेयवासिनीं वैदेहीं हृष्टचेताः
निशाचरो रावणः अभ्यगच्छत कथमेवं लोकविलक्षणं रूपमनया लब्धमित्येविचारयत्  ॥ 
३।४६।१२१३  ॥   

  

दृष्ट्वेति । कामशराविद्धः नानेच्छारूपबाणव्याप्तः राक्षसाधिपो रावणः रहिते
रामलक्ष्मणाभ्यां शून्ये समये दृष्ट्वा वैदेहीमिति शेषः, ब्रह्मघोषं
वेदशब्दमुदीरयन् पठन् प्रश्रितं वाक्यमब्रवीत् प्रशंसितुमैच्छत् अत एव
वक्ष्यमाणेन न पौनरुक्त्यम्  ॥  ३।४६।१४  ॥   

  

तामिति । त्रिलोकानां मध्ये उत्तमां सर्वश्रेष्ठां वपुषा पद्महीनां
श्रियमिव विभ्राजमानां तां सीतां रावणः प्रशशंस  ॥  ३।४६।१५  ॥   

  

तत्प्रशंसाकारमाह--रौप्येत्यादिभिः । रौप्यकाञ्चनवर्णस्य
अत्युत्तमसुवर्णवर्णस्याभा इव आभा यस्यास्तत्संबोधनम् पीतकौशेयं वस्ते
तच्छीला तत्संबोधनम्, मालां बिभ्रति संबोधनम्  ॥  ३।४६।१६  ॥   

  

ह्रीरिति । स्वैरचारिणी त्वं ह्रीरसि श्रीर्वासि श्रीः शोभासंपत्तिः
लक्ष्मीरैश्वर्यसंपत्तिरिति न पौनरुक्त्यम्  ॥  ३।४६।१७  ॥   

  

समा इति । समाः निम्नोन्नतरहिताः शिखरिणः कुन्दकुड्मलसदृशशोभनाग्रवतस्तव
दशनाः दन्ताः सन्ति रक्तान्ते अरुणप्रान्तभागे कृष्णतारके
कृष्णतारकाविशिष्टे नेत्रे स्त इति शेषः  ॥  ३।४६।१८  ॥   

  

विशालमिति । जघनं विशालं पीनं च उपचितौ उन्नतौ वृत्तौ वर्तुलौ संहतौ
परस्परं सुश्लिष्टौ संप्रगल्भितौ किंचित्कम्पयन्ताविव  ॥  ३।४६।१९  ॥   

  

पीने उन्नते मुखे ययोः  ॥  ३।४६।२०  ॥   

  

चार्विति । चारु स्मितं यस्याः तत्संबोधनम् नदी उम्भसा कूलमिव
शोभनावयवैर्मे मनो हरसि  ॥  ३।४६।२१  ॥   

  

करान्तेति । करान्तेन अङ्गुष्ठप्रदेशिनीचक्रमानेन मितं परमितं मध्यं यस्याः
सा ऽसि एवं रूपं यस्याः सा नारी देव्यादिर्मया दृष्टपूर्वा न  ॥  ३।४६।२२
 ॥   

  

रूपमिति । अग्र्यम् अत्युत्तमं ते रूपादिकम् इह राक्षससेविते कान्तारे वने
वासश्च मे चित्तमुन्मादयन्ति परस्परं
विरुद्धधर्मयोरत्युत्तमरूपादिराक्षससेवितवनवासयोः कथमेकत्र समावेश इत्यत्र
हेतोरज्ञानेन मे चित्तं भ्रमतीत्यर्थः  ॥  ३।४६।२३  ॥   

  

सेति । यतः घोराणां राक्षसानामयं वनाधिकरणको वासः त्वया तु रम्याणि
प्रासादाग्राणि संपन्नानि फलपुष्पादिसमन्वितानि नगरोपवनानि च वरं माल्यादि
च आचरितुमुपभोक्तुं युक्तानि अतः सा अत्युत्तमरूपादिविशिष्टा त्वं
प्रतिक्राम इतो गच्छ इह वस्तुं त्वं नार्हसि । सार्धश्लोकद्वयमेकान्वयि  ॥ 
३।४६।२४२६  ॥   

  

भर्तारमिति । त्वद्युक्तं त्वत्संबन्धवन्तं भर्तारमहं वरं श्रेष्ठं मन्ये
अतस्त्वं का भवसि तद्वदेत्यर्थः । ननु त्वमेव बुद्ध्या जानीहीत्यत
आह--रुद्राणां मरुतां वा वसूनां वा देवता त्वं मे प्रतिभासि  ॥  ३।४६।२७
 ॥   

  

नेति । यतो राक्षसानामयमेतद्वनाधिकरणको वासः अतः गन्धर्वादय इह न गच्छन्ति
त्वं कथमिहागता  ॥  ३।४६।२८  ॥   

  

अत्र निवासे भीत्यन्तरमप्यस्तीत्याह--इहेति । इह शाखामृगादयः सन्ति तेभ्यः
कथं न बिभ्यसे बिभेषि तत्र शाखामृगा वानरादयः
द्वीपिव्यार्घयोरिहावान्तरजातिपरत्वान्न पौनरुक्त्यम् तरक्षवो मृगादनाः
महाव्याघ्राः  ॥  ३।४६।२९  ॥   

  

मदान्वितानामिति । महारण्ये मदान्वितानामत एव घोराणां तरस्विनामतिवेगवतां
कुञ्जराणाम् एका त्वं कथं न बिभेषि संबन्धसामान्यविवक्षया षष्ठी  ॥  ३।४६।३०
 ॥   

  

का ऽसीति । का किंनामासि कस्य संबन्धिन्यसि कुतो देशात् किंनिमित्तं च
घोरान् राक्षससेवितान् दण्डकान् एका त्वं चरसि  ॥  ३।४६।३१  ॥   

  

इतीति । महात्मना अतिप्रयत्नशीलेन रावणेन प्रशस्ता कृतप्रशंसा वैदेही
विदेहकुले प्रादुर्भूता मैथिली मिथिलोद्भवा सीता द्विजातिवेषेणागतं तं
रावणं दृष्ट्वा सर्वैः अतिथिसत्कारैः पूजयामास । सार्धश्लोक एकान्वयी  ॥ 
३।४६।३२३३  ॥   

  

सत्कारप्रकारमाह--उपेति । तदा रावणप्रश्नोत्तरकाले एव पूर्वमासनमुपानीय
दत्त्वा पाद्येन अभिनिमन्त्र्य सत्कृत्य च सौम्यदर्शनं तं रावणं सिद्धं
पाकनिष्पन्नं भक्ष्यमिति शेषः, इत्यब्रवीत्  ॥  ३।४६।३४  ॥   

  

ननु संन्यासिविलक्षणवचनोच्चारणात् संन्यासित्वाभावनिश्चयात् कथमेवं सत्कारः
कृत इत्यत आह--द्विजातीति । द्विजातिवेषेण उपवीतधारित्वादिना समागतं
पात्रकुसुम्भधारिणमत एव उद्द्वेष्टुमनादर्तुमशक्यं रावणम् उपायदर्शनात्
मदुद्देश्यकोपकार एतद्विनाशहेतुरित्युपायज्ञानात् येन प्रकारेण आगतं
प्राप्तं सामग्रीजातं तथा तेन प्रकारेण न्यमन्त्रयत्  ॥  ३।४६।३५  ॥   

  

तत्प्रकारमाह--इयमिति । हे ब्राह्मण इयं वृषी ऋषियोग्यासनं कामं
यथेच्छमास्यताम् इदं पाद्यं च प्रतिगृह्यताम् उत्तममिदं वनजातं वनोद्भवं
फलादि सिद्धं पाकादिना संपन्नम् अतो ऽव्यग्रमिहोपभुज्यताम्  ॥  ३।४६।३६  ॥   

  

निमन्त्र्यमाण इति । निमन्त्र्यमाणो रावणः प्रतिपूर्णभाषिणीम्
अतिथियोग्यकृत्स्नवचनोच्चारणकर्त्रीं नरेन्द्रपत्नीं मैथिलीं प्रसमीक्ष्य
आत्मवधाय स्वविध्वंसाय प्रसह्य हठात् तस्याः मैथिल्याः हरणे मनः दृढं यथा
भवति तथा समर्पयामास  ॥  ३।४६।३७  ॥   

  

तत इति । ततः रावणाभिप्रायज्ञानानन्तरं सुवेषं नित्यं मनोहरवेषेण विशिष्टं
मृगयागतं पतिं प्रतीक्षमाणा तदागमनमिच्छन्ती अत एव निरीक्षमाणा इतस्ततो
ऽवलोकयन्ती सीता हरितवनमेव ददर्श रामलक्ष्मणौ तु नैव ददर्श  ॥  ३।४६।३८  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
षट्चत्वारिंशः सर्गः  ॥  ३।४६  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/046_tapasvIrUpeNa_rAvaNAgamanam.md">
<details><summary><h3>तिलकम् ...{Loading}...</h3></summary>



न चिरादिव । शीघ्रमेवेत्यर्थः । विकाङ्क्षन्विशेषेण
काङ्क्षमाणस्तत्सविधगमनमिच्छन्नित्यर्थः । काङ्क्षिः शङ्कायामपि । तेन रामं
विरुद्धं शङ्कमानः शीघ्रमितो ऽनपसरणे कार्यनाशाद्रामो ऽपि विरुद्धः
स्यादिति शङ्कमानः शीघ्रं जगामेति व्यङ्ग्यम् । अत एव
व्यवहितपूर्वसर्गान्ते मारीचस्य तथाशब्दोत्तरं सीताविषयां महतीं
चिन्तामुक्त्वा ततः पुनरपि मांसार्थमितरमृगवधप्रवृत्तिरुक्ता सा विलम्बायैव
 ॥  ३।४६।१  ॥   

  

तदा लक्ष्मणस्यापगमे ऽन्तरं रामलक्ष्मणयोरपसरणेनावकाशमासाद्य प्राप्य  ॥ 
३।४६।२  ॥   

  

शिखी उपानहीति व्रीह्यादित्वादिनिः । अनेन त्रिदण्डिसंन्यासिविशेषः सूचितः
। तदुक्तं भारते-- "रावणस्तु यतिर्भूत्वा मुण्डः कुण्डी त्रिदण्डधृक्" इति
। तत्र मुण्ड इत्यनेन जटित्वव्यावृत्तिः । कुण्डं कमण्डलुः ।
यष्टिस्त्रिदण्डात्मिका । भ्रातृभ्यां परस्परभ्रातृभ्यां रामलक्ष्मणाभ्याम्
 ॥  ३।४६।३५  ॥   

  

ग्रहवत्केतुवत् तं सन्दृश्येत्यन्वयः  ॥  ३।४६।६  ॥   

  

शीघ्रस्रोता शीघ्रप्रवाहा ऽपि तं वीक्षन्तं वीक्षमाणं दृष्ट्वा
तद्भयात्स्तिमितं मन्दं गन्तुमारेभे इत्यन्वयः  ॥  ३।४६।७  ॥   

  

अन्तरमपकारयोग्यं छिद्रम् । तदन्तरे उभयरहितदेशकाले  ॥  ३।४६।८  ॥   

  

उपतस्थे । अतिसमीपं प्रापेत्यर्थः । अनुशोचतीं तामिव  ॥  ३।४६।९  ॥   

  

चित्रां चित्राख्यनक्षत्रम् । भव्यरूपेण परमशान्तयतिरूपेण  ॥  ३।४६।१०,११
 ॥   

  

बाष्पैः शोकेन चाभिपीडिताम् । स्वयमग्नौ प्रविश्य मां रक्षसे दत्तवतीति
शोकबाष्पौ । रामयसनशङ्कयेत्यापाततो ऽर्थः  ॥  ३।४६।१२,१३  ॥   

  

ब्रह्मघोषं ब्राह्मणत्वप्रत्यभिज्ञानाय वेदघोषमुदीरयन्कुर्वन्  ॥ 
३।४६।१४,१५  ॥   

  

रौप्यकाञ्चनमुत्तमकाञ्चनम्  ॥  ३।४६।१६  ॥   

  

हीर्गौरी, श्रीरैश्वर्यप्रधाना भगवच्छक्तिः, लक्ष्मीः सौभाग्यप्रधाना,
भूतिरणिमादिसिद्धिः, रतिः कामपत्नी । स्वैरचारिणीत्वं वन आगमनात्  ॥ 
३।४६।१७ ॥   

  

प्रशशंसेत्यस्य प्रपञ्चः समा इत्यादि । समा इति समसंस्थानाः । शिखरिणः
कुन्दकुड्मलवत्प्रशस्ताग्राः  ॥  ३।४६।१८  ॥   

  

संप्रगल्भितावालिङ्गनादौ सञ्जातप्रागल्भ्यौ । "संप्रवल्गितौ" इति पाठे
आलिङ्गनोद्यतावित्यर्थः  ॥  ३।४६।१९  ॥   

  

मणिप्रवेको मणिश्रेष्ठः  ॥  ३।४६।२०  ॥   

  

नदी कर्त्री । कूलं स्वकूलम्  ॥  ३।४६।२१  ॥   

  

करान्तेनाङ्गुष्ठप्रदेशिनीचक्रप्रमाणेन मितं मध्यं यस्यास्तथाभूते  ॥ 
३।४६।२२  ॥   

  

रूपं सुकुमारतावयः कान्तारवास इति चत्त्वारि चित्तमुन्माथयन्ति विकृतं
कुर्वन्ति । प्रतिक्राम निर्गच्छ । रामचन्द्राधिष्ठितस्थाने
राक्षसपराक्रमासंभवादेवं वचनम्  ॥  ३।४६।२३२५  ॥   

  

आचरितुमुपभोक्तम् । त्वद्युक्तं त्वत्संयुक्तमाल्यादि वरम् अन्यत्तु
विफलमिति भावः  ॥  ३।४६।२६२८  ॥   

  

द्वीपिव्याघ्रौ सबिन्दुनिर्बिन्दू  ॥  ३।४६।२९  ॥   

  

तरक्षुर्मृगादनः । बिभ्यसे बिभेषि  ॥  ३।४६।३०,३१  ॥   

  

प्रशस्ता कृतप्रशंसा  ॥  ३।४६।३२  ॥   

  

द्विजातिवेषेण तमागतं रावणं दृष्ट्वा द्विजातिवेषो ऽयं रावण इति ज्ञात्वापि
। अतिथिसत्कारैरतिथियोग्यसत्कारैः  ॥  ३।४६।३३  ॥   

  

पाद्येनाभिनिमन्त्र्य सत्कृत्य । तदा पाद्यदानोत्तरकाले सौम्यदर्शनं तं
सिद्धं पक्वमन्नमित्यब्रवीत्  ॥  ३।४६।३४  ॥   

  

पात्रं कमण्डलुः कुसुम्भं तद्रक्तवस्त्रम् तदुभयधारिणम् । उपायानां
ब्राह्मणत्वप्रतिपत्त्यै रावणेन कृतानां काषायवस्त्रब्रह्यघोषदण्डादीनां
दर्शनात् । उद्द्वेष्टुमुपेक्षितुमशक्यमिति विचार्येति शेषः । तथागतं
ब्राह्मणवेषेणागतं रावणं ब्राह्मणवदेव न्यमन्त्रयत् । पाठान्तरं
त्वत्राशक्तकल्पितम् । अयमेव रक्षःसंहारोपाय इति दर्शनादित्यपि गूढमत्र  ॥ 
३।४६।३५  ॥   

  

निमन्त्रणप्रकारः-- इयं बृसीत्यादि । वनजातं वन्यपदार्थजातं त्वदर्थमेव
सिद्धं कृतं तदिहोपभुज्यताम्  ॥  ३।४६।३६  ॥   

  

एवं निमन्त्र्यमाणो रावण आत्मवधाय स्वनाशाय तस्याः प्रसह्य हरणे मनो दृढं
निश्चितं समर्पयामास सम्यग्वधाय कृतवानित्यर्थः  ॥  ३।४६।३७  ॥   

  

सुवेषं शोभनाकारम् । मृगयागतं मृगयां प्रति गतम् । हरितं श्यामम्  ॥ 
३।४६।३८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे षट्चत्वारिंशः सर्गः  ॥  ३।४६  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/046_tapasvIrUpeNa_rAvaNAgamanam.md">
<details><summary><h3>द्राविडपाठः ...{Loading}...</h3></summary>


तया परुषमुक्तस्तु कुपितो राघवानुजः।  
स विकाङ्क्षन् भृशं रामं प्रतस्थे नचिरादिव ॥ 3.46.1 ॥   
तदासाद्य दशग्रीवः क्षिप्रमन्तरमास्थितः।  
अभिचक्राम वैदेहीं परिव्राजकरूपधृत् ॥ 3.46.2 ॥   
वामे चांसेऽवसज्याथ शुभे यष्टिकमण्डलू।  
परिव्राजकरूपेण वैदीहीं समुपागमत् ॥ 3.46.3 ॥   
तामाससादातिबलो भ्रातृभ्यां रहितां वने।  
रहितां चन्द्रसूर्याभ्यां सन्ध्यामिव महत्तमः ॥ 3.46.4 ॥   
तामपश्यत्ततो बालां रामपत्नीं यशस्विनीम्।  
रोहिणीं शशिना हीनां ग्रहवद् भृशदारुणः ॥ 3.46.5 ॥   
तमुग्रं पापकर्माणं जनस्थानरुहा द्रुमाः।  
समीक्ष्य न प्रकम्पन्ते न प्रवाति च मारुतः ॥ 3.46.6 ॥   
शीघ्रस्रोताश्च तं दृष्ट्वा वीक्षन्तं रक्तलोचनम्।  
स्तिमितं गन्तुमारेभे भयाद्गोदावरी नदी ॥ 3.46.7 ॥   
रामस्य त्वन्तरप्रेप्सुर्दशग्रीवस्तदन्तरे।  
उपतस्थे च वैदेहीं भिक्षुरूपेण रावणः ॥ 3.46.8 ॥   
अभव्यो भव्यरूपेण भर्तारमनुशोचतीम्।  
अभ्यवर्तत वैदेहीं चित्रामिव शनैश्चरः ॥ 3.46.9 ॥   
स पापो भव्यरूपेण तृणैः कूप इवावृतः।  
अतिष्ठत्प्रेक्ष्य वैदेहीं रामपत्नीं यशस्विनीम् ॥ 3.46.10 ॥   
शुभां रुचिरदन्तोष्ठीं पूर्णचन्द्रनिभाननाम्।  
आसीनां पर्णशालायां बाष्पशोकाभिपीडिताम् ॥ 3.46.11 ॥   
स तां पद्मपलाशाक्षीं पीतकौशेयवासिनीम्।  
अभ्यगच्छत वैदेहीं दुष्टचेता निशाचरः ॥ 3.46.12 ॥   
स मन्मथशराविष्टो ब्रह्मघोषमुदीरयन्।  
अब्रवीत्प्रश्रितं वाक्यं रहिते राक्षसाधिपः ॥ 3.46.13 ॥   
तामुत्तमां स्त्रियं लोके पद्महीनामिव श्रियम्।  
विभ्राजमानां वपुषा रावणः प्रशशंस ह ॥ 3.46.14 ॥   
का त्वं काञ्चनवर्णाभे पीतकौशेयवासिनि।  
कमलानां शुभां मालां पद्मिनीव हि बिभ्रती ॥ 3.46.15 ॥   
ह्रीः कीर्तिः श्रीः शुभा लक्ष्मीरप्सरा वा शुभानने।  
भूतिर्वा त्वं वरारोहे रतिर्वा स्वैरचारिणी ॥ 3.46.16 ॥   
समाः शिखरिणः स्निग्धाः पाण्डरा दशनास्तव।  
विशाले विमले नेत्रे रक्तान्ते कृष्णतारके ॥ 3.46.17 ॥   
विशालं जघनं पीनमूरू करिकरोपमौ ॥ 3.46.18 ॥   
पीनोन्नतमुखौ कान्तौ स्निग्धौ तालफलोपमौ।  
मणिप्रवेकाभरणै रुचिरौ ते पयोधरौ ॥ 3.46.19 ॥   
चारुस्मिते चारुदति चारुनेत्रे विलासिनि।  
मनोहरसि मे कान्ते नदी कूलमिवाम्भसा ॥ 3.46.20 ॥   
करान्तमितमध्यासि सुकेशी संहतस्तनी ॥ 3.46.21 ॥   
नैव देवी न गन्धर्वी न यक्षी न च किन्नरी।  
नैवंरूपा मया नारी दृष्टपूर्वा महीतले ॥ 3.46.22 ॥   
रूपमग्य्रं च लोकेषु सोकुमार्यं वयश्च ते।  
इह वासश्च कान्तारे चित्तमुन्मादयन्ति मे ॥ 3.46.23 ॥   
सा प्रतिक्राम भद्रं ते न त्वं वस्तुमिहार्हसि।  
राक्षसानामयं वासो घोराणां कामरूपिणाम् ॥ 3.46.24 ॥   
प्रासादाग्राणि रम्याणि नगरोपवनानि च।  
सम्पन्नानि सुगन्धीनि युक्तान्याचरितुं त्वया ॥ 3.46.25 ॥   
वरं माल्यं वरं भोज्यं वरं वस्त्रं च शोभने।  
भर्तारं च वरं मन्ये त्वद्युक्तमसितेक्षणे ॥ 3.46.26 ॥   
का त्वं भवसि रुद्राणां मरूतां वा वरानने।  
वसूनां वा वरारोहे देवता प्रतिभासि मे ॥ 3.46.27 ॥   
नेह गच्छन्ति गन्धर्वा न देवा न च किन्निराः।  
राक्षसानामयं वासः कथं नु त्वमिहागता ॥ 3.46.28 ॥   
इह शाखामृगाः सिंहा द्वीपिव्याघ्रमृगास्तथा।  
ऋक्षास्तरक्षवः कङ्काः कथं तेभ्यो न बिभ्यसि ॥ 3.46.29 ॥   
मदान्वितानां घोराणां कुञ्जराणां तरस्विनाम्।  
कथमेका महारण्ये न बिभेषि वरानने ॥ 3.46.30 ॥   
काऽसि कस्य कुतश्चित्वं किन्निमित्तं च दण्डकान्।  
एका चरसि कल्याणि घोरान् राक्षससेवितान् ॥ 3.46.31 ॥   
द्विजातिवेषेण हितं दृष्ट्वा रावणमागतम्।  
सर्वैरतिथिसत्कारैः पूजयामास मैथिली ॥ 3.46.32 ॥   
उपनीयासनं पूर्वं पाद्येनाभिनिमन्त्र्य च।  
अब्रवीत्सिद्धमित्येव तदा तं सौम्यदर्शनम् ॥ 3.46.33 ॥   
द्विजातिवेषेण समीक्ष्य मैथिली समागतं पात्रकुसुम्भधारिणम्।  
अशक्यमुद्द्वेष्टुमपायदर्शनं न्यमन्त्रयद् ब्राह्मणवत्तदाङ्गाना ॥ 3.46.34 ॥   
इयं बृसी ब्राह्मण काममास्यतामिदं च पाद्यं प्रतिगृह्यतामिति।  
इदं च सिद्धं वनजातमुत्तमं त्वदर्थमव्यग्रमिहोपभुज्यताम् ॥ 3.46.35 ॥   
निमन्त्र्यमाणः प्रतिपूर्णभाषिणीं नरेन्द्रपत्नीं प्रसमीक्ष्य मैथिलीम्।  
प्रसह्य तस्या हरणे धृतं मनः समार्पयत्स्वात्मवधाय रावणः ॥ 3.46.36 ॥   
ततः सुवेषं मृगयागतं पतिं प्रतीक्षमाणा सहलक्ष्मणं तदा।  
विवीक्षमाणा हरितं ददर्श तन्महद्वनं नैव तु रामलक्ष्मणौ ॥ 3.46.37 ॥   

</details>
</div>
