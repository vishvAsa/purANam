---
title: ०३५

---
अग्निरुवाच  
सम्पाताहुतिनासिच्य पवित्राण्याधिवासयेत्।  
तृसिंहमन्त्रजप्तानि गुप्तान्यस्त्रेण तानि तु ॥ १ ॥  
  
वस्त्रसंवेष्टितान्येव पात्रस्थान्यभिमन्त्रयेत्।  
विल्वाद्यद्भिः प्रोक्षितानि मन्त्रेण चैकधा ॥ २ ॥  
  
कुम्भपार्श्वे तु संस्थाप्य रक्षां विज्ञाप्य देशिकः।  
दन्तकाष्ठञ्चामलकं पूर्वे कङ्कर्षणेन तु ॥ ३ ॥  
  
प्रद्युम्नेन भस्मतिलान् दक्षे गोमयमृत्तिकाम्।  
वारुणे चानिरुद्धेन सौम्ये नारायणेन च ॥ ४ ॥  
  
दर्भोदकञ्चाथ हृदा अग्नौ कुङ्कुमरोचनम्।  
ऐशान्यां शिरसा धूपं शिखया नैर्ऋतेप्यथ ॥ ५ ॥  
  
मूलपुष्पाणि दिव्यानि कवचेनाथ वायवे।  
चन्दनाम्ब्वक्षतदधिदूर्वाश्च पुटिकास्थिताः ॥ ६ ॥  
  
गृहं त्रिसूत्रेणावेष्ट्य पुनः सिद्धार्थकान् क्षिपेत्।  
दद्यात्पूजाक्रमेणाथ स्वैः स्वैर्गन्धपवित्रकम् ॥ ७ ॥  
  
मन्त्रैर्वै द्वारपादिभ्यो विष्णुकुम्भे त्वनेन च।  
विष्णुतेजोभवं रम्यं सर्वपातकनाशनम् ॥ ८ ॥  
  
सर्वकामप्रदं देवं तवाङ्गे धारयाम्यहम्।  
सम्पूज्य धूपदीपद्यैर्व्रजेद् द्वारसमीपतः ॥ ९ ॥  
  
गन्धपुष्पाक्षतोपेतं पवित्रञ्चाशिलेर्प्पयेत् ।  
पवित्रं वैष्णवं तेजो महापातकनाशनम् ॥ १० ॥  
  
धर्म्मकामार्थसिद्ध्यर्थं स्वकेङ्गे धारयाम्यहम्।  
आसने परिवारादौ गुरौ दद्यात् पवित्रकम् ॥ ११ ॥  
  
गन्धादिभिः समभ्यर्च्य गन्धपुष्पाक्षतादिमत्।  
विष्णुतेजोभवेत्यादिमूलेन हरयेर्पयेत् ॥ १२ ॥  
  
वह्निस्थाय ततो दत्वा देवं सम्प्रार्थयेत्ततः।  
क्षीरोदधिमहानागशय्यावस्थितविग्रह ॥ १३ ॥  
  
प्रातस्त्वां पूजयिष्यामि सन्निधौभव केशव।  
इन्द्रादिभ्यस्ततो दत्वा विष्णुपार्षदके बलिम् ॥ १४ ॥  
  
ततो देवाग्रतः कुम्भं वासोयुगसमन्वितम्।  
रोचनाचन्द्रकाश्मीरगन्धाद्युदकसंयुतम् ॥ १५ ॥  
  
गन्धपुष्पादिनाभूष्य मूलमन्त्रेण पूजयेत्।  
मण्डपाद्वहिरागत्य विलिप्ते मण्डलत्रये ॥ १६ ॥  
  
पञ्चगव्यञ्चरुन्दन्तकाष्ठञ्चैव क्रमाद्भवेत्।  
पुराणश्रवणं स्तोत्रं पठन् जागरणं निशि ॥ १७ ॥  
  
परप्रेषकबालानां स्त्रीणं भोगभुजां तथा।  
सद्योधिवासनं कुर्य्याद्विना गन्धपवित्रकम् ॥ १८ ॥  
  
इत्यादिमहापुराणे आग्नेये पवित्राधिवासनं नाम पञ्चत्रिशोऽध्यायः ॥