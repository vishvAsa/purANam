+++
title = "०८२ रामानयनाय भरतप्रस्थानम्"
title_english = "082 Bharata refuses to rob the throne from Rama"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-082-Ramanayanaaya_Bharatha_Prasthanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/082_rAmAnayanAya_bharataprasthAnam.md">
<details><summary><h3>IITK ...{Loading}...</h3></summary>

Bharata addresses the assembly -- declines Vasistha's plea to accept the
throne -- gets ready to depart for the forest with the citizens of
Ayodhya.



#### श्लोकः
##### मूलम्
तामार्यगणसम्पूर्णां भरतः प्रग्रहां सभाम्।  
ददर्श बुद्धिसम्पन्नः पूर्णचन्द्रो निशामिव॥2.82.1॥

##### शब्दार्थः
बुद्धिसम्पन्नः sagacious, भरतः Bharata, आर्यगणसम्पूर्णाम् full of honourable members, तां सभाम् that assembly hall, पूर्णचन्द्रः fullmoon, प्रग्रहाम् stretching forth, निशामिव like night, ददर्श beheld.

##### आङ्ग्लानुवादः
Sagacious Bharata beheld that assembly hall filled with honourable members, like the fullmoon beholds the night stretching forth (with stars).



#### श्लोकः
##### मूलम्
आसनानि यथान्यायमार्याणां विशतां तदा।  
वस्त्राङ्गरागप्रभया द्योतिता सा सभोत्तमा॥2.82.2॥

##### शब्दार्थः
तदा then, उत्तमा august, सा सभा that assembly, यथान्यायम् according to their rank,  आसनानि seats, विशताम् entered, आर्याणाम् honourable members', वस्त्राङ्गरागप्रभया with the brilliance of their apparels and fragrance of unguents, द्योतिता looked splendid.

##### आङ्ग्लानुवादः
When the seats were occupied by the honourable members according to their rank, that august assembly looked splendid with the brilliance of their apparels and fragrance of unguents.



#### श्लोकः
##### मूलम्
सा विद्वज्जनसम्पूर्णा सभा सुरुचिरा तदा।  
अदृश्यत घनापाये पूर्णचन्द्रेव शर्वरी॥2.82.3॥

##### शब्दार्थः
तदा then, विद्वज्जनसम्पूर्णा filled with learned people, सुरुचिरा  most splendid, सा सभा that assembly, घनापाये after the departure of rains, पूर्णचन्द्रा with fullmoon, शर्वरीव like the  
night, अदृश्यत looked.

##### आङ्ग्लानुवादः
The most splendid assembly filled with learned people looked brilliant like the night with the autumnal fullmoon.



#### श्लोकः
##### मूलम्
राज्ञस्तु प्रकृतीस् सर्वास् समग्राः प्रेक्ष्य धर्मवित्।  
इदं पुरोहितो वाक्यं भरतं मृदु चाब्रवीत्॥2.82.4॥

##### शब्दार्थः
धर्मवित् knower of righteousness, पुरोहितः the chief priest, समग्राः complete, सर्वाः all, राज्ञः king's, प्रकृतीः ministers, प्रेक्ष्य having seen, भरतम् Bharata, मृदु in a gentle way, इदम् these, वाक्यम् words, अब्रवीत् spoke.

##### आङ्ग्लानुवादः
The chief priest Vasistha, knower of righteousness, looked at all the ministers present and addressed Bharata in a gentle voice.



#### श्लोकः
##### मूलम्
तात राजा दशरथस् स्वर्गतो धर्ममाचरन्।  
धनधान्यवतीं स्फीतां प्रदाय पृथिवीं तव॥2.82.5॥

##### शब्दार्थः
तात dear child, राजा king, दशरथः Dasaratha, धर्मम् righteousness, आचरन् while following, धनधान्यवतीम् abounding in wealth and grains, स्फीताम् vast, पृथिवीम् kingdom, तव to you, प्रदाय having given, स्वर्गतः attained heaven.

##### आङ्ग्लानुवादः
O dear child following the righteous path king Dasaratha conferred on you this vast kingdom abounding in wealth and grains before attaining heaven.



#### श्लोकः
##### मूलम्
रामस्तथा सत्यधृतिस्सतां धर्ममनुस्मरन्।  
नाजहात्पितुरादेशं शशी ज्योत्स्नामिवोदितः॥2.82.6॥

##### शब्दार्थः
तथा and, सत्यधृतिः abiding in truth, रामः Rama, सताम् of the virtuous, धर्मम् righteousness, अनुस्मरन् remembering, उदितः rising, शशी moon, ज्योत्स्नामिव like moon light, पितुः father's, आदेशम् command, नाजहात् did not abandon.

##### आङ्ग्लानुवादः
Abiding in truth, remembering the righteous ways of virtuous men just as the rising Moon does not leave its beams, Rama too did not move away from his father's command.



#### श्लोकः
##### मूलम्
पित्रा भ्रात्रा च ते दत्तं राज्यं निहतकण्टकम्।  
तद्भुङ्क्ष्व मुदितामात्यः क्षिप्रमेवाभिषेचय॥2.82.7॥

##### शब्दार्थः
पित्रा by your father, भ्रात्रा च by your brother also, निहतकण्टकम् all thorns removed, राज्यम् kingdom, ते to you, दत्तम् has been given, मुदितामात्यः with ministers pleased, तत् that king dom, भुङ्क्ष्व enjoy, क्षिप्रमेव quickly, अभिषेचय be consecrated.

##### आङ्ग्लानुवादः
The kingdom free from obstacles has been passed on to you by your father and brother. Get yourself coronated quickly and enjoy it along with your cheerful ministers.



#### श्लोकः
##### मूलम्
उदीच्या श्च प्रतीच्या श्च दाक्षिणात्याश्च केवलाः।  
कोट्यापरान्तास्सामुद्रारत्नान्यभिहरन्तुते॥2.82.8॥

##### शब्दार्थः
उदीच्याः kings from the north, प्रतीच्या श्च from the west, दाक्षिणात्याश्च from the south, केवलाः solely, अपरान्ताः kings of the bordering kingdoms, सामुद्राः seatraders, ते they, कोट्या crores in number, रत्नानि gems, अभिहरन्तु may offer to you as gift.

##### आङ्ग्लानुवादः
Let kings from the north, the west, the south, the bordering kingdoms, and the seatraders offer you crores of gems as gifts.



#### श्लोकः
##### मूलम्
तच्छ्रुत्वा भरतो वाक्यं शोकेनाभिपरिप्लुतः।  
जगाम मनसा रामं धर्मज्ञो धर्मकाङ्क्षया॥2.82.9॥

##### शब्दार्थः
धर्मज्ञः knower of duty, भरतः Bharata, तत् that, वाक्यम् words, श्रुत्वा having heard, शोकेन with distress, अभिपरिप्लुतः overwhelmed, धर्मकाङ्क्षया wishing to abide by  righteousness, रामम् Rama, मनसा with mind, जगाम reached.

##### आङ्ग्लानुवादः
On hearing those words, Bharata who knew his duty was overwhelmed with distress  
and, resolved to abide by righteousness, reached Rama through his mind (thought of Rama).



#### श्लोकः
##### मूलम्
सबाष्पकलया वाचा कलहंसस्वरो युवा।  
विललाप सभामध्ये जगर्हे च पुरोहितम्॥2.82.10॥

##### शब्दार्थः
कलहंसस्वरः voice resembling the melodious cackle of a swan, युवा the young man, सबाष्पकलया voice choked with sobs, वाचा words, सभामध्ये in the midst of the assembly, विललाप lamented, पुरोहितम् to the family priest Vasistha, जगर्हे च reproached.

##### आङ्ग्लानुवादः
Young Bharata with the melodious voice of a swan, choked with tears, lamenting in the assembly, reproached the family priest Vasistha, sayingः



#### श्लोकः
##### मूलम्
चरितब्रह्मचर्यस्य विद्यास्नातस्य धीमतः।  
धर्मे प्रयतमानस्य को राज्यं मद्विधो हरेत्॥2.82.11॥

##### शब्दार्थः
चरितब्रह्मचर्यस्य one who practised brahmacharaya, विद्यास्नातस्य who is wellversed in all branches of learning, धीमतः of the sagacious, धर्मे in righteousness, प्रयतमानस्य endeavouring, राज्यम् kingdom, मद्विधः a man like me, कः who, हरेत् will seize?

##### आङ्ग्लानुवादः
Would any man seize this kingdom which rightfully belongs to sagacious Rama, who practises brahmacharya, who is wellversed in all branches of learning and who endeavours to protect righteousness?



#### श्लोकः
##### मूलम्
कथं दशरथाज्जातो भवेद्राज्यापहारकः।  
राज्यं चाहं च रामस्य धर्मं वक्तुमिहार्हसि॥2.82.12॥

##### शब्दार्थः
दशरथात् from Dasaratha, जातः born, राज्यापहारकः usurper of the kingdom, कथम् भवेत् how will he become?, राज्यं च kingdom, अहं च I also, रामस्य belong to Rama, इह in this matter, धर्मम् truth, वक्तुम् to tell, अर्हसि it behoves you.

##### आङ्ग्लानुवादः
How can any usurper of the kingdom be born of Dasaratha? Or, how would any  
progeny of Dasaratha become the usurper of the kingdom? I and the kingdom, both belong to Rama. You should tell the truth about this.



#### श्लोकः
##### मूलम्
ज्येष्ठ श्श्रेष्ठश्च धर्मात्मा दिलीपनहुषोपमः।  
लब्धुमर्हति काकुत्स्थो राज्यं दशरथो यथा॥2.82.13॥

##### शब्दार्थः
ज्येष्ठः eldest, श्रेष्ठः च and also eminent, धर्मात्मा righteous one, दिलीपनहुषोपमः comparable to Dilipa and Nahusha, काकुत्स्थ Rama of Kakutstha dynasty, दशरथो यथा like Dasaratha, राज्यम् kingdom, लब्धुम् to inherit, अर्हति deserves.

##### आङ्ग्लानुवादः
The eldest, eminent and righteous Rama, the scion of the Kakutstha dynasty, who is comparable to Dilipa and Nahusha deserves to inherit this kingdom just as Dasaratha did.



#### श्लोकः
##### मूलम्
अनार्यजुष्टमस्वर्ग्यं कुर्यां पापमहं यदि।  
इक्ष्वाकूणामहं लोके भवेयं कुलपांसनः॥2.82.14॥

##### शब्दार्थः
अहम् I, अनार्यजुष्टम् followed by wretched ones, अस्वर्ग्यम् not leading to heaven, पापम् sin, कुर्यां यदि if I do, लोके in this world, इक्ष्वाकूणाम् to the Ikshvaku kings, कुलपांसनः one who is a disgrace to the family, भवेयम् I shall become.

##### आङ्ग्लानुवादः
If I commit this evil act followed by wretched people which would not lead any one to  heaven, I shall only be bringing disgrace to the kings of the Ikshvaku dynasty.



#### श्लोकः
##### मूलम्
यद्धि मात्रा कृतं पापं नाहं तदपि रोचये।  
इहस्थो वनदुर्गस्थं नमस्यामि कृताञ्जलिः॥2.82.15॥

##### शब्दार्थः
मात्रा by my mother, यत् which, पापम् sin, कृतम् was committed, तत् अपि that one also, अहम् I, न रोचये हि do not accept, इहस्थः from here, वनदुर्गस्थम् one staying in impenetrable forest, कृताञ्जलिः with folded palms, नमस्यामि pay obeisance.

##### आङ्ग्लानुवादः
I will never accept the evil deed committed by my mother. From here itself I shall pay  
obeisance with folded palms to my brother who dwells in the impenetrable forest.



#### श्लोकः
##### मूलम्
राममेवानुगच्छामि राजा स द्विपदां वरः।  
त्रयाणामपि लोकानां राज्यमर्हति राघवः॥2.82.16॥

##### शब्दार्थः
राममेव Rama alone, अनुगच्छामि I will follow, द्विपदां वरः best among men, सः he alone, राजा is the king, राघवः Rama, त्रयाणां लोकानाम् of the three worlds', राज्यमपि kingdom, अर्हति deserves.

##### आङ्ग्लानुवादः
I shall follow Rama the best among men. He alone and no one else deserves to rule over the kingdom of the three worlds.



#### श्लोकः
##### मूलम्
तद्वाक्यं धर्मसंयुक्तं श्रुत्वा सर्वे सभासदः।  
हर्षान्मुमुचुरश्रूणि रामे निहितचेतसः॥2.82.17॥

##### शब्दार्थः
सर्वे all, सभासदः members of the assembly, धर्मसंयुक्तम् bound by righteousness, तद्वाक्यम् those words, श्रुत्वा having heard, रामे on Rama, निहितचेतसः fixing their thoughts, हर्षात् out of joy, अश्रूणि tears, मुमुचुः shed.

##### आङ्ग्लानुवादः
Hearing the words of Bharata full of righteousness, all the men assembled there   shed tears of joy, thinking of Rama.



#### श्लोकः
##### मूलम्
यदि त्वार्यं न शक्ष्यामि विनिवर्तयितुं वनात्।  
वने तत्रैव वत्स्यामि यथाऽर्यो लक्ष्मणस्तथा॥2.82.18॥

##### शब्दार्थः
आर्यम् my noble brother, वनात् from the forest, विनिवर्तयितुम् to bring back, न शक्ष्यामि यदि if I am not able, आर्यः noble brother, लक्ष्मणः Lakshmana, यथा as, तथा so, तत्र there, वने एव in the forest itself, वत्स्यामि I shall dwell.

##### आङ्ग्लानुवादः
If I am not able to bring back my noble brother (Rama) from the forest, I shall also dwell there like my noble brother Lakshmana.



#### श्लोकः
##### मूलम्
सर्वोपायं तु वर्तिष्ये विनिवर्तयितुं बलात्।  
समक्षमार्यमिश्राणां साधूनां गुणवर्तिनाम्॥2.82.19॥

##### शब्दार्थः
गुणवर्तिनाम् of the virtuous, साधूनाम् of the pious, आर्यमिश्राणाम् noble ones, समक्षम् in the  presence, बलात् with all force, विनिवर्तयितुम् to bring back, सर्वोपायम् by all means, वर्तिष्ये I shall attempt.

##### आङ्ग्लानुवादः
I shall employ all possible means to bring him back and join you who are respectable, virtuous and pious.



#### श्लोकः
##### मूलम्
विष्टिकर्मान्तिकास् सर्वे मार्गशोधकरक्षकाः।  
प्रस्थापिता मया पूर्वं यत्रापि मम रोचते॥2.82.20॥

##### शब्दार्थः
मार्गशोधकरक्षकाः explorers and protectors of the paths, सर्वे all, विष्टिकर्मान्तिकाः who work for wages and no wages, मया by me, पूर्वम् previously, प्रस्थापिताः have been despatched, मम for me, यात्रापि this journey, रोचते pleases.

##### आङ्ग्लानुवादः
I have already despatched the explorers and protectors of roads who work for wages and without wages as well. It also pleases me to undertake this journey.



#### श्लोकः
##### मूलम्
एवमुक्त्वा तु धर्मात्मा भरतो भ्रातृवत्सलः।  
समीपस्थमुवाचेदं सुमन्त्रं मन्त्रकोविदम्॥2.82.21॥

##### शब्दार्थः
धर्मात्मा righteous one, भ्रातृवत्सलः a devoted brother, भरतः Bharata, एवम् in this way, उक्त्वा तु having uttered, समीपस्थम् standing nearby, मन्त्रकोविदम् skilled  in counselling, सुमन्त्रम् to Sumantra, इदम् these words, उवाच said.

##### आङ्ग्लानुवादः
Righteous Bharata who was full of devotion towards his brother having uttered thus, addressed  the skilful counsellor Sumantra standing nearbyः



#### श्लोकः
##### मूलम्
तूर्णमुत्थाय गच्छ त्वं सुमन्त्र मम शासनात्।  
यात्रामाज्ञापय क्षिप्रं बलं चैव समानय॥2.82.22॥

##### शब्दार्थः
सुमन्त्र Sumantra, मम my, शासनात् on command, तूर्णम् quickly, उत्थाय after rising, गच्छ त्वं go, क्षिप्रम् speedily, यात्राम् expedition, आज्ञापय order, बलं चैव army also, समानय bring.

##### आङ्ग्लानुवादः
O Sumantra quickly rise and go. On my authority, order the expedition and let the army be marshalled at once.



#### श्लोकः
##### मूलम्
एवमुक्तस् सुमन्त्रस्तु भरतेन महात्मना।  
हृष्टस्तदाऽदिशत्सर्वं यथासन्दिष्टमिष्टवत्॥2.82.23॥

##### शब्दार्थः
महात्मना magnanimous, भरतेन by Bharata, एवम् in that way, उक्तः having been instructed, सुमन्त्रः Sumantra, हृष्टः in delight, तत् then, सर्वम् entirely, यथासन्दिष्टम् as has been commanded, इष्टवत् as if he longed, आदिशत् ordered.

##### आङ्ग्लानुवादः
On hearing the words of the magnanimous Bharata, Sumantra was delighted and as  instructed, ordered everything as if he was anxious to do it himself.



#### श्लोकः
##### मूलम्
ताः प्रहृष्टाः प्रकृतयो बलाध्यक्षा बलस्य च।  
श्रुत्वा यात्रां समाज्ञप्तां राघवस्य निवर्तने॥2.82.24॥

##### शब्दार्थः
राघवस्य Rama's, निवर्तने return, समाज्ञप्ताम् ordered, बलस्य च army's, यात्राम् the expedition, श्रुत्वा having heard, ताः those, प्रकृतयः subjects, बलाध्यक्षाः chiefs of army, प्रहृष्टाः were delighted.

##### आङ्ग्लानुवादः
Having come to know that orders were issued to send the army on an expedition to bring back Rama, the subjects and the army chiefs were delighted.



#### श्लोकः
##### मूलम्
ततो योधाङ्गनास् सर्वा भर्त्रून्सर्वान्गृहेगृहे।  
यात्रागमनमाज्ञाय त्वरयन्ति स्म हर्षिताः॥2.82.25॥

##### शब्दार्थः
ततः thereafter, गृहेगृहे in every house, सर्वाः all, योधाङ्गनाः wives of soldiers, यात्रागमनम् for expedition, आज्ञाय having come to know, हर्षिताः gladly, सर्वान् all, भर्त्रून् their husbands, त्वरयन्ति स्म hastened   them up.

##### आङ्ग्लानुवादः
Then, the wives of the soldiers having come to know of the expedition were all delighted and in every household hastened up their husbands.



#### श्लोकः
##### मूलम्
ते हयैर्गोरथैश्शीघ्रैस्स्यन्दनैश्च महाजवैः  
सह योधैर्बलाध्यक्षा बलं सर्वमचोदयन्॥2.82.26॥

##### शब्दार्थः
ते those, बलाध्यक्षाः chiefs of army, हयैः horses, शीघ्रैः fastmoving, गोरथैः bullock carts, महाजवैः of swift, स्यन्दनैश्च by chariots, योधैश्च सह with soldiers, सर्वम् all, बलम् army, अचोदयन् urged.

##### आङ्ग्लानुवादः
Those chiefs of the army urged the soldiers, horses, fastmoving bullockcarts and swift chariots (to move on).



#### श्लोकः
##### मूलम्
सज्जं तु तद्बलं दृष्ट्वा भरतो गुरुसन्निधौ।  
रथं मे त्वरयस्वेति सुमन्त्रं पार्श्वतोऽब्रवीत्॥2.82.27॥

##### शब्दार्थः
भरतः Bharata, सज्जम् ready, तत् बलम् that army, दृष्ट्वा having seen, गुरुसन्निधौ in the presence of  the preceptor (Vasistha), पार्श्वतः on his side, सुमन्त्रम् to Sumantra, मे my, रथम् chariot, त्वरयस्व quickly prepare, इति like this, अब्रवीत् said.

##### आङ्ग्लानुवादः
When Bharata saw that the army was ready, he instructed Sumantra who was standing by the side of the preceptor to quickly prepare his chariot.



#### श्लोकः
##### मूलम्
भरतस्य तु तस्याज्ञां प्रतिगृह्य च हर्षितः।  
रथं गृहीत्वा प्रययौ युक्तं परमवाजिभिः॥2.82.28॥

##### शब्दार्थः
तस्य भरतस्य that Bharata's, आज्ञाम् command, प्रतिगृह्य having received, हर्षितः delighted, परमवाजिभिः with excellent horses, युक्तम् harnessed, रथम् chariot, गृहीत्वा grasping, प्रययौ  
went.

##### आङ्ग्लानुवादः
He (Sumantra) received the command of Bharata in great delight and set out with a chariot harnessed with excellent horses.



#### श्लोकः
##### मूलम्
स राघवस् सत्यधृतिः प्रतापवान् ब्रुवन् सुयुक्तं दृढसत्यविक्रमः।  
गुरुं महारण्यगतं यशस्विनं प्रसादयिष्यन्भरतोऽब्रवीत्तदा॥2.82.29॥

##### शब्दार्थः
तदा then, राघवः Bharata, सत्यधृतिः firm in truth, प्रतापवान् valiant, दृढसत्यविक्रमः whose valour comes out of unshakable truth, सुयुक्तम् judiciously, ब्रुवन् speaking, भरतः Bharata, महारण्यगतम् gone to the great forest, यशस्विनम् illustrious, गुरुम् esteemed brother, प्रसादयिष्यन् to propitiate, अब्रवीत् said.

##### आङ्ग्लानुवादः
Bharata, a descendant of the Raghu race, firm in truth, one whose valour comes out of unswerving truth, speaking judiciously said this to propitiate his esteemed brother who was in the dense forestः



#### श्लोकः
##### मूलम्
तूर्णं समुत्थाय सुमन्त्र गच्छ बलस्य योगाय बलप्रधानान्।  
आनेतुमिच्छामि हि तं वनस्थं प्रसाद्य रामं जगतो हिताय॥2.82.30॥

##### शब्दार्थः
सुमन्त्र Sumantra, समुत्थाय arise, बलस्य the army's, योगाय to assemble, बलप्रधानान् to  leaders of the army, तूर्णम् quickly, गच्छ go, वनस्थम् who is in the forest, तम् रामम् that Rama, प्रसाद्य having appeased, जगतः world's, हिताय welfare, आनेतुम् to bring, इच्छामि हि am wishing.

##### आङ्ग्लानुवादः
O Sumantra, arise, go at once to the leaders of the army and ask them to assemble the troops. I shall propifiate Rama who is in the deep forest and bring him back for the welfare of the world.



#### श्लोकः
##### मूलम्
ससूतपुत्रो भरतेन सम्यगाज्ञापितस्सम्परिपूर्णकामः।  
शशास सर्वान्प्रकृतिप्रधानान्बलस्य मुख्यांश्च सुहृज्जनं च॥2.82.31॥

##### शब्दार्थः
भरतेन by Bharata, सम्यक् distinctly, आज्ञापितः having been ordered, सम्परिपूर्णकामः with his desire fulfilled, सः that, सूतपुत्रः charioteer, सर्वान् all, प्रकृतिप्रधानान् to important subjects, बलस्य army's, मुख्यांश्च chiefs, सुहृज्जनं च to friends, शशास ordered.

##### आङ्ग्लानुवादः
The charioteer categorically commanded by Bharata, his desire fulfilled, communicated the royal mandate to all important subjects, chiefs of army and friends.



#### श्लोकः
##### मूलम्
ततस् समुत्थाय कुले कुले ते राजन्यवैश्या वृषलाश्च विप्राः।  
अयूयुजन्नुष्ट्रखरान्रथांश्च नागान्हयांश्चैव कुलप्रसूतान्॥2.82.32॥

##### शब्दार्थः
ततः there after, कुले कुले in every household, ते those, राजन्यवैश्याः kshatriyas, vaisyas वृषलाश्च sudras, विप्राः brahmins, समुत्थाय after rising up, उष्ट्रखरान् camels and asses, रथांश्च chariots, कुलप्रसूतान् born in a good race, नागान् elephants, हयांश्चैव horses as well, अयूयुजन् harnessed.

##### आङ्ग्लानुवादः
Thereafter, men from every household, kshatriyas, vaisyas, sudras and brahmins came out and harnessed their chariots to the camels and asses, elephants and horses of high pedigree.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे द्व्यशीतितमस्सर्गः॥  
Thus ends the eightysecond sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/082_rAmAnayanAya_bharataprasthAnam.md">
<details><summary><h3>भूषणम् ...{Loading}...</h3></summary>



तामार्यगणसम्पूर्णां भरतः प्रग्रहां सभाम् ।  

ददर्श बुद्धिसम्पन्नः पूर्णचन्द्रो निशामिव  ॥  २।८२।१  ॥   

तामिति । प्रग्रहां नियमवतीम् । यद्वा
शुक्रबृहस्पत्यादिप्रकृष्टग्रहयुक्ताम्, तदा निशाविशेषणमिदम्  ॥  २।८२।१
 ॥   

  

आसनानि यथान्यायमार्याणां विशतां तदा ।  

वस्त्राङ्गरागप्रभया द्योतिता सा सभोत्तमा  ॥  २।८२।२  ॥   

आसनानि विशताम् आसनेषूपविशतामित्यर्थः  ॥  २।८२।२  ॥   

  

सा विद्वज्जनसम्पूर्णा सभा सुरुचिरा तदा ।  

अदृश्यत घनापाये पूर्णचन्द्रेव शर्वरी  ॥  २।८२।३  ॥   

सेति । घनापाये वर्षापगमे, शरदीते यावत् । भरताभिषेकाय सर्वे अलङ्कृताः
समागता इति भावः  ॥  २।८२।३  ॥   

  

राज्ञस्तु प्रकृतीः सर्वाः समग्राः प्रेक्ष्य धर्मवित् ।  

इदं पुरोहितो वाक्यं भरतं मृदु चाब्रवीत्  ॥  २।८२।४  ॥   

प्रेक्ष्य संवादार्थमवलोक्य  ॥  २।८२।४  ॥   

  

तात राजा दशरथः स्वर्गतो धर्ममाचरन् ।  

धनधान्यवतीं स्फीतां प्रदापय पृथिवीं तव  ॥  २।८२।५  ॥   

तात वत्स धर्मं सत्यपरिपालनरूपम् । तव तुभ्यम्  ॥  २।८२।५  ॥   

  

रामस्तथा सत्यधृतिः सतां धर्ममनुस्मरन् ।  

नाजहात् पितुरादेशं शशी ज्योत्स्नामिवोदितः  ॥  २।८२।६  ॥   

तथा पितृवत् सत्ये धृतिः प्रीतिर्यस्य स सत्यधृतिः । "धृङ् प्रीतौ" इति
धातोः स्त्रियां क्तिन् प्रत्ययः । सतां पितृनिर्देशवर्त्तिनाम् । धर्मं
पितृवचनपरिपालनरूपम् । "जीवतोर्वाक्यकरणात् प्रत्यब्दं भूरिभोजनात् ।
गयायां पिण्डदानाच्च त्रिभिः पुत्रस्य पुत्रता  ॥ " इति वचनात्  ॥  २।८२।६
 ॥   

  

पित्राभ्रात्रा च ते दत्तं राज्यं निहतकण्टकम् ।  

तद्भुङ्क्ष्व मुदितामात्यः क्षिप्रमेवाभिषेचय  ॥  २।८२।७  ॥   

पित्रेति । अभिषेचय आत्मानमिति शेषः  ॥  २।८२।७  ॥   

  

उदीच्याश्च प्रतीच्याश्च दाक्षिणात्याश्च केवलाः ।  

कोट्यापरान्ताः सामुद्रा रत्नान्यभिहरन्तु ते  ॥  २।८२।८  ॥   

उदीच्या इति प्राच्या इत्यपि सिद्धम् । केवलाः सिंहासनादिरहिता
इत्यपरान्तादिविशेषणम् । अपरान्ताः अपरान्तदेशवासिनो यवनाः । कोट्या
कोटिसङ्ख्यया उपलक्षितानि रत्नानि । सामुद्राः समुद्रद्वीपवासिनः  ॥  २।८२।८
 ॥   

  

तच्छ्रुत्वा भरतो वाक्यं शोकेनाभिपरिप्लुतः ।  

जगाम मनसा रामं धर्मज्ञो धर्मकांक्षया  ॥  २।८२।९  ॥   

धर्मज्ञः कुलक्रमागतज्येष्ठाभिषेचनरूपधर्मज्ञः । धर्मकाङ्क्षया
ज्येष्ठानुवर्त्तनरूपधर्मलिप्सया । रामं मनसा जगाम, सस्मारेत्यर्थः  ॥ 
२।८२।९  ॥   

  

स बाष्पकलया वाचा कलहंसस्वरो युवा ।  

विललाप सभामध्ये जगर्हे च पुरोहितम्  ॥  २।८२।१०  ॥   

स इति । बाष्पकलया अधर्मस्मरणात् रामस्मरणाद्वा । बाष्पेणाव्यक्तया
कलहंसस्वर इत्यनेन अभिनिवेशविशेषो द्योत्यते । युवेत्यनेन भोगकालेपि
भोगोपकरणजिहासा चित्रमिति ऋषिः स्तौति । सभामध्ये जगर्हे "नियमातिक्रमं
रहसि बोधयेत्" इति नियमोपि भग्नः । अतिक्रूरमधर्मं नियुक्तवानिति
दुःखपारवश्यात् रहः सदोविभागविस्मरणेन गर्हितवान् । पुरोहितं जगर्हे सम्यक्
त्वयास्य कुलस्य भाविहितमवेक्षितमिति निनिन्द । सभामध्ये बहवः समेत्य
ममैकस्य पारतन्त्र्यं किमपजिहीर्षन्ति सभामध्ये किमवनेपि मद्धनं मुष्णन्ति
 ॥  २।८२।१०  ॥   

  

चरितब्रह्मचर्यस्य विद्यास्नातस्य धीमतः ।  

धर्मे प्रयतमानस्य को राज्यं मद्विधो हरेत्  ॥  २।८२।११  ॥   

चरितेति । चरितब्रह्मचर्यस्य अनुष्ठितगुरुकुलवासस्य । विद्यास्नातस्य
"वेदमधीत्य स्नायात्" इति स्मृतिप्रक्रियया
निखिलवेदाध्ययनानन्तरभाविस्नानकर्मयुक्तस्य । धीमतः तदर्थज्ञस्य । धर्मे
प्रयतमानस्य तदर्थानुष्ठानवतः । मद्विधः शास्त्रवश्यो मादृशः  ॥  २।८२।११
 ॥   

  

कथं दशरथाज्जातो भवेद्राज्यापहारकः ।  

राज्यं चाहं च रामस्य धर्मं वक्तुमिहार्हसि  ॥  २।८२।१२  ॥   

मद्विध इत्येतद्विवृणोति--कथमित्यादिना । रामविरहोत्तरक्षणे मृतस्य कुक्षौ
जातो ऽहं कथं तत्त्यक्तं राज्यं परिगृह्णीयाम् ? मत्स्वरूपपर्यालोचनयापि
नाहं राज्यार्ह इत्याह राज्यं चेति । शेषवस्तुष्वेकमेकस्य किमीष्टे
प्रत्युत राज्यं वा किमिति मां नेष्टे राज्यं चाहं च रामस्य राज्यमपि
रामसम्बन्धि अहमपि च रामसम्बन्धी, उभयमपि रामशेषमित्यर्थः । धर्मं
वक्तुमिहार्हसि लोके स्वपित्रादिकं निगृह्य स्वयं राज्यस्य कर्त्तारः सन्ति
तदेतद्व्यक्तावपि भवतीति मा मंस्थाः । इह मद्विषये । मत्प्रकृतिं ज्ञात्वा
धर्मं वक्तुमर्हसि । धर्मं पाल्यत्वपालकत्वरूपं वक्तुमर्हसि,
रामशेषत्वाविशेषे एकं शेषं कथमपरं रक्षेत् । तथासति राज्यमेव मां किमिति न
रक्षेदिति भावः । ननु रत्नपेटिकयोर्द्वयोः शेषत्वाविशेषेपि एकं रक्ष्यमपरं
रक्षकं च दृष्टम् तद्वदस्त्विति चेन्न, तत्र हि पेटिका कुञ्चिकादिव्यापारेण
स्वामिना रक्षकत्वेन विनियुक्ता, नाहमेवं रामेण विनियुक्तः । यथा
स्वैकधार्यमपि रत्नमवसरे पेटिकास्थं करोति तद्वत्स्वेनैव पाल्यमपि
राज्यमस्माभिर्यावच्छक्ति प्रसादितोपि अनवसरतया रामो यदा मदधीनं
कुर्यात्तदा तदाहितशक्तिकस्तत्परतन्त्रः पेटिकावत् यावत्तदागमनं रक्षेयम् ।
अतस्तन्निवर्तनप्रयत्न एव सर्वथा कार्यः । प्रथमतो वरनिर्बन्धादिकृता
राज्यस्यास्मदीयत्वबुद्धिः रामसमक्षं गत्वा परिहरणीयेति भावः  ॥  २।८२।१२
 ॥   

  

ज्येष्ठः श्रेष्ठश्च धर्मात्मा दिलीपनहुषोपमः ।  

लब्धुमर्हति काकुत्स्थो राज्यं दशरथो यथा  ॥  २।८२।१३  ॥   

वक्तव्यं धर्ममाह--ज्येष्ठ इत्यादिना । दिलीपनहुषशब्दौ
चन्द्रसूर्यवंशश्रेष्ठराजोपलक्षणार्थौ  ॥  २।८२।१३  ॥   

  

अनार्यजुष्टमस्वर्ग्यं कुर्यां पापमहं यदि ।  

इक्ष्वाकूणामहं लोके भवेयं कुलपांसनः  ॥  २।८२।१४  ॥   

अनार्येति । इक्ष्वाकूणां लोके तत्सम्बधिनि जने  ॥  २।८२।१४  ॥   

  

यद्धि मात्रा कृतं पापं नाहं तदपि रोचये ।  

इहस्थो वनदुर्गस्थं नमस्यामि कृताञ्जलिः  ॥  २।८२।१५  ॥   

यद्धीत्यनेनाप्राप्तभाषणश्रवणपापस्य प्रायश्चित्तमनुष्ठितम्  ॥  २।८२।१५
 ॥   

  

राममेवानुगच्छामि राजा स द्विपदां वरः ।  

त्रयाणामपि लोकानां राज्यमर्हति राघवः  ॥  २।८२।१६  ॥   

द्वौ पादौ येषां ते द्विपादः । "सङ्ख्यासुपूर्वंस्य" इति लोपः समासान्तः ।
अतः "पादःपत्" इति भस्थले पदादेशः । तेषां पुरुषाणामित्यर्थः  ॥  २।८२।१६
 ॥   

  

तद्वाक्यं धर्मसंयुक्तं श्रुत्वा सर्वे सभासदः ।  

हर्षान्मुमुचुरश्रूणि रामे निहितचेतसः  ॥  २।८२।१७  ॥   

मध्ये कविवाक्यम्--तद्वाक्यमिति । सभासु सीदन्तीति सभासदः सभ्याः  ॥ 
२।८२।१७  ॥   

  

यदि त्वार्यं न शक्ष्यामि विनिवर्त्तयितुं वनात् ।  

वने तत्रैव वत्स्यामि यथार्थो लक्ष्मणस्तथा  ॥  २।८२।१८  ॥   

यदीति । कनिष्ठे लक्ष्मणे आर्यशब्दप्रयोगो
ज्येष्ठानुवर्त्तनरूपधर्मनिरतत्वात् । यथार्यो लक्ष्मणस्तथाहं
लक्ष्मणश्चेत्यर्थः  ॥  २।८२।१८  ॥   

  

सर्वोपायं तु वर्त्तिष्ये विनिवर्त्तयितुं बलात् ।  

समक्षमार्यमिश्राणां साधूनां गुणवर्त्तिनाम्  ॥  २।८२।१९  ॥   

सर्वोपायं वर्तिष्ये । सर्वोपायमिति क्रियाविशेषणम्, सर्वोपायैर्यत्नं
करिष्य इत्यर्थः । आर्यमिश्राणां सदस्यानाम् । "आर्य्यमिश्राः पारिषदाः
सदस्याः सामवायिकाः" इति सज्जनः । भवद्भिरागन्तव्यमित्यर्थादुक्तं भवति  ॥ 
२।८२।१९  ॥   

  

विष्टिकर्मान्तिकाः सर्वे मार्गशोधकरक्षकाः ।  

प्रस्थापिता मया पूर्वं यात्रापि मम रोचते  ॥  २।८२।२०  ॥   

एवमुक्त्वा तु धर्मात्मा भरतो भ्रातृवत्सलः ।  

समीपस्थमुवाचेदं सुमन्त्रं मन्त्रकोविदम्  ॥  २।८२।२१  ॥   

तूर्णमुत्थाय गच्छ त्वं सुमन्त्र मम शासनात् ।  

यात्रामाज्ञापय क्षिप्रं बलं चैव समानय  ॥  २।८२।२२  ॥   

विष्टयो भृतिमन्तरेण जनपदेभ्यः समानीताः कर्मकराः । कर्मान्तिकाः कर्मान्ते
भृतिग्रहीतारः । मार्गशोधकरक्षका इति विष्ट्यादिविशेषणम् । प्रस्थापिता मया
पूर्वमित्यभिधानात् । वसिष्ठः शिबिरकरणनियोगमजानन्नभिषेकप्रस्तावं
कृतवानित्यवगम्यते  ॥  २।८२।२०२२  ॥   

  

एवमुक्तः सुमन्त्रस्तु भरतेन महात्मना ।  

हृष्टस्तदादिशत् सर्वं यथासन्दिष्टमिष्टवत्  ॥  २।८२।२३  ॥   

इष्टवत् इष्टार्हम्, इष्टानुरूपमिति यावत्  ॥  २।८२।२३  ॥   

  

ताः प्रहृष्टाः प्रकृतयो बलाध्यक्षा बलस्य च ।  

श्रुत्वा यात्रां समाज्ञप्तां राघवस्य निवर्त्तने  ॥  २।८२।२४  ॥   

ताः प्रकृतयः । पौरश्रेणयः "राज्याङ्गानि प्रकृतयः पौराणां श्रेणयो ऽपि च"
इत्यमरः । बलाध्यक्षाः सेनापतयश्च राघवस्य निवर्त्तने निवर्त्तननिमित्तं
समाज्ञप्तां बलस्य सैन्यस्य यात्रां श्रुत्वा प्रहृष्टाः आसन्निति शेषः  ॥ 
२।८२।२४  ॥   

  

ततो योधाङ्गनाः सर्वा भर्तृ़न् सर्वान् गृहेगृहे ।  

यात्रागमनमाज्ञाय त्वरयन्ति स्म हर्षिताः  ॥  २।८२।२५  ॥   

तत इति । यात्रागमनं यात्राया आगमनं सिद्धिं यात्रारूपगमनमिति वा  ॥ 
२।८२।२५  ॥   

  

ते हयैर्गोरथैः शीघ्रैः स्यन्दनैश्च महाजवैः ।  

सहयोधैर्बलाध्यक्षा बलं सर्वमचोदयन्  ॥  २।८२।२६  ॥   

गोरथैः वृषभयुक्तरथैः शकटैरित्यर्थः । बलं
सर्वमित्यवयवावयविनोर्भेदनिर्देशः  ॥  २।८२।२६  ॥   

  

सज्जं तु तद्बलं दृष्ट्वा भरतो गुरुसन्निधौ ।  

रथं मे त्वरयस्वेति सुमन्त्रं पार्श्वतो ऽब्रवीत्  ॥  २।८२।२७  ॥   

भरतस्य तु तस्याज्ञां प्रतिगृह्य च हर्षितः ।  

रथं गृहीत्वा प्रययौ युक्तं परमवाजिभिः  ॥  २।८२।२८  ॥   

सज्जं सन्नद्धम् । गुरुसन्निधावित्यनुज्ञाकरणार्थमुक्तम्  ॥  २।८२।२७२८  ॥   

  

स राघवः सत्यधृतिः प्रतापवान् ब्रुवन् सुयुक्तं दृढसत्यविक्रमः ।  

गुरुं महारण्यगतं यशस्विनं प्रसादयिष्यन् भरतो ऽब्रवीत्तदा  ॥  २।८२।२९  ॥   

उक्तमर्थं पुनः सङ्ग्रहेण दर्शयति--स इत्यादिना । सत्यधृतिः ।
अप्रच्युतधैर्यः । सुयुक्तं ब्रुवन् गुरुं प्रसादयिष्यन् उचितवचनेन रामं
प्रीणयिष्यन्नित्यर्थः  ॥  २।८२।२९  ॥   

  

तूर्णं समुत्थाय सुमन्त्र गच्छ बलस्य योगाय बलप्रधानान् ।  

आनेतुमिच्छामि हि तं वनस्थं प्रसाद्य रामं जगतो हिताय  ॥  २।८२।३०  ॥   

स सूतपुत्रो भरतेन सम्यगाज्ञापितः संपरिपूर्णकामः ।  

शशास सर्वान् प्रकृतिप्रधानान् बलस्य मुख्यांश्च सुहृज्जनं च  ॥  २।८२।३१
 ॥   

बलस्य योगाय बलस्य सन्नहनाय बलस्य सङ्गतये वा । "योगः
सन्नहनोपायध्यानसङ्गतियुक्तिषु" इत्यमरः । बलप्रधानान् गच्छ, प्रधानशब्दः
पुँल्लिङ्गो ऽप्यस्ति  ॥  २।८२।३०३१  ॥   

  

ततः समुत्थाय कुलेकुले ते राजन्यवैश्या वृषलाश्च विप्राः ।  

अयूयुजन्नुष्ट्ररथान् खरांश्च नागान् हयांश्चैव कुलप्रसूतान्  ॥  २।८२।३२
 ॥   

वृषलाः शूद्राः । कुलेकुले गृहेगृहे । "कुलं जनपदे गृहे" इत्यमरः ।
अयूयुजन् सज्जानकुर्वन् । कुलप्रसूतान् उत्तमानित्यर्थः  ॥  २।८२।३२  ॥   

  

इत्यार्षे श्रीरामायणे वाल्मीकीये० श्रीमदयोध्याकाण्डे द्व्यशीतितमः सर्गः
 ॥  ८२  ॥   

इति श्रीगो० श्रीरामायणभूषणे पीता० अयोध्याकाण्डव्याख्याने द्व्यशीतितमः
सर्गः  ॥  ८२  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/082_rAmAnayanAya_bharataprasthAnam.md">
<details><summary><h3>शिरोमणी ...{Loading}...</h3></summary>



भरतागमनकालिकं वृत्तमाह-- तामित्यादिभिः । आर्यगणैः श्रेष्ठसमूहैः
सम्पूर्णां प्रग्रहां प्रकृष्टाः ग्रहाः आग्रहवन्तो वसिष्ठादयो यस्यां तां
सभां बुद्धिसम्पन्नो भरतः पूर्णचन्द्रेण सहितां निशामिव ददर्श  ॥  २।८२।१
 ॥   

  

आसनानीति । यथान्यायं न्यायमनतिक्रम्य आसनानि विशतामार्याणां
वस्त्राङ्गरागप्रभया वस्त्राणामङ्गरागाणां चन्दनसारादीनां प्रकाशेन सा
सभोत्तमा द्योतिता  ॥  २।८२।२  ॥   

  

तदेव भङ्ग्यन्तरेणाह-- सेति । सुरुचिरा अतिशोभावती सभा घनापाये शरदि
शर्वरीव अदृश्यत  ॥  २।८२।३  ॥   

  

राज्ञ इति । पुरोहितो वशिष्ठः भरतमब्रवीत्  ॥  २।८२।४  ॥   

  

तद्वचनाकारमाह-- तातेति । स्फीतां समृद्धां पृथ्वीं तव प्रदाय स्वः साकेतं
गतः  ॥  २।८२।५  ॥   

  

राम इति । सत्यवृत्तिः रामः पितुः आदेशमाज्ञां शशीं ज्योत्स्नामिव न अजहात्
तदाज्ञापरिपालनार्थमेव वनं गत इत्यर्थः  ॥  २।८२।६  ॥   

  

पित्रेति । निहतकण्टकं रिपुरहितं ते तुभ्यं पित्रा भ्रात्रा च दत्तं
तद्राज्यं मुदितामात्यस्त्वं भुङ्क्ष्व अत एव क्षिप्रमभिषेचय स्वात्मानमिति
शेषः  ॥  २।८२।७  ॥   

  

अभिषेचनप्रयोजनमाह-- उदीच्या इति । उदीच्यादिदेशभवाः केवलाः
उदीच्यादिदेशानवच्छिन्नाः स्वर्गपातालवासिन इत्यर्थः । न परः अन्यो ऽन्तः
वेदकर्मविध्वंसकः येभ्यः ते सामुद्राः समुद्रमध्यवासिनश्च कोट्या
अनन्तसङ्ख्यया युक्तानि रत्नानि ते उपहरन्तु  ॥  २।८२।८  ॥   

  

तदिति । तत्पुरोहितभाषितं वाक्यं शोकेनाभिपरिप्लुतो भरतः धर्मकाङ्क्षया
रामसेवाभिलाषया रामे मनसा जगाम रामं सस्मारेत्यर्थः  ॥  २।८२।९  ॥   

  

स इति । सबाष्यकलया बाष्पकलासहितया वाचा उपलक्षितः कलहंसस्वरो युवा भरतः
विललाप पुरोहितं जगर्हे च  ॥  २।८२।१०  ॥   

  

तत्प्रकारमाह-- चरितेति । चरितमाचरितं ब्रह्मचर्यं येन विद्यास्नातस्य
निखिलविद्याकुशलस्य धर्मे पितृप्रतिज्ञापालने प्रयतमानस्य रामस्य राज्यं
मद्विधः मत्सदृशः ज्ञातेत्यर्थः, को हरेत्  ॥  २।८२।११  ॥   

  

कथमिति । दशरथाज्जातः पुरुषः राज्यापहारकः कथं भवेत् न कथञ्चिदित्यर्थः ।
राज्यकरणे स्वानौचित्यं बोधयति-- राज्यमहं च रामस्य अतस्त्वं धर्मं
रामराज्यकरणोपायं वक्तुमर्हसि  ॥  २।८२।१२  ॥   

  

ज्येष्ठ इति । काकुत्स्थः ककुत्स्थवंशोद्भवो रामः राज्यं लब्धुं दशरथ इव
अर्हति  ॥  २।८२।१३  ॥   

  

अनार्येति । अनार्यैः क्षुद्रैः जुष्टं सेवितमस्वर्ग्यं सुखनिवर्तकं पापं
यदि अहं कुर्यां तर्हि इक्ष्वाकूणां कुलापांसनः कुलदूषक इत्यर्थः, अहं
भवेयम्  ॥  २।८२।१४  ॥   

  

ननु भवन्मात्रानुमत्या मयोच्यते इत्यत आह-- यदिति । मात्रा यत् कृतं
सम्पादितं पापं रामवियोगहेतुकदुःखप्राप्तिजनितापराधं तन्न रोचये अत एव
इहस्थो ऽपि अहं वनदुर्गस्थं रामं नमस्यामि  ॥  २।८२।१५  ॥   

  

राममिति । अहं राममेव अनुगच्छामि । तत्र हेतुः-- द्विपदां वरः परमपुरुषः
त्रयाणां लोकानां राजा नियन्ता रामः एव राज्यं राज्याभिषेकमर्हति  ॥ 
२।८२।१६  ॥   

  

तदिति । तद्भरतोक्तं वाक्यं श्रुत्वा रामे निहितचेतसः रामनिमग्नचित्ताः
सर्वे सभासदः हर्षाद्भरतवाक्यश्रवणजनितानन्दादश्रूणि मुमुचुः  ॥  २।८२।१७
 ॥   

  

पुनर्भरतवाक्यमाह-- यदीति । आर्यं रामं विनिवर्तयितुमानेतुं यदि न
शक्ष्यामि तर्हि तत्र रामाधिष्ठितवने एव वत्स्यामि  ॥  २।८२।१८  ॥   

  

सर्वेति । साधूनां वैषम्यरहितानां गुणवर्तिनामार्यैर्भवद्भिर्मिश्राणां
संयुक्तानां सभासदां भवतां समक्षं विनिवर्तयितुं सर्वोपायं
स्वबुद्धिविषयीभूतनिखिलोपायजातं वर्तिष्ये करिष्यामि  ॥  २।८२।१९  ॥   

  

विष्टीति । मार्गशोधकदक्षकाः मार्गशोधनचतुराः विष्टिकर्मान्तिकाः विष्टयः
भृतिप्राप्तिमन्तरा कर्मकर्तारः कर्मान्तिकास्तदितरभृत्याश्च मया पूर्वमेव
प्रस्थापिताः अतो मम यात्रैव रोचते  ॥  २।८२।२०  ॥   

  

एवमिति । भ्रातृवत्सलो भरतः एवमुक्त्वा मन्त्रकोविदं सम्मतिदाननिपुणं
सुमन्त्रमुवाच  ॥  २।८२।२१  ॥   

  

वचनाकारमाह-- तूर्णमिति । हे सुमन्त्र मम शासनात्त्वं तूर्णं गच्छ ।
गमनप्रयोजनमाह-- यात्रां रामानयनोद्देश्यकमद्गमनहेतुकतत्तद्गमनमाज्ञापय अत
एव बलं सेनां क्षिप्रं समानय प्रस्थापय  ॥  २।८२।२२  ॥   

  

एवमिति । भरतेन एवमुक्तः सुमन्त्रः इष्टवत् स्वेच्छाविषयीभूतं सर्वं
यथासन्दिष्टमाज्ञामनतिक्रम्य अदिशदकथयत्  ॥  २।८२।२३  ॥   

  

ता इति । राघवस्य निवर्तने निवर्तननिमित्तं समाज्ञप्तां बलस्य सेनायाः
यात्रां श्रुत्वा ताः प्रकृतयः प्रजाः बलाध्यक्षाश्च प्रहृष्टा अभवन्निति
शेषः  ॥  २।८२।२४  ॥   

  

तत इति । ततः प्राप्तहर्घ्षाद्धेतोः यात्रागमनं यात्रया भरतादिकर्तृकगमनेन
आगमनं रामकर्तृकनिवर्तनमाज्ञाय गृहे गृहे स्वस्वगृहे सर्वान्भर्तृ़न्
सर्वान्भर्तृ़न् योधाङ्गनाः त्वरयन्ति स्म  ॥  २।८२।२५  ॥   

  

ते इति । हयैरश्वैः गोरथैः शकटैः मनोजवैः स्यन्दनैश्च योधैश्च सह सहितं
सर्वं बलं बलाध्यक्षाः शीघ्रमचोदयन्  ॥  २।८२।२६  ॥   

  

सज्जमिति । तत्स्वकीयं बलं सज्जं दृष्ट्वा गुहसन्निधौ स्थितो भरतः
पार्श्वतः पार्श्वे स्थितं सुमन्त्रं मे रथं त्वरयस्वेत्यब्रवीत्  ॥ 
२।८२।२७  ॥   

  

भरतस्येति । तस्य भरतस्य आज्ञां परिगृह्य प्रहर्षितः सुमन्त्रः
परमवाजिभिर्युक्तं रथं गृहीत्वा उपययौ भरतसमीपं प्राप  ॥  २।८२।२८  ॥   

  

स इति । सत्यधृतिः सत्ये प्रारम्भपरिसमापने रामाभिषेके इत्यर्थः,
धृतिर्बुद्धिर्यस्य दृढसत्यविक्रमः दृढौ अपरिचाल्यौ सत्यविक्रमौ यस्य स
राघवो भरतः सुयुक्तं वचो ब्रुवन्सन्महारण्यगतं गुरुं रामं प्रसादयिष्यंश्च
अब्रवीत्  ॥  २।८२।२९  ॥   

  

वचनाकारमाह-- तूर्णमिति । हे समुन्त्र बलस्य सैन्यस्य योगाय गमनार्थं
परस्परं यथोचितसम्बन्धाय सम्बन्धं कारयितुं बलप्रधानान्सेनाधीशान्गच्छ
वनस्थं रामं तूर्णमानेतुमहमिच्छामि  ॥  २।८२।३०  ॥   

  

स इति । भरतेनाज्ञापितः अत एव संपरिपूर्णकामः सूतपुत्रः सुमन्त्रः
प्रकृतिप्रधानान् प्रजामुख्यान्बलस्य सैन्यस्य मुख्यानधीशांश्च शशास
भरताज्ञापनं श्रावयामासेत्यर्थः  ॥  २।८२।३१  ॥   

  

तत इति । ततः भरताज्ञापनश्रवणानन्तरं कुले कुले प्रतिगृहे विद्यमानाः
राजन्यादयः उष्ट्रादीनयूयुजन् । तत्र कुलप्रसूतानित्यस्य
अत्युत्तमानित्यर्थः  ॥  २।८२।३२  ॥   

  

इति श्रीमद्वाल्मीकीयरामायणव्याख्याने रमायणशिरोमणावयोध्याकाण्डे
द्व्यशीतितमः सर्गः  ॥  २।८२  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/082_rAmAnayanAya_bharataprasthAnam.md">
<details><summary><h3>तिलकम् ...{Loading}...</h3></summary>



प्रग्रहा प्रकृष्टैर्वसिष्ठादिभिर्ग्रहः पिरग्रहो ऽधिष्ठानं यस्यां सा,
निशापक्षे प्रकृष्टगुर्वादिग्रहवतीम्  ॥  २।८२।१  ॥   

  

आर्याणां त्रैवर्णिकानाम् । आसनानि विशतामासनेषूपविशताम्  ॥  २।८२।२  ॥   

  

घनापाये शरदि  ॥  २।८२।३  ॥   

  

स वसिष्ठः संप्रेक्ष्य च चात्कृतानुमतिकांश्च कृत्वा  ॥  २।८२।४  ॥   

  

धर्मं सत्यपरिपालनरूपम्  ॥  २।८२।५  ॥   

  

सतां धर्मम् "जीवतो वाक्यकरणात्" इत्येवंरूपम्  ॥  २।८२।६  ॥   

  

निहतकण्टकं रामस्य वनवासदानात्तथा  ॥  २।८२।७  ॥   

  

उदीच्यादयस्तत्तद्दिशि प्रत्येकसिंहासनाधीश्वरा ये च केवलाः सिंहासनरहिताः
चात्प्राच्या अपरान्ताद्वीपवासिनः सामुद्राः पोतवणिजः कोट्यो ऽसंख्यातानि
रत्नानि हरन्तु । "कोट्यो ऽपरान्ताः" इति पाठान्तरम् । कोट्यो
रत्नान्यनेककोटिसंख्यरत्नानि, यद्वा परान्तास्तत्तद्दिगन्तवासिनः,
सामुद्राः समुद्रद्वीपवासिनः  ॥  २।८२।८  ॥   

  

धर्मज्ञो ज्येष्ठाभिषेकरूपधर्मज्ञः धर्मकाङ्क्षया
ज्येष्ठानुवर्तनरूपधर्मलिप्सया मनसा जगाम सस्मार  ॥  २।८२।९  ॥   

  

जगर्हे सर्वज्ञो ऽपि कथमेवमनुचिते मां प्रवर्तयसीत्युक्तवानित्यर्थः  ॥ 
२।८२।१०  ॥   

  

विद्यास्नातस्य सर्वविद्यानन्तरभाविस्नानयुतस्य रामस्य
मद्विधश्चरितब्रह्मचर्यादिः  ॥  २।८२।११  ॥   

  

रामस्य स्वमिति शेषः । हे भगवन् एवं विज्ञाय धर्मं न्याय्यं वक्तुमिह
सभायामर्हसि नेदृशमन्याय्यमित्यर्थः  ॥  २।८२।१२१४  ॥   

  

ननु त्वन्मात्रा ऽप्रयासेन राज्यसंपादनादस्माभिरेवमुक्तमत आह यद्धीति ।
वनदुर्गस्थं वनरूपदुर्गस्थम्  ॥  २।८२।१५  ॥   

  

द्विपदां मनुष्याणां वरः श्रेष्ठो राजा अस्य राज्यस्येति शेषः  ॥  २।८२।१६
 ॥   

  

मध्ये कविवाक्यम् तद्वाक्यमिति  ॥  २।८२।१७  ॥   

  

सर्वथा स्वस्य राज्यचिन्ता नास्तीति प्रतिपादकं पुनर्भरतवाक्यम् यदि त्विति
 ॥  २।८२।१८  ॥   

  

आर्यास्त्रैवर्णिकास्ते च ते मिश्राः पूज्यास्तेषां युष्माकं
समक्षमित्यन्वयः  ॥  २।८२।१९  ॥   

  

विष्टयो भृतिं विना कर्मकराः । कर्मान्तिका उक्ताः  ॥  २।८२।२०२२  ॥   

  

अदिशदाज्ञापयति स्म । इष्टवदिष्टार्हम् इष्टानुरूपमिति यावत्  ॥  २।८२।२३
 ॥   

  

निवर्तते निवर्तननिमित्तं बलस्य यात्रां समाज्ञप्तां बलस्य सेनायाः यात्रां
श्रुत्वा ताः प्रकृतयः प्रजाः बलाध्यक्षाश्च प्रहृष्टा अभवन्निति शेषः  ॥ 
२।८२।२४  ॥   

  

यात्रागमनं रामयात्रार्थं गमनम्  ॥  २।८२।२५  ॥   

  

गोरथैः शकटैरित्यर्थः  ॥  २।८२।२६  ॥   

  

सज्जं गमनाय संनद्धम् । गुरुर्वसिष्ठः  ॥  २।८२।२७,२८  ॥   

  

गुरुं रामं प्रसादयिष्यन्निवृत्तये  ॥  २।८२।२९  ॥   

  

बलस्य योगाय बलसंमेलनाय । बलप्रधानान् आज्ञापयेति शेषः  ॥  २।८२।३०  ॥   

  

संपरिपूर्णकामस्तस्यापि रामदर्शने उत्कटेच्छत्वात्  ॥  २।८२।३१  ॥   

  

कुले कुले गृहे गृहे "कुलं जनपदे गृहे" कुलप्रसूतानुत्तमान्  ॥  २।८२।३२
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे  

द्व्यशीतितमः सर्गः  ॥  २।८२  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/082_rAmAnayanAya_bharataprasthAnam.md">
<details><summary><h3>द्राविडपाठः ...{Loading}...</h3></summary>


तामार्यगणसम्पूर्णां भरतः प्रग्रहां सभाम्।  
ददर्श बुद्धिसम्पन्नः पूर्णचन्द्रो निशामिव ॥ 2.82.1 ॥   
आसनानि यथान्यायमार्याणां विशतां तदा।  
वस्त्राङ्गरागप्रभया द्योतिता सा सभोत्तमा ॥ 2.82.2 ॥   
सा विद्वज्जनसम्पूर्णा सभा सुरुचिरा तदा।  
अदृश्यत घनापाये पूर्णचन्द्रेव शर्वरी ॥ 2.82.3 ॥   
राज्ञस्तु प्रकृतीः सर्वाः समग्राः प्रेक्ष्य धर्मवित्।  
इदं पुरोहितो वाक्यं भरतं मृदु चाब्रवीत् ॥ 2.82.4 ॥   
तात राजा दशरथः स्वर्गतो धर्ममाचरन्।  
धनधान्यवतीं स्फीतां प्रदापय पृथिवीं तव ॥ 2.82.5 ॥   
रामस्तथा सत्यधृतिः सतां धर्ममनुस्मरन्।  
नाजहात् पितुरादेशं शशी ज्योत्स्नामिवोदितः ॥ 2.82.6 ॥   
पित्राभ्रात्रा च ते दत्तं राज्यं निहतकण्टकम्।  
तद्भुङ्क्ष्व मुदितामात्यः क्षिप्रमेवाभिषेचय ॥ 2.82.7 ॥   
उदीच्याश्च प्रतीच्याश्च दाक्षिणात्याश्च केवलाः।  
कोट्यापरान्ताः सामुद्रा रत्नान्यभिहरन्तु ते ॥ 2.82.8 ॥   
तच्छ्रुत्वा भरतो वाक्यं शोकेनाभिपरिप्लुतः।  
जगाम मनसा रामं धर्मज्ञो धर्मकाङ्क्षया ॥ 2.82.9 ॥   
स बाष्पकलया वाचा कलहंसस्वरो युवा।  
विललाप सभामध्ये जगर्हे च पुरोहितम् ॥ 2.82.10 ॥   
चरितब्रह्मचर्यस्य विद्यास्नातस्य धीमतः।  
धर्मे प्रयतमानस्य को राज्यं मद्विधो हरेत् ॥ 2.82.11 ॥   
कथं दशरथाज्जातो भवेद्राज्यापहारकः।  
राज्यं चाहं च रामस्य धर्मं वक्तुमिहार्हसि ॥ 2.82.12 ॥   
ज्येष्ठः श्रेष्ठश्च धर्मात्मा दिलीपनहुषोपमः।  
लब्धुमर्हति काकुत्स्थो राज्यं दशरथो यथा ॥ 2.82.13 ॥   
अनार्यजुष्टमस्वर्ग्यं कुर्यां पापमहं यदि।  
इक्ष्वाकूणामहं लोके भवेयं कुलपांसनः ॥ 2.82.14 ॥   
यद्धि मात्रा कृतं पापं नाहं तदपि रोचये।  
इहस्थो वनदुर्गस्थं नमस्यामि कृताञ्जलिः ॥ 2.82.15 ॥   
राममेवानुगच्छामि राजा स द्विपदां वरः।  
त्रयाणामपि लोकानां राज्यमर्हति राघवः ॥ 2.82.16 ॥   
तद्वाक्यं धर्मसंयुक्तं श्रुत्वा सर्वे सभासदः।  
हर्षान्मुमुचुरश्रूणि रामे निहितचेतसः ॥ 2.82.17 ॥   
यदि त्वार्यं न शक्ष्यामि विनिवर्त्तयितुं वनात्।  
वने तत्रैव वत्स्यामि यथार्थो लक्ष्मणस्तथा ॥ 2.82.18 ॥   
सर्वोपायं तु वर्त्तिष्ये विनिवर्त्तयितुं बलात्।  
समक्षमार्यमिश्राणां साधूनां गुणवर्त्तिनाम् ॥ 2.82.19 ॥   
विष्टिकर्मान्तिकाः सर्वे मार्गशोधकरक्षकाः।  
प्रस्थापिता मया पूर्वं यात्रापि मम रोचते ॥ 2.82.20 ॥   
एवमुक्त्वा तु धर्मात्मा भरतो भ्रातृवत्सलः।  
समीपस्थमुवाचेदं सुमन्त्रं मन्त्रकोविदम् ॥ 2.82.21 ॥   
तूर्णमुत्थाय गच्छ त्वं सुमन्त्र मम शासनात्।  
यात्रामाज्ञापय क्षिप्रं बलं चैव समानय ॥ 2.82.22 ॥   
एवमुक्तः सुमन्त्रस्तु भरतेन महात्मना।  
हृष्टस्तदादिशत् सर्वं यथासन्दिष्टमिष्टवत् ॥ 2.82.23 ॥   
ताः प्रहृष्टाः प्रकृतयो बलाध्यक्षा बलस्य च।  
श्रुत्वा यात्रां समाज्ञप्तां राघवस्य निवर्त्तने ॥ 2.82.24 ॥   
ततो योधाङ्गनाः सर्वा भर्तॄन् सर्वान् गृहेगृहे।  
यात्रागमनमाज्ञाय त्वरयन्ति स्म हर्षिताः ॥ 2.82.25 ॥   
ते हयैर्गोरथैः शीघ्रैः स्यन्दनैश्च महाजवैः।  
सहयोधैर्बलाध्यक्षा बलं सर्वमचोदयन् ॥ 2.82.26 ॥   
सज्जं तु तद्बलं दृष्ट्वा भरतो गुरुसन्निधौ।  
रथं मे त्वरयस्वेति सुमन्त्रं पार्श्वतोऽब्रवीत् ॥ 2.82.27 ॥   
भरतस्य तु तस्याज्ञां प्रतिगृह्य च हर्षितः।  
रथं गृहीत्वा प्रययौ युक्तं परमवाजिभिः ॥ 2.82.28 ॥   
स राघवः सत्यधृतिः प्रतापवान् ब्रुवन् सुयुक्तं दृढसत्यविक्रमः।  
गुरुं महारण्यगतं यशस्विनं प्रसादयिष्यन् भरतोऽब्रवीत्तदा ॥ 2.82.29 ॥   
तूर्णं समुत्थाय सुमन्त्र गच्छ बलस्य योगाय बलप्रधानान्।  
आनेतुमिच्छामि हि तं वनस्थं प्रसाद्य रामं जगतो हिताय ॥ 2.82.30 ॥   
स सूतपुत्रो भरतेन सम्यगाज्ञापितः सम्परिपूर्णकामः।  
शशास सर्वान् प्रकृतिप्रधानान् बलस्य मुख्यांश्च सुहृज्जनं च ॥ 2.82.31 ॥   
ततः समुत्थाय कुलेकुले ते राजन्यवैश्या वृषलाश्च विप्राः।  
अयूयुजन्नुष्ट्ररथान् खरांश्च नागान् हयांश्चैव कुलप्रसूतान् ॥ 2.82.32 ॥   

</details>
</div>
