+++
title = "०६९ भरतेन दुःस्वप्नदर्शनम्"
title_english = "069 Bharata experiences a bad dream"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-069-Bharathena_Duswapna_Darshanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/069_bharatena_duHsvapnadarshanam.md">
<details><summary><h3>IITK ...{Loading}...</h3></summary>

Bharata experiences unhappiness over a distressing and frightening
dream.



#### श्लोकः
##### मूलम्
यामेव रात्रिं ते दूताः प्रविशन्ति स्म तां पुरीम्।  
भरतेनापि तां रात्रिं स्वप्नो दृष्टोऽयमप्रियः॥2.69.1॥

##### शब्दार्थः
ते दूताः those messengers, यामेव on whichever, रात्रिम् night, तां पुरीम् that city, प्रविशन्ति स्म were entering, तां रात्रिम् that night, भरतेनापि by Bharata also, अयम् this, आप्रियः distressing, स्वप्नः dream, दृष्टः has been seen.

##### आङ्ग्लानुवादः
On the very night the messengers were entering the city, Bharata had a distressing dream.



#### श्लोकः
##### मूलम्
व्युष्टामेव तु तां रात्रिं दृष्ट्वा तं स्वप्नमप्रियम्।  
पुत्रो राजाधिराजस्य सुभृशं पर्यतप्यत॥2.69.2॥

##### शब्दार्थः
राजाधिराजस्य (the son) of the king of kings, पुत्रः son, तां रात्रिम् that night, व्युष्टाम् एव when dawn appeared, तम् that, अप्रियम् unpleasant, स्वप्नम् dream, दृष्ट्वा having seen, सुभृशम् extremely, पर्यतप्यत felt troubled.

##### आङ्ग्लानुवादः
The son of the king of kings (Bharata) felt extremely troubled hen he had an  unpleasant dream at dawn.



#### श्लोकः
##### मूलम्
तप्यमानं समाज्ञाय वयस्याः प्रियवादिनः।  
आयासं हि विनेष्यन्तस् सभायां चक्रिरे कथाः॥2.69.3॥

##### शब्दार्थः
प्रियवादिनः speaking pleasing words, वयस्याः peers, तप्यमानम् griefstricken, समाज्ञाय having observed, आयासम् despair, विनेष्यन्तः with a view to remove, सभायाम् in the assembly, कथाः stories, चक्रिरे made.

##### आङ्ग्लानुवादः
Observing him griefstricken his peers who always spoke pleasant words, engaged him in a variety of ways in the assembly in order to divert him.



#### श्लोकः
##### मूलम्
वादयन्ति तथा शान्तिं लास यन्त्यपि चापरे।  
नाटकान्यपरे प्राहुर्हास्यानि विविधानि च॥2.69.4॥

##### शब्दार्थः
शान्तिम् to provide mental peace, वादयन्ति played stringed instruments, तथा similarly, अपरे some, नाटकानि dramatic scenes, लासयन्त्यपि danced, अपरे some, विविधानि various kinds of, हास्यानि jokes, प्राहुः told.

##### आङ्ग्लानुवादः
In order to provide mental peace to Bharata, some played stringed instruments while some enacted dramatic scenes, some danced and cracked various kinds of jokes.



#### श्लोकः
##### मूलम्
स तैर्महात्मा भरतस्सखिभिः प्रियवादिभिः।  
गोष्ठीहास्यानि कुर्वद्भिर्न प्राहृष्यत राघवः॥2.69.5॥

##### शब्दार्थः
राघवः one born in the Raghu race, महात्मा the magnanimous, सः भरतः that Bharata, गोष्ठीहास्यानि conversations and jokes, कुर्वद्भिः while performing, प्रियवादिभिः were soothing words, सखिभिः by friends also, न प्राहृष्यत could not be delighted.

##### आङ्ग्लानुवादः
The magnanimous Bharata born in the race of Raghus, was not delighted by the conversations and jokes and soothing words of his friends.



#### श्लोकः
##### मूलम्
तमब्रवीत्प्रियसखो भरतं सखिभिर्वृतम्।  
सुहृद्भिः पर्युपासीनः किं सखे नानुमोदसे॥2.69.6॥

##### शब्दार्थः
प्रियसखः one dear friend, सखिभिः with friends, वृतम् surrounded, भरतं addressing that Bharata, अब्रवीत् said, सखे O friend, सुहृद्भिः with friends, पर्युपासीनः accompanied by, किम् why, न अनुमोदसे you are not pleased.

##### आङ्ग्लानुवादः
Addressing Bharata amidst his companions some one close among them said O friend why are you dejected in spite of being in the company of friends.



#### श्लोकः
##### मूलम्
एवं ब्रुवाणं सुहृदं भरतः प्रत्युवाच ह।  
श्रुणु त्वं यन्निमित्तं मे दैन्यमेतदुपागतम्॥2.69.7॥

##### शब्दार्थः
भरतः Bharata, एवम् in this manner, ब्रुवाणम् saying, सुहृदम् his companion, प्रत्युवाच ह replied, मे my, यन्निमित्तम् for what reason, एतत् this, दैन्यम् desolation, उपागतम् that has overtaken me, त्वम् you, श्रुणु listen.

##### आङ्ग्लानुवादः
Addressing his companion who was speaking thus, Bharata replied, saying Listen to the reason this desolation has overtaken meः



#### श्लोकः
##### मूलम्
स्वप्ने पितरमद्राक्षं मलिनं मुक्त मूर्धजम्।  
पतन्तमद्रिशिखरात्कलुषे गोमयह्रदे॥2.69.8॥

##### शब्दार्थः
स्वप्ने in a dream, मलिनम् pale, मुक्तमूर्धजम् with dishevelled hair, अद्रिशिखरात् from the peak of a mountain, कलुषे dirty, गोमयह्रदे pool filled with cow dung, पतन्तम् falling down, पितरम् father, अद्राक्षम् saw.

##### आङ्ग्लानुवादः
In my dream I saw my father looking pale, with dishevelled hair, his body filled with filth falling from the peak of a mountain into a pool of cow  dung.



#### श्लोकः
##### मूलम्
प्लवमानश्च मे दृष्टस्स तस्मिन्गोमयह्रदे।  
पिबन्नञ्जलिना तैलं हसन्नपि मुहुर्मुहुः॥2.69.9॥

##### शब्दार्थः
सः he, तस्मिन् that, गोमयह्रदे in the pool filled with cow dung, प्लवमानः floating, अञ्जलिना with both palms cupped, तैलम् oil, पिबन् drinking मुहुर्मुहुः again and again, हसन् laughing, मे by me, दृष्टः was seen.

##### आङ्ग्लानुवादः
I saw my father floating in that pool of cow  dung, drinking oil with cupped palms and  bursting into laughter again and again.



#### श्लोकः
##### मूलम्
ततस्तिलौदनं भुक्त्वा पुनः पुनरधश्शिराः।  
तैलेनाभ्यक्तसर्वाङ्गः तैलमेवान्वगाहत॥2.69.10॥

##### शब्दार्थः
ततः thereafter, तिलौदनम् rice cooked with sesame seeds, भुक्त्वा eating, पुनः पुनः again and again, अधःशिराः plunging his head downwards, तैलेन with oil, अभ्यक्तसर्वाङ्गः his body besmeared with oil, तैलमेव into the oil alone, अन्वगाहत entered.

##### आङ्ग्लानुवादः
Thereafter I beheld him eating rice cooked with sesame seeds, his body besmeared with oil plunging again and again into it (the pool).



#### श्लोकः
##### मूलम्
स्वप्नेऽपि सागरं शुष्कं चन्द्रं च पतितं भवि।  
उपरुद्धां च जगतीं तमसेव समावृताम्॥2.69.11॥  
औपवाह्यस्य नागस्य विषाणं शकलीकृतम्।  
सहसाचापि संशान्तं ज्वलितं जातवेदसम्॥2.69.12॥  
अवतीर्णां च पृथिवीं शुष्कां श्च विविधान् द्रुमान्।  
अहं पश्यामि विध्वस्तान् सधूमांश्चापि पर्वतान्॥2.69.13॥

##### शब्दार्थः
अहम् I, स्वप्ने in the dream, सागरम् sea, शुष्कम् having dried up, चन्द्रम् Moon, भुवि on the ground, पतितम् having fallen down, जगतीम् the earth, तमस समावृताम् इव as if enveloped in  darkness, उपरुद्धाम् obscured, औपवाह्यस्य worthy of a ride, नागस्य elephant's, विषाणम् tusk,  शकलीकृतम् broken into pieces, ज्वलितम् blazing, जातवेदनम् fire, सहसा suddenly, संशान्तम् extinguished, पृथिवीम् earth, अवतीर्णां च split open, विविधान् various, द्रुमान् trees, शुष्कांश्च dried up, पर्वतान् mountains, विध्वस्तान् having been destroyed, सधूमान् with smoke, पश्यामि I see.

##### आङ्ग्लानुवादः
In that dream I beheld the sea being dried up and the Moon fallen onto the ground. I saw the earth as though enveloped by darkness and obscured, the tusk of an  elephant worthy of a ride by the monarch broken into pieces, a blazing fire  extinguished suddenly, the earth split open, various trees dried up and mountains crumbled and covered with smoke.



#### श्लोकः
##### मूलम्
पीठे कार्ष्णायसे चैनं निषण्णं कृष्णवाससम्।  
प्रहसन्ति स्म राजानं प्रमदाः कृष्णपिङ्गलाः॥2.69.14॥

##### शब्दार्थः
कार्ष्णायसे on an iron, पीठे seat, निषण्णम् resting, कृष्णवाससम्  clad in black clothes, एनं राजानं this king, कृष्णपिङ्गलाः having dark and brownish complexion, प्रमादाः women, प्रहसन्ति were laughing.

##### आङ्ग्लानुवादः
In the dream, I beheld my father clad in black clothes and resting on a seat made of iron and the women in dark and brownish complexion laughing at him.



#### श्लोकः
##### मूलम्
त्वरमाणश्च धर्मात्मा रक्तमाल्यानुलेपनः।  
रथेन खरयुक्तेन प्रयातो दक्षिणामुखः॥2.69.15॥

##### शब्दार्थः
धर्मात्मा virtuous one, रक्तमाल्यानुलेपनः wearing garlands of red flowers and with his body  bedaubed with red sandal, त्वरमाणश्च hurrying off, खरयुक्तेन yoked with asses, रथेन on chariot, दक्षिणामुखः southward, प्रयातः went.

##### आङ्ग्लानुवादः
Thereafter, I beheld that virtuous monarch bedecked with garlands made of red flowers and his body bedaubed with red sandalpaste, hurrying off southward on a chariot yoked with asses.



#### श्लोकः
##### मूलम्
प्रहसन्तीव राजानं प्रमदा रक्तवासिनी।  
प्रकर्षन्ती मया दृष्टा राक्षसी विकृतानना॥2.69.16॥

##### शब्दार्थः
रक्तवासिनी clad in red coloured clothes, विकृतानना with an ugly appearance, राक्षसी प्रमदा a  demoness, प्रहसन्तीव as if mocking at him, राजानम् the king, प्रकर्षन्ती dragging, मया by me, दृष्टा was beheld.

##### आङ्ग्लानुवादः
Finally I beheld a demoness attired in red clothes with an ugly appearance, dragging the king away as if mocking at him.



#### श्लोकः
##### मूलम्
एवमेतन्मया दृष्टमिमां रात्रिं भयावहम्।  
अहं रामोऽथवा राजा लक्ष्मणो वा मरिष्यति॥2.69.17॥

##### शब्दार्थः
एवम् in this manner, इमां रात्रिम् last night, भयावहम् frightening, एतत् this one, (मया)                           दृष्टम् was beheld (by me), अहम् either me, अथवा or, राजा the king, लक्ष्मणो वा or Lakshmana, मरिष्यति might die.

##### आङ्ग्लानुवादः
I had such a frightful dream last night. Either I, Rama, the king or Lakshmana might  die.



#### श्लोकः
##### मूलम्
नरो यानेन यस् स्वप्ने स्वरयुक्तेन याति हि।  
अचिरात्तस्य धूमाग्रं चितायां सम्प्रदृश्यते॥2.69.18॥

##### शब्दार्थः
स्वप्ने in the dream, यः any one, नरः human, रस्वयुक्तेन yoked to asses, यानेन by carriage, याति sets out, अचिरात् in a short time, चितायाम् on the funeral pyre, तस्य his, धूमाग्रम् wreath of smoke of his deadbody ascending, सम्प्रदृश्यते will be seen.

##### आङ्ग्लानुवादः
If one beholds in a dream a person setting out on a carriage yoked to asses, the wreath of smoke ascending from his funeral pyre will be seen soon.



#### श्लोकः
##### मूलम्
एतन्निमित्तं दीनोऽहं तन्नवः प्रतिपूजये।  
शुष्यतीव च मे कण्ठः न स्वस्थमिव मे मनः॥2.69.19॥

##### शब्दार्थः
अहम् I, एतन्निमित्तम् for this reason, दीनः am desolate, तत् therefore, वः all of you, न प्रतिपूजये not responded well, मे my, कण्ठः throat, शुष्यतीव च is as though getting parched up, मे my, मनः mind, न स्वस्थम् इव is as though uneasy.

##### आङ्ग्लानुवादः
So it is for this reason that I am desolate and cannot respond well to your conversation. It appears as if my throat is getting parched up and my mind is illdisposed.



#### श्लोकः
##### मूलम्
न पश्यामि भयस्थानं भयं चैवोपधारये  
भ्रष्टश्च स्वरयोगो मे छाया चोपहता मम।  
जुगुप्सन्निव चाऽत्मानं न पश्यमि च कारणम्॥2.69.20॥

##### शब्दार्थः
भयस्थानम् any reason for apprehension, नपश्यामि I do not see, भयं चैव fear alone, उपधारये am experiencing, मे my, स्वरयोगः voice, भ्रष्टः degenerated, मम my, छाया च appearance, उपहता haggard, आत्मानम् of my self, जुगुप्सन्निव as if I detest, कारणम् च reason, न पश्यामि cannot see.

##### आङ्ग्लानुवादः
I do not see any reason for apprehension but I experience only fear. My voice has degenerated. My appearance looks haggard. Without any reason whatsoever I detest myself.



#### श्लोकः
##### मूलम्
इमां च दुस्स्वप्नगतिं निशाम्यतामनेकरूपामवितर्कितां पुरा।  
भयं महत्तद्धृदयान्नयाति मे विचिन्त्य राजानमचिन्तदर्शनम्॥2.69.21॥

##### शब्दार्थः
अनेकरूपाम् of several images, पुरा formerly, अतर्किताम् unthought of, ताम् such, इमाम् this, दुःस्वप्नगतिम् the course of this nightmare, निशाम्य having perceived, राजानम् the king, अचिन्त्यदर्शनम् as incomprehensible view, विचिन्त्य having thought of, महत् great, तत् that, भयम् fear, मे हृदयात् from my heart, न याति does not go.

##### आङ्ग्लानुवादः
On observing the course of this nightmare, with all those images formerly unconceived and having thought of the king's incomprehensible presence, a great fear that has gripped my heart does not leave me.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकोनसप्ततितमस्सर्गः॥  
Thus ends the sixtyninth sarga in Ayodhyakanda of the holy Ramayana, the first epic composed by sage Valmiki

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/069_bharatena_duHsvapnadarshanam.md">
<details><summary><h3>भूषणम् ...{Loading}...</h3></summary>



यामेव रात्रिं ते दूताः प्रविशन्ति स्म तां पुरीम् ।  

भरतेनापि तां रात्रिं स्वप्नो दृष्टो ऽयमप्रियः  ॥  २।६९।१  ॥   

यामिति । यामेव यस्यामेव । सप्तम्यर्थे द्वितीया छान्दसी । तां तस्याम् ।
अयं वक्ष्यमाणः  ॥  २।६९।१  ॥   

  

व्युष्टामेव तु तां रात्रिं दृष्ट्वा तं स्वप्नमप्रियम् ।  

पुत्रो राजाधिराजस्य सुभृशं पर्यतप्यत  ॥  २।६९।२  ॥   

व्युष्टामिति । व्युष्टां प्रभातायां सत्यामित्यर्थः । प्रभातस्वप्नः
सद्यःफलद इति द्योतयितुमिदमुक्तम्  ॥  २।६९।२  ॥   

  

तप्यमानं समाज्ञाय वयस्याः प्रियवादिनः ।  

आयासं हि विनेष्यन्तः सभायां चक्रिरे कथाः  ॥  २।६९।३  ॥   

तप्यमानमिति । वयस्याः सुहृदः । आयासं मनःखेदम्  ॥  २।६९।३  ॥   

  

वादयन्ति तथा शान्तिं लासयन्त्यपि चापरे ।  

नाटकान्यपरे प्राहुर्हास्यानि विविधानि च  ॥  २।६९।४  ॥   

वादयन्तीति । शान्तिं भरतस्य दुःखशान्तिमुद्दिश्य वादयन्ति, वीणादिकमिति
शेषः । लासयन्ति लास्यं सुकुमारनृत्तम्, नाटकानि
संस्कृतप्राकृतपैशाचमागधादिमिश्रगद्यपद्यरूपाणि । हास्यानि हासजनकवाक्यानि
 ॥  २।६९।४  ॥   

  

स तैर्महात्मा भरतः सखिभिः प्रियवादिभिः ।  

गोष्ठीहास्यानि कुर्वद्भिर्न प्राहृष्यत राघवः  ॥  २।६९।५  ॥   

स तैरिति । गोष्ठीहास्यानि गोष्ठी सभा, सभ्यहास्यानीत्यर्थः  ॥  २।६९।५  ॥   

  

तमब्रवीत्प्रियसखो भरतं सखिभिर्वृतम् ।  

सुहृद्भिः पर्युपासीनः किं सखे नानुमोदसे  ॥  २।६९।६  ॥   

एवं ब्रुवाणं सुहृदं भरतः प्रत्युवाच ह ।  

श्रृणु त्वं यन्निमित्तं मे दैन्यमेतदुपागतम्  ॥  २।६९।७  ॥   

स्वप्ने पितरमद्राक्षं मलिनं मुक्तमूर्द्धजम् ।  

पतन्तमद्रिशिखरात् कलुषे गोमयह्रदे  ॥  २।६९।८  ॥   

तमिति । प्रियसखः अन्तरङ्गसुहृत् । "राजाहस्सखिभ्यष्टच्" इति टच्  ॥ 
२।६९।६८  ॥   

  

प्लवमानश्च मे दृष्टः स तस्मिन् गोमयह्रदे ।  

पिबन्नञ्जलिना तैलं हसन्नपि मुहुर्मुहुः  ॥  २।६९।९  ॥   

प्लवमान इति । प्लवमानः मण्डूकवत्  ॥  २।६९।९  ॥   

  

ततस्तिलौदनं भुक्त्वा पुनःपुनरधःशिराः ।  

तैलेनाभ्यक्तसर्वाङ्गस्तैलमेवावगाहत  ॥  २।६९।१०  ॥   

तत इति । तिलमिश्र ओदनः तिलौदनः  ॥  २।६९।१०  ॥   

  

स्वप्ने ऽपि सागरं शुष्कं चन्द्रं च पतितं भुवि ।  

उपरुद्धां च जगतीं तमसेव समावृताम्  ॥  २।६९।११  ॥   

औपवाह्यस्य नागम्य विषाणं शकलीकृतम् ।  

सहसा चापि संशान्तं ज्वलितं जातवेदसम्  ॥  २।६९।१२  ॥   

अवतीर्णां च पृथिवीं शुष्कांश्च विविधान् द्रुमान् ।  

अहं पश्यामि विध्वस्तान् सधूमांश्चापि पर्वतान्  ॥  २।६९।१३  ॥   

स्वप्ने ऽपीति । तमसा समावृतामिव । उपरुद्धां तिरोहिताम् । औपवाह्यस्य
राजवाह्यस्य "औपवाह्यो राजवाह्यः" इति हलायुधः । नागस्य गजस्य । जातवेदसा
अग्निना । अवतीर्णामिति । अवतीर्णाम् अधःपतितां पश्यामीति सर्वत्रान्वयः ।
वर्तमानसामीप्ये वर्तमानवत्प्रयोगः  ॥  २।६९।१११३  ॥   

  

पीठे कार्ष्णायसे चैनं निषण्णं कृष्णवाससम् ।  

प्रहसन्ति स्म राजानं प्रमदाः कृष्णपिङ्गलाः  ॥  २।६९।१४  ॥   

त्वरमाणश्च धर्मात्मा रक्तमाल्यानुलेपनः ।  

रथेन खरयुक्तेन प्रयातो दक्षिणामुखः  ॥  २।६९।१५  ॥   

प्रहसन्तीव राजानं प्रमदा रक्तवासिनी ।  

प्रकर्षन्ती मया दृष्टा राक्षसी विकृतानना  ॥  २।६९।१६  ॥   

पीठ इति । कृष्णाश्च पिङ्गलाश्च कृष्णपिङ्गलाः  ॥  २।६९।१४१६  ॥   

  

एवमेतन्मया दृष्टमिमां रात्रिं भयावहाम् ।  

अहं रामो ऽथवा राजा लक्ष्मणो वा मरिष्यति  ॥  २।६९।१७  ॥   

उक्तस्वप्नदर्शनफलमाह--एवमित्यादिना । इमां रात्रिम् अस्यां रात्रौ । अहं
मरिष्यामीति विपरिणामः कार्यः  ॥  २।६९।१७  ॥   

  

नरो यानेन यः स्वप्ने खरयुक्तेन याति हि ।  

अचिरात्तस्य धूमाग्रं चितायां सम्प्रदृश्यते  ॥  २।६९।१८  ॥   

नर इति । धूमाग्रं धूमशिखा  ॥  २।६९।१८  ॥   

एतन्निमित्तं दीनो ऽहं तन्न वः प्रतिपूजये ।  

शुष्यतीव च मे कण्ठो न स्वस्थमिव मे मनः  ॥  २।६९।१९  ॥   

एतदिति । एतन्निमित्तम् उक्तस्वप्नदर्शनहेतुना  ॥  २।६९।१९  ॥   

  

न पश्यामि भयस्थानं भयं चैवोपधारये ।  

भ्रष्टश्च स्वरयोगो मे च्छाया चोपहता मम  ॥  २।६९।२०  ॥   

नेति । भयस्थानं भयकारणम् । अथ च भयमुपधारये अवशतो बिभेमि । छाया कान्तिः ।
"छाया त्वनातपे कान्तौ" इति वैजयन्ती  ॥  २।६९।२०  ॥   

  

जुगुप्सन्निव चात्मानं न च पश्यामि कारणम्  ॥  २।६९।२१  ॥   

जुगुप्सन्निति । जुगुप्सन्निव अस्मीति शेषः । कारणं जुगुप्साकारणम्  ॥ 
२।६९।२१  ॥   

  

इमां हि दुःस्वप्नगतिं निशाम्य तामनेकरूपामवितर्कितां पुरा ।  

भयं महत्तद्धृदयान्न याति मे विचिन्त्य राजानमचिन्त्यदर्शनम्  ॥  २।६९।२२
 ॥   

इमामिति । तामिमां दुःस्वप्रगतिं दुःस्वप्नभेदम् । अवितर्कितां
पूर्वमविचारिताम्, अमोघामिति भावः । पूर्वचिन्ताकृतत्वे हि वैफल्यम् ।
अचिन्त्यदर्शनम् असम्भाव्यदर्शनम् । अत्र सर्गे "अथ स्वप्ने पुरुषं कृष्णं
कृष्णदन्तं पश्यति खरैर्वराहैः" इत्यादि श्रुतिरुपबृंहिता । स्वप्नश्च
पूर्वचिन्तापुरस्कृतो न फलति । प्रत्यूषे च फलति सद्यः ।
यामविलम्बात्फलविलम्बः । फलं च द्रष्टुः दृष्टस्य तत्सम्बन्धिनो वा
भविष्यतीत्यादिकमुक्तम्  ॥  २।६९।२२  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकोनसप्ततितमः सर्गः  ॥  ६९  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अध्योध्याकाण्डव्याख्याने एकोनसप्ततितमः सर्गः  ॥  ६९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/069_bharatena_duHsvapnadarshanam.md">
<details><summary><h3>शिरोमणी ...{Loading}...</h3></summary>



मातुलकुलस्थभरतवृत्तान्तमाह-- यामित्यादिभिः । यां रात्रिमुपलभ्य दूताः
पुरीं प्रविशन्ति स्म तां रात्रिमुपलभ्य भरतेन अयं वक्ष्यमाणः अप्रियः
स्वप्नः दृष्टः  ॥  २।६९।१  ॥   

  

स्वप्नकालविशेषं बोधयन्नाह-- व्युष्टामिति । व्युष्टां व्यतीतप्रायां
प्रातरित्यर्थः, रात्रिमुपलभ्य पुत्रो भरतः सुभृश्ामत्यन्तं पर्यतप्यत  ॥ 
२।६९।२  ॥   

  

तप्यमानमिति । तप्यमानं दुष्टस्वप्नदर्शनजनितखेदवन्तमाज्ञाय आयासं खेदं
विनयिष्यन्तः विनेष्यन्तः दूरीकुर्वन्तो वयस्याः सभायां कथाः
व्यथापनोदकवार्ताः चक्रिरे परस्परं कथयामासुः  ॥  २।६९।३  ॥   

  

कथाप्रकारं वर्णयन्नाह-- वादयन्तीति । शान्तिं खेदनिवृत्तिमुद्दिश्य
वादयन्ति वीणादीति केचिदिति च शेषः । अपरे लासयन्ति नृत्यन्ति अपरे
हास्यानि हास्यरसोत्पादकानि भाषासंस्कृतमिश्रवचनादीनि प्राहुः  ॥  २।६९।४
 ॥   

  

स इति । गोष्ठीहास्यानि गोष्ठ्युचितहास्यसम्पादकवचनोच्चारणानि कुर्वद्भिः
प्रियबोधिभिः प्रियबोधनशीलैः सखिभिः सहितो ऽपि भरतः न प्राहृष्यत  ॥  २।६९।५
 ॥   

  

तमिति । हे सखे सुहृद्भिः पर्युपासीनस्त्वं किं किमर्थं नानुमोदसे इति
सखिभिर्वृतं भरतं प्रियसखः भरतस्य प्रियः सखा अब्रवीत्  ॥  २।६९।६  ॥   

  

एवमिति । एवं ब्रुवाणं कथयन्तं सुहृदं प्रत्युवाच । तत्प्रतिवचनमेवाह--
यन्निमितं यत्कारणकमेतन्मे दैन्यमुपागतं प्राप्तं तत्कारणं श्रृणु  ॥ 
२।६९।७  ॥   

  

स्वप्न इति । मलिनं म्लानं मुक्तमूर्धजमबद्धकेशं गोमये गोमयप्रचुरे कलुषे
ह्रदे अद्रिशिखरात्पतन्तं पितरं स्वप्ने ऽद्राक्षम्  ॥  २।६९।८  ॥   

  

प्लवमान इति । तस्मिन्ह्रदे प्लवमानः अञ्जलिना तैलं पिबन्मुहुर्मुहुः
हसन्निव स पिता दृष्टः  ॥  २।६९।९  ॥   

  

तत इति । ततः तैलपानानन्तरं तिलौदनं तिलमिश्रमोदनं भुक्त्वा अधश्शिराः
तैलेन अभ्यक्तानि  

सर्वाङ्गानि यस्य स राजा तैलमेवान्वगाहत तैले अस्नात्  ॥  २।६९।१०  ॥   

  

स्वप्नान्तरमाह-- स्वप्न इति । शुष्कं सागरं भुवि पतितं चन्द्रं च
उपरुद्धां राक्षसादिभिः पीडितामत एव तमसेव समावृतां जगतीं पृथिवीं च
औपवाह्यस्य राजवाहनयोग्यस्य नागस्य हस्तिनः शकलीकुतं खण्डीकृतं विषाणं
दन्तं च ज्वलिताः पूर्वं प्रज्वलिताः ये जातवेदसो वह्नयस्ते पश्चात्सहसा
त्वरितं संशान्ताः गतज्वालास्तांश्च अवदीर्णां विदीर्णताविशिष्टां पृथिवीं
च विध्वस्तान्पतितान्सधूमान् धूमसहितान्पर्वतांश्च अहं पश्यामि अपश्यम्
"वर्तमानसामीप्ये" इति भूते लट् । श्लोकत्रयमेकान्वयि । "औपवाह्यो
राजवाह्यः" इति हलायुधः  ॥  २।६९।१११३  ॥   

  

प्रथमस्वप्नसमानं स्वप्नान्तरमाह-- पीठे इति । कृष्णपिङ्गलाः
कृष्णपिङ्गलवर्णविशिष्टाः प्रमदाः कार्ष्णायसे नीललोहनिर्मिते पीठे निषण्णं
संस्थितं कृष्णवाससं धृतनीलवस्त्रं राजनं मत्पितरं प्रहरन्ति स्म  ॥ 
२।६९।१४  ॥   

  

त्वरमाण इति । रक्तमाल्यानुलेपनः अरुणमालाचन्दनधारी खरयुक्तेन रथेन
त्वरमाणः धर्मात्मा राजा दक्षिणाभिमुखः सन्प्रयातः  ॥  २।६९।१५  ॥   

  

प्रहसन्तीति । रक्तवासिनी धृतरक्तवस्त्रा विकृतानना
छिन्ननासिकादिविशिष्टाननविशिष्टा राजानं प्रकर्षन्ती प्रहसन्तीव प्रमदा
स्वप्ने मया दृष्टा  ॥  २।६९।१६  ॥   

  

एवमिति । वाम हे सुन्दरसखे भयावहां भयप्रापिकामिमां रात्रिमुपलभ्य एवमनेन
प्रकारेण एतन्मया दृष्टम् । ननु किमेवंदर्शनेनेत्यत आह-- मदाद्यन्यतमः
रिष्यति स्वजनागम्यदेशं प्राप्स्यति गत्यर्थकरिधातोर्लृट्  ॥  २।६९।१७  ॥   

  

प्राकृतविलक्षणजनविषयकस्वप्नफलमुक्त्वा प्राकृतजनविषयकं फलं वदन्नाह-- नर
इति । यः प्राकृतो नरः खरयुक्तेन यानेन स्वप्ने याति तस्य जनस्य चितायां
धूमाग्रं धूमशिखा अचिरात्सम्प्रदृश्यते  ॥  २।६९।१८  ॥   

  

एतदिति । येन अहं दीनः तन्निमित्तमेतदेव अत एव वचः भवद्वचनं न प्रतिपूजये
अत एव मे कण्ठः शुष्यत्येव मनः स्वस्थं नैव  ॥  २।६९।१९  ॥   

  

नेति । भयस्थानं भयनिमित्तं न पश्यामि भयं तु उपधारये प्राप्नुयामि अत एव
मे स्वरयोगः युक्तस्वरः भ्रष्टः विपरिणतः अत एव छाया कान्तिः अपगता
विवर्णतां प्राप्ता  ॥  २।६९।२०  ॥   

  

जुगुप्सन्निति । आत्मानं भयनिवर्तकयत्नं जुगुप्सन्नयुक्तत्वेन
निन्दन्नेवाहं कारणं भयन्निवृत्तिहेतुं न पश्यामि । अर्धं पृथक्  ॥  २।६९।२१
 ॥   

  

इमामिति । पुरा पूर्वमवितर्कितामनेकरूपामिमां स्वप्नगतिं निशम्य
राजानमविचिन्त्यं निश्चितत्वेन चिन्तनानर्हं दर्शनं यस्य तं विचिन्त्य
हृदयान्महद्भयं न याति  ॥  २।६९।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनसप्ततितमः सर्गः  ॥  २।६९  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/069_bharatena_duHsvapnadarshanam.md">
<details><summary><h3>तिलकम् ...{Loading}...</h3></summary>



यामिति । यामेव रात्रिं प्राप्य दूताः पुरीं प्रविशन्ति स्मेति योजना । अयं
वक्ष्यमाणः  ॥  २।६९।१  ॥   

  

व्युष्टां प्रभातरूपां तां रात्रिं प्राप्याप्रियं स्वप्नं दृष्ट्वा
पर्यतप्यतेत्यन्वयः । प्रातःकालिकत्वेन शीघ्रफलता स्वप्नस्य सूचिता  ॥ 
२।६९।२  ॥   

  

आयासं दुःस्वप्नदर्शनजं दुःखं विनयिष्यन्तो ऽपनेष्यन्तः  ॥  २।६९।३  ॥   

  

अन्ये तद्दूरीकुर्वन्तो वीणादि वादयन्ति अपरे शान्तिं तस्य
खेदशान्तिमुद्दिश्य लासयन्ति नर्तयन्ति वेश्याः । "शान्तिं लोलयन्ति" इति
पाठः । तस्य शान्तिं तूष्णीमवस्थानं लोलयन्ति चालयन्ति
श्लोकाद्यर्थप्रश्नव्याजेनेत्यर्थः । अपरे हास्यानि हास्यरसप्रधानानि
विविधानि नाटकान्याहुः  ॥  २।६९।४  ॥   

  

गोष्ठीहास्यानि गोष्ठ्युचितानि हास्यानि नर्माणि  ॥  २।६९।५  ॥   

  

प्रियसखःसखिमात्रस्य प्रियत्वाविवादाद्भूयो गतिर्ज्ञेया अत्यन्तप्रिय इति ।
नानुमोदसे गानादिति शेषः  ॥  २।६९।६,७  ॥   

  

गोमये ह्रदे गोमयपूर्णे ह्रदे  ॥  २।६९।८,९  ॥   

  

तिलोदनं तिलमिश्रमोदनम् । अन्वगाहतेत्यन्तः प्रथमः स्वप्नः  ॥  २।६९।१०  ॥   

  

स्वप्नान्तरमाह स्वप्नो ऽपीति । तमसा समावृतामेवोपरुद्धां तिरोहितां,
यद्वासुररक्षोभिरुपरुद्धाम्  ॥  २।६९।११  ॥   

  

औपवाह्यस्य राजवाहनस्य नागस्य दन्तिनो विषाणं दन्तः, ज्वलिता अग्नयो
ऽक्रस्माच्छान्ता दृष्टाः  ॥  २।६९।१२  ॥   

  

अवदीर्णां विदीर्णाम्  ॥  २।६९।१३  ॥   

  

कृष्णाश्च पिङ्गलाश्च प्रमदाः  ॥  २।६९।१४,१५  ॥   

  

रक्तवासिनी रक्तवस्त्रा प्रहसन्तीव  ॥  २।६९।१६  ॥   

  

इमां भयावहां रात्रिं प्राप्य एवमतेद्दृष्टम् । अहं मरिष्यामीति विपरिणामः
 ॥  २।६९।१७  ॥   

  

दृष्टदुःस्वप्नफलं निगमयति नर इत्यादि । धूम्राग्रं धूमशिखा  ॥  २।६९।१८
 ॥   

  

एतदुक्तं निमित्तं स्वप्नरूपं दृष्ट्वेति शेषः । वचो युष्माकं न प्रतिपूजये
। "न प्रतिपेप्रिये" इति पाठे युष्माकं वचः प्रति नयेन भृशं प्रीतो
भवामीत्यर्थः । यङन्ताल्लडिति कतकः  ॥  २।६९।१९  ॥   

  

भयस्थानं भयकारणम् उपधारये ऽवशतो बिभर्मि । छाया कान्तिः अपगता पूर्वरूपं
त्यक्तवती मलिनेत्यर्थः । आत्मानं जुगुप्स इव किमर्थं मम
जन्मेत्येवमादिरूपेण । कारणं जुगुप्साकारणम् । "जुगुप्सन्निव" इति पाठे
जुगुप्सन्निव तिष्ठामि तत्कारणं च न पश्यामीत्यर्थः  ॥  २।६९।२०  ॥   

  

पुरा पूर्वमतर्कितामनेकरूपां दुःस्वप्नगतिं निशम्य हि दुःस्वप्नं स्मृत्वा
हि स्मृत्वैव चिन्ताया अविषयदर्शनमपि राजानं विचिन्त्य राजदर्शनविषयां
चिन्तां प्राप्य महद्भयं मे हृदयान्न यातीत्यर्थः  ॥  २।६९।२१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकोनसप्ततितमः सर्गः  ॥  २।६९  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/069_bharatena_duHsvapnadarshanam.md">
<details><summary><h3>द्राविडपाठः ...{Loading}...</h3></summary>



  
यामेव रात्रिं ते दूताः प्रविशन्ति स्म तां पुरीम्।  
भरतेनापि तां रात्रिं स्वप्नो दृष्टोऽयमप्रियः ॥ 2.69.1 ॥   
व्युष्टामेव तु तां रात्रिं दृष्ट्वा तं स्वप्नमप्रियम्।  
पुत्रो राजाधिराजस्य सुभृशं पर्यतप्यत ॥ 2.69.2 ॥   
तप्यमानं समाज्ञाय वयस्याः प्रियवादिनः।  
आयासं हि विनेष्यन्तः सभायां चक्रिरे कथाः ॥ 2.69.3 ॥   
वादयन्ति तथा शान्तिं लासयन्त्यपि चापरे।  
नाटकान्यपरे प्राहुर्हास्यानि विविधानि च ॥ 2.69.4 ॥   
स तैर्महात्मा भरतः सखिभिः प्रियवादिभिः।  
गोष्ठीहास्यानि कुर्वद्भिर्न प्राहृष्यत राघवः ॥ 2.69.5 ॥   
तमब्रवीत्प्रियसखो भरतं सखिभिर्वृतम्।  
सुहृद्भिः पर्युपासीनः किं सखे नानुमोदसे ॥ 2.69.6 ॥   
एवं ब्रुवाणं सुहृदं भरतः प्रत्युवाच ह।  
श्रृणु त्वं यन्निमित्तं मे दैन्यमेतदुपागतम् ॥ 2.69.7 ॥   
स्वप्ने पितरमद्राक्षं मलिनं मुक्तमूर्द्धजम्।  
पतन्तमद्रिशिखरात् कलुषे गोमयह्रदे ॥ 2.69.8 ॥   
प्लवमानश्च मे दृष्टः स तस्मिन् गोमयह्रदे।  
पिबन्नञ्जलिना तैलं हसन्नपि मुहुर्मुहुः ॥ 2.69.9 ॥   
ततस्तिलौदनं भुक्त्वा पुनःपुनरधःशिराः।  
तैलेनाभ्यक्तसर्वाङ्गस्तैलमेवावगाहत ॥ 2.69.10 ॥   
स्वप्नेऽपि सागरं शुष्कं चन्द्रं च पतितं भुवि।  
उपरुद्धां च जगतीं तमसेव समावृताम् ॥ 2.69.11 ॥   
औपवाह्यस्य नागम्य विषाणं शकलीकृतम्।  
सहसा चापि संशान्तं ज्वलितं जातवेदसम् ॥ 2.69.12 ॥   
अवतीर्णां च पृथिवीं शुष्कांश्च विविधान् द्रुमान्।  
अहं पश्यामि विध्वस्तान् सधूमांश्चापि पर्वतान् ॥ 2.69.13 ॥   
पीठे कार्ष्णायसे चैनं निषण्णं कृष्णवाससम्।  
प्रहसन्ति स्म राजानं प्रमदाः कृष्णपिङ्गलाः ॥ 2.69.14 ॥   
त्वरमाणश्च धर्मात्मा रक्तमाल्यानुलेपनः।  
रथेन खरयुक्तेन प्रयातो दक्षिणामुखः ॥ 2.69.15 ॥   
प्रहसन्तीव राजानं प्रमदा रक्तवासिनी।  
प्रकर्षन्ती मया दृष्टा राक्षसी विकृतानना ॥ 2.69.16 ॥   
एवमेतन्मया दृष्टमिमां रात्रिं भयावहाम्।  
अहं रामोऽथवा राजा लक्ष्मणो वा मरिष्यति ॥ 2.69.17 ॥   
नरो यानेन यः स्वप्ने खरयुक्तेन याति हि।  
अचिरात्तस्य धूमाग्रं चितायां सम्प्रदृश्यते ॥ 2.69.18 ॥   
एतन्निमित्तं दीनोऽहं तन्न वः प्रतिपूजये।  
शुष्यतीव च मे कण्ठो न स्वस्थमिव मे मनः ॥ 2.69.19 ॥   
न पश्यामि भयस्थानं भयं चैवोपधारये।  
भ्रष्टश्च स्वरयोगो मे च्छाया चोपहता मम ॥ 2.69.20 ॥   
जुगुप्सन्निव चात्मानं न च पश्यामि कारणम् ॥ 2.69.21 ॥   
इमां हि दुःस्वप्नगतिं निशाम्य तामनेकरूपामवितर्कितां पुरा।  
भयं महत्तद्धृदयान्न याति मे विचिन्त्य राजानमचिन्त्यदर्शनम् ॥ 2.69.22 ॥   

</details>
</div>
