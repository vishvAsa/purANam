+++
title = "०५ ०५ सहसीतालक्ष्मणः रामः"

+++




१. अभिवाद्य च कौसल्यां रामः सम्प्रस्थितो वनम् ।  
२. कृतस्वस्त्ययनो मात्रा धर्मिष्टे वर्त्मनि स्थितः ॥  
३. विराजयन् राजसुतो राजमार्गं नरैर्वृतम् ।  
४. हृदयान्याममन्थेव जनस्य गुणवत्तया ॥  
५. वैदेही चापि तत्सर्वं न शुश्राव तपस्विनी ।  
६. तदेव हृदि तस्याश्च यौवराज्याभिषेचनम् ॥  
७. देवकार्यं स्वयं कृत्वा कृतज्ञा हृष्टचेतना ।  
८. अभिज्ञा राजधर्माणां राजपुत्रं प्रतीक्षते ॥  
९. प्रविवेशाथ रामस्तु स्वं वेश्म सुविभूषितम् ।  
१०. प्रहृष्टजनसम्पूर्णं ह्रिया किञ्चिदवाङ्‍मुखः ॥  
११. अथ सीता समुत्पत्य वेपमाना च तं पतिम् ।  
१२. अपश्यत् शोकसन्तप्तं चिन्ताव्याकुलितेन्द्रियम् ॥  
१३. तां दृष्ट्वा सह धर्मात्मा न शशाक मनोगतम् ।  
१४. तं शोकं राघवः सोढुं ततो विवृततां गतः ॥  
१५. विवर्णवदनं दृष्ट्वा तं प्रस्विन्नममर्षणम् ।  
१६. आह दुःखाभिसन्तप्ता किमिदानीमिदं प्रभो ॥  
१७. अद्य बार्हस्पतः श्रीमानुक्तः पुष्यो नु राघव ।  
१८. प्रोच्यते ब्राह्मणैः प्राज्ञैः केन त्वमसि दुर्मनाः ॥  
१९. अभिषेको यथा सज्जः किमिदानीमिदं तव ।  
२०. अपूर्वो मुखवर्णश्च न प्रहर्षश्च लक्ष्यते ॥  
२१. इतीव विलपन्तीं तां प्रोवाच रघुनन्दनः ।  
२२. सीते तत्रभवान् तातः प्रव्राजयति मां वनम् ॥  
२३. कुले महति सम्भूते धर्मज्ञे धर्मचारिणि ।  
२४. श्रुणु जानकि येनेदं क्रमेणाभ्यागतं मम ॥  
२५. राज्ञा सत्यप्रतिज्ञेन पित्रा दशरथेन च ।  
२६. कैकेय्यै मम मात्रे तु पुरा दत्तौ महावरौ ॥  
२७. तयाद्य मम सज्जेऽस्मिन्नभिषेके नृपोद्यते ।  
२८. प्रचोदितः स समयो धर्मेण प्रतिनिर्जितः ॥  
२९. चतुर्दश हि वर्षाणि वस्तव्यं दण्डके मया ।  
३०. पित्रा मे भरतश्चापि यौवराज्ये नियोजितः ॥  
३१. सोऽहं त्वमागतो द्रष्टुं प्रस्थितो विजनं वनम् ।  
३२. वनमद्यैव यास्यामि स्थिरा भव मनस्विनि ॥  
३३. याते च मयि कल्याणि वनं मुनिनिषेवितम् ।  
३४. व्रतोपवासपरया भवितव्यं त्वयानघे ॥  
३५. काल्यमुत्थाय देवानां कृत्वा पूजां यथाविधि ।  
३६. वन्दितव्यो दशरथः पिता मम नरेश्वरः ॥  
३७. माता च मम कौसल्या वृद्धा सन्तापकर्शिता ।  
३८. धर्ममेवाग्रतः कृत्वा त्वत्तः सम्मानमर्हति ॥  
३९. वन्दितव्याश्च ते नित्यं याः शेषा मम मातरः ।  
४०. स्नेहप्रणयसम्भोगैः समा हि मम मातरः ॥  
४१. भ्रातृपुत्रसमौ चापि द्रष्टव्यौ च विशेषतः ।  
४२. त्वया भरतशत्रुघ्नौ प्राणैः प्रियतरौ मम ॥  
४३. विप्रियं न च कर्तव्यं भरतस्य कदाचन ।  
४४. स हि राजा प्रभुश्चैव देशस्य च कुलस्य च ॥  
४५. आराधिता हि शीलेन प्रयत्नैश्चोपसेविताः ।  
४६. राजानः सम्प्रसीदन्ति प्रकुप्यन्ति विपर्यये ॥  
४७. औरसानपि पुत्रान् हि त्यजन्त्यहितकारिणः ।  
४८. समर्थान् सम्प्रगृह्णन्ति जनानपि नराधिपाः ॥  
४९. ऋद्धियुक्ता हि पुरुषा न सहन्ते परस्तवम् ।  
५०. तस्मान्न ते गुणाः कथ्या भरतस्याग्रतो मम ॥  
५१. अहं गमिष्यामि महावनं प्रिये  
५२. त्वया हि वस्तव्यमिहैव भामिनि ।  
५३. यथा व्यलीकं कुरुषे न कस्यचित्  
५४. तथा त्वया कार्यमिदं वचो मम ॥  
५५. एवमुक्ता तु वैदेही प्रियार्हा प्रियवादिनी ।  
५६. प्रणयादेव संक्रुद्धा भर्तारमिदमब्रवीत् ॥  
५७. किमिदं भाषसे राम वाक्यं लघुतया ध्रुवम् ।  
५८. त्वया यदपहास्यं मे श्रुत्वा नरवरात्मज ॥  
५९. आर्यपुत्र पिता माता भ्राता पुत्रस्तथा स्नुषा ।  
६०. स्वानि पुण्यानि भुञ्जानाः स्वं स्वं भाग्यमुपासते ॥  
६१. भर्तुर्भाग्यं तु भार्य्यैका प्राप्नोति पुरुषर्षभ ।  
६२. अतश्चैवाहमादिष्टा वने वस्तव्यमित्यपि ॥  
६३. यदि त्वं प्रस्थितो दुर्गं वनमद्यैव राघव ।  
६४. अग्रतस्ते गमिष्यामि मृद्नन्ती कुशकण्टकान् ॥  
६५. ईर्ष्यारोषौ बहिष्कृत्य भुक्तशेषमिवोदकम् ।  
६६. नय मां वीर विस्रब्धः पापं मयि न विद्यते ॥  
६७. अनुशिष्टास्मि मात्रा च पित्रा च विविधाश्रयम् ।  
६८. नास्मि सम्प्रति वक्तव्या वर्त्तितव्यं यथा मया ॥  
६९. त्वं हि कर्तुं वने शक्तो राम संपरिपालनम् ।  
७०. अन्यस्यापि जनस्येह किं पुनर्मम मानद ॥  
७१. इच्छामि सरितः शैलान् पल्वलानि वनानि च ।  
७२. द्रष्टुं सर्वत्र निर्भीता त्वया नाथेन धीमता ॥  
७३. हंसकारण्डवाकीर्णाः पद्मिनीः साधु पुष्पिताः ।  
७४. इच्छेयं सुखिनी द्रष्टुं त्वया वीरेण सङ्गता ॥  
७५. अभिषेकं करिष्यामि तासु नित्यं यतव्रता ।  
७६. सह त्वया विशालाक्ष रंस्ये परमनन्दिनी ॥  
७७. एवं वर्षसहस्राणां शतं वाहं त्वया सह ।  
७८. व्यतिक्रमं न वेत्स्यामि स्वर्गोऽपि न हि मे मतः ॥  
७९. सह त्वया गमिष्यामि वनमद्य न संशयः ।  
८०. नाहं शक्या महाभाग निवर्त्तयितुमुद्यता ॥  
८१. स एवं ब्रुवतीं सीतां धर्मज्ञो धर्मवत्सलः ।  
८२. न नेतुं कुरुते बुद्धिं वने दुःखानि चिन्तयन् ॥  
८३. सान्त्वयित्वा पुनस्तां तु बाष्पदूषितलोचनाम् ।  
८४. निवर्त्तनार्थे धर्मात्मा वाक्यमेतदुवाच ह ॥  
८५. सीते विमुच्यतामेषा वनवासकृता मतिः ।  
८६. बहुदोषं हि कान्तारं वनमित्यभिधीयते ॥  
८७. क्रीडमानाश्च विस्रब्धा मत्ताः शून्ये महामृगाः ।  
८८. दृष्ट्वा समभिवर्तन्ते सीते दुःखमतो वनम् ॥  
८९. लताकण्टकसंकीर्णाः कृकवाकूपनादिताः ।  
९०. निरपाश्च सुदुर्गाश्च मार्गा दुःखमतो वनम् ॥  
९१. सुप्यते पर्णशय्यासु स्वयं भुग्नासु भूतले ।  
९२. रात्रिषु श्रमखिन्नेन तस्माद्दुःखतरं वनम् ॥  
९३. उपवासश्च कर्तव्यो यथाप्राणेन मैथिलि ।  
९४. जटाभारश्च कर्तव्यो वल्कलाम्बरधारिणा ॥  
९५. पतङ्गा वृश्चिकाः कीटा दंशाश्च मशकैः सह ।  
९६. बाधन्ते नित्यमबले सर्वं दुःखमतो वनम् ॥  
९७. एतत्तु वचनं श्रुत्वा सीता रामस्य दुःखिता ।  
९८. प्रसक्ताश्रुमुखी मन्दमिदं वचनमब्रवीत् ॥  
९९. ये त्वया कीर्तिता दोषा वने वस्तव्यतां प्रति ।  
१००. गुणानित्येव तान् विद्धि तव स्नेहपुरस्कृतान् ॥  
१०१. न च मां त्वत्समीपस्थामपि शक्नोति राघव ।  
१०२. सुराणामीश्वरः शक्रः प्रधर्षयितुमोजसा ॥  
१०३. अथ चापि महाप्राज्ञ ब्राह्मणानां मया श्रुतम् ।  
१०४. पुरा पितृगृहे सत्यं वस्तव्यं किल मे वने ॥  
१०५. लक्षणिभ्यो द्विजातिभ्यः श्रुत्वाहं वचनं पुरा ।  
१०६. वनवासकृतोत्साहा नित्यमेव महाबल ॥  
१०७. कालश्चायं समुत्पन्नः सत्यवाग् भवतु द्विजः ॥  
१०८. प्रसादितश्च वै पूर्वं त्वं वै बहुविधं प्रभो ।  
१०९. गमनं वनवासस्य कांक्षितं हि सह त्वया ॥  
११०. भक्तां पतिव्रतां दीनां मां समां सुखदुःखयोः ।  
१११. नेतुमर्हसि काकुत्स्थ समानसुखदुःखिनीम् ॥  
११२. एवं बहुविधं तं सा याचते गमनं प्रति ।  
११३. नानुमेने महाबाहुस्तां नेतुं विजने वने ॥  
११४. सान्त्व्यमाना तु रामेण मैथिली जनकात्मजा ।  
११५. वनवासनिमित्ताय भर्तारमिदमब्रवीत् ॥  
११६. सा तमुत्तमसंविज्ञा सीता विपुलवक्षसम् ।  
११७. प्रणयाच्चाभिमानाच्च परिचिक्षेप राघवम् ॥  
११८. किम्त्वामन्यत वैदेहः पिता मे मिथिलाधिपः ।  
११९. राम जामातरं प्राप्य स्त्रियं पुरुषविग्रहम् ॥  
१२०. अनृतं बत लोकोऽयमज्ञानाद्यदि वक्ष्यति ।  
१२१. तेजो नास्ति परं रामे तपतीव दिवाकरे ॥  
१२२. किं हि कृत्वा विषण्णस्त्वं कुतो वा भयमस्ति ते ।  
१२३. यत् परित्यक्तुकामस्त्वं मामनन्यपरायणाम् ॥  
१२४. स्वयं तु भार्यां कौमारीं चिरमध्युषितां सतीम् ।  
१२५. शैलूष इव मां राम परेभ्यो दातुमर्हसि ॥  
१२६. न च मे भविता तत्र कश्चित् पथि परिश्रमः ।  
१२७. पृष्टतस्तव गच्छन्त्या विहारशयनेष्विव ॥  
१२८. कुशकाशशरेषीका ये च कन्टकिनो द्रुमाः ।  
१२९. तूलाजिनसमस्पर्शा मार्गे मम सह त्वया ॥  
१३०. महावातसमुद्‍धूतं यन्मामपकरिष्यति ।  
१३१. रजो रमण तन्मन्ये परार्ध्यमिव चन्दनम् ॥  
१३२. शाद्वलेषु यथा शिश्ये वनान्ते वनगोचर ।  
१३३. कुथास्तरणतल्पेषु किं स्यात् सुखतरं ततः ॥  
१३४. पत्रं मूलं फलं यत्त्वमल्पं वा यदि वा बहु ।  
१३५. दास्यसि स्वयमाहृत्य तन्मेऽमृतरसोपमम् ॥  
१३६. न मातुर्न पितुस्तत्र स्मरिष्यामि न वेश्मनः ।  
१३७. आर्त्तवान्युपभुञ्जाना पुष्पाणि च फलानि च ॥  
१३८. न च तत्र गतः किञ्चिद् द्रष्टुमर्हसि विप्रियम् ।  
१३९. मत्कृते न च ते शोको न भविष्यामि दुर्भरा ॥  
१४०. यस्त्वया सह स स्वर्गो निरयो यस्त्वया विना ।  
१४१. इति जानन् परां प्रीतिं गच्छ राम मया सह ॥  
१४२. इति सा शोकसन्तप्ता विलप्य करुणं बहु ।  
१४३. चुक्रोश पतिमायस्ता भृशमालिङ्ग्य सस्वरम् ॥  
१४४. सा विद्धा बहुभिर्वाक्यैर्दिग्धैरिव गजाङ्गना ।  
१४५. चिरसन्नियतं बाष्पं मुमोचाग्निमिवारणिः ॥  
१४६. तस्याः स्फटिकसङ्काशं वारि सन्तापसम्भवम् ।  
१४७. नेत्राभ्यां परिसुस्राव पङ्कजाभ्यामिवोदकम् ॥  
१४८. तच्चैवामलचन्द्राभं मुखमायतलोचनम् ।  
१४९. पर्यशुष्यत बाष्पेण जलोद्धृतमिवाम्बुजम् ॥  
१५०. तां परिष्वज्य बाहुभ्यां विसंज्ञामिव दुःखिताम् ।  
१५१. उवाच वचनं रामः परिविश्वासयन्स्तदा ॥  
१५२. न देवि तव दुःखेन स्वर्गमप्यभिरोचये ।  
१५३. न हि मेऽस्ति भयं किञ्चित् स्वयम्भोरिव सर्वतः ॥  
१५४. तव सर्वमभिप्रायमविज्ञाय शुभानने ।  
१५५. वासं न रोचयेऽरण्ये शक्तिमानपि रक्षणे ॥  
१५६. यत्सृष्टासि मया सार्धं वनवासाय मैथिलि ।  
१५७. न विहातुं मया शक्या कीर्तिरात्मवता यथा ॥  
१५८. सर्वथा सदृशं सीते मम स्वस्य कुलस्य च ।  
१५९. व्यवसायमतिक्रान्ता कान्ते त्वमतिशोभनम् ॥  
१६०. आरभस्व शुभश्रोणि वनवासक्षमाः क्रियाः ।  
१६१. नेदानीं त्वदृते सीते स्वर्गोऽपि मम रोचते ॥  
१६२. ब्राह्मणेभ्यश्च रत्नानि भिक्षुकेभ्यश्च भोजनम् ।  
१६३. देहि चाशंसमानेभ्यः सन्त्वरस्व च मा चिरम् ॥  
१६४. अनुकूलं तु सा भर्तुर्ज्ञात्वा गमनमात्मनः ।  
१६५. क्षिप्रं प्रमुदिता देवी दातुमेवोपचक्रमे ॥  
१६६. एवं श्रुत्वा तु संवादं लक्ष्मणः पूर्वमागतः ।  
१६७. बाष्पपर्याकुलमुखः शोकं सोढुमशक्नुवन् ।  
१६८. स भ्रातुश्चरणौ गाढं निपीड्य रघुनन्दनः ।  
१६९. सीतामुवाचातियशा राघवं च महाव्रतम् ॥  
१७०. यदि गन्तुं कृता बुद्धिः वनं मृगगजायुतम् ।  
१७१. अहं त्वानुगमिष्यामि वनमग्रे धनुर्धरः ॥  
१७२. न देवलोकाक्रमणं नामरत्वमहं वृणे ।  
१७३. ऐश्वर्यं वापि लोकानां कामये न त्वया विना ॥  
१७४. एवं ब्रुवाणः सौमित्रिर्वनवासाय निश्चितः ।  
१७५. रामेण बहुभिः सान्त्वैः निषिद्धः पुनरब्रवीत् ॥  
१७६. अनुज्ञातश्च भवता पूर्वमेव यदस्म्यहम् ।  
१७७. किमिदानीं पुनरिदं क्रियते मे निवारणम् ॥  
१७८. ततोऽब्रवीन् महातेजा रामो लक्ष्मणमग्रतः ।  
१७९. स्थितं प्राग्गामिनं वीरं याचमानं कृताञ्जलिम् ॥  
१८०. स्निग्धो धर्मरतो वीरः सततं सत्पथे स्थितः ।  
१८१. प्रियः प्राणसमः वश्यो भ्राता चापि सखा च मे ॥  
१८२. मयाद्य सह सौमित्रे त्वयि गच्छति तद्वनम् ।  
१८३. को भरिष्यति कौसल्यां सुमित्रां वा यशस्विनीम् ॥  
१८४. अभिवर्षति कामैर्यः पर्जन्यः पृथिवीमिव ।  
१८५. स कामपाशपर्यस्तो महातेजा महीपतिः ॥  
१८६. सा हि राज्यमिदं प्राप्य नृपस्याश्वपतेः सुता ।  
१८७. दुःखितानां सपत्नीनां न करिष्यति शोभनम् ॥  
१८८. न स्मरिष्यति कौसल्यां सुमित्रां च सुदुःखिताम् ।  
१८९. भरतो राज्यमासाद्य कैकेय्यां पर्यवस्थितः ॥  
१९०. तामार्यां स्वयमेवेह राजानुग्रहणेन वा ।  
१९१. सौमित्रे भर कौसल्यामुक्तमर्थमिमं चर ॥  
१९२. एवं मम च ते भक्तिः भविष्यति सुदर्शिता ।  
१९३. धर्मज्ञ गुरुपूजायां धर्मश्चाप्यतुलो महान् ॥  
१९४. एवमुक्तस्तु रामेण लक्ष्मणः श्लक्ष्णया गिरा ।  
१९५. प्रत्युवाच तदा रामं वाक्यज्ञो वाक्यकोविदम् ॥  
१९६. तवैव तेजसा वीर भरतः पूजयिष्यति ।  
१९७. कौसल्यां च सुमित्रां च प्रयतो नात्र संशयः ॥  
१९८. कौसल्या बिभृयादार्या सहस्रमपि मद्विधान् ।  
१९९. यस्याः सहस्रं ग्रामाणां सम्प्राप्तमुपजीविनाम् ॥  
२००. कुरुष्व मामनुचरं वैधर्म्यं नेह विद्यते ।  
२०१. धनुरादाय सशरं खनित्रपिटकाधरः ।  
२०२. अग्रतस्ते गमिष्यामि पन्थानमनुदर्शयन् ॥  
२०३. आहरिष्यामि ते नित्यं मूलानि च फलानि च ।  
२०४. भवान्स्तु सह वैदेह्या गिरिसानुषु रंस्यते ।  
२०५. अहं सर्वं करिष्यामि जाग्रतः स्वपतश्च ते ॥  
२०६. रामस्त्वनेन वाक्येन सुप्रीतः प्रत्युवाच तम् ।  
२०७. व्रजापृच्छस्व सौमित्रे सर्वमेव सुहृज्जनम् ॥  
२०८. अहं प्रदातुमिच्छामि यदिदं मामकं धनम् ।  
२०९. ब्राह्मणेभ्यस्तपस्विभ्यस्त्वया सह परन्तप ॥  
२१०. वसिष्टपुत्रं तु सुयज्ञमार्यम्  
२११. त्वमानयाशु प्रवरं द्विजानाम् ।  
२१२. अभिप्रयास्यामि वनं समस्तान्  
२१३. अभ्यर्च्य शिष्टानपरान् द्विजातीन् ॥  
२१४. अगस्त्यं कौशिकं चैव तावुभौ ब्राह्मणोत्तमौ ।  
२१५. अर्चयाहूय सौमित्रे रत्नैः सस्यमिवाम्बुभिः ॥  
२१६. कौसल्यां च य आशीर्भिर्भक्तः पर्युपतिष्टति ।  
२१७. तस्य यानं च दासीश्च सौमित्रे सम्प्रदापय ॥  
२१८. ये चेमे कठकालापा बहवो दण्डमाणवाः ।  
२१९. नित्यस्वाध्यायशीलत्वान्नान्यत् कुर्वन्ति किञ्चन ॥  
२२०. अलसाः स्वादुकामाश्च महतां चापि सम्मताः ।  
२२१. तेषामशीतियानानि रत्नपूर्णानि दापय ॥  
२२२. ततः स पुरुषव्याघ्रस्तद्धनं लक्ष्मणः स्वयम् ।  
२२३. यथोक्तं ब्राह्मणेन्द्राणामददाद्धनदो यथा ॥  
२२४. अथाब्रवीद् बाष्पकलांस्तिष्टतश्चोपजीविनः ।  
२२५. सम्प्रदाय बहुद्रव्यमेकैकस्योपजीवनम् ॥  
२२६. लक्ष्मणस्य च यद्वेश्म गृहं च यदिदं मम ।  
२२७. अशून्यं कार्यमेकैकं यावदागमनं मम ॥  
२२८. ततोऽस्य धनमाजह्रुः सर्वमेवोपजीविनः ।  
२२९. स राशिः सुमहान्स्तत्र दर्शनीयोऽह्यदृश्यत ॥  
२३०. तत्रासीत् पिङ्गलो गार्ग्यः त्रिजटो नाम वै द्विजः ।  
२३१. उञ्छवृत्तिर्वने नित्यं फालकुद्दाललाङ्गली ॥  
२३२. तमुवाच ततो रामः परिहाससमन्वितम् ॥  
२३३. गवां सहस्रमप्येकं न तु विश्राणितं मया ।  
२३४. परिक्षिपसि दण्डेन यावत्तावदवाप्स्यसि ॥  
२३५. स शाटीं त्वरितः कट्यां सम्भ्रान्तः परिवेष्ट्य ताम् ।  
२३६. आविध्य दण्डं चिक्षेप सर्वप्राणेन वेगितः ॥  
२३७. स तीर्त्वा सरयूपारं दण्डस्तस्य कराच्च्युतः ।  
२३८. गोव्रजे बहुसाहस्रे पपातोक्षणसन्निधौ ॥  
२३९. तं परिष्वज्य धर्मात्मा आ तस्मात् सरयूतटात् ।  
२४०. आनयामास ता गोपैस्त्रिजटायाश्रमं प्रति ॥  
२४१. उवाच च ततो रामः तं गार्ग्यमभिसान्त्वयन् ।  
२४२. मन्युर्न खलु कर्तव्यः परिहासो ह्ययं मम ॥  
२४३. ततः सभार्यः त्रिजटो महामुनिः  
२४४. गवामनीकं प्रतिगृह्य मोदितः ।  
२४५. यशोबलप्रीतिसुखोपबृंहिणीः  
२४६. तदाशिषः प्रत्यवदन्महात्मनः ॥  
२४७. द्विजः सुहृद्‍भृत्यजनोऽथवा तदा  
२४८. दरिद्रभिक्षाचरणश्च योऽभवत् ।  
२४९. न तत्र कश्चिन्नबभूव तर्पितो  
२५०. यथार्हसम्माननदानसम्भ्रमैः ॥


