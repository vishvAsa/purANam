---
title: २३७

---
पुष्कर उवाच  
राज्यलक्ष्मीस्थिरत्वाय यथेन्द्रेण पुरा श्रियः ।  
स्तुतिः कृता तथा राजा जयार्थं स्तुतिमाचरेत् ॥ २३७.१ ॥  
  
इन्द्र उवाच ।  
नमस्ये सर्वलोकानां जननीमब्धिसम्भवां ।  
श्रियमुन्निद्रपद्माक्षीं विष्णुवक्षःस्थलस्थितां ॥ २३७.२ ॥  
  
त्वं सिद्धिस्त्वं स्वधा स्वाहा सुधा त्वं लोकपावनि ।  
सन्ध्या रात्रिः प्रभा भूतिर्म्मेधा श्रद्धा सरस्वती ॥ २३७.३ ॥  
  
यज्ञविद्या महाविद्या गुह्यविद्या च शोभने ।  
आत्मविद्या च देवि त्वं विमुक्तिफलदायिनी ॥ २३७.४ ॥  
  
आन्वीक्षिकी त्रयी वार्त्ता दण्डनीतिस्त्वमेव च ।  
सौम्या सौम्यैर्जगद्रूपैस्त्वयैतद्देवि पूरितं ॥ २३७.५ ॥  
  
का त्वन्या त्वामृते देवि सर्वयज्ञमयं वपुः ।  
अध्यास्ते देव देवस्य योगिचिन्त्यं गदाभृतः ॥ २३७.६ ॥  
  
त्वया देवि परित्यक्तं सकलं भुवनत्रयं ।  
विनष्टप्रायमभवत् त्वयेदानीं समेधितं ॥ २३७.७ ॥  
  
दाराः पुत्रास्तथागारं सुहृद्धान्यघनादिकं ।  
भवत्येतन्महाभागो नित्यं त्वद्वीक्षणान् नृणां ॥ २३७.८ ॥  
  
शरीरारोग्यमैश्वर्यमरिपक्षक्षयः सुखं ।  
देवि त्वद्‌दृष्टिदृष्टानां पुरुषाणां न दुर्ल्लभं ॥ २३७.९ ॥  
  
त्वमम्बा सर्वभूतानां देवदेवो हरिः पिता ।  
त्वयैतद्विष्णुना चाम्ब जगद्व्याप्तं चराचरं ॥ २३७.१० ॥  
  
मानं कोषं तथा कोष्ठं मा गृहं मा परिच्छदं ।  
मा शरीरं कलत्रञ्च त्यजेथाः सर्व्वपावनि ॥ २३७.११ ॥  
  
मा पुत्रान्मासुहृद्वर्गान्मा पशून्मा विभूषणं ।  
मम देवस्य विष्णोर्वक्षःस्थलालये ॥ २३७.१२ ॥  
  
सत्त्वेन सत्यशौचाभ्यां तथा शीलादिभिर्गुणैः ।  
त्यज्यन्ते ते नरा सद्यः सन्त्यक्ता ये त्वयामले ॥ २३७.१३ ॥  
  
त्वयावलोकिताः सद्यः शीलाद्यैरखिलैर्गुणेः ।  
कुलैश्वर्य्यैश्च युज्यन्ते पुरुषा निर्गणा अपि ॥ २३७.१४ ॥  
  
सश्लाघ्यः स गुणी धन्यः स कुलीनः स बुद्धिमान् ।  
स शूरः स च विक्रान्तो यस्त्वया देवि वीक्षितः ॥ २३७.१५ ॥  
  
सद्यो वैगुण्यमायान्ति शीलाद्याः सकला गुणाः ।  
परामुङ्‌मुखी जगद्धात्री यस्य त्वं विष्णुवल्लभे ॥ २३७.१६ ॥  
  
न ते वर्णयितुं शक्ता गुणान् जिह्वापि वेधसः ।  
प्रसीद देवि पद्माक्षि नास्मांस्त्याक्षईः कदाचन ॥ २३७.१७ ॥  
  
पुष्कर उवाच ।  
एवं स्तुता ददौ श्रीश्च वरमिन्द्राय चेप्सितं ।  
सुस्थिरत्वं चराज्यस्य सङ्‌ग्रामविजयादिकं ॥ २३७.१८ ॥  
  
स्वस्तोत्रपाठश्रवणकर्तॄणां भुक्तिमुक्तिदं ।  
श्रीस्तोत्रं तस्मात् पठेच्च श्रृणुयान्नरः ॥ २३७.१९ ॥  
  
इत्यादिमहापुराणे आग्नेये श्रीस्तोत्रं नाम सप्तत्रिंशदधिकद्विशततमोऽध्यायः ॥