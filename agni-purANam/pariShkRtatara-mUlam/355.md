---
title: ३५५

---
स्कन्ध उवाच  
षोढा समासं वक्ष्यामि अष्टाविंशातिधा पुनः ।  
नित्यानित्यविभागेन लुगलोपेन च द्विधा ॥ ३५५.१ ॥  
  
कुम्भकारश्च नित्यः स्याद्धेमकारादिकस्तथा ।  
राज्ञः पुमान्‌राजपुमान् नित्योऽयञ्च समासकः ॥ ३५५.२ ॥  
  
कष्टश्रितो लुक्‌समासः कण्ठेकालादिकस्त्वलुक् ।  
स्यादष्टधा तत्‌पुरुषः प्रथमाद्यसुपा सह ॥ ३५५.३ ॥  
  
प्रथमातत्‌पुरुषोऽयं पूर्व्वं कायस्य विग्रहे ।  
पूर्वकायोऽपरकायो ह्यधरोत्तरकायकः ॥ ३५५.४ ॥  
  
अर्द्धं कणाया अर्द्धकणा भिक्षातुर्य्यमथेदृशम् ।  
आपन्नजीविकस्तद्वत् द्वितीया चाधराश्रितः ॥ ३५५.५ ॥  
  
वर्षम्भोग्यो वर्षभोग्यो धान्यार्थश्च तृतीयया ।  
चतुर्थो स्याद्विषणुबलिर्वृकभीतिश्च पञ्चमी ॥ ३५५.६ ॥  
  
राज्ञः पुमान् राजपुमान् षष्ठी वृक्षफलं तथा ।  
सप्तमी चाक्षशौण्डोऽयमहितो नञ्‌समासकः ॥ ३५५.७ ॥  
  
कर्मधारयः सप्तधा नीलोत्पलमुखाः स्मृताः ।  
विशेषणपूर्व्वपदो विशेष्योत्तरतस्तथा ॥ ३५५.८ ॥  
  
वैयाकरणखसूचिः शीतोष्णं द्विपदं शुभम् ।  
उपमानपूर्वपदः शङ्खपाण्डर इत्यपि ॥ ३५५.९ ॥  
  
उपमानोत्तरपदः पुरुषव्याघ्र इत्यपि ।  
सम्भावनापूर्वपदो गुणवृद्धिरितीदृशम् ॥ ३५५.१० ॥  
  
गुण इति वृद्धिर्वाच्या सुहृदेव सुबन्धुकः ।  
सवधारणपूर्वपदो बहुव्रीहिश्च सप्तधा ॥ ३५५.११ ॥  
  
द्विपदश्च बहुव्रीहिरारूढभवनो नरः ।  
अर्च्चिताशेषपूर्व्वोऽयं बह्वङ्‌घ्रिः परिकीर्त्तितः ॥ ३५५.१२ ॥  
  
एते विप्राश्चोपदशाः सङ्‌ख्योत्तरपदस्त्वयम् ।  
सङ्‌ख्योभयपदो यद्वद्‌द्वित्रा द्व्येकत्रयो नरः ॥ ३५५.१३ ॥  
  
सहपूर्षपदोऽयं स्यात् समूलोद्‌धृतकस्तरुः ।  
व्यतिहारलक्षणार्थः केशाकेशि नखानखि ॥ ३५५.१४ ॥  
  
दिग्लक्ष्या स्याद्दक्षिणपूर्व्वा द्विगुराभाषितो द्विधा ।  
एकवद्भावि द्विश्रृङ्गं पञ्चमूली त्वनेकधा ॥ ३५५.१५ ॥  
  
द्वन्द्वः समासो द्विविखधो हीतरेतरयोगकः ।  
रुद्रविष्णू समाहारो भेरीपटहमीदृशम् ॥ ३५५.१६ ॥  
  
द्विधाख्यातोऽव्ययीभावो नामपूर्वपदो यथा ।  
शाकस्य मात्रा शाकप्रति यथाऽव्ययपूर्व्यकः ॥ ३५५.१७ ॥  
  
उपकुम्भञ्चोपरथ्यं प्राधान्येन चतुर्विन्धः ।  
उत्तरपदार्थमुख्यो द्वन्द्वश्चोभयमुख्यकः ॥  
  
पूर्वार्थेशोऽव्ययीभावो बहुव्रीहिश्च वाह्यगः ॥ ३५५.१८ ॥  
  
इत्यादिमहापुराणे आग्नेये व्याकरणे समासो नाम पञ्चपञ्चाशदधिकत्रिशततमोऽध्यायः ॥