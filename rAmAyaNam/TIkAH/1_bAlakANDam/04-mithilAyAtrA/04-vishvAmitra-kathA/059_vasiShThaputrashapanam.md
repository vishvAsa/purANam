+++
title = "०५९ वसिष्ठपुत्रशपनम्"
title_english = "059 trishanku undertakes Vedic ritual"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-059-Vasista_Putranam_Shapa_Prapthi.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/059_vasiShThaputrashapanam.md">
<details><summary><h2>IITK ...{Loading}...</h2></summary>

Viswamitra invites the sages to perform the sacrifice curses the sons of
Vasishta and Mahodaya.



### श्लोकः
#### मूलम्
उक्तवाक्यं तु राजानं कृपया कुशिकात्मजः।  
अब्रवीन्मधुरं वाक्यं साक्षाच्चण्डालरूपिणम्॥1.59.1॥

#### शब्दार्थः
उक्तवाक्यम् having the words spoken, साक्षात् evident to the senses, चण्डालरूपिणम् chandala form, राजानम् king, कृपया out of pity, कुशिकात्मजः Visvamitra, मधुरम् sweet, वाक्यम् words, अब्रवीत् spoken.

#### आङ्ग्लानुवादः
What the king said was proved by his chandala form which the son of Kushika (Viswamitra) heard and out of compassion spoke these sweet wordsः



### श्लोकः
#### मूलम्
ऐक्ष्वाक स्वागतं वत्स जानामि त्वां सुधार्मिकम् ।  
शरणं ते भविष्यामि मा भैषीर्नृपपुङ्गव॥1.59.2॥

#### शब्दार्थः
ऐक्ष्वाक O Descendant of Ikshvakus, वत्स child, स्वागतम् welcome, त्वाम् you, सुधार्मिकम् as highly righteous one, जानामि I know you, नृपपुङ्गव O Eminent among kings, माभैषीः fear not, ते to you, शरणम् refuge, भविष्यामि I shall become.

#### आङ्ग्लानुवादः
"O Descendant of Ikshvakus, O child, welcome. I know you as highly righteous. O eminent among kings fear not. I offer you refuge.



### श्लोकः
#### मूलम्
अहमामन्त्रये सर्वान्महर्षीन्पुण्यकर्मणः।  
यज्ञसाह्यकरान् राजन् ततो यक्ष्यसि निर्वृतः॥1.59.3॥

#### शब्दार्थः
अहम् I, पुण्यकर्मणः men of pious deeds, यज्ञसाह्यकरान् to assist in the sacrifice, सर्वान् all, महर्षीन् maharshis, आमन्त्रये I shall invite, निर्वृतः with relief, यक्ष्यसि you will perform the sacrifice.

#### आङ्ग्लानुवादः
O king I shall invite pious maharshis to assist you in the sacrifice which you will be able to perform with great relief.



### श्लोकः
#### मूलम्
गुरुशापकृतं रूपं यदिदं त्वयि वर्तते ।  
अनेन सह रूपेण सशरीरो गमिष्यसि॥1.59.4॥

#### शब्दार्थः
गुरुशापकृतम् as a result of the curse of spiritual preceptor, यत् which, रूपम् form, त्वयि in you, वर्तते existing, अनेन by  this, रूपेण सह with form, सशरीरः with the physical body, गमिष्यसि you shall go.

#### आङ्ग्लानुवादः
With the present physical body disfigured by the curse of your spiritual preceptor, you shall go to heaven.



### श्लोकः
#### मूलम्
हस्तप्राप्तमहं मन्ये स्वर्गं तव नराधिप।  
यस्त्वं कौशिकमागम्य शरण्यं शरणागतः॥1.59.5॥

#### शब्दार्थः
नराधिप O King, यः such that, त्वम् you, शरण्यम् fit to take refuge in, कौशिकम् Visvamitra, आगम्य having reached, शरणागतः have taken refuge, तव for you, स्वर्गम् heaven, हस्तप्राप्तम्  already in your hand, मन्ये I consider.

#### आङ्ग्लानुवादः
O King since you have taken refuge in Viswamitra who is the protector of those who resort to him, I think heaven is already within your reach".



### श्लोकः
#### मूलम्
एवमुक्त्वा महातेजाः पुत्रान् परमधार्मिकान्।  
व्यादिदेश महाप्राज्ञान् यज्ञसम्भारकारणात्॥1.59.6॥

#### शब्दार्थः
महातेजाः most brilliant, एवम् thus, उक्त्वा having spoken, परमधार्मिकान् highly virtuous, महाप्राज्ञान् great intellectuals, पुत्रान् sons, यज्ञसम्भारकारणात् to make preparations for sacrifice, व्यादिदेश ordered.

#### आङ्ग्लानुवादः
Most brilliant Viswamitra having thus spoken, ordered his deeply religious and highly  
learned sons to make preparations for the sacrifice.



### श्लोकः
#### मूलम्
सर्वान् शिष्यान् समाहूय वाक्यमेतदुवाच ह।  
सर्वानृषिगणान्वत्सा आनयध्वं ममाज्ञया।  
सशिष्यसुहृदश्चैव सर्त्विजस् सबहुश्रुतान्॥1.59.7॥

#### शब्दार्थः
सर्वान् all, शिष्यान् disciples, समाहूय having summoned, एतत् this, वाक्यम् word, उवाच च said, वत्साः O Children, मम my, आज्ञया with the order, सशिष्यसुहृदश्चैव with their disciples and friends, सर्त्विजः with the officiating priests, सुबहुश्रुतान् welllearned persons, सर्वानृषिगणान् hosts of rishis, आनयध्वम् you may bring them.

#### आङ्ग्लानुवादः
He summoned all his disciples, and said, "Children bring here hosts of rishis along with their disciples and friends, officiating priests and persons wellversed in the Srutis. This is my order.



### श्लोकः
#### मूलम्
यदन्यो वचनं ब्रूयान्मद्वाक्यबलचोदितः।  
तत्सर्वमखिलेनोक्तं ममाख्येयमनादृतम्॥1.59.8॥

#### शब्दार्थः
अन्यः any other one, मद्वाक्यबलचोदितः incited by the strength of my words, यत् which , वचनम् word, ब्रूयातथ may speak, अखिलेन entirely, उक्तम् spoken, अनादृतम् with disrespect, तत् सर्वम् all that, मम to me, अख्येयम् should be reported.

#### आङ्ग्लानुवादः
If any one should speak with disrespect in response to my order, you may report the matter to me in full".



### श्लोकः
#### मूलम्
तस्य तद्वचनं श्रुत्वा दिशो जग्मुस्तदाज्ञया।  
आजग्मुरथ देशेभ्यस् सर्वेभ्यो ब्रह्मवादिनः॥1.59.9॥

#### शब्दार्थः
तस्य his, तत् वचनम् that word, श्रुत्वा having listened, तदाज्ञया by his order, दिशः in different directions, जग्मुः went, अथ thereafter, सर्वेभ्यः from all, देशेभ्यः countries, ब्रह्मवादिनः expounders of veda, आजग्मुः arrived.

#### आङ्ग्लानुवादः
At his command the disciples set out in different directions. And as a result, expounders of the vedas began arriving from various countries.



### श्लोकः
#### मूलम्
ते च शिष्याः समागम्य मुनिं ज्वलिततेजसम्।  
ऊचुश्चवचनं सर्वे सर्वेषां ब्रह्मवादिनाम्॥1.59.10॥

#### शब्दार्थः
ते शिष्याः those disciples, सर्वे all, समागम्य having returned, ज्वलिततेजसम् shining with splendour, मुनिम् sage visvamitra, सर्वेषाम् of all, ब्रह्मवादिनाम् of the expounders of veda, वचनम् words, ऊचुश्च told.

#### आङ्ग्लानुवादः
All the disciples on their return, communicated to the sage shining in splendour what the expounders of the vedas had said.



### श्लोकः
#### मूलम्
श्रुत्वा ते वचनं सर्वे समायान्ति द्विजातयः।  
सर्वदेशेषु चागच्छन् वर्जयित्वा महोदयम्॥1.59.11॥

#### शब्दार्थः
ते your, वचनम् words, श्रुत्वा having heard, सर्वे all, द्विजातयः brahmins, समायान्ति are coming, महोदयं वर्जयित्वा except mahodaya, सर्वदेशेषु from all countries, आगच्छन् have arrived.

#### आङ्ग्लानुवादः
Having heard your words, all brahmins except Mahodaya have arrived from all countries.



### श्लोकः
#### मूलम्
वासिष्ठं तच्छतं सर्वं क्रोधपर्याकुलाक्षरम्।  
यदाह वचनं सर्वं शृणु त्वं मुनिपुङ्गव॥1.59.12॥

#### शब्दार्थः
मुनिपुङ्गव O Preeminent among ascetics, सर्वम् all, तत् शतम् वासिष्ठम् that hundred sons of Vasishta, क्रोधपर्याकुलाक्षरम् speech confused with anger, यत् which, वचनम् word, आह have spoken, सर्वम् all that, त्वम् you, शृणु listen.

#### आङ्ग्लानुवादः
O Preeminent among ascetics Here is what the hundred sons of Vasishta spoke in anger.



### श्लोकः
#### मूलम्
क्षत्रियो याजको यस्य चण्डालस्य विशेषतः।  
कथं सदसि भोक्तारो हविस्तस्य सुरर्षयः॥1.59.13॥

#### शब्दार्थः
यस्य for whom, क्षत्रियः kshatriya, याजकः priest of the sacrifice, विशेषतः particularly, चण्डालस्य of a chandala, तस्य for him, सदसि in the sacrifice, सुरर्षयः devatas and sages, हविः offerings, कथम् how, भोक्तारः will partake.

#### आङ्ग्लानुवादः
When a kshatriya acts as a priest for the sacrifice, particularly for a chandala, how can gods and sages partake the offerings?



### श्लोकः
#### मूलम्
ब्राह्मणा वा महात्मानो भुक्त्वा चण्डालभोजनम्।  
कथं स्वर्गं गमिष्यन्ति विश्वामित्रेण पालिताः॥1.59.14॥

#### शब्दार्थः
विश्वामित्रेण by Visvamitra, पालिताः ruled, महात्मानः magnanimous, ब्राह्मणाः वा brahmins, चाण्डालभोजनम् food offered by a chandala, भुक्त्वा having partaken, स्वर्गम् heaven, कथम् how, गमिष्यन्ति will attain.

#### आङ्ग्लानुवादः
Joining Viswamitra, (in chanting the mantras during the yaga) how will the great brahmins attain heaven after partaking the food offered by of Chandala?



### श्लोकः
#### मूलम्
एतद्वचननैष्ठुर्यमूचुस् संरक्तलोचनाः।  
वासिष्ठा मुनिशार्दूल सर्वे ते समहोदयाः॥1.59.15॥

#### शब्दार्थः
मुनिशार्दूल O Best among ascetics, समहोदयाः along with mahodaya, ते सर्वे all of those, वासिष्ठाः sons of Vasishta, संरक्तलोचनाः with reddened eyes, एतत् this, वचननैष्ठुर्यम् harsh word, ऊचुः spoke.

#### आङ्ग्लानुवादः
O Best among ascetics all the sons of Vasishta along with Mahodaya with their eyes reddened in anger spoke these harsh words"ः



### श्लोकः
#### मूलम्
तेषां तद्वचनं श्रुत्वा सर्वेषां मुनिपुङ्गवः।  
क्रोधसंरक्तनयनस् सरोषमिदमब्रवीत्॥1.59.16॥

#### शब्दार्थः
मुनिपुङ्गवः preeminent among ascetics, तेषां सर्वेषाम् all their, तत् वचनम् those words, श्रुत्वा having heard, क्रोधसंरक्तनयनः with eyes reddened with anger, सरोषम् with fury, इदम् this word, अब्रवीत् spoke.

#### आङ्ग्लानुवादः
On hearing the words (of the hundred sons of Vasishta uttered in anger) Viswamitra, preeminent among ascetics, spoke furiously with eyes reddened in anger.



### श्लोकः
#### मूलम्
ये दूषयन्त्यदुष्टं मां तप उग्रं समास्थितम्।  
भस्मीभूता दुरात्मानो भविष्यन्ति न संशयः॥1.59.17॥

#### शब्दार्थः
उग्रम् rigorous, तपः penance, आस्थितम् adopted, अदुष्टम् free from blemish, माम् me, ये who, दूषयन्ति abused, दुरात्मानः wickedminded ones, भस्मीभूताः reduced to ashes, भविष्यन्ति will become, संशयः न no doubt.

#### आङ्ग्लानुवादः
"I am blameless. I have practised rigorous penance. These wicked ones who have abused (a sage like me) will be reduced to ashes.



### श्लोकः
#### मूलम्
अद्य ते कालपाशेन नीता वैवस्वतक्षयम्।  
सप्तजातिशतान्येव मृतपस्सन्तु सर्वशः॥1.59.18॥

#### शब्दार्थः
ते they, अद्य today itself, कालपाशेन by noose of death, वैवस्वतक्षयम् to the abode of Yama, नीताः having been brought, सप्तजातिशतान्येव seven hundred births, सर्वशः in all ways, मृतपाः feeding on corpses, सन्तु shall become.

#### आङ्ग्लानुवादः
Caught by the noose of death this day, they shall be brought  to the abode of Yama  and for seven hundred births, feed on corpses.



### श्लोकः
#### मूलम्
श्वमांसनियताहारा मुष्टिका नाम निर्घृणाः।  
विकृताश्च विरूपाश्च लोकाननुचरन्त्विमान्॥1.59.19॥

#### शब्दार्थः
निर्घृणाः merciless, मुष्टिका नाम born in the race of mushtikas, श्वमांसनियताहारा feeding on the flesh of dogs, विकृताश्च hideous, विरूपाश्च deformed, इमान् लोकान् in these worlds, अनुचरन्तु shall wander.

#### आङ्ग्लानुवादः
Reborn as the merciless race of mushtikas, feeding on the flesh of dogs, hideous and deformed, they shall wander in these worlds.



### श्लोकः
#### मूलम्
महोदयस्तु दुर्बुद्धिर्मामदूष्यं ह्यदूषयत्।  
दूषितस् सर्वलोकेषु निषादत्वं गमिष्यति॥1.59.20॥

#### शब्दार्थः
दुर्बुद्धिः wickedminded, महोदयस्तु as for Mahodaya, अदूष्यम् not fit to be blamed, माम् me, अदूषयत् हि blamed me, सर्वलोकेषु in all the worlds, दूषितः having been blamed, निषादत्वम् nishadahood, गमिष्यति will attain.

#### आङ्ग्लानुवादः
The wicked Mahodaya, who blamed a sage like me so faultless shall be reborn in the race of the nishadas vulnerable to abuse by all.



### श्लोकः
#### मूलम्
प्राणातिपातनिरतो निरनुक्रोशतां गतः।  
दीर्घकालं मम क्रोधाद्दुर्गतिं वर्तयिष्यति॥1.59.21॥

#### शब्दार्थः
मम my, क्रोधात् because of anger, प्राणातिपातनिरतो depriving others of their life regularly, निरनुक्रोशताम् devoid of mercy, गतः attaining, दीर्घकालम् for a long time, दुर्गतिम् wretched life, वर्तयिष्यति will pursue.

#### आङ्ग्लानुवादः
As a consequence of my anger that Mahodaya, devoid of mercy and  taking pleasure in depriving others of their life, will pursue a wretched life for a long time".



### श्लोकः
#### मूलम्
एतावदुक्त्वा वचनं विश्वामित्रो महातपाः।  
विरराम महातेजा ऋषिमध्ये महामुनिः॥1.59.22॥

#### शब्दार्थः
महातपाः possessing fierce asceticism, महातेजाः highly powerful, महामुनिः mighty ascetic, विश्वामित्रः Visvamitra, ऋषिमध्ये in the assembly of rishis, एतावत् to this extent, वचनम् words, उक्त्वा having spoken, विरराम became silent.

#### आङ्ग्लानुवादः
The most powerful sage Viswamitra of fierce asceticism fell silent after after uttering  
this curse in the assembly of rishis.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे एकोनषष्टितमस्सर्गः॥  
Thus ends the fiftyninth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/059_vasiShThaputrashapanam.md">
<details><summary><h2>भूषणम् ...{Loading}...</h2></summary>



उक्तवाक्यं तु राजानं कृपया कुशिकात्मजः ।  

अब्रवीन्मधुरं वाक्यं साक्षाच्चण्डालरूपिणम्  ॥  १।५९।१  ॥   

जातिचण्डालस्य कदाचित्तद्भावनिवृत्तिरस्ति, नतु कर्मचण्डालस्येत्याह
एकोनषष्टितमे उक्तवाक्यमित्यादि । साक्षाच्चण्डालरूपिणं
चण्डालचिह्नधारित्वान्न शास्त्रगम्यचण्डालभाव इत्यर्थः  ॥  १।५९।१  ॥   

  

ऐष्वाक स्वागतं वत्स जानामि त्वां सुधार्मिकम् ।  

शरणं ते भविष्यामि मा भैषीर्नृपपुङ्गव  ॥  १।५९।२  ॥   

अहमामन्त्रये सर्वान् महर्षीन् पुण्यकर्मणः ।  

यज्ञसाह्यकरान् राजंस्ततो यक्ष्यसि निर्वृतः  ॥  १।५९।३  ॥   

गुरुशापकृतं रूपं यदिदं त्वयि वर्तते ।  

अनेन सह रूपेण सशरीरो गमिष्यसि  ॥  १।५९।४  ॥   

हस्तप्राप्तमहं मन्ये स्वर्गं तव नराधिप ।  

यस्त्वं कौशिकमागम्य शरण्यं शरणागतः  ॥  १।५९।५  ॥   

ऐक्ष्वाकेत्यादि चत्वारः । यज्ञसाह्यकरान् यज्ञसहायकरान् । गमिष्यसि
स्वर्गमिति शेषः । अनेनेत्यनेन ऋषिशापकृतरूपस्य ब्रह्मणाप्यवार्यत्वेन
जातिचण्डालताभावेन मत्तपोमहिमोपबृंहितयज्ञेन सशरीरः स्वर्गं गमिष्यसीति
भावः । हस्तप्राप्तम् अनायासेन सद्योलब्धम् । तत्र हेतुः यस्त्वमिति  ॥ 
१।५९।२५  ॥   

  

एवमुक्त्वा महातेजाः पुत्रान् परमधार्मिकान् ।  

व्यादिदेश महाप्राज्ञान् यज्ञसम्भारकारणात् ।  

सर्वान् शिष्यान् समाहूय वाक्यमेतदुवाच ह  ॥  १।५९।६  ॥   

एवमिति सार्द्धः । शिष्यान् भृत्यान्  ॥  १।५९।६  ॥   

  

सर्वानृषिगणान् वत्सा आनयध्वं ममाज्ञया ।  

सशिष्यसुहृदश्चैव सर्त्विजः सबहुश्रुतान्  ॥  १।५९।७  ॥   

सर्वानिति । सुहृदः मत्सुहृदः शोभनहृदयान्वा  ॥  १।५९।७  ॥   

  

यदन्यो वचनं ब्रूयान्मद्वाक्यबलचोदितः ।  

तत्सर्वमखिलेनोक्तं ममाख्येयमनादृतम्  ॥  १।५९।८  ॥   

यदन्य इति । मद्वाक्यबलेन चोदितः आहूतः यः कश्चनान्यः अनाहृतमुपेक्षारूपं
चण्डालं याजयतीति निन्दारूपं वा, यद्वाक्यं ब्रूयात् तेनोक्तं
तत्सर्वमखिलेन ममाख्येयम्  ॥  १।५९।८  ॥   

  

तस्य तद्वचनं श्रुत्वा दिशो जग्मुस्तदाज्ञया ।  

आजग्मुरथ देशेभ्यः सर्वेभ्यो ब्रह्मवादिनः  ॥  १।५९।९  ॥   

ते च शिष्याः समागम्य मुनिं ज्वलिततेजसम् ।  

ऊचुश्च वचनं सर्वे सर्वेषां ब्रह्मवादिनाम्  ॥  १।५९।१०  ॥   

तस्येति द्वौ । ब्रह्मवादिनः शिष्याः । ब्रह्मवादिनां वचनमित्यन्वयः  ॥ 
१।५९।९,१०  ॥   

  

श्रुत्वा ते वचनं सर्वे समायान्ति द्विजातयः ।  

सर्वदेशेषु चागच्छन् वर्जयित्वा महोदयम्  ॥  १।५९।११  ॥   

यदनादरवचनं मुनीनां तदपि वक्तव्यमित्युक्तत्वात्तदपि
वदन्ति--श्रुत्वेत्यादिषट् । सर्वदेशेषु स्थिता इति शेषः । महोदयमिति
तदाख्यम् ऋषिमित्यर्थः । वासिष्ठशतं च वर्जयित्वेति द्रष्टव्यम्  ॥  १।५९।११
 ॥   

  

वासिष्ठं तच्छतं सर्वं क्रोधपर्याकुलाक्षरम् ।  

यदाह वचनं सर्वं शृणु त्वं मुनिपुङ्गव  ॥  १।५९।१२  ॥   

वासिष्ठं यदाहेत्यत्र महोदयश्चेत्यपि बोद्ध्यम् । उपसंहारे तथा दर्शनात्  ॥ 
१।५९।१२  ॥   

  

क्षत्रियो याजको यस्य चण्डालस्य विशेषतः ।  

कथं सदसि भोक्तारो हविस्तस्य सुरर्षयः  ॥  १।५९।१३  ॥   

क्षत्रियो याजको यस्येति । विप्रस्यैव याजनाधिकारात् चण्डालस्य
याज्यत्वानधिकारात् तस्य सदसि देवताः कथं हविर्भोक्तारः । लुट् । ऋषयश्च
कथमिष्टशिष्टभोक्तार इति भावः  ॥  १।५९।१३  ॥   

  

ब्राह्मणा वा महात्मानो भुक्त्वा चण्डालभोजनम् ।  

कथं स्वर्गं गमिष्यन्ति विश्वामित्रेण पालिताः  ॥  १।५९।१४  ॥   

एतद्वचननैष्ठुर्यमूचुः संरक्तलोचनाः ।  

वासिष्ठा मुनिशार्दूल सर्वे ते समहोदयाः  ॥  १।५९।१५  ॥   

तेषां तद्वचनं श्रुत्वा सर्वेषां मुनिपुङ्गवः ।  

क्रोधसंरक्तनयनः सरोषमिदमब्रवीत्  ॥  १।५९।१६  ॥   

पालिता इति क्षेपोक्तिः । अयाज्ययाजयितारः ऋषयः कथं स्वर्गं गमिष्यन्तीति
भावः  ॥  १।५९।१४१६  ॥   

  

ये दूषयन्त्यदुष्टं मां तप उग्रं समास्थितम् ।  

भस्मीभूता दुरात्मानो भविष्यन्ति न संशयः  ॥  १।५९।१७  ॥   

य इति । ऽतेषां तेजोविशेषेण प्रत्यवायो न विद्यतेऽ इति न्यायेन
चण्डालयाजनमपि जीर्यतीत्यविज्ञाय ये दूषयन्ति ते भस्मीभूता
भविष्यन्तीत्यर्थः  ॥  १।५९।१७  ॥   

  

अद्य ते कालपाशेन नीता वैवस्वतक्षयम् ।  

सप्तजातिशतान्येव मृतपाः सन्तु सर्वशः  ॥  १।५९।१८  ॥   

श्वमांसनियताहारा मुष्टिका नाम निर्घृणाः ।  

विकृताश्च विरूपाश्च लोकाननुचरन्त्विमान्  ॥  १।५९।१९  ॥   

महोदयश्चदुर्बुद्धिर्मामदूष्यं ह्यदूषयत् ।  

दूषितः सर्वलोकेषु निषादत्वं गमिष्यति  ॥  १।५९।२०  ॥   

अद्येत्यादिपञ्च । क्षयं गृहम् । सप्तजातिशतानि सप्तजन्मशतानि । मृतपाः
शवभक्षकाः । मुष्टिकाः हीनजातिविशेषाः । विकृताः विकृतवचन व्यापारादयः ।
विरूपाः विकृतवेषाः । अदूष्यम् उक्तन्यायेनेति भावः । महोदयश्चेत्यनेन
पूर्वं शप्ता वसिष्ठपुत्रा एवेति गम्यते  ॥  १।५९।१८२०  ॥   

  

प्राणातिपातनिरतो निरनुक्रोशतां गतः ।  

दीर्घकालं मम क्रोधाद्दुर्गतिं वर्तयिष्यति  ॥  १।५९।२१  ॥   

एतावदुक्त्वा वचनं विश्वामित्रो महातपाः ।  

विरराम महातेजा ऋषिमध्ये महामुनिः  ॥  १।५९।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकोनषष्टितमः सर्गः
 ॥  ५९  ॥   

प्राणातिपातः बलात्प्राणनाशनम् । निरनुक्रोशतां निर्घृणताम् । वर्तयिष्यति
प्राप्स्यति । ननूग्रतपस्वित्वेपि क्षत्रियस्य चण्डालयाजनं सर्वथा
अन्याय्यमेवेति कथं यथार्थवादिषु शापप्रवृत्तिरितिचेत्,
अत्रोत्तरम्--वसिष्ठवैरनिर्यातनकामस्य विश्वामित्रस्य तपःफलमिदमिति  ॥ 
१।५९।२१,२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकोनषष्टितमः सर्गः  ॥  ५९  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/059_vasiShThaputrashapanam.md">
<details><summary><h2>शिरोमणी ...{Loading}...</h2></summary>



त्रिशङ्कुप्रार्थनोत्तरकालिकं वृत्तमाह उक्तेति । उक्तवाक्यं कथितस्ववृत्तं
चाण्डालरूपिणं राजानं त्रिशङ्कुं कुशिकात्मजो विश्वामित्रः कृपया मधुरं
वाक्यं साक्षादेवाब्रवीत् । साक्षादब्रवीदित्यनेन चाण्डालः
साक्षादभिभाषणानर्ह इति निषेधस्यानर्हः स इति ध्वनितम् । तेनकर्मणा जात्या
च स न चाण्डाल इति व्यञ्जितम् । अत एव चाण्डालरूपिणमिति विशेषणम् । तुशबद
एवार्थे  ॥  १।५९।१  ॥   

  

तद्वचनमेवाह इक्ष्वाको इति । इक्ष्वाको हे इक्ष्वाकुकुलोद्भव वत्स
नृपपुङ्गव त्वां सुधार्मिकमहं जानाम्यतः स्वागतं समीचीनं तवागमनमतस्ते शरणं
रक्षको ऽहं भविष्याम्यतो मा भैषीः भयं न प्राप्नुहि  ॥  १।५९।२  ॥   

  

अहमिति । हे राजन् पुण्यकर्मणः यज्ञसाह्यकरान्
त्वच्चिकीर्षितयज्ञसाहाय्यकर्तृ़न् सर्वान् महर्षीनहमामन्त्रये ततो
निर्वृतः प्राप्तानन्दस्त्वं यक्ष्यसि  ॥  १।५९।३  ॥   

  

गुर्विति । गुरुशापकृतं यदिदं रूपं त्वयि वर्तते ऽनेन रूपेण सह सशरीरः
शरीरसहितस्त्वं गमिष्यसि स्वर्गमिति शेषः । अनेन रूपेणेत्युक्त्या
गुरुशापनिवारणे स्वाशक्यत्वं सूचितम्  ॥  १।५९।४  ॥   

  

नन्वनेन रूपेण स्वर्गप्राप्तिर्दुर्लभेत्यत आह हस्तेति । हे नराधिप यस्त्वं
शरण्यं शरणहितं कौशिकमागम्य ज्ञात्वा शरणं रक्षा यथा स्यात्तथा गतः
प्राप्तस्तस्य तव स्वर्गं हस्तप्राप्तमहं मन्ये निश्चिनोमि  ॥  १।५९।५  ॥   

  

एवमिति । महातेजाः अतिशयतेजोविशिष्टो विश्वामित्रः एवमुक्त्वा
त्रिशङ्कुमाभाष्य महाप्राज्ञान् पुत्रान् स्वात्मजान् यज्ञसम्भारकारणात्
यागसम्पादकसामग्रीसम्पादनहेतोः व्यादिदेश आज्ञापयामास  ॥  १।५९।६  ॥   

  

सर्वानिति । सर्वान्निखिलान् शिष्यान् समाहूयैतद्वाक्यमुवाच । तद्वचनमेवाह
सवासिष्ठान् वाशिष्ठसहितान् सशिष्यान् शिष्यसहितान् सर्वान् ऋषीन्
सर्त्विजः ऋत्विक्सहितान् सुबहुश्रुतान् वेदशास्त्रसम्पन्नान् सुहृदश्च
ममाज्ञयैवानयध्वम् । सार्धश्लोक एकान्वयी । हशब्द एवार्थे  ॥  १।५९।७,८  ॥   

  

यदिति । मद्वाक्यबलचोदितः मद्वाक्यरूपबलप्रेरितः मदाहूत इति यावत् । अन्यः
अनाहूतो वा अनादृत उदासीनं निन्दाफलकं वा वचनं ब्रूयात् अखिलेनोक्तं
तत्सर्वं ममाख्येयं सर्वैर्भवद्भिरागत्य ममाग्रे यथावृत्तं
वक्तव्यमित्यर्थः  ॥  १।५९।९  ॥   

  

तस्येति । तस्य विश्वामित्रस्य तत् आह्वानार्थकं वचनं श्रुत्वा तदाज्ञया
विश्वामित्राज्ञापनेन दिशो जग्मुः । अथ
विश्वामित्रप्रेषिततच्छिप्यवचनश्रवणानन्तरं सर्वेभ्यो देशेभ्यो ब्रह्मवादिन
आजग्मुः  ॥  १।५९।१०  ॥   

  

ते प्रेषिताः सर्वे शिष्यास्तु समागम्य आहूतमुन्यागमनात्पूर्वं
विश्वामित्रसमीपं प्राप्यैव ज्वलिततेजसं मुनिं विश्वामित्रं सर्वेषां
ब्रह्मवादिनां वचनमुक्तिमूचुः यथोक्तं कथयामासुरित्यर्थः । एकश्चकार
एवार्थे द्वितीयस्त्वर्थे । श्लोकद्वयमेकान्वयि  ॥  १।५९।११  ॥   

  

तद्वचनमेवाह श्रुत्वेति । सर्वदेशेषु भवदाज्ञप्तेषु अगच्छन् अस्मदादय इति
शेषः । ते वचनं अस्मदाद्युक्तत्वत्सन्देशं श्रुत्वा महोदयं महोदयनामानमृषिं
वर्जयित्वा सर्वे आहूताः द्विजातयः चकारेण सुहृदादयश्च समायान्ति । महोदयं
वर्जयित्वेत्यनेन तस्य वशिष्ठपुत्रानुयायित्वं ध्वनितम्  ॥  १।५९।१२  ॥   

  

वासिष्ठमिति । हे मुनिपुङ्गव शतं शतसङ्ख्याकं सर्वं वाशिष्ठं वशिष्ठापत्यं
यत् क्रोधपर्याकुलाक्षरं क्रोधव्याप्ताक्षरविशिष्टं वचनमाह तत् सर्वं त्वं
शृणु  ॥  १।५९।१३  ॥   

  

वाशिष्ठवचनमेवाह क्षत्रिय इति । यस्य चाण्डालस्य विशेषतः प्राधान्यात्
क्षत्रियो याजकः तस्य सदसि यागशालायां सुरर्षयः सुराश्च ऋषयश्च
हविर्भोक्तारः कथं न भोक्तार इत्यर्थः  ॥  १।५९।१४  ॥   

  

पूर्वमनधिकारियाजकप्रयुक्ताशुद्धिं हविष उक्त्वा
इदानीमनधिकारियाज्यप्रयुक्ताशुद्धिंहविषो बोधयन्नाह ब्राह्मणा इति ।
महात्मानो विश्वामित्रेण पालिता अपि ब्राह्मणाः चाण्डालभोजनं
चाण्डालस्वामिकमन्नं भुक्त्वा स्वर्गं सुखविशेषं कथं गमिष्यन्ति
प्राप्स्यन्ति न प्राप्स्यन्तीत्यर्थः । एतेन इयं यागप्रवृत्तिः
अत्यनर्थहेतुरिति ध्वनितम् । वाशब्दो ऽप्यर्थे  ॥  १।५९।१५  ॥   

  

उपसंहरन्नाह एतदिति । हे मुनिशार्दूल संरक्तलोचनाः सहमहोदयाः महोदयसहिताः
सर्वे वाशिष्ठाः एवद्वर्णितं वचननैष्ठुयं निष्ठुरवचनमूचुः नैष्ठुर्यशब्दः
स्वार्थेष्यञन्तः  ॥  १।५९।१६  ॥   

  

तेषामिति । तेषां प्रसिद्धानां सर्वेषां समहोदयवाशिष्ठानां तद्वचनं
श्रुत्वा स्वशिष्यमुखादवगत्य क्रोधसंरक्तनयनः मुनिपुङ्गवो विश्वामित्रः
सरोषं रोषसहितमिदं वचनमब्रवीत्  ॥  १।५९।१७  ॥   

  

तदुक्तिमेवाह यदिति । उग्रं तपः समास्थितं कुर्वन्तमत एव अदुष्टं
दोषस्पर्शानर्हं मां दुरात्मानः स महोदयवासिष्ठाः यत् यस्माद्दूषयन्ति
तस्मात् भस्मीभूताः भविष्यन्ति अत्र संशयो न  ॥  १।५९।१८  ॥   

  

अद्येति । अद्य भस्मीभवनोत्तरकाले वैवस्वतक्षयं यमराजगृहं कालपाशेनैव
नीतास्ते वाशिष्ठा भविष्यन्तीत्यनुकृष्यते । वैवस्वतभवनगमनोत्तरकालिकं
वृत्तमाह सप्तजातिशतानि सप्तगुणितजन्मशतम् सर्वशो वासिष्ठाः मृतपाः
श्वपाकाः सन्तु  ॥  १।५९।१९  ॥   

  

तदेव विशदयन्नाह श्वमांसेति । श्वमांसनियताहाराः अत एव निर्घृणाः अत एव
विकृकताः विरुद्धप्रयत्नकाः विरूपाः विकृतरूपाः मुष्टिका
चाण्डालजातिविशेषाः सन्तः इमान् लोकान् नाम प्रसिद्धमनुचरन्तु । चकारद्वयं
हेत्वर्थकम्  ॥  १।५९।२०  ॥   

  

महोदय इति । दुर्बुद्धिर्महोदयो ऽपि अदूष्यं मां यददूषयत्
तस्मात्सर्वलोकेषु दूषितः सन् निषादत्वं गमिष्यति प्राप्स्यति चो ऽप्यर्थे
 ॥  १।५९।२१  ॥   

  

निषादत्वमेव प्रकटयन्नाह प्राणेति । प्राणातिपातनिरतः प्राणानां प्राणिनां
यो ऽतिपातो हिंसा तत्र निरतः अत एव निरनुक्रोशतां निर्दयत्वं गतः प्राप्तो
महोदयः दुर्गतिं मम क्रोधात् दीर्घकालं बहुकालपर्यन्तं वर्तयिष्यति
प्राप्स्यति  ॥  १।५९।२२  ॥   

  

एतावदिति । महातपाः अत एव महातेजाः महामुनिर्विश्वामित्रः
एतावद्वचनमृषिमध्ये उक्त्वा विरराम  ॥  १।५९।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
एकोनषष्टितमः सर्गः  ॥   

१।५९  ॥   

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/059_vasiShThaputrashapanam.md">
<details><summary><h2>तिलकम् ...{Loading}...</h2></summary>



उक्तेति  ॥  १।५९।१,२  ॥   

  

यज्ञसाह्यम् यज्ञसाहाय्यम्  ॥  १।५९।३  ॥   

  

अनेन रूपेण गुरपुत्रशापकृतेन चण्डालरूपेण ।
ऋषिशापस्यान्यथाकर्तुमशक्यत्वात् । गमिष्यसि । स्वर्गमिति शेषः । गमिष्यसि
स्वर्गमिति शेषः । जातिचाण्डालत्वाभावाच्च यज्ञप्रवृत्तिः  ॥  १।५९।४  ॥   

  

हस्तप्राप्तमनायासलभ्यम् । तत्र हेतुः यस्त्वमित्यादि  ॥  १।५९।५  ॥   

  

यज्ञसम्भारकारणाद्यज्ञसामग्रीसम्पादनार्थम्  ॥  १।५९।६  ॥   

  

शिष्याणामृष्यानयन आज्ञा  ॥  १।५९।७  ॥   

  

सुहृदः स्वस्य । स्वस्वऋत्विक्सहितान् । तद्विशेषणम् सुबहुश्रुतानिति ।
यदिति । आहूतो ऽन्यो वा । अनादृतमुपेक्षारूपं चण्डालयाजनरूपं निन्दात्मकं
वा यद्वाक्यं ब्रूयत्तत्सर्वमुक्तमखिलेन ममाख्येयम्  ॥  १।५९।८१०  ॥   

  

ते तव  ॥  १।५९।११  ॥   

  

सर्वदेशेष्वित्यस्य स्थिता इति शेषः । आगच्छन्नित्यस्य केचिदिति शेषः ।
महोदयं तन्नामानमृषिम् । वासिष्ठं यच्छतं सर्वं तच्च वर्जयित्वेति योजना ।
तद्वासिष्ठशतं क्रोधपर्याकुलाक्षरं यथा येन प्रकारेण वचनमाह तत्सर्वं
शृण्वित्यर्थः । क्षत्रिय इत्यादि । ब्राह्मणस्यैव याजनाधिकारात् चण्डालस्य
यज्ञे ऽनधिकाराच्च  ॥  १।५९।१२,१३  ॥   

  

सुराणां देवतात्वेन भोक्तृत्वम् । ऋषीणामृत्विक्त्वेन यज्ञशिष्टभोक्तृत्वम्
 ॥  १।५९।१४  ॥   

  

पालिता इति व्यङ्ग्योक्तिः । वचननैष्ठुर्यम् । अर्शआद्यजन्तम् ।
नैष्ठुर्यवद्वचनमित्यर्थः  ॥  १।५९।१५  ॥   

  

वासिष्ठा इत्याद्यर्धं पूर्वान्वयि । सहमहोदया महोदयेन सहिताः  ॥  १।५९।१६
 ॥   

  

अदुष्टत्वे हेतुः तप उग्रमिति । तपस्तेजसा क्षत्रियस्य चण्डालयाजनमपि न
दोषायेति ज्ञात्वापि यद्दूषयन्ति स्म  ॥  १।५९।१७  ॥   

  

तस्माद्भस्मीभूता इत्यादि  ॥  १।५९।१८  ॥   

  

सप्तजातिशतानि सप्तजन्मशतीनि । मृतपाः शववस्त्रादिहारिणः । मुष्टिका नाम
तन्नामानः । इदानीम् "डोम्बा" इति प्रसिद्धाः  ॥  १।५९।१९  ॥   

  

विकृता विकृतव्यापाराः । विरूपा विकृताकाराः । अदूष्यं ह्यदूषयदिति
प्राग्वत्  ॥  १।५९।२०  ॥   

  

प्राणातिपातनिरतः प्राणिनां प्राणनाशोद्यतः । अनुक्रोशो दया  ॥  १।५९।२१
 ॥   

  

वर्तयिष्यति प्राप्स्यति । अत्रेदं बोध्यम् क्षत्रियत्वे ऽपि याजने
प्रवृत्तिः, तत्रापि शपदूषितचण्डालयाजने प्रवृत्तिः, ब्राह्मणेषु
वासिष्ठेषु वधादिकृत्याप्रवृत्तिः, एतत्सर्वं ब्राह्मणत्वेच्छया
प्रवर्तमानतपसो विनाशाय दैवकृतमिति बोध्यम्  ॥  १।५९।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
एकोनषष्टितमः सर्गः  ॥  ५९  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/059_vasiShThaputrashapanam.md">
<details><summary><h2>द्राविडपाठः ...{Loading}...</h2></summary>


उक्तवाक्यं तु राजानं कृपया कुशिकात्मजः।  
अब्रवीन्मधुरं वाक्यं साक्षाच्चण्डालरूपिणम् ॥ 1.59.1 ॥   
ऐष्वाक स्वागतं वत्स जानामि त्वां सुधार्मिकम्।  
शरणं ते भविष्यामि मा भैषीर्नृपपुङ्गव ॥ 1.59.2 ॥   
अहमामन्त्रये सर्वान् महर्षीन् पुण्यकर्मणः।  
यज्ञसाह्यकरान् राजंस्ततो यक्ष्यसि निर्वृतः ॥ 1.59.3 ॥   
गुरुशापकृतं रूपं यदिदं त्वयि वर्तते।  
अनेन सह रूपेण सशरीरो गमिष्यसि ॥ 1.59.4 ॥   
हस्तप्राप्तमहं मन्ये स्वर्गं तव नराधिप।  
यस्त्वं कौशिकमागम्य शरण्यं शरणागतः ॥ 1.59.5 ॥   
व्यादिदेश महाप्राज्ञान् यज्ञसम्भारकारणात्।  
सर्वान् शिष्यान् समाहूय वाक्यमेतदुवाच ह ॥ 1.59.6 ॥   
सर्वानृषिगणान् वत्सा आनयध्वं ममाज्ञया।  
सशिष्यसुहृदश्चैव सर्त्विजः सबहुश्रुतान् ॥ 1.59.7 ॥   
यदन्यो वचनं ब्रूयान्मद्वाक्यबलचोदितः।  
तत्सर्वमखिलेनोक्तं ममाख्येयमनादृतम् ॥ 1.59.8 ॥   
तस्य तद्वचनं श्रुत्वा दिशो जग्मुस्तदाज्ञया।  
आजग्मुरथ देशेभ्यः सर्वेभ्यो ब्रह्मवादिनः ॥ 1.59.9 ॥   
ते च शिष्याः समागम्य मुनिं ज्वलिततेजसम्।  
ऊचुश्च वचनं सर्वे सर्वेषां ब्रह्मवादिनाम् ॥ 1.59.10 ॥   
श्रुत्वा ते वचनं सर्वे समायान्ति द्विजातयः।  
सर्वदेशेषु चागच्छन् वर्जयित्वा महोदयम् ॥ 1.59.11 ॥   
वासिष्ठं तच्छतं सर्वं क्रोधपर्याकुलाक्षरम्।  
यदाह वचनं सर्वं शृणु त्वं मुनिपुङ्गव ॥ 1.59.12 ॥   
क्षत्रियो याजको यस्य चण्डालस्य विशेषतः।  
कथं सदसि भोक्तारो हविस्तस्य सुरर्षयः ॥ 1.59.13 ॥   
ब्राह्मणा वा महात्मानो भुक्त्वा चण्डालभोजनम्।  
कथं स्वर्गं गमिष्यन्ति विश्वामित्रेण पालिताः ॥ 1.59.14 ॥   
एतद्वचननैष्ठुर्यमूचुः संरक्तलोचनाः।  
वासिष्ठा मुनिशार्दूल सर्वे ते समहोदयाः ॥ 1.59.15 ॥   
तेषां तद्वचनं श्रुत्वा सर्वेषां मुनिपुङ्गवः।  
क्रोधसंरक्तनयनः सरोषमिदमब्रवीत् ॥ 1.59.16 ॥   
ये दूषयन्त्यदुष्टं मां तप उग्रं समास्थितम्।  
भस्मीभूता दुरात्मानो भविष्यन्ति न संशयः ॥ 1.59.17 ॥   
अद्य ते कालपाशेन नीता वैवस्वतक्षयम्।  
सप्तजातिशतान्येव मृतपाः सन्तु सर्वशः ॥ 1.59.18 ॥   
श्वमांसनियताहारा मुष्टिका नाम निर्घृणाः।  
विकृताश्च विरूपाश्च लोकाननुचरन्त्विमान् ॥ 1.59.19 ॥   
महोदयश्चदुर्बुद्धिर्मामदूष्यं ह्यदूषयत्।  
दूषितः सर्वलोकेषु निषादत्वं गमिष्यति ॥ 1.59.20 ॥   
प्राणातिपातनिरतो निरनुक्रोशतां गतः।  
दीर्घकालं मम क्रोधाद्दुर्गतिं वर्तयिष्यति ॥ 1.59.21 ॥   
एतावदुक्त्वा वचनं विश्वामित्रो महातपाः।  
विरराम महातेजा ऋषिमध्ये महामुनिः ॥ 1.59.22 ॥   

</details>
</div>
