+++
title = "२०"

+++

विंशोऽध्यायः  

जड उवाच  

प्राग्बभूव महावीर्यः शत्रुजिन्नाम पार्थिवः  ।  
तुतोष यस्य यज्ञेषु सोमावाप्त्या पुरन्दरः  ॥ २०.१ ॥  
तस्यात्मजो महावीर्यो बभूवारिविदारणः  ।  
बुद्धिविक्रमलावण्यैर्गुरुशक्राश्विभिः समः  ॥ २०.२ ॥  
स समानवयोबुद्धिसत्त्वविक्रमचेष्टितैः  ।  
नृपपुत्रो नृपसुतैर्नित्यमास्ते समावृतः  ॥ २०.३ ॥  
कदाचिच्छास्त्रसम्भारविवेककृतनिश्चयः  ।  
कदाचित्काव्यसंलापगीतनाटकसम्भवैः  ॥ २०.४ ॥  
तथैवाक्षविनोदैश्च शस्त्रास्त्रविनयेषु च  ।  
योग्यानि युद्धनागाश्वस्यन्दनाभ्यासतत्परः  ॥ २०.५ ॥  
रेमे नरेन्द्रपुत्रोऽसौ नरेन्द्रतनयैः सह  ।  
यथैव हि दिवा तद्वद्रात्रवपि मुदा युतः  ॥ २०.६ ॥  
तेषां तु क्रीडतां तत्र द्विजभूपविशां सुताः  ।  
समानवयसः प्रीत्या रन्तुमायान्त्यनेकशः  ॥ २०.७ ॥  
कस्यचित्त्वथ कालस्य नागलोकान्महीतलम्  ।  
कुमारावागतौ नागौ पुत्रावश्वतरस्य तु  ॥ २०.८ ॥  
ब्रह्मरूपप्रतिच्छन्नौ तरुणौ प्रियदर्शनौ  ।  
तौ तैर्नृपसुतैः सार्धं तथैवान्यैर्द्विजन्मभिः  ॥ २०.९ ॥  
विनोदैर्विविधैस्तत्र तस्थतुः प्रीतिसंयुतौ  ।  
सर्व च ते नृपसुतास्ते च ब्रह्मविशां सुताः  ॥ २०.१० ॥  
नागराजात्मजौ तौ च स्त्रानसंवाहनादिकम्  ।  
वस्त्रगन्धानुसयुक्तां चक्रुर्भागभुजिक्रियाम्  ॥ २०.११ ॥  
अहन्यहन्यनुप्राप्ते तौ च नागकुमारकौ  ।  
आजग्मतुर्मुदा युक्तौ प्रीत्या सूनोर्महीपतेः  ॥ २०.१२ ॥  
स च ताभ्यां नृपसुतः परं निर्वाणमाप्तवान्  ।  
विनोदैर्विविधैर्हास्यसंलापादिभिरेव च  ॥ २०.१३ ॥  
विना ताभ्यां न बुभुजे न सस्त्रौ न पपौ मधु  ।  
न रराम न जग्राह शास्त्राण्यात्मगुणर्धये  ॥ २०.१४ ॥  
रसातले च तौ रात्रिं विना तेन महात्मना  ।  
निश्वासपरमौ नीत्वा जग्मतुस्तं दिने दिने  ॥ २०.१५ ॥  
मर्त्यलोके परा प्रीतिर्भवतोः केन पुत्रकौ  ।  
सहेति पप्रच्छ पिता तावुभौ नागदारकौ  ॥ २०.१६ ॥  
दृष्टयोरत्र पाताले बहूनि दिवसानि मे  ।  
दिवा रजन्यामेवोभौ पश्यामि प्रियदर्शनौ  ॥ २०.१७ ॥  

जड उवाच  

इति पित्रा स्वयं पृष्टौ प्रणिपत्य कृताञ्जली  ।  
प्रत्यूचतुर्महाभागावुरगाधिपतेः सुतौ  ॥ २०.१८ ॥  

पुत्रावूचतुः  

पुत्रः शत्रुजितस्तात नाम्ना ख्यात ऋतध्वजः  ।  
रूपवानार्जवोपेतः शूरो मानी प्रियंवदः  ॥ २०.१९ ॥  
अनापृष्टकथो वाग्ग्मी विद्वान्मैत्रो गुणाकरः  ।  
मान्यमानयिता धीमान् ह्रीमान् विनयभूषणः  ॥ २०.२० ॥  
तस्योपचारसम्प्रीतिसम्बोगापहृतं मनः  ।  
नागलोके भुवर्लोके न रतिं विन्दते पितः  ॥ २०.२१ ॥  
तद्वियोगेन नस्तात ! न पातालञ्च शीतलम्  ।  
परितापाय तत्सङ्गादाह्लादाय रविर्दिवा  ॥ २०.२२ ॥  

पितोवाच  

पुत्रः पुण्यवतो धन्यः स यस्यैवं भविद्विधैः  ।  
परोक्षस्यापि गुणिभैः क्रियते गुणकीर्तनम्  ॥ २०.२३ ॥  
सन्ति शास्त्रविदोऽशीलाः सन्ति मूर्खाः सुशीलिनः  ।  
शास्त्रशीले समं मन्ये पुत्रौ धन्यतरन्तु तम्  ॥ २०.२४ ॥  
तस्य मित्रगुणान्मित्राण्यमित्राश्च पराक्रमम्  ।  
कथयन्ति सदा सत्सु पुत्रवांस्तेन वै पिता  ॥ २०.२५ ॥  
तस्योपकारिणः कच्चिद्भवद्भ्यामभिवाञ्छितम्  ।  
किञ्चिन्निष्पादितं वत्सौ परितोषाय चेतसः  ॥ २०.२६ ॥  
स धन्यो जीवितं तस्य तस्य जन्म सुजन्मनः  ।  
यस्यार्थिनो न विमुखा मित्रार्थो न च दुर्बलः  ॥ २०.२७ ॥  
मद्गृहे यद्सुवर्णादि रत्नं वाहनमासनम्  ।  
यच्चान्यत्प्रीतये तस्य तद्देयमविशङ्कया  ॥ २०.२८ ॥  
धिक्तस्य जीवितं पुंसो मित्राणामुपकारिणाम्  ।  
प्रतिरूपमकुर्वन् यो जीवामीत्यवगच्छति  ॥ २०.२९ ॥  
उपकारं सुहृद्वर्गे योऽपकारञ्च शत्रुषु  ।  
नृमेघो वर्षति प्राज्ञास्तस्येच्छन्ति सदोन्नतिम्  ॥ २०.३० ॥  

पुत्रावूचतुः  

किं तस्य कृतकृत्यस्य कर्तुं शक्येत केनचित् ।  
यस्य सर्वार्थिनो गेहे सर्वकामैः सदार्च्चिताः  ॥ २०.३१ ॥  
यानि रत्नानि तद्गेहे पाताले तानि नः कुतः  ।  
वाहनासनयानानि भूषणान्यम्बराणि च  ॥ २०.३२ ॥  
विज्ञानं तत्र यच्चास्ति तदन्यत्र न विद्यते  ।  
प्राज्ञानामप्यसौ तात सर्वसन्देहहृत्तमः  ॥ २०.३३ ॥  
एकं तस्यास्ति कर्तव्यमसाध्यं तच्च नौ मतम्  ।  
हिरण्यगर्भगोविन्दशर्वादीनीश्वरादृते  ॥ २०.३४ ॥  

पितोवाच  

पथापि श्रोतुमिच्छामि तस्य यद्कार्यमुत्तमम्  ।  
असाध्यमथवा साध्यं किं वासाध्यं विपश्चिताम्  ॥ २०.३५ ॥  
देवत्वममरेशत्वं तत्पूज्यत्वञ्च मानवाः  ।  
प्रयान्ति वाञ्छितं वान्यद्दृढं ये व्यवसायिनः  ॥ २०.३६ ॥  
नाविज्ञातं न चागम्यं नाप्राप्यं दिवि चेह वा  ।  
उद्यतानां मनुष्याणां यतचित्तेन्द्रियात्मनाम्  ॥ २०.३७ ॥  
योजनानां सहस्राणि व्रजन् याति पितीलिकः  ।  
अगच्छन् वैनतेयोऽपि पादमेकं न गच्छति  ॥ २०.३८ ॥  
क्व भूतलं क्व च ध्रौव्यं स्थानं यत्प्राप्तवान् ध्रुवः  ।  
उत्तानपादनृपतेः पुत्रः सन् भूमिगोचरः  ॥ २०.३९ ॥  
तत्कथ्यतां महाभाग कार्यवान् येन पुत्रकौ  ।  
स भूपालसुतः साधुर्येनानृण्यं भवेत वाम्  ॥ २०.४० ॥  

पुत्रावूचतुः  

तेनाख्यातमिदं तात पूर्ववृतं महात्मना  ।  
कौमारके यथा तस्य वृतं सद्वृत्तशालिनः  ॥ २०.४१ ॥  
तन्तु शत्रुजितं तात पूर्वं कश्चिदिद्वजोत्तमः  ।  
गालवोऽभ्यागमद्धीमान् गृहीत्वा तुरगोत्तमम्  ॥ २०.४२ ॥  
प्रत्युवाच च राजानं समुपेत्याश्रमं मम  ।  
कोऽपि दैत्याधमो राजन् विध्वंसयति पापकृत् ॥ २०.४३ ॥  
तत्तद्रूपं समास्थाय सिंहेभवनचारिणाम्  ।  
अन्येषाञ्चाल्पकायानामहर्निशमकारणात् ॥ २०.४४ ॥  
समाधिध्यानयुक्तस्य मौनव्रतरतस्य च  ।  
तथा करोति विघ्रानि यथा चलति मे मनः  ॥ २०.४५ ॥  
दग्धं कोपाग्निना सद्यः समर्थस्त्वं वयं न तु  ।  
दुः खार्जितस्य तपसो व्ययमिच्छामि पार्थिव  ॥ २०.४६ ॥  
एकदा तु मया राजन्नतिनिर्विण्णचेतसा  ।  
तत्क्लेशितेन निश्वासो निरीक्ष्यासुरमुज्झितः  ॥ २०.४७ ॥  
ततोऽम्बरतलात्सद्यः पतितोऽयं तुरङ्गमः  ।  
वाक्चाशरीरिणी प्राह नरनाथ शृणुष्व ताम्  ॥ २०.४८ ॥  
अश्रान्तः सकलं भूमेर्वलयं तुरगोत्तमः  ।  
समर्थः क्रान्तुमर्केण तवायं प्रतिपादितः  ॥ २०.४९ ॥  
पातालाम्बरतोयेषु न चास्य विहता गतिः  ।  
समस्तदिक्षु व्रजतो न भङ्गः पर्वतेष्वपि  ॥ २०.५० ॥  
यतो भूवलयं सर्वमश्रान्तोऽयं चरिष्यति  ।  
अतः कुवलयो नाम्ना ख्यातिं लोके प्रयास्यति  ॥ २०.५१ ॥  
क्लिश्यत्यहर्निशं पापो यश्च त्वां दानवाधमः  ।  
तमप्येनं समारुह्य द्विजश्रेष्ठ हनिष्यति  ॥ २०.५२ ॥  
शत्रुजिन्नाम भूपालस्तस्य पुत्र ऋतध्वजः  ।  
प्राप्यैतदश्वरत्नञ्च ख्यातिमेतेन यास्यति  ॥ २०.५३ ॥  
सोऽहं त्वां समनुप्राप्तस्तपसो विघ्रकारिणम्  ।  
तं निवारय भूपाल भागभाङ्नृपतिर्यतः  ॥ २०.५४ ॥  
तदेतश्वरत्नं ते मया भूप निवेदितम्  ।  
पुत्रमाज्ञापय तथा यथा धर्मो न लुप्यते  ॥ २०.५५ ॥  
स तस्य वचनाद्राजा तं वै पुत्रमृतध्वजम्  ।  
तमश्वरत्नमारोप्य कृतकौतुकमङ्गलम्  ॥ २०.५६ ॥  
अप्रेषयत धर्मात्मा गालवेन समं तदा  ।  
स्वमाश्रमपदं सोऽपि तमादाय ययौ मुनिः  ॥ २०.५७ ॥  

इति श्रीमार्कण्डेयपुराणे पितापुत्रसंवादेठकुवलयाश्वीयोऽ नाम विंशोऽध्यायः  
