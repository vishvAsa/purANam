+++
title = "०६० सुमन्त्रकृतकौसल्यासान्त्वनम्"
title_english = "060 Sumantra was unable to console Kausalya"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-060-Sumanthra_Krutha_Kousalya_Santvanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/05-dasharatha-mRtyuH/060_sumantrakRtakausalyAsAntvanam.md">
<details><summary><h3>IITK ...{Loading}...</h3></summary>

Sumantra consoles Kausalya.



#### श्लोकः
##### मूलम्
ततो भूतोपसृष्टेव वेपमाना पुनः पुनः।  
धरण्यां गतसत्त्वेव कौसल्या सूतमब्रवीत्॥2.60.1॥

##### शब्दार्थः
ततः thereafter, कौशल्या Kausalya, भूतोपसृष्टेव as if possessed by an evil spirit, वेपमाना trembling, गतसत्त्वेव like one who has his senses lost, पुनः पुनः again and again, धरण्याम् on the floor, सूतम् to the  charioteer (Sumantra), अब्रवीत् said.

##### आङ्ग्लानुवादः
Thereafter Kausalya, trembling as if possessed by an evil spirit and rolling on the floor like one who her senses now and again, said to the charioteer (Sumantra)ः



#### श्लोकः
##### मूलम्
नय मां यत्र काकुत्स्थस्सीता यत्र च लक्ष्मणः।  
तान्विना क्षणमप्यत्र जीवितुं नोत्सहेह्यहम्॥2.60.2॥

##### शब्दार्थः
काकुत्स्थः Rama, सीता च Sita, यत्र wherever, लक्ष्मणः Lakshmana, यत्र wherever, तत्र there, माम् to me, नय take, तान् विना without them, अत्र here,  क्षणमपि even for a moment, जीवितुम्  to live, अहम् I, न उत्सहे do not wish.

##### आङ्ग्लानुवादः
Take me where Rama, Sita and Lakshmana are. I do not wish to live even for a moment without them.



#### श्लोकः
##### मूलम्
निवर्तय रथं शीघ्रं दण्डकान्नय मामपि।  
अथ तान्नानुगच्छामि गमिष्यामि यमक्षयम्॥2.60.3॥

##### शब्दार्थः
रथम् chariot, शीघ्रम् quickly, निवर्तय turn back, मामपि me also, दण्डकान् to Dandaka, नय  take, अथ if, तान् them, नानु गच्छामि if I do not follow, यमक्षयम् to the world of Yama, गमिष्यामि shall go.

##### आङ्ग्लानुवादः
'Turn back your chariot immediately and take me to the Dandaka forest. If I do not follow them, I shall enter the world of Yama'.



#### श्लोकः
##### मूलम्
बाष्पवेगोपहतया स वाचा सज्जमानया।  
इदमाश्वासयन्देवीं सूतः प्राञ्जलिरब्रवीत्॥2.60.4॥

##### शब्दार्थः
सः सूतः that charioteer, बाष्पवेगोपहतया prevented by fastflowing tears, सज्जमानया faltering, वाचा with words, देवीम् to Kausalya, आश्वसयन् consoling, प्राञ्जलिः with folded palms, इदम् these words, अब्रवीत् said.

##### आङ्ग्लानुवादः
With folded hands and faltering words choked by his fastflowing tears the charioteer tried to console Kausalyaः



#### श्लोकः
##### मूलम्
त्यज शोकं च मोहं च सम्भ्रमं दुःखजं तथा।  
व्यवधूय च सन्तापं वने वत्स्यति राघवः॥2.60.5॥

##### शब्दार्थः
शोकम् grief, मोहम् delusion, तथा also, दुःखजम् arising out of sorrow, सम्भ्रमं च despair, त्यज abandon, राघवः Rama, सन्तापम् difficulties, व्यवधूय after brushig aside, वने in the forest, वत्स्यति is going to live.

##### आङ्ग्लानुवादः
Abandon your tears, delusion and despair arising out of sorrow. Rama is going to live  
in the forest, brushing aside all agony.



#### श्लोकः
##### मूलम्
लक्ष्मणश्चापि रामस्य पादौ परिचरन्वने।  
आराधयति धर्मज्ञः परलोकं जितेन्द्रियः॥2.60.6॥

##### शब्दार्थः
धर्मज्ञः knower of duty, लक्ष्मणश्चापि also Lakshmana, वने in the forest, जितेन्द्रियः one whose senses are controlled, रामस्य to Rama' s, पादौ feet, परिचरन् serving at, परलोकम् the other world, आराधयति is accomplishing.

##### आङ्ग्लानुवादः
Selfcontrolled Lakshmana, aware of his duty, serves Rama in the forest. By this he is securing his next world.



#### श्लोकः
##### मूलम्
विजनेऽपि वने सीता वासं प्राप्य गृहेष्विव।  
विस्रम्भं लभतेऽभीता रामे सन्न्यस्तमानसा॥2.60.7॥

##### शब्दार्थः
सीता Sita, विजने in the desolate, वनेपि in the forest also, गृहेष्विव like at home, वासम् living, प्राप्य having obtained, रामे in Rama, सन्न्यस्तमानसा with her mind fixed, अभीता without fear, विस्रम्भम् confidence, लभते  is getting.

##### आङ्ग्लानुवादः
Sita with her mind fixed on Rama is living confidently in that desolate forest without any fear as if it were her home.



#### श्लोकः
##### मूलम्
नास्या दैन्यं कृतं किञ्चित्सुसूक्ष्ममपि लक्ष्यते।  
उचितेव प्रवासानां वैदेही प्रतिभाति मा॥2.60.8॥

##### शब्दार्थः
अस्याः of her, सुसूक्ष्ममपि even the slightest, दैन्यम् dejection, किञ्चित् not even a little, कृतम् done, न लक्ष्यते not to be seen, वैदेही Sita, प्रवासानाम् for staying away from home, उचितेव as if accustomed, मा to me, प्रतिभाति appears.

##### आङ्ग्लानुवादः
I could not see even the slightest depression in Sita as if she was accustomed to staying away from home.



#### श्लोकः
##### मूलम्
नगरोपवनं गत्वा यथा स्मरमते पुरा।  
तथैव रमते सीता निर्जनेषु वनेष्वपि॥2.60.9॥

##### शब्दार्थः
सीता Sita, पुरा earlier, नगरोपवनम् to the pleasuregardens of the city, गत्वा having gone, यथा as, रमतेस्म was enjoying, निर्जनेषु in desolate, वनेष्वपि even in the forest, तथैव in the same way, रमते enjoying.

##### आङ्ग्लानुवादः
Earlier, just as Sita used to revel in the gardens of the city, so does she now in those desolate forests.



#### श्लोकः
##### मूलम्
बालेव रमते सीताऽबालचन्द्रनिभानना।  
रामा रामे ह्यधीनात्मा विजनेऽपि वने सती॥2.60.10॥

##### शब्दार्थः
रामा charming lady, रामे in Rama, अधीनात्मा one with absorbed mind, अबालचन्द्रनिभानना countenance resembling the full Moon, सीता Sita, विजने desolate, वने in the forest also, सती अपि staying, बालेव like a child, रमते is enjoying.

##### आङ्ग्लानुवादः
Charming Sita whose face resembles the full Moon, with her mind fixed on Rama, is enjoying even the desolate forest like a child.



#### श्लोकः
##### मूलम्
तद्गतं हृदयं ह्यस्यास्तदधीनं च जीवितम्।  
अयोध्यापि भवेऽत्तस्या रामहीना तदा वनम्॥2.60.11॥

##### शब्दार्थः
अस्याः her, हृदयम् heart, तद्गतम् united with Rama, जीवितं च life also, तदधीनम् under his control, अयोध्यापि even Ayodhya too, रामहीना without Rama, तदा then, तस्याः to her, वनम् forest, भवेत् would have become.

##### आङ्ग्लानुवादः
Her heart is ever united with Rama, and her life is under his control. Without Rama, even Ayodhya would become a forest for her.



#### श्लोकः
##### मूलम्
परिपृच्छति वैदेही ग्रामांश्च नगराणि च।  
गतिं दृष्ट्वा नदीनां च पादपान्विविधानपि॥2.60.12॥  
रामं हि लक्ष्मणं वापि पृष्ट्वा जानाति जानकी।  
अयोध्या क्रोशमात्रे तु विहारमिव संश्रिता॥2.60.13॥

##### शब्दार्थः
अयोध्या क्रोशमात्रे at the distance of a krosa from Ayodhya, विहारम् pleasuregarden, संश्रिता इव as if sporting, वैदेही Sita, ग्रामांश्च villages, नगराणि च cities,नदीनाम् rivers', गतिं च   courses, विविधान् different kinds of, पादपानपि trees also, दृष्ट्वा seeing, रामम् to Rama, परिपृच्छति enquiring, लक्ष्मणं वापि or Lakshmana, पृष्ट्वा asking, जानाति knowing.

##### आङ्ग्लानुवादः
Seeing villages, cities, trees of different kinds and courses of rivers, Sita is enquiring  
from Rama or Lakshmana about them. She feels as though she is sporting in the pleasuregarden just a krosa from Ayodhya.



#### श्लोकः
##### मूलम्
इदमेव स्मराम्यस्यास्सहसैवोपजल्पितम्।  
कैकेयी संश्रितं वाक्यं नेदानीं प्रतिभाति मा॥2.60.14॥

##### शब्दार्थः
अस्याः her, इदमेव this much, स्मरामि I remember, सहसैव suddenly, उपजल्पितम् utterance, कैकेयी संश्रितम् about Kaikeyi, वाक्यम् words, इदानीम् now, मा to me, न प्रतिभाति does not come to my mind.

##### आङ्ग्लानुवादः
Sita did say something about Kaikeyi, but now I do not remember what.



#### श्लोकः
##### मूलम्
ध्वंसयित्वा तु तद्वाक्यं प्रमादात्पर्युपत्स्थितम्।  
ह्लादनं वचनं सूतो देव्या मधुरमब्रवीत्॥2.60.15॥

##### शब्दार्थः
सूतः charioteer, प्रमादात् inadvertently, पर्युपत्स्थितम् uttered by all means, तद्वाक्यम् those words relating to Kaikeyi, ध्वंसयित्वा holding back, देव्याः to Kausalya, ह्लादनम् causing delight, मधुरम् pleasing, वचनम् words, अब्रवीत् said.

##### आङ्ग्लानुवादः
Diverting the context of what he uttered inadvertently relating to Kaikeyi, the charioteer said pleasing words of consolation to Kausalya.



#### श्लोकः
##### मूलम्
अध्वना वातवेगेन सम्भ्रमेणाऽऽतपेन च।  
न विगच्छति वैदेह्याश्चन्द्रांशु सदृशी प्रभा॥2.60.16॥

##### शब्दार्थः
वैदेह्याः Sita's, चन्द्रांशु सदृशी resembling the beams of the Moon, प्रभा lustre, अध्वना on the way, वातवेगेन or by the speed of the wind, सम्भ्रमेण or due to haste, आतपेन च or due to scorching heat also, न विगच्छति does not fade.

##### आङ्ग्लानुवादः
Just like the beams of the Moon, Sita's glow is not affected by the fatigue of the journey or by the speed of the wind or by the scorching heat.



#### श्लोकः
##### मूलम्
सदृशं शतपत्रस्य पूर्णचन्द्रोपमप्रभम्।  
वदनं तद्वदान्याया वैदेह्या न विकम्पते॥2.60.17॥

##### शब्दार्थः
वदान्यायाः of that munificent, वैदेह्याः Sita, शतपत्रस्य a hundredpetalled lotus, सदृशम् similar to, पूर्णचन्द्रोपमप्रभम् like the splendour of the full Moon, तत् वदनम् that countenance, न विकम्पते does not change at all.

##### आङ्ग्लानुवादः
The countenance of Sita with her gentle eloquence resembles a hundredpetalled lotus. She has the luminance of the full Moon that has not wilted.



#### श्लोकः
##### मूलम्
अलक्तरसरक्ताभावलक्तरसवर्जितौ।  
अद्यापि चरणौ तस्याः पद्मकोशसमप्रभौ॥2.60.18॥

##### शब्दार्थः
अलक्तरसक्ताभौ shining red like the liquid lac, अलक्तरसवर्जितौ no longer tinted with such liquid, तस्याः her, चरणौ feet, अद्यापि even now, पद्मकोशसमप्रभौ are shining like the lotus buds.

##### आङ्ग्लानुवादः
Her feet, now devoid of lacdye, still look red like lac and shine like the lotus bud.



#### श्लोकः
##### मूलम्
नूपुरोद्घुष्टहेलेव खेलं गच्छति भामिनी।  
इदानीमपि वैदेही तद्रागान्नयस्त भूषणा॥2.60.19॥

##### शब्दार्थः
भामिनी damsel (Sita), नूपुरोद्घुष्ट हेलेव tinkling anklets proclaiming dalliance, खेलम् (as if) playing, गच्छति going, वैदेही Sita, इदानीमपि even now, तद्रागात् due to affection for Rama, नयस्तभूषणा cast off the ornaments.

##### आङ्ग्लानुवादः
Casting off her ornaments, the damsel (Sita) is gracefully walking as if dalliant with her tinkling anklets for her love for him (Rama).



#### श्लोकः
##### मूलम्
गजं वा वीक्ष्य सिंहं वा व्याघ्रं वा वनमाश्रिता।  
नाऽहारयति सन्त्रासं बाहू रामस्य संश्रिता॥2.60.20॥

##### शब्दार्थः
वनम् forest, आश्रिता resorted, रामस्य Rama's, बाहू arms, संश्रिता having taken refuge, गजं वा elephant, सिंहं वा or lion, व्याघ्रं वा or tiger, वीक्ष्य having seen, सन्त्रासं fear, नाऽहारयति does not get.

##### आङ्ग्लानुवादः
Though in the forest, Sita, under the protection of Rama's arms, is afraid of neither elephants nor lions nor tigers.



#### श्लोकः
##### मूलम्
न शोच्यास्ते न चात्मनश्शोच्यो नापि जनाधिपः।  
इदं हि चरितं लोके प्रतिष्ठास्यति शाश्वतम्॥2.60.21॥

##### शब्दार्थः
ते they, न शोच्याः need not be pitied, आत्मनः च yourself, न not, जनाधिप अपि king also, इदम् this, चरितम् history, लोके in the world, शाश्वतम् permanently, प्रतिष्ठास्यति will endure.

##### आङ्ग्लानुवादः
You need not lament for them or for yourself or for the king. This story of Rama will endure permanently in the world.



#### श्लोकः
##### मूलम्
विधूय शोकं परिहृष्टमानसा महर्षियाते पथि सुव्यवत्स्थिताः।  
वनेरता वन्यफलाशनाः पितुश्शुभां प्रतिज्ञां परिपालयन्ति ते॥2.60.22॥

##### शब्दार्थः
ते they, शोकम् grief, विधूय shaking off, परिहृष्टमानसाः with cheerful hearts, महर्षियाते  established by maharshis, पथि in the path, सुव्यवत्स्थिताः firmly fixed, वने in the forest, रताः  are enjoying, वन्यफलाशनाः subsisting on forest fruits, पितुः father's, शुभाम् auspicious, प्रतिज्ञाम् promise, परिपालयन्ति are upholding.

##### आङ्ग्लानुवादः
They are upholding the sacred promise of their father with cheerful hearts, grief given the goby, steadfastly pursuing the path established by maharsis, subsisting on forest fruits and enjoying the forest life.



#### श्लोकः
##### मूलम्
तथापि सूतेन सुयुक्तवादिना निवार्यमाणा सुतशोककर्शिता।  
न चैव देवी विरराम कूजितात्प्रियेति पुत्रेति च राघवेति च॥2.60.23॥

##### शब्दार्थः
सुयुक्तवादिना by one who was speaking befittingly, सूतेना by Sumantra, तथा like that, निवार्यमाणापि though prevented, देवी queen Kausalya, सुतशोककर्शिता enfeebled with weeping over her son, प्रियेति 'O My beloved', पुत्रेति 'O my son', राघवेति च 'O Rama', कूजितात् from crying, नचैव विरराम did not stop.

##### आङ्ग्लानुवादः
Though Sumantra was speaking with befitting words to prevent Kausalya from weeping over her son which had enfeebled her, she did not stop crying, 'O my beloved', 'O my son', 'O Rama'.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे षष्टितमस्सर्गः॥  
Thus ends the sixtieth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/05-dasharatha-mRtyuH/060_sumantrakRtakausalyAsAntvanam.md">
<details><summary><h3>भूषणम् ...{Loading}...</h3></summary>



ततो भूतोपसृष्टेव वेपमाना पुनःपुनः ।  

धरण्यां गतसत्त्वेव कौसल्या सूतमब्रवीत्  ॥  २।६०।१  ॥   

नय मां यत्र काकुत्स्थः सीता यत्र च लक्ष्मणः ।  

तान् विना क्षणमप्यत्र जीवितुं नोत्सहे ह्यहम्  ॥  २।६०।२  ॥   

तत इति । भूतोपसृष्टेव धरण्यां वेपमाना भूतगृहीतेव भूमौ पतित्वा
विवर्तमानेत्यर्थः । गतसत्त्वेव गतप्राणेव । "द्रव्यासुव्यवसायेषु
सत्वमस्त्री तु जन्तुषु" इत्यमरः  ॥  २।६०।१२  ॥   

  

निवर्तय रथं शीघ्रं दण्डकान्नय मामपि ।  

अथ तान्नानुगच्छामि गमिष्यामि यमक्षयम्  ॥  २।६०।३  ॥   

निवर्तयेति । अथ तान्नानुगच्छामि तान्नानुगच्छामि चेत्  ॥  २।६०।३  ॥   

  

बाष्पवेगोपहतया स वाचा सज्जमानया ।  

इदमाश्वासयन् देवीं सूतः प्राञ्जलिरब्रवीत्  ॥  २।६०।४  ॥   

बाष्पवेगेति । सज्जमानया विक्लवया  ॥  २।६०।४  ॥   

  

त्यज शोकञ्च मोहञ्च सम्भ्रमं दुःखजं तथा ।  

व्यवधूय च सन्तापं वने वत्स्यति राघवः  ॥  २।६०।५  ॥   

त्यजेति । मोहं रामस्य किं भविष्यतीत्यज्ञानम् । सम्भ्रमं व्याकुलत्वम् ।
सन्तापं शोकजनितदेहसन्तापम्, रामो दुःखितो भविष्यतीति सन्तापमित्यर्थः ।
यस्माद्राघवः सन्तापं व्यवधूय वत्स्यति तस्माच्छोकादिकं त्यजेत्यन्वयः  ॥ 
२।६०।५  ॥   

  

लक्ष्मणश्चापि रामस्य पादौ परिचरन् वने ।  

आराधयति धर्मज्ञः परलोकं जितेन्द्रियः  ॥  २।६०।६  ॥   

लक्ष्मण इति । परलोकमाराधयति परलोकं साधयति "राध साध संसिद्धौ" इति धातुः
 ॥  २।६०।६  ॥   

  

विजने ऽपि वने सीता वासं प्राप्य गृहेष्विव ।  

विस्रम्भं लभते ऽभीता रामे संन्यस्तमानसा  ॥  २।६०।७  ॥   

विजन इति । लभतेभीतेत्यत्र अभीतेति पदच्छेदः । विस्रम्भं प्रणयम्
"विस्रम्भः प्रणयेपि च" इत्यमरः  ॥  २।६०।७  ॥   

  

नास्या दैन्यं कृतं किञ्चित् सुसूक्ष्ममपि लक्ष्यते ।  

उचितेव प्रवासानां वैदेही प्रतिभाति मा  ॥  २।६०।८  ॥   

नगरोपवनं गत्वा यथा स्म रमते पुरा ।  

तथैव रमते सीता निर्जनेषु वनेष्वपि  ॥  २।६०।९  ॥   

नास्या इति । कृतं वनवासकृतम् । किञ्चिदित्यस्य विवरणं सुसूक्ष्ममिति ।
प्रवासानामुचितेव प्रवासानां योग्येव । अभ्यस्तवनवासप्रयासेवेत्यर्थः  ॥ 
२।६०।८९  ॥   

  

बालेव रमते सीता ऽबालचन्द्रनिभानना ।  

रामारामे ह्यधीनात्मा विजने ऽपि वेन सती  ॥  २।६०।१०  ॥   

बालेति । क्रीडैकरसत्वाद्बालादृष्टान्तः, दुःखापरिज्ञाने वा बालाहृष्टान्तः
। अबालचन्द्रनिभाननेति च्छेदः । रामे अधीनात्मा आसक्तचित्तेत्यर्थः । यद्वा
रामारामे रामरूपा रामे  ॥  २।६०।१०  ॥   

  

तद्गतं हृदयं ह्यस्यास्तदधीनं च जीवितम् ।  

अयोध्यापि भवेत्तस्या रामहीना तथा वनम्  ॥  २।६०।११  ॥   

तद्गतमिति । यद्यस्मात्कारणात् । अस्याः सीतायाः हृदयम् । तद्गतं रामगतम् ।
जीवितं च तदधीनम् । तस्माद्वनं रामसहितम् अयोध्या भवेत् । रामहीना
अयोध्यापि तथा वनं भवेदित्यर्थः  ॥  २।६०।११  ॥   

  

पथि पृच्छति वैदेही ग्रामांश्च नगराणि च ।  

गतिं दृष्ट्वा नदीनाञ्च पादपान् विविधानपि  ॥  २।६०।१२  ॥   

रामं वा लक्ष्मणं वापि पृष्ट्वा जानाति जानकी ।  

अयोध्याक्रोशमात्रे तु विहारमिव संश्रिता  ॥  २।६०।१३  ॥   

पथीत्यादिना सीताया उल्लास उच्यते । दृष्ट्वेति सर्वत्रान्वेति । रामं
लक्ष्मणं वा पृच्छति पृष्ट्वा जानाति च । अयोध्यायाः क्रोशमात्रे विहारं
क्रीडां संश्रितेव स्थिता । यद्वा विहरन्त्यस्मिन्निति विहारः तम् ।
अधिकरणे घञ् । उद्यानमित्यर्थः  ॥  २।६०।१२१३  ॥   

  

इदमेव स्मराम्यस्याः सहसैवोपजल्पितम् ।  

कैकेयीसंश्रितं वाक्यं नेदानीं प्रतिभाति मा  ॥  २।६०।१४  ॥   

अयोध्यानिर्गमकालिकं कैकेयीविषयकं सीतायाः परुषं वचनं कौसल्यायाः प्रियमिति
वक्तुमुपक्रम्य तस्य वृद्धयोर्जीवननिराशाहेतुत्वं मत्वा नोचितमिदं
वक्तुमित्यस्मरणव्याजेनोपारमतेत्याह--इदमेवेत्यादि । अस्याः सीतायाः
सम्बन्धि इदमेव स्मरामि प्रस्तुतवृत्तान्तमेव स्मरामि । कैकेयीसंश्रितं
कैकेयीमुद्दिश्य प्रवृत्तं सहसा उपजल्पितं हठात्सीतयोक्तं वाक्यम् । इदानीं
मा मां प्रति न भातीति सूतः प्रमादात् इदं गोपनीयमित्यवधानाभावात्
पर्युपस्थितं सीतावचनत्वेन वक्तुमुपक्रान्तं तद्वाक्यं ध्वंसयित्वा
प्रच्याव्य देव्याः ह्लादनम् आह्लादनकरम्
उपक्रान्तवाक्यवद्देव्यास्सन्तापाहेतुभूतं मधुरं वचनमब्रवीदिति पदयोजना ।
सहसा त्वरया । उपजल्पितम् अक्रमेणोक्तमित्यस्मरणहेतूपदर्शनम् ।
कैकेयीसंश्रितमित्युपक्रान्तांशः इदं स्मरामीति पुनः स्मरेति
चोदनावकाशाप्रदानम्, इदानीं भवद्दुःखदर्शनसमये मा मां प्रति न भातीति
ध्वंसनप्रकारः  ॥  २।६०।१४  ॥   

  

ध्वंसयित्वा तु तद्वाक्यं प्रमादात् पर्युपस्थितम् ।  

ह्लादनं वचनं सूतो देव्या मधुरमब्रवीत्  ॥  २।६०।१५  ॥   

ध्वंसनहेतुं कविरनुवदति--ध्वंसयित्वा तु तद्वाक्यं प्रमादात्
पर्युपस्थितमिति । ह्लादनमित्यनेनोपस्थितवचनस्य तापहेतुत्वं द्योत्यते ।
ननु कैकेयीनिन्दारूपत्वे ऽपि देव्यास्तापकारणमवश्यं मोपनीयम् । कीदृशं
तद्वाक्यं स्यात्किंचिदिदमित्युक्तौ तत्र किं प्रमाणं स्यात् ?
उच्यते--अवधेहि, एवं विधं हि कार्यवशात् गुप्तं कुत्रचित्कविर्न विवृणोति
चेत् सर्वज्ञोपि तत्कथमिदमित्यभिदध्यात् । अत्रेमं च प्रमादादुपस्थितं
ध्वंसितं वृद्धयोः सन्तापकरं कैकेयीविषयकं वृत्तान्तं कविरुत्तरत्र
व्यक्तीकरिष्यति । युद्धकाण्डे सीतामधिकृत्य "विजगर्हे ऽत्र कैकेयीं
क्रोशन्ती कुररी यथा" इत्युक्त्वा कैकेयीविषयकं सीता वचनमेवाह "सकामा भव
कैकेयि हतो ऽयं कुलनन्दनः" इति । इदं सीताहृदयम् । कैकेय्याः
राज्यलाभेनैवाभीष्टसिद्धेः । रामविवासनाभ्यर्थनस्येदमाकूतम् । रामविवासने
हि तद्वियोगं क्षणमपि सोढुमक्षमा सीताप्येनमनुगच्छेत् सा च लोकोत्तरसुन्दरी
केनाप्यपह्रियेत तस्यां च हृतायां रामः स्वत एव नश्येत् ततो मे राज्यं
सुप्रतिष्ठितं स्यात्, अन्यथा लब्धेनापि राज्येन न किञ्चित्प्रयोजनम्, यतो
रामगुणपरवशः सर्वोपि जनः तद्विधेयः स्यात् तस्माद्रामोपि विनाशाय विवासनीय
इति । इदमेव सीतोक्तं रामोप्यारण्यकाण्डे ऽसुप्तप्रमत्तकुपितानां
वचनैर्भावज्ञानं दृष्टम्ऽ इति न्यायेन वक्ष्यति "कच्चित्सकामा कैकेयी
सुखिता सा भविष्यति । या न तुष्यति राज्येन पुत्रार्थे दीर्घदर्शिनी  ॥ "
अन्यत्र च "यदभिप्रेतमस्मासु प्रियं वरवृतं च यत्। कैकेय्यास्तत्सुसंवृत्तं
क्षिप्रमद्यैव लक्ष्मण  ॥ " इति । इममेवार्थं पूर्वसर्गान्ते सूचितवान्--
"जानकी तु महाराज निश्वसन्ती तपस्विनी । भूतोपहतचित्तेव विष्ठिता विस्मिता
स्थिता । अदृष्टपूर्वव्यसना राजपुत्री यशस्विनी । तेन दुःखेन रुदती नैव मां
किञ्चिदब्रवीत् । उद्वीक्षमाणा भर्तारं मुखेन परिशुष्यता । मुमोच सहसा
बाष्पं मां प्रयान्तमुदीक्ष्य सा  ॥ " इति। अत्र रोदनमवचनं परिशुष्यता मुखेन
भर्तृवीक्षणं पुनः सुमन्त्रवीक्षणं बाष्पमोचनं च कुर्वन्त्या
पूर्वोक्तार्थस्मरणम्, तत एव स्तब्धता, भर्तृमुखवीक्षणेन
वक्तुमनर्हत्वज्ञानं बाष्पमोचनेन सूतवीक्षणेन च श्वश्रूं
प्रत्यकथनीयत्वद्योतनं चेति व्यज्यते। तत्र सीतयोक्तं प्रामादिकमिति जुगोप।
अत्र तु स्वस्यैव प्रमादोत्थं व्याजेन परिहृतवान्  ॥  २।६०।१५  ॥   

  

अध्वना वातवेगेन सम्भ्रमेणातपेन च ।  

न विगच्छति वैदेह्याश्चन्द्रांशुसदृशी प्रभा  ॥  २।६०।१६  ॥   

अध्वनेति । अध्वना अध्वगमनेन । सम्भ्रमेण व्याघ्रादिदर्शनजन्यव्याकुलत्वेन
। न विगच्छति न विकरोति  ॥  २।६०।१६  ॥   

  

सदृशं शतपत्रस्य पूर्णचन्द्रोपमप्रभम् ।  

वदनं तद्वदान्याया वैदेह्या न विकम्पते  ॥  २।६०।१७  ॥   

सदृशमिति । शतपत्रस्य पद्मस्य । पूर्णचन्द्रोपमप्रभं पूर्णचन्द्रसदृशप्रभम्
। वदान्यायाः वल्गुवाचः । "वदान्यो वल्गुवागपि" इत्यमरः । न विकम्पते न
विचलति । स्वाभाविकप्रभां न जहातीत्यर्थः  ॥  २।६०।१७  ॥   

  

अलक्तरसरक्ताभावलक्तरसवर्जितौ ।  

अद्यापि चरणौ तस्याः पद्मकोशसमप्रमौ  ॥  २।६०।१८  ॥   

अलक्तेति । अद्यापि वनगमनेपि  ॥  २।६०।१८  ॥   

  

नूपुरोद्घुष्टहेलेव खेलं गच्छति भामिनी ।  

इदानीमपि वैदेही तद्रागान्न्यस्तभूषणा  ॥  २।६०।१९  ॥   

नूपुरेति । तद्रागात् भूषणविषयस्नेहात् । न्यस्यभूषणा
चरणाद्यवयवेष्वर्पितभूषणा । वैदेही नूपुरोद्घुष्टहेलेव
नूपुरोत्पन्नस्वनानुकारिलीलायुक्तेव । खेलं सलीलं गच्छति । सीतायाः सर्वदा
साभरणत्वं ऽमन्ये साभरणा सुप्ता सीतास्मिन् शयनोत्तमेऽ इत्युत्तरत्र
भरतवचनादवगम्यते । यद्वा तद्रागात् रामेण सह गमनकौतुकात् । न्यस्तभूषणा
उत्सृष्टनूपुरापि नूपुरोत्कृष्टहेलेव नूपुरसञ्चितविलासेव
(नूपुरोत्कृष्टहेलेवेति पाठः)  ॥  २।६०।१९  ॥   

  

गजं वा वीक्ष्य सिंहं वा व्याघ्रं वा वनमाश्रिता ।  

नाहारयति सन्त्रासं बाहू रामस्य संश्रिता  ॥  २।६०।२०  ॥   

गजमिति । गजं दर्शनमात्रेण भीषणमहाकायं वीक्ष्य न तु श्रुत्वा, सिंहं तमपि
तृणाय मत्वा । व्याघ्रं वा जन्तुमात्रहिंसकतया सिंहादप्यतिक्रूरं
सिंहदर्शनादपि व्याघ्रदर्शनमतिक्रूरमिति न तत्प्रकर्षः । वनमाश्रिता विनापि
सिंहादीन् स्वत एव भयङ्करं प्रदेशमवगाहमानापि । नाहारयति नारोपयति ।
आहारयतेरारोपार्थकत्वात् भयभावनामात्रमपि न करोतीत्यर्थः । नाहारयति
सन्त्रासं स्त्रीत्वप्रयुक्तस्वाभाविकभीतिरपि निर्गता । तत्र हेतुमाह बाहू
रामस्य संश्रिता । परिघान्तर्गताः किं बिभ्यतीति भावः  ॥  २।६०।२०  ॥   

  

न शोच्यास्ते न चात्मानः शोच्यो नापि जनाधिपः ।  

इदं हि चरितं लोके प्रतिष्ठास्यति शाश्वतम्  ॥  २।६०।२१  ॥   

न शोच्या इति । ते रामादयः । आत्मानः वयम् । इदं चरितं पितृवचनपरिपालनरूपं
चरित्रम् शाश्वतम् आचन्द्रार्कम्  ॥  २।६०।२१  ॥   

  

विधूय शोकं परिहृष्टमानसा महर्षियाते पथि सुव्यवस्थिताः ।  

वनेरता वन्यफलाशनाः पितुः शुभां प्रतिज्ञां परिपालयन्ति ते  ॥  २।६०।२२  ॥   

विधूयेति । महर्षियाते महर्षिभिः प्राप्ते  ॥  २।६०।२२  ॥   

  

तथापि सूतेन सुयुक्तवादिना निवार्यमाणा सुतशोककर्शिता ।  

न चैव देवी विरराम कूजितात् प्रियेति पुत्रेति च राघवेति च  ॥  २।६०।२३  ॥   

तथापीत्युक्तं विवृणोति--सूतेनेत्यादिना । सुयुक्तवादिना सूतेन तथा
निवार्यमाणापि सुतशोककर्शितत्वात् देवी प्रियेत्यादिकूजितान्न विरराम  ॥ 
२।६०।२३  ॥   

  

इत्यार्षे श्रीरामायणे वाल्मीकीये आदि० श्रीमदयोध्याकायण्डे षष्टितमः सर्गः
 ॥  ६०  ॥   

इति श्रीगोविन्दराजविरचिते श्रीरामा० भूषणे० पीताम्बराख्याने
अयोध्याकाण्डव्याख्याने षष्टितमः सर्गः  ॥  ६०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/05-dasharatha-mRtyuH/060_sumantrakRtakausalyAsAntvanam.md">
<details><summary><h3>शिरोमणी ...{Loading}...</h3></summary>



कौशल्यावृत्तान्तं वर्णयन्नाह-- तत इति । भूतोपसृष्टा भूतेन गृहीतेव पुनः
पुनर्वेपमाना गतसत्वेव धरण्यां पतिता कौशल्या सूतमब्रवीत्  ॥  २।६०।१  ॥   

  

तद्वचनस्वरूपमाह-- नयेति । काकुत्स्थो रामः यत्रास्ति तत्र मां नय तान्
विना जीवितुं स्थातुं नोत्सहे  ॥  २।६१।२  ॥   

  

निवर्तयेति । रथं शीघ्रं निवर्तय रामसम्मुखं कुरु अथ यदि तान्
रामादीन्नानुगच्छामि तदा यमक्षयं कालागम्यं साकेतं गमिष्यामि  ॥  २।६०।३
 ॥   

  

बाष्पेति । सज्जमानया रामसंलग्नया अत एव बाष्पवेगेन उपहतया स्खलन्त्या वाचा
देवीमाश्वासयन्निदमब्रवीत्  ॥  २।६०।४  ॥   

  

तद्वचनस्वरूपमाह-- त्यजेति । दुःखजं सम्भ्रमं च त्यज तत्र हेतुः सन्तापं
प्रातिभासिकमात्रादिवियोगजनितदुःखं व्यवधूय दूरीकृत्य राघवो वने वत्स्यति
 ॥  २।६०।५  ॥   

  

लक्ष्मण इति । रामस्य पादौ परिचरन्स परलोकं परः सर्वोत्कृष्टः यो लोको जनः
तं परमपुरुषमित्यर्थः । किञ्च परः सर्वोत्कृष्टः लोक्यते दृश्यते असौ स तं
किंच परः सर्वोत्कृष्टः लोको यस्य स तं साकेताधीशमित्यर्थः । आराधयति
निषेवते  ॥  २।६०।६  ॥   

  

विजने इति । वने ऽपि वा सम्प्राप्य रामे विन्यस्तमानसा अत एव अभीता सीता
गृहेष्विव विश्रम्भं प्रणयं लभते "विश्रम्भः प्रणये ऽपि च" इत्यमरः  ॥ 
२।६०।७  ॥   

  

नेति । अस्याः सीतायाः कृतं सुसूक्ष्ममपि किञ्चिद्दैन्यं न लक्ष्यते अत एव
प्रवासानामुचिता योग्या प्रतिभात्येव । इव एवार्थे  ॥  २।६०।८  ॥   

  

नगरेति । पुरा पूर्वं नगरोपवने गत्वा यथा रमते स्म तथैव निर्जनेष्वपि वनेषु
रमते  ॥  २।६०।९  ॥   

  

तदेव भङ्ग्यन्तरेणाह-- बालेति । अबालचन्द्रनिभानना अबालचन्द्रः
पूर्णचन्द्रस्तत्सदृशाननविशिष्टा किञ्चाबालचन्द्रं निभाति प्रकाशयति तदाननं
यस्याः सा रामा सीता रामे रामसमीपे बालेव रमते  ॥  २।६०।१०  ॥   

  

तदिति । यस्याः सीतायाः हृदयं तद्गतं नित्यं रामं प्राप्तमत एव यस्याः
जीवितं तदधीनं रामायत्तं तस्याः अस्याः सीतायाः रामहीना अयोध्या यथा वनं
तथा भवेत् । एतेन सीतासुखे रामसन्निधिरेव कारणमिति ध्वनितं तेन सीताया
अतिसुखात्वं व्यञ्जितम्  ॥  २।६०।११  ॥   

  

वैदेहीसुखज्ञापकचिह्नानि वदन्नाह-- परीति । वैदेही विदेहकुलप्रादुर्भूता
जानकी रामं लक्ष्मणं वा ग्रामादीन् परिपृच्छति नदीनां गतिं विलक्षणगमनं च
दृष्ट्वा परिपृच्छति पृष्ट्वा जानाति तत्कथनेन निश्चिनोति अतः
अयोध्याक्रोशमात्रे एव विद्यमानं विहारं विहरणोपवनमिव संश्रिता सम्प्राप्ता
विहारशब्दो ऽधिकरणघञन्तः । श्लोकद्वयमेकान्वयि एवार्थे  ॥  २।६०।१२,१३  ॥   

  

इदमिति । अस्याः सीताया इदं रामसंयोगजनितसुखसूचकाचरणमेव स्मरामि अत एव
जल्पितं तदेव कथितमत एव कैकेयीसंश्रितं कैकेय्युद्देश्यकमुपजल्पितं मन्थरया
प्रदर्शितं जल्पमनेकविधवचनं मां न प्रतिभाति । एतेन सीतासुखदर्शनेनास्माकं
सर्वं दुःखं प्रनष्टमिति व्यञ्जितं तेन भवत्यापि सीतासुखमन्तरान्यन्न
स्मर्तव्यमिति सूचितम्  ॥  ६०।१४  ॥   

  

ध्वंसयित्वेति । प्रमादाद्रामवियोगजनितग्लानेः पर्युपस्थितं संस्मृतं
तत्प्रव्रजनबोधकं वाक्यं मन्थरासम्मतिजनितकेकयीवचनं ध्वंसयित्वा
सीतासुखस्मारणेन विस्मार्य देव्याः कौशल्याया ह्लादनं सुखप्रापकं मधुरवचनं
सूतो ऽब्रवीत्  ॥  २।६०।१५  ॥   

  

तद्वचनस्वरूपमाह-- अध्वनेति । अध्वना अध्वगमनजनितश्रमेण वातवेगेन
अतिवायुप्रवाहेण च  

सम्भ्रमेण भयहेतुभूतव्याघ्रादिदर्शनेन च आतपेन धर्मेण च वैदेह्याः प्रभा न
विगच्छति परिणामं प्राप्नोति  ॥  २।६०।१६  ॥   

  

सदृशमिति । शतपत्रस्य कमलस्य सदृशं सदृशत्वेन प्रतीयमानं पूर्णचन्द्रेण
उपमा उपमेया प्रभा यस्य तद्वदान्याया मधुरवचनशीलायाः वैदेह्याः वदनं मुखं न
विकम्पते कदाचिदपि परिणतिं न प्राप्नोतीत्यर्थः । उपमाशब्दः
कर्मप्रत्ययान्तः । "वदान्यो वल्गुवागपि" इत्यमरः  ॥  २।६०।१७  ॥   

  

अलक्तेति । अलक्तरसेन वर्जितौ रहितावपि तस्याः चरणौ अलक्तरसरक्ताभौ
अलक्तरसरक्ताभसदृशाभाविशिष्टौ अ़द्यापि पादचारेण वनगमने ऽपि दृश्येते इति
शेषः  ॥  २।६०।१८  ॥   

  

नूपुरेति । तस्मिन् रामे यो रागो ऽत्यनुरागस्तेन अन्यस्तानि अपरित्यक्तानि
भूषणानि यया सा अत एव नूपुरोत्कृष्टलीला नूपुराभ्यामुत्कृष्टा
हंसादिलीलातिरस्कारिकात्वेनातिश्रेष्ठा लीला यस्याः सा भामिनी वैदेही खेलं
सविलासमेव यथा स्यात्तथा इदानीं वनाध्वन्यपि गच्छति "उद्धृष्टहेलेव" इति
भूषणपाठः  ॥  २।६०।१९  ॥   

  

गजमिति । वनमाश्रिता प्राप्ता सीता रामस्य बाहू संश्रिता सती गजादिकं
वीक्ष्य सन्त्रासं नाहारयति प्राप्नोति  ॥  २।६०।२०  ॥   

  

नेति । हि सर्वेषां सुखित्वाद्धेतोः ते रामादयो न शोच्या अतस्ते आत्मा देहो
ऽपि न शोच्यः अत एव जनाधिपो राजा ऽपि न शोच्यः एतेन त्वदादीनां
तत्सुखसुखित्वमुचितमिति ध्वनितम् । रामसुखेहेतुमाह-- इदं चरितं
परमधर्महेतुकरामाचरणं शाश्वतं बहुकालं लोके सर्वभुवने प्रतिष्ठास्यति
अतिप्रतिष्ठां प्राप्स्यतीत्यर्थः  ॥  २।६०।२१  ॥   

  

विधूयेति । शोकं पित्रादिवियोगजनितं विधूय त्यक्त्वा महर्षियाते महर्षिभिः
सेविते पथि सुव्यवस्थिताः अत एव परिहृष्टमानसास्ते रामादयः पितुः शुभां
प्रतिज्ञां प्रतिपालयन्ति  ॥  २।६०।२२  ॥   

  

तथेति । सुयुक्तवादिना न्याय्यकथनशीलेन सूतेन यद्यपि निवार्यमाणा देवी
कौशल्या तथापि सुतशोककर्षिता सती प्रियेत्यादिकूजिताच्छब्दान्नैव विरराम  ॥ 
२।६०।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे षष्टितमः
सर्गः  ॥  २।६०  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/05-dasharatha-mRtyuH/060_sumantrakRtakausalyAsAntvanam.md">
<details><summary><h3>तिलकम् ...{Loading}...</h3></summary>



तत इति । भूतोपसृष्टेव भूताविष्टेव गतसत्त्वेव गतासुरिव धरण्याम् पतितेति
शेषः  ॥  २।६०।१,२  ॥   

  

अथ यदि  ॥  २।६०।३,४  ॥   

  

संभ्रममावेगम्  ॥  २।६०।५  ॥   

  

रामस्य पादौ परिचरन्परलोकमाराधयति संपादयति  ॥  २।६०।६  ॥   

  

अभीतेति च्छेदः विस्रम्भः प्रणयः  ॥  २।६०।७  ॥   

  

कृतं वनवासकृतं दैन्यमित्यर्थः  ॥  २।६०।८,९  ॥   

  

बालेवेति दुःखापरिज्ञानेनोपमा तस्या देहाद्यभिमानाभावान्नाधिजं दुःखमिति
भावः ।  

अबालचन्द्रेत्यादिच्छेदः । रामारामे रामरूपे आराम इत्यर्थः, भिन्नपदे वा
 ॥   

२।६०।१०  ॥   

रामहीनायोध्या यथा वनं तथा भवेदित्यन्वयः  ॥  २।६०।११  ॥   

  

नदीनां गतिं रामनगरवृक्षांश्च दृष्ट्वा रामं वा लक्ष्मणं वा पृच्छति
पृष्ट्वा च जानाति अयोध्यातः क्रोशमात्रे विद्यमानं विहारं संश्रिता यथा
रमते स्म तथैव वने ऽप्यरमतेत्यर्थः  ॥  २।६०।१२,१३  ॥   

  

इदमेव सीतायाः संबन्धीदमेव प्रस्तुतवृत्तान्तजातमेव स्मरामि ।
कैकेयीसंश्रितं कैकेयीमुद्दिश्य प्रवृत्तम् । सहसा हठेन । सीतया तस्याः
परमदुःखकारिणीत्वान्मां प्रति यत्तद्विषयं जल्पं वाक्यमुपजल्पितमुक्तं
तदिदानीं मां न प्रतिभात्येवेत्येवंरूपेण प्रमादात्पर्युपस्थितं
मुखान्निर्गतं कैकेयीविषयं सीतावाक्यं ध्वंसयित्वा
व्यवहारान्तरेणानुक्तप्रायमिव कृत्वा देव्याः कोसल्याया ह्लादनं मधुरं वचनं
सूतो ऽब्रवीदित्याह कविः  ॥  २।६०।१४१६  ॥   

  

वदान्याया दात्र्या वल्गुवाचश्च "वदान्यो वल्गुवागपि" । न विकम्पते
म्लानतां न याति  ॥  २।६०।१७  ॥   

  

अलक्तरसवर्जितावपि तद्रसरक्तकान्ती स्वभावरक्ततया पद्मकोशसमप्रभौ न तु
मार्गगतिप्रत्तकाठिन्यभाजा  ॥  २।६०।१८  ॥   

  

नूपुरेणोत्कृष्टा तिरस्कृता हंसादिलीला यया सेव खेलं विलासयुतम्
अर्शआद्यजन्तम् । तद्रागेण
भर्तृप्रीतियोजकभूषणानुरागेणान्यस्तान्यत्यक्तानि भूषणानि यया  ॥  २।६०।१९
 ॥   

  

नाहारयति न करोति न संप्राप्नोतीति वा  ॥  २।६०।२०  ॥   

  

अतस्ते रामादयो न शोच्याः ते तवात्माप्यत एव न शोच्यः । न राजापि तेषां
सुखश्रवणेन तस्यापि जीवनसंभवात् । इतो ऽपि न शोच्यांश इत्याह इदं हीत्यादि
। प्राप्तमपि राज्यं महाबलो ऽपि परित्यज्य पितृवचनमपालयदित्येवमादि
रामचरितं स्वार्थमुद्दिश्य भर्तारमपि परित्यज्यातिघोरं कृतवती कैकेयीत्यादि
इदं रामचरितं शाश्वतं प्रतिष्ठास्यतीत्यनेन तन्नामवदेवास्य सुस्थिरत्वं
वदता तस्येश्वरत्वं ध्वनितम् । न ह्यन्यचरित्रं शाश्वतं प्रतिष्ठां लभते  ॥ 
२।६०।२१  ॥   

  

महर्षिभिर्याते  ॥  २।६०।२२  ॥   

  

तथा ऽपीति । सूतेन निवार्यमाणा सूतोक्तं गृहीतवत्यपि न विरराम
दुःखप्राबल्यादिति शेषः  ॥  २।६०।२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे षष्टितमः सर्गः  ॥  २।६०  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/05-dasharatha-mRtyuH/060_sumantrakRtakausalyAsAntvanam.md">
<details><summary><h3>द्राविडपाठः ...{Loading}...</h3></summary>



  
ततो भूतोपसृष्टेव वेपमाना पुनःपुनः।  
धरण्यां गतसत्त्वेव कौसल्या सूतमब्रवीत् ॥ 2.60.1 ॥   
नय मां यत्र काकुत्स्थः सीता यत्र च लक्ष्मणः।  
तान् विना क्षणमप्यत्र जीवितुं नोत्सहे ह्यहम् ॥ 2.60.2 ॥   
निवर्तय रथं शीघ्रं दण्डकान्नय मामपि।  
अथ तान्नानुगच्छामि गमिष्यामि यमक्षयम् ॥ 2.60.3 ॥   
बाष्पवेगोपहतया स वाचा सज्जमानया।  
इदमाश्वासयन् देवीं सूतः प्राञ्जलिरब्रवीत् ॥ 2.60.4 ॥   
त्यज शोकञ्च मोहञ्च सम्भ्रमं दुःखजं तथा।  
व्यवधूय च सन्तापं वने वत्स्यति राघवः ॥ 2.60.5 ॥   
लक्ष्मणश्चापि रामस्य पादौ परिचरन् वने।  
आराधयति धर्मज्ञः परलोकं जितेन्द्रियः ॥ 2.60.6 ॥   
विजनेऽपि वने सीता वासं प्राप्य गृहेष्विव।  
विस्रम्भं लभतेऽभीता रामे सन्न्यस्तमानसा ॥ 2.60.7 ॥   
नास्या दैन्यं कृतं किञ्चित् सुसूक्ष्ममपि लक्ष्यते।  
उचितेव प्रवासानां वैदेही प्रतिभाति मा ॥ 2.60.8 ॥   
नगरोपवनं गत्वा यथा स्म रमते पुरा।  
तथैव रमते सीता निर्जनेषु वनेष्वपि ॥ 2.60.9 ॥   
बालेव रमते सीताऽबालचन्द्रनिभानना।  
रामारामे ह्यधीनात्मा विजनेऽपि वेन सती ॥ 2.60.10 ॥   
तद्गतं हृदयं ह्यस्यास्तदधीनं च जीवितम्।  
अयोध्यापि भवेत्तस्या रामहीना तथा वनम् ॥ 2.60.11 ॥   
पथि पृच्छति वैदेही ग्रामांश्च नगराणि च।  
गतिं दृष्ट्वा नदीनाञ्च पादपान् विविधानपि ॥ 2.60.12 ॥   
रामं वा लक्ष्मणं वापि पृष्ट्वा जानाति जानकी।  
अयोध्याक्रोशमात्रे तु विहारमिव संश्रिता ॥ 2.60.13 ॥   
इदमेव स्मराम्यस्याः सहसैवोपजल्पितम्।  
कैकेयीसंश्रितं वाक्यं नेदानीं प्रतिभाति मा ॥ 2.60.14 ॥   
ध्वंसयित्वा तु तद्वाक्यं प्रमादात् पर्युपस्थितम्।  
ह्लादनं वचनं सूतो देव्या मधुरमब्रवीत् ॥ 2.60.15 ॥   
अध्वना वातवेगेन सम्भ्रमेणातपेन च।  
न विगच्छति वैदेह्याश्चन्द्रांशुसदृशी प्रभा ॥ 2.60.16 ॥   
सदृशं शतपत्रस्य पूर्णचन्द्रोपमप्रभम्।  
वदनं तद्वदान्याया वैदेह्या न विकम्पते ॥ 2.60.17 ॥   
अलक्तरसरक्ताभावलक्तरसवर्जितौ।  
अद्यापि चरणौ तस्याः पद्मकोशसमप्रमौ ॥ 2.60.18 ॥   
नूपुरोद्घुष्टहेलेव खेलं गच्छति भामिनी।  
इदानीमपि वैदेही तद्रागान्न्यस्तभूषणा ॥ 2.60.19 ॥   
गजं वा वीक्ष्य सिंहं वा व्याघ्रं वा वनमाश्रिता।  
नाहारयति सन्त्रासं बाहू रामस्य संश्रिता ॥ 2.60.20 ॥   
न शोच्यास्ते न चात्मानः शोच्यो नापि जनाधिपः।  
इदं हि चरितं लोके प्रतिष्ठास्यति शाश्वतम् ॥ 2.60.21 ॥   
विधूय शोकं परिहृष्टमानसा महर्षियाते पथि सुव्यवस्थिताः।  
वनेरता वन्यफलाशनाः पितुः शुभां प्रतिज्ञां परिपालयन्ति ते ॥ 2.60.22 ॥   
तथापि सूतेन सुयुक्तवादिना निवार्यमाणा सुतशोककर्शिता।  
न चैव देवी विरराम कूजितात् प्रियेति पुत्रेति च राघवेति च ॥ 2.60.23 ॥   

</details>
</div>
