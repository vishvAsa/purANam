+++
title = "३८"

+++
हिमालय उवाच  
कति स्थानानि देवेशि द्रष्टव्यानि महीतले ।  
मुख्यानि च पवित्राणि देवीप्रियतमानि च ॥ १ ॥  
व्रतान्यपि तथा यानि तुष्टिदान्युत्सवा अपि ।  
तत्सर्वं वद मे मातः कृतकृत्यो यतो नरः ॥ २ ॥  
श्रीदेव्युवाच  
सर्वं दृश्यं मम स्थानं सर्वे काला व्रतात्मकाः ।  
उत्सवाः सर्वकालेषु यतोऽहं सर्वरूपिणी ॥ ३ ॥  
तथापि भक्तवात्सल्यात्किञ्चित्किञ्चिदथोच्यते ।  
शृणुष्वावहितो भूत्वा नगराज वचो मम ॥ ४ ॥  
कोलापुरं महास्थानं यत्र लक्ष्मीः सदा स्थिता ।  
मातुः पुरं द्वितीयं च रेणुकाधिष्ठितं परम् ॥ ५ ॥  
तुलजापुरं तृतीयं स्यात्सप्तशृङ्गं तथैव च ।  
हिङ्गुलाया महास्थानं ज्वालामुख्यास्तथैव च ॥ ६ ॥  
शाकम्भर्याः परं स्थानं भ्रामर्याः स्थानमुत्तमम् ।  
श्रीरक्तदन्तिकास्थानं दुर्गास्थानं तथैव च ॥ ७ ॥  
विन्ध्याचलनिवासिन्याः स्थानं सर्वोत्तमोत्तमम् ।  
अन्नपूर्णामहास्थानं काञ्चीपुरमनुत्तमम् ॥ ८ ॥  
भीमादेव्याः परं स्थानं विमलास्थानमेव च ।  
श्रीचन्द्रलामहास्थानं कौशिकीस्थानमेव ॥ ९ ॥  
नीलाम्बायाः परं स्थानं नीलपर्वतमस्तके ।  
जाम्बूनदेश्वरीस्थानं तथा श्रीनगरं शुभम् ॥ १० ॥  
गुह्यकाल्या महास्थानं नेपाले यत्प्रतिष्ठितम् ।  
मीनाक्ष्याः परमं स्थानं यच्च प्रोक्तं चिदम्बरे ॥ ११ ॥  
वेदारण्यं महास्थानं सुन्दर्याः समधिष्ठितम् ।  
एकाम्बरं महास्थानं परशक्त्या प्रतिष्ठितम् ॥ १२ ॥  
महालसा परं स्थानं योगेश्वर्यास्तथैव च ।  
तथा नीलसरस्वत्याः स्थानं चीनेषु विश्रुतम् ॥ १३ ॥  
वैद्यनाथे तु बगलास्थानं सर्वोत्तमं मतम् ।  
श्रीमच्छ्रीभुवनेश्वर्या मणिद्वीपं मम स्मृतम् ॥ १४ ॥  
श्रीमत्त्रिपुरभैरव्याः कामाख्यायोनिमण्डलम् ।  
भूमण्डले क्षेत्ररत्नं महामायाधिवासितम् ॥ १५ ॥  
नातः परतरं स्थानं क्वचिदस्ति धरातले ।  
प्रतिमासं भवेद्देवी यत्र साक्षाद्रजस्वला ॥ १६ ॥  
तत्रत्या देवताः सर्वाः पर्वतात्मकतां गताः ।  
पर्वतेषु वसन्त्येव महत्यो देवता अपि ॥ १७ ॥  
तत्रत्या पृथिवी सर्वा देवीरूपा स्मृता बुधैः ।  
नातः परतरं स्थानं कामाख्यायोनिमण्डलात् ॥ १८ ॥  
गायत्र्याश्च परं स्थानं श्रीमत्पुष्करमीरितम् ।  
अमरेशे चण्डिका स्यात्प्रभासे पुष्करेक्षिणी ॥ १९ ॥  
नैमिषे तु महास्थाने देवी सा लिङ्गधारिणी ।  
पुरुहूता पुष्कराक्षे आषाढौ च रतिस्तथा ॥ २० ॥  
चण्डमुण्डीमहास्थाने दण्डिनी परमेश्वरी ।  
भारभूतौ भवेद्‌भूतिर्नाकुले नकुलेश्वरी ॥ २१ ॥  
चन्द्रिका तु हरिश्चन्द्रे श्रीगिरौ शाङ्करी स्मृता ।  
जप्येश्वरे त्रिशूला स्यात्सूक्ष्मा चाम्रातकेश्वरे ॥ २२ ॥  
शाङ्करी तु महाकाले शर्वाणी मध्यमाभिधे ।  
केदाराख्ये महाक्षेत्रे देवी सा मार्गदायिनी ॥ २३ ॥  
भैरवाख्ये भैरवी सा गयायां मङ्गला स्मृता ।  
स्थाणुप्रिया कुरुक्षेत्रे स्वायम्भुव्यपि नाकुले ॥ २४ ॥
कनखले भवेदुग्रा विश्वेशा विमलेश्वरे ।  
अट्टहासे महानन्दा महेन्द्रे तु महान्तका ॥ २५ ॥  
भीमे भीमेश्वरी प्रोक्ता स्थाने वस्त्रापथे पुनः ।  
भवानी शाङ्करी प्रोक्ता रुद्राणी त्वर्धकोटिके ॥ २६ ॥  
अविमुक्ते विशालाक्षी महाभागा महालये ।  
गोकर्णे भद्रकर्णी स्याद्‌भद्रा स्याद्‌भद्रकर्णके ॥ २७ ॥  
उत्पलाक्षी सुवर्णाक्षे स्थाण्वीशा स्थाणुसञ्ज्ञके ।  
कमलालये तु कमला प्रचण्डा छगलण्डके ॥ २८ ॥  
कुरण्डले त्रिसन्ध्या स्यान्माकोटे मुकुटेश्वरी ।  
मण्डलेशे शाण्डकी स्यात्काली कालञ्जरे पुनः ॥ २९ ॥  
शङ्कुकर्णे ध्वनिः प्रोक्ता स्थूला स्यात्स्थूलकेश्वरे ।  
ज्ञानिनां हृदयाम्भोजे हृल्लेखा परमेश्वरी ॥ ३० ॥  
प्रोक्तानीमानि स्थानानि देव्याः प्रियतमानि च ।  
तत्तत्क्षेत्रस्य माहात्म्यं श्रुत्वा पूर्वं नगोत्तम ॥ ३१ ॥  
तदुक्तेन विधानेन पश्चाद्देवीं प्रपूजयेत् ।  
अथवा सर्वक्षेत्राणि काश्यां सन्ति नगोत्तम ॥ ३२ ॥  
अतस्तत्र वसेन्नित्यं देवीभक्तिपरायणः ।  
तानि स्थानानि सम्पश्यञ्जपन्देवीं निरन्तरम् ॥ ३३ ॥  
ध्यायंस्तच्चरणाम्भोजं मुक्तो भवति बन्धनात् ।  
इमानि देवीनामानि प्रातरुत्थाय यः पठेत् ॥ ३४ ॥  
भस्मीभवन्ति पापानि तत्क्षणान्नग सत्वरम् ।  
श्राद्धकाले पठेदेतान्यमलानि द्विजाग्रतः ॥ ३५ ॥  
मुक्तास्तत्पितरः सर्वे प्रयान्ति परमां गतिम् ।  
अधुना कथयिष्यामि व्रतानि तव सुव्रत ॥ ३६ ॥  
नारीभिश्च नरैश्चैव कर्तव्यानि प्रयत्नतः ।  
व्रतमनन्ततृतीयाख्यं रसकल्याणिनीव्रतम् ॥ ३७ ॥  
आर्द्रानन्दकरं नाम्ना तृतीयाया व्रतं च यत् ।  
शुक्रवारव्रतं चैव तथा कृष्णचतुर्दशी ॥ ३८ ॥  
भौमवारव्रतं चैव प्रदोषव्रतमेव च ।  
यत्र देवो महादेवो देवीं संस्थाप्य विष्टरे ॥ ३९ ॥  
नृत्यं करोति पुरतः सार्धं देवैर्निशामुखे ।  
तत्रोपोष्य रजन्यादौ प्रदोषे पूजयेच्छिवाम् ॥ ४० ॥  
प्रतिपक्षं विशेषेण तद्देवीप्रीतिकारकम् ।  
सोमवारव्रतं चैव ममातिप्रियकृन्नग ॥ ४१ ॥  
तत्रापि देवीं सम्पूज्य रात्रौ भोजनमाचरेत् ।  
नवरात्रद्वयं चैव व्रतं प्रीतिकरं मम ॥ ४२ ॥  
एवमन्यान्यपि विभो नित्यनैमित्तिकानि च ।  
व्रतानि कुरुते यो वै मत्प्रीत्यर्थं विमत्सरः ॥ ४३ ॥  
प्राप्नोति मम सायुज्यं स मे भक्तः स मे प्रियः ।  
उत्सवानपि कुर्वीत दोलोत्सवसुखान्विभो ॥ ४४ ॥  
शयनोत्सवं यथा कुर्यात्तथा जागरणोत्सवम् ।  
रथोत्सवं च मे कुर्याद्दमनोत्सवमेव च ॥ ४५ ॥  
पवित्रोत्सवमेवापि श्रावणे प्रीतिकारकम् ।  
मम भक्तः सदा कुर्यादेवमन्यान्महोत्सवान् ॥ ४६ ॥  
मद्‌भक्तान्भोजयेत्प्रीत्या तथा चैव सुवासिनीः ।  
कुमारीर्बटुकांश्चापि मद्बुद्ध्या तद्‌गतान्तरः ॥ ४७ ॥  
वित्तशाठ्येन रहितो यजेदेतान्सुमादिभिः ।  
य एवं कुरुते भक्त्या प्रतिवर्षमतन्द्रितः ॥ ४८ ॥  
स धन्यः कृतकृत्योऽसौ मत्प्रीतेः पात्रमञ्जसा ।  
सर्वमुक्तं समासेन मम प्रीतिप्रदायकम् ।  
नाशिष्याय प्रदातव्यं नाभक्ताय कदाचन ॥ ४९ ॥  
इति श्रीदेवीभागवते महापुराणेऽष्टादशसाहस्र्यां संहितायां सप्तमस्कन्धे  
देवीगीतायां महोत्सवव्रतस्थानवर्णनं नामाष्टत्रिंशोऽध्यायः ॥ ३८ ॥
