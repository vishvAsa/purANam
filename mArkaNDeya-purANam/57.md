+++
title = "५७"

+++

सप्तपञ्चाशोऽध्यायः ५७  

क्रौष्टुकिरुवाच  

भगवन् ! कथितन्त्वेतज्जम्बूद्वीपं समासतः  ।  
यदेतद्भवता प्रोक्तं कर्म नान्यत्र पुण्यदम्  ॥ ५७.१ ॥  
पापाय वा महाभाग ! वर्जयित्वा तु भारतम्  ।  
इतः स्वर्गश्च मोक्षश्च मध्यञ्चान्तञ्च गम्यते  ॥ ५७.२ ॥  
न खल्वन्यत्र मर्त्यानां भूमौ कर्म विधीयते  ।  
तस्माद्विस्तरशो ब्रह्मन् ! ममैतद्भारतं वद  ॥ ५७.३ ॥  
ये चास्य भेदा यावन्तो यथावत्स्थितिरेव च  ।  
वर्षोऽयं द्विजशार्दूल ! ये चास्मिन् देशपर्वताः  ॥ ५७.४ ॥  

मार्कण्डेय उवाच  

भारतस्यास्य वर्षस्य नव भेदान्निबोध मे  ।  
समुद्रान्तरिता ज्ञेयास्ते त्वगम्याः परस्परम्  ॥ ५७.५ ॥  
इन्द्रद्वीपः कशेरुमांस्ताम्रवर्णो गभस्तिमान्  ।  
नागद्वीपस्तथा सौम्यो गान्धर्वो वारुणस्तथा  ॥ ५७.६ ॥  
अयन्तु नवमस्तेषां द्वीपः सागरसंवृतः  ।  
योजनानां हसस्त्रं वै द्वीपोऽयं दक्षिणोत्तरात् ॥ ५७.७ ॥  
पूर्वे किराता यस्यान्ते पश्चिमे यवनास्तथा  ।  
ब्राह्मणाः क्षत्रिया वैश्याः शूद्राश्चान्तः स्थिता द्विज  ॥ ५७.८ ॥  
इज्याध्यायवणिज्याद्यैः कर्मभिः कृतपावनाः  ।  
तेषां संव्यवहारश्च एभिः कर्मभिरिष्यते  ॥ ५७.९ ॥  
स्वर्गापवर्गप्राप्तिश्च पुण्यं पापञ्च वै तदा  ।  
महेन्द्रो मलयः सह्यः शुक्तिमानृक्षपर्वतः  ॥ ५७.१० ॥  
विन्ध्यश्च पारियात्रश्च सप्तैवात्र कुलाचलाः  ।  
तेषां सहस्रशश्चान्ये भूधरा ये समीपगाः  ॥ ५७.११ ॥  
विस्तारोच्छ्रयिणो रम्या विपुलाश्चात्र सानवः  ।  
कोलाहलः सवैभ्राजो मन्दरो दर्दुराचलः  ॥ ५७.१२ ॥  
वातस्वनो वैद्युतश्च मैनाकः स्वरसस्तथा  ।  
तुङ्गप्रस्थो नागगिरी रोचनः पाण्डराचलः  ॥ ५७.१३ ॥  
पुष्पो गिरिर्दुर्जयन्तो रैवतोर्ऽबुद एव च  ।  
ऋष्यमूकः सगोमन्तः कूटशैलः कृतस्मरः  ॥ ५७.१४ ॥  
श्रीपर्वतश्चकोरश्च शतशोऽन्ये च पर्वताः  ।  
तैर्विमिश्रा जनपदा म्लेच्छाश्चार्याश्च भागशः  ॥ ५७.१५ ॥  
तैः पीयन्ते सरित्श्रेष्ठा यास्ताः सम्यङ्निबोध मे  ।  
गङ्गा सरस्वती सिन्धुश्चन्द्रभागा तथापरा  ॥ ५७.१६ ॥  
यमुना च शतद्रुश्च वितस्तेरावती कुहुः  ।  
गोमती धूतपापा च बाहुदा सदृशद्वती  ॥ ५७.१७ ॥  
विपाशा देविका रङ्क्षुर्निश्चीरा गण्डकी तथा  ।  
कौशिकी चापगा विप्र ! हिमवत्पादनिः सृताः  ॥ ५७.१८ ॥  
वेदस्मृतिर्वेदवती वृत्रघ्री सिन्धुरेव च  ।  
वेण्वा सानन्दनी चैव सदानीरा मही तथा  ॥ ५७.१९ ॥  
पारा चर्मण्वती नूपी विदिशा वेत्रवत्यपि  ।  
शिप्रा ह्यवर्णो च तथा पारियात्राश्रयाः स्मृताः  ॥ ५७.२० ॥  
शोणो महानदश्चैव नर्मदा सुरथाद्रिजा  ।  
मन्दाकिनी दशार्णा च चित्रकूटा तथापरा  ॥ ५७.२१ ॥  
चित्रोत्पला सतमसा करमोदा पिशाचिका  ।  
तथान्या पिप्पलिश्रोणिर्विपाशा वञ्जुला नदी  ॥ ५७.२२ ॥  
सुमेरुजा शुक्तिमती शकुली त्रिदिवाक्रमुः  ।  
(विन्ध्य) (स्कन्ध) पादप्रसूता वै तथान्या वेगवाहिनी  ॥ ५७.२३ ॥  
शिप्रा पयोष्णी निर्विन्ध्या तापी सनिषधावती  ।  
वेण्या वैतरणी चैव सिनीवाली कुमुद्वती  ॥ ५७.२४ ॥  
करतोया महागौरी दुर्गा चान्तः शिरा तथा  ।  
(ऋक्ष) (विन्ध्य) पादप्रसूतास्ता नद्यः पुण्यजलाः शुभाः  ॥ ५७.२५ ॥  
गोदावरी भीमरथा कृष्णा वेण्या तथापरा  ।  
तुङ्गभद्रा सुप्रयोगा वाह्या कावेर्यथापगा  ॥ ५७.२६ ॥  
(सह्य) (विन्ध्य) पादविनिष्क्रान्ता इत्येताः सरिदुत्तमाः  ।  
कृतमाला ताम्रपर्णो पुष्पजा सूत्पलावती  ॥ ५७.२७ ॥  
मलयाद्रिसमुद्भूता नद्यः शीतजलास्त्विमाः  ।  
पितृसोमर्षिकुल्या च इक्षुका त्रिदिवा च या  ॥ ५७.२८ ॥  
लाङ्गूलिनी वंशकरा महेन्द्रप्रभवाः स्मृताः  ।  
ऋषिकुल्या कुमारी च मन्दगा मन्दवाहिनी  ॥ ५७.२९ ॥  
कृपा पलाशिनी चैव शुक्तिमत्प्रभवाः स्मृताः  ।  
सर्वाः पुण्याः सरस्वत्यः सर्वा गङ्गाः समुद्रगाः  ॥ ५७.३० ॥  
विश्वस्य मातरः सर्वाः सर्वपापहराः स्मृताः  ।  
अन्याः सहस्रशश्चोक्ताः क्षुद्रनद्यो द्विजोत्तम  ॥ ५७. ३१ ॥  
प्रावृट्कालवहाः सन्ति सदाकालवहाश्च याः  ।  
मत्स्याश्वकूटाः कुल्याश्च कुन्तलाः काशिकोशलाः  ॥ ५७.३२ ॥  
अथर्वाश्चार्कलिङ्गाश्च मलकाश्च वृकैः सह  ।  
मध्यदेश्या जनपदाः प्रायशोऽमी प्रकीर्तिताः  ॥ ५७.३३ ॥  
सह्यस्य चोत्तरे या तु यत्र गोदावरी नदी  ।  
पृथिव्यामपि कृतस्त्रायां स प्रदेशो मनोरमः  ॥ ५७.३४ ॥  
गोवर्धनं पुरं रम्यं भार्गवस्य महात्मनः  ।  
वाह्लीका वाटधानाश्च आभीराः कालतोयकाः  ॥ ५७.३५ ॥  
अपरान्ताश्च शूद्राश्च पल्लवाश्चर्मखण्डिकाः  ।  
गान्धारा गबलाश्चैव सिन्धुसौवीरमद्रकाः  ॥ ५७.३६ ॥  
शतद्रुजाः कलिङ्गाश्च पारदा हालमूषिकाः  ।  
माठरा बहुभद्राश्च कैकेया दशमालिकाः  ॥ ५७.३७ ॥  
क्षत्रियोपनिवेशाश्च वैश्यशूद्रकुलानि च  ।  
काम्बोजा दरदाश्चैव वर्वरा हर्षवर्धनाः  ॥ ५७.३८ ॥  
चीनाश्चैव तुखाराश्च बहुला बाह्यतोनराः  ।  
आत्रेयाश्च भरद्वाजाः पुष्कलाश्च कशेरुकाः  ॥ ५७.३९ ॥  
लम्पाकाः शूलकाराश्च चूलिका जागुडैः सह  ।  
औषधाश्चानिमद्राश्च किरातानाञ्च जातयः  ॥ ५७.४० ॥  
तामसा हंसमार्गाश्च काश्मीरास्तुङ्गनास्तथा  ।  
शूलिकाः कुहकाश्चैव ऊर्णा दर्वास्तथैव च  ॥ ५७.४१ ॥  
एते देशा ह्युदीच्यास्तु प्राच्यान्देशान्निबोध मे  ।  
अध्रारका मुदकरा अन्तर्गिर्या बहिर्गिराः  ॥ ५७.४२ ॥  
यथा प्रवङ्गा रङ्गेया मानदा मानवर्तिकाः  ।  
ब्राह्मोत्तराः प्रविजया भार्गवा ज्ञेयमल्लकाः  ॥ ५७.४३ ॥  
प्राग्ज्योतिषाश्च मद्राश्च विदेहास्ताम्रलिप्तकाः  ।  
मल्ला मगधगोमन्ताः प्राच्या जनपदाः स्मृताः  ॥ ५७.४४ ॥  
अथापरे जनपदा दक्षिणापथवासिनः  ।  
पुण्ड्राश्च केवलाश्चैव गोलाङ्गूलास्तथैव च  ॥ ५७.४५ ॥  
शैलूषा मूषिकाश्चैव कुसुमा नामवासकाः  ।  
महाराष्ट्रा माहिषका कलिङ्गाश्चैव सर्वशः  ॥ ५७.४६ ॥  
आभीराः सह वैशिक्या आढक्याः शबराश्च ये  ।  
पुलिन्दा विन्ध्यमौलेया वैदर्भा दण्डकैः सह  ॥ ५७.४७ ॥  
पौरिका मौलिकाश्चैव अश्मका भोगवर्धनाः  ।  
नैषिकाः कुन्तला अन्धा उदिभदा वनदारकाः  ॥ ५७.४८ ॥  
दाक्षिणात्यास्त्वमी देशा अपरान्तान्निबोध मे  ।  
सूर्पारकाः कालिबला दुर्गाश्चानीकटैः सह  ॥ ५७.४९ ॥  
पुलिन्दाश्च सुमीनाश्च रूपपाः स्वापदैः सह  ।  
तथा कुरुमिनश्चैव सर्वे चैव कठाक्षराः  ॥ ५७.५० ॥  
नासिक्यावाश्च ये चान्ये ये चैवोत्तरनर्मदाः  ।  
भीरुकच्छाः समाहेयाः सह सारस्वतैरपि  ॥ ५७.५१ ॥  
काश्मीराश्च सुराष्ट्राश्च अवन्त्याश्चार्बुदैः सह  ।  
इत्येते ह्यपरान्ताश्च शृणु विन्ध्यनिवासिनः  ॥ ५७.५२ ॥  
सरजाश्च करूषाश्च केरलाश्चोत्कलैः सह  ।  
उत्तमर्णा दशार्णाश्च भोज्याः किष्किन्धकैः सह  ॥ ५७.५३ ॥  
तोशलाः कोशलाश्चैव त्रैपुरा वैदिशास्तथा  ।  
तुम्बुरास्तुम्बुलाश्चैव पटवो नैषधेः सह  ॥ ५७.५४ ॥  
अन्नजास्तुष्टिकाराश्च वीरहोत्रा ह्यवन्तयः  ।  
एते जनपदाः सर्वे विन्ध्यपृष्ठनिवासिनः  ॥ ५७.५५ ॥  
अतो देशान् प्रवक्ष्यामि पर्वताश्रयिणश्च ये  ।  
नीहारा हंसमार्गाश्च कुरवो गुर्गणाः खसाः  ॥ ५७.५६ ॥  
कुन्तप्रावरणाश्चैव ऊर्णा दार्वाः सकृत्रकाः  ।  
त्रिगर्ता गालवाश्चैव किरातास्तामसैः सह  ॥ ५७.५७ ॥  
कृतत्रेतादिकश्चात्र चतुर्युगकृतो विधिः  ।  
एतत्तु भारतं वर्षं चतुः संस्थानसंस्थितम्  ॥ ५७.५८ ॥  
दक्षिणापरतो ह्यस्य पूर्वेण च महोदधिः  ।  
हिमवानुत्तरेणास्य कार्मुकस्य यथा गुणः  ॥ ५७.५९ ॥  
तदेतद्भारतं वर्षं सर्वबीजं द्विजोत्तम  ।  
ब्रह्मत्वममरेशत्वं देवत्वं मरुतस्तथा  ॥ ५७.६० ॥  
मृगपश्वप्सरोयोनिस्तद्वत्सर्वे सरीसृपाः  ।  
स्थावराणाञ्च सर्वेषामितो ब्रह्मन् ! शुभाशुभैः  ॥ ५७.६१ ॥  
प्रयाति कर्मभूर्ब्रह्मन् ! नान्या लोकेषु विद्यते  ।  
देवानामपि विप्रर्षे ! सदा एष मनोरथः  ॥ ५७.६२ ॥  
अपि मानुष्यमाप्स्यामो देवत्वात्प्रच्युताः क्षितौ  ।  
मनुष्यः कुरुते तत्तु यन्न शक्यं सुरासुरैः  ॥ ५७.६३ ॥  
तत्कर्मनिगडग्रस्तैः स्वकर्मख्यापनोत्सुकः  ।  
न किञ्चित्क्रियते कर्म सुखलेशोपबृंहितैः  ॥ ५७.६४ ॥  

इति श्रीमार्कण्डेयपुराणेठनद्यादिवर्णनऽ नाम सप्तपञ्चाशोऽध्यायः  
