+++
title = "०५७ सुमन्त्रस्य अयोध्यागमनम्"
title_english = "057 Sumantra drives back to Ayodhya"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-057-Sumantrasya_Yodhya_Gamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/05-dasharatha-mRtyuH/057_sumantrasya_ayodhyAgamanam.md">
<details><summary><h3>IITK ...{Loading}...</h3></summary>

Sumantra returns to Ayodhya and reports to king Dasaratha -- Dasaratha
and Kausalya fall into a swoon on hearing about Rama in exile.



#### श्लोकः
##### मूलम्
कथयित्वा सुदुःखार्तस्सुमन्त्रेण चिरं सह।  
रामे दक्षिणकूलस्थे जगाम स्वगृहं गुहः॥2.57.1॥

##### शब्दार्थः
रामे Rama, दक्षिणकूलस्थे had reached the southern bank (of the river), गुहः Guha, सुमन्त्रेण सह with Sumantra, चिरम् for a long while, कथयित्वा after talking, सुदुःखार्तः tormented with anguish, स्वगृहम् his home, जगाम reached.

##### आङ्ग्लानुवादः
Until Rama reached the southern bank, Guha kept talking with Sumantra for long and returned home with great sorrow.



#### श्लोकः
##### मूलम्
भरद्वाजाभिगमनं प्रयागे च सहाऽसनम्।  
आगिरेर्गमनं तेषां तत्रस्थैरुपलक्षितम्॥2.57.2॥

##### शब्दार्थः
तेषाम् their, भरद्वाजाभिगमनम् arrival at the hermitage of Bharadwaja, प्रयागे at Prayaga, सहाऽसनम् stay with him, आगिरेः till that Chitrakuta mountain, गमनम् journey, तत्रस्थैः by the men waiting there, उपलक्षितम् has been observed.

##### आङ्ग्लानुवादः
Positioned there, they could mark their arrival at Bharadwaja's at Prayaga, their stay (nighthalt) and their onward journey to Chitrakuta mountain.



#### श्लोकः
##### मूलम्
अनुज्ञातस्सुमन्त्रोऽथ योजयित्वा हयोत्तमान्।  
अयोध्यामेव नगरीं प्रययौ गाढदुर्मनाः॥2.57.3॥

##### शब्दार्थः
अथ after this, अनुज्ञातः having been permitted by Rama to leave, सुमन्त्रः Sumantra, हयोत्तमान् best of horses, योजयित्वा harnessing, गाढदुर्मनाः with a heavy heart, अयोध्यां नगरीमेव to the city of Ayodhya, प्रययौ set out.

##### आङ्ग्लानुवादः
Permitted by Rama to leave, Sumantra harnessed the best of horses and set out for the city of Ayodhya with a heavy heart.



#### श्लोकः
##### मूलम्
स वनानि सुगन्धीनि सरितश्च सरांसि च।  
पश्यन्नतिययौ शीघ्रं ग्रामाणि नगराणि च॥2.57.4॥

##### शब्दार्थः
सः that, सुगन्धीनि fragrant, वनानि forests, सरितः च rivers as well, सरांसि च lakes also, ग्रामाणि villages, नगराणि च towns also, पश्यन् seeing, शीघ्रम् swiftly, अतिययौ passed through them.

##### आङ्ग्लानुवादः
Beholding the fragrancefilled forests, rivers, lakes, villages and  towns on the way, Sumantra quickly crossed them.



#### श्लोकः
##### मूलम्
ततस् सायाह्न समये तृतीयेऽहनि सारथिः।  
अयोध्यां समनुप्राप्य निरानन्दां ददर्श ह॥2.57.5॥

##### शब्दार्थः
सारथिः charioteer, तृतीये on the third, अहनि day, सायाह्न समये at dusk, निरानन्दाम् cheerless, अयोध्याम् Ayodhya, समनुप्राप्य having reached, ददर्श ह saw.

##### आङ्ग्लानुवादः
The charioteer reached Ayodhya on the third day at dusk and found the city cheerless.



#### श्लोकः
##### मूलम्
स शून्यामिव निश्शब्दां दृष्ट्वा परमदुर्मनाः।  
सुमन्त्रश्चिन्तयामास शोकवेगसमाहतः॥2.57.6॥

##### शब्दार्थः
सः सुमन्त्रः that Sumantra, निश्शब्दाम् silent, शून्यामिव almost empty, दृष्ट्वा having seen, परमदुर्मनाः deeply dejected, शोकवेगसमाहतः afflicted with gushing tears, चिन्तयामास reflected.

##### आङ्ग्लानुवादः
Beholding the silent city, almost empty, the deeply depressed Sumantra, afflicted with gushing tears reflectedः



#### श्लोकः
##### मूलम्
कच्चिन्न सगजा साऽश्वा सजना सजनाधिपा।  
रामसन्तापदुःखेन दग्धा शोकाग्निना पुरी॥2.57.7॥

##### शब्दार्थः
सगजाः with elephants, साऽश्वाः with horses, सजनाः with its people, सजनाधिपा with the king, पुरी city, रामसन्तापदुःखेन in the sorrow caused by Rama's suffering, शोकाग्निना by the fire of sorrow, दग्धा burnt.

##### आङ्ग्लानुवादः
Has the city along with its elephants, horses, people and its king perished in the fire of grief for Rama?



#### श्लोकः
##### मूलम्
इति चिन्तापरस्सूतो वाजिभिश्शीघ्रपातिभिः।  
नगरद्वारमासाद्य त्वरितः प्रविवेश ह॥2.57.8॥

##### शब्दार्थः
इति in this way, चिन्तापरः absorbed in this thought, सूतः the charioteer, शीघ्रपातिभिः by the swiftrunning, वाजिभिः horses, नगरद्वारम् entrance to the city, आसाद्य having arrived, त्वरितः quickly, प्रविवेश ह entered.

##### आङ्ग्लानुवादः
Absorbed in these thoughts, the charioteer came to the citygate, carried by the swiftfooted horses, and quickly entered the city.



#### श्लोकः
##### मूलम्
सुमन्त्रमभियान्तं तं शतशोऽथ सहस्रशः।  
क्व राम इति पृच्छन्तस्सूतमभ्यद्रवन्नराः॥2.57.9॥

##### शब्दार्थः
अथ thereafter, अभियान्तम् moving towards, तम् that, सूतम् charioteer, सुमन्त्रम् Sumantra, रामः Rama, क्व where?, इति thus, पृच्छन्तः enquiring, नराः people, शतशः in hundreds, सहस्रशः in thousands, अभ्यद्रवन् poured towards him.

##### आङ्ग्लानुवादः
Meanwhile as the charioteer was moving towards the city, hundreds and thousands of men came pouring towards him enquiring, 'Where is Rama?'



#### श्लोकः
##### मूलम्
तेषां शशंस गङ्गायामहमापृच्छ्य राघवम्।  
अनुज्ञातो निवृत्तोऽस्मि धार्मिकेण महात्माना॥2.57.10॥

##### शब्दार्थः
अहम् I, गङ्गायाम् river Ganga, राघवम् Rama, आपृच्छ्य having taken leave, धार्मिकेण by the  righteous, महात्मना great (Rama), अनुज्ञातः having been permitted, निवृत्तः अस्मि I have returned, तेषाम् to them, शशंस said.

##### आङ्ग्लानुवादः
I took leave of the great, righteous Rama on the bank of the Ganga and have returned with his permission. (replied Sumantra).



#### श्लोकः
##### मूलम्
ते तीर्णा इति विज्ञाय बाष्पपूर्णमुखा जनाः।  
अहो धिगिति निश्श्वस्य हा रामेति च चुक्रुशुः॥2.57.11॥

##### शब्दार्थः
ते they, तीर्णाः इति crossed the river, thus, विज्ञाय having come to know, जनाः people, बाष्पपूर्णमुखाः faces filled with tears, अहो Oh, धिक् O fie upon us, इति thus, निश्श्वस्य sighing, हा राम इति saying 'Alas Rama', चुक्रुशुः च cried aloud.

##### आङ्ग्लानुवादः
Hearing that they had (the trio) crossed the river Ganga, the people, with their faces filled with tears sighed and saying 'Fie upon us Alas, Rama' cried out aloud.



#### श्लोकः
##### मूलम्
शुश्राव च वचस्तेषां बृन्दं बृन्दं च तिष्ठताम्।  
हतास्म खलु ये नेह पश्याम इति राघवम्॥2.57.12॥

##### शब्दार्थः
ये all of us, इह here, राघवम् Rama, न पश्यामः unable to see, हताः स्म खलु indeed we are  lost (deprived), इति thus saying, बृन्दम् बृन्दम् in groups, तिष्ठताम् standing, तेषाम् their, वचः words, शुश्राव च also heard.

##### आङ्ग्लानुवादः
He saw them gathering in groups, saying, Henceforth we will not be able to see Rama and without him, we are lost indeed.



#### श्लोकः
##### मूलम्
दानयज्ञविवाहेषु समाजेषु महत्सु च।  
न द्रक्ष्यामः पुन र्जातु धार्मिकं राममन्तरा॥2.57.13॥

##### शब्दार्थः
दानयज्ञविवाहेषु in acts of charity, sacrifices and weddings, महत्सु in great, समाजेषु च  assemblies also, अन्तरा in their midst, धार्मिकम् righteous, रामम् Rama, पुनः again, जातु ever, न द्रक्ष्यामः will not see.

##### आङ्ग्लानुवादः
No longer will we see Rama at sacrifices, weddings, great assemblies and at places of charitable activity.



#### श्लोकः
##### मूलम्
किं समर्थं जनस्यास्य किं प्रियं किं सुखावहम्।  
इति रामेण नगरं पितृवत्परिपालितम्॥2.57.14॥

##### शब्दार्थः
अस्य जनस्य to these people, किम् what, समर्थम् is meaningful, किम् what, प्रियम् pleases, किम् what, सुखावहम् brings happiness, इति in this way, रामेण by Rama, नगरम् this city of Ayodhya, पितृवत् like father, परिपालितम् looked after.

##### आङ्ग्लानुवादः
Rama looked after his people like a father always thinking what was good for them, dear to them and comfortable to them.



#### श्लोकः
##### मूलम्
वातायनगतानां च स्त्रीणामन्वन्तरापणम्।  
रामशोकाभितप्तानां शुश्राव परिदेवनम्॥2.57.15॥

##### शब्दार्थः
वातायनगतानाम् looking through the windows, स्त्रीणाम् women's, अन्वन्तरापणम् in the stalls, रामशोकाभितप्तानाम् burning with sorrow due to Rama's exile, परिदेवनम् bewailings, शुश्राव heard.

##### आङ्ग्लानुवादः
(He) heard wailings of women looking through the window and of the people in marketplaces burning with sorrow over Rama's exile.



#### श्लोकः
##### मूलम्
स राजमार्गमध्येन सुमन्त्रः पिहिताननः।  
यत्र राजा दशरथस्तदेवोपययौ गृहम्॥2.57.16॥

##### शब्दार्थः
सः सुमन्त्रः that Sumantra, पिहिताननः with his face muffled, राजमार्गमध्येन along the highway, राजा दशरथः king Dasaratha, यत्र where, तत् that, गृहम् house, उपययौ reached straight.

##### आङ्ग्लानुवादः
Sumantra with his face muffled, drove along the highway straight to the palace of king Dasaratha.



#### श्लोकः
##### मूलम्
सोऽवतीर्य रथाच्छीघ्रं राजवेश्म प्रविश्य च।  
कक्ष्यास् सप्ताभिचक्राम महाजनसमाकुलाः॥2.57.17॥

##### शब्दार्थः
सः that, रथात् from the chariot, अवतीर्य alighting, शीघ्रम् quickly, राजवेश्म king's palace, प्रविश्य च having entered, महाजनसमाकुलाः overcrowded with people, सप्त seven, कक्ष्याः courtyards, अभिक्राम crossed.

##### आङ्ग्लानुवादः
Quickly alighting from the chariot, he entered  the king's palace and crossed the seven courtyards overcrowded with people.



#### श्लोकः
##### मूलम्
हर्म्यै र्विमानैः प्रासादैरवेक्ष्याथ समागतम्।  
हाहाकारकृता नार्यो रामदर्शनकर्शिताः॥2.57.18॥

##### शब्दार्थः
अथ thereafter, नार्यः women, हर्म्यैः from mansions, विमानैः from sevenstoried buildings, प्रासादैः from royal palaces, समागतम् arrived, आवेक्ष्य having seen, रामदर्शन कर्शिताः sad at not seeing Rama, हाहाकारकृताः cried out 'Alas, Alas'.

##### आङ्ग्लानुवादः
Women from mansions, sevenstoried buildings and from royal palaces, sighted him and pained at not seeing Rama cried out 'Alas, Alas'.



#### श्लोकः
##### मूलम्
आयतैर्विमलैर्नेत्रैरश्रुवेगपरिप्लुतैः।  
अन्योन्यमभिवीक्षन्तेऽव्यक्तमार्ततराः स्त्रियः॥2.57.19॥

##### शब्दार्थः
स्त्रियः women, आर्ततराः in greater anguish,आयतैः large,विमलैःclean, अश्रुवेगपरिप्लुतैः flooded with the force of tears, नेत्रैः with eyes, अव्यक्तम् silently  अन्योन्यम् one another, अभिवीक्षन्ते were looking.

##### आङ्ग्लानुवादः
The women in great anguish stood silently looking at one another, their large eyes  
flooded with overflowing tears.



#### श्लोकः
##### मूलम्
ततो दशरथस्त्रीणां प्रासादेभ्य स्तत स्ततः।  
रामशोकाभितप्तानां मन्दं शुश्राव जल्पितम्॥2.57.20॥

##### शब्दार्थः
ततः then, ततस्ततः here and there, प्रासाद्येभ्यः from palaces, रामशोकाभितप्तानाम् afflicted with  
sorrow due to Rama's exile, दशरथस्त्रीणाम् of the wives of Dasaratha, मन्दम् जल्पितम् whispers, शुश्राव heard.

##### आङ्ग्लानुवादः
From different spots in the palace, Sumantra heard the sobs and whispers of Dasaratha's wives who were tormented with the sorrow of Rama's exile.



#### श्लोकः
##### मूलम्
सह रामेण निर्यातो विना राम मिहागतः।  
सूतः किन्नाम कौसल्यां शोचन्तीं प्रतिवक्ष्यति॥2.57.21॥

##### शब्दार्थः
रामेण सह with Rama, निर्यातः went out, विना रामम् without Rama, इह here, आगतः returned, सूतः charioteer, शोचन्तीम् worrying, कौशल्याम् Kausalya, किं नाम what can, प्रतिवक्ष्यति will he say?

##### आङ्ग्लानुवादः
The charioteer left with Rama and returned without him. What can he say to the wailing Kausalya?



#### श्लोकः
##### मूलम्
यथा च मन्ये दुर्जीवमेवं न सुकरं ध्रुवम्।  
आच्छिद्य पुत्रे निर्याते कौसल्या यत्र जीवति॥2.57.22॥

##### शब्दार्थः
पुत्रे when the son, आच्छिद्य severing all connections, निर्याते had set out, कौसल्या Kausalya, यथा in whichever way, यत्र जीवति wherever surviving still, दुर्जीवम् it is difficult to live, मन्ये I consider, एवम् like this, सुकरम् easily, न not, ध्रुवम् certain.

##### आङ्ग्लानुवादः
I think it is indeed difficult for Kausalya to live wherever and whichever way she tries as she has been separated from her son. (the queens said).



#### श्लोकः
##### मूलम्
सत्यरूपं तु तद्वाक्यं राज्ञः स्त्रीणां निशामयन्।  
प्रदीप्तमिव शोकेन विवेश सहसा गृहम्॥2.57.23॥

##### शब्दार्थः
राज्ञः king's, स्त्रीणाम् wives, सत्यरूपम् truth embodied, तत् वाक्यम् that word, निशामयन्  listening, सहसा immediately, शोकेन with grief, प्रदीप्तमिव as if burning, गृहम् house, विवेश entered.

##### आङ्ग्लानुवादः
Listening to the correct words of the king's wives, he immediately entered the palace as if in flames (of grief).



#### श्लोकः
##### मूलम्
स प्रविश्याष्टमीं कक्ष्यां राजानं दीनमातुरम्।  
पुत्रशोकपरिम्लानमपश्यत्पाण्डुरे गृहे॥2.57.24॥

##### शब्दार्थः
सः he (Sumantra), अष्टमीम् eighth, कक्ष्याम् courtyard, प्रविश्य having entered, पाण्डुरे in pale white, गृहे chamber, दीनम् desolate, आतुरम् anguished, पुत्रशोकपरिम्लानम् withered by sorrow over his son, राजानम् king, अपश्यत् saw.

##### आङ्ग्लानुवादः
On entering the eighth courtyard, he saw in a pale white chamber king Dasaratha desolate, anguished and withered with the sorrow of separation from his son.



#### श्लोकः
##### मूलम्
अभिगम्य तमासीनं नरेन्द्रे मभिवाद्य च।  
सुमन्त्रो रामवचनं यथोक्तं प्रत्यवेदयत्॥2.57.25॥

##### शब्दार्थः
सुमन्त्रः Sumantra, असीनम् seated, नरेन्द्रम् king, अभिगम्य having approached, अभिवाद्य paying  obeisance, रामवचनम् Rama's words, यदोक्तम् verbatim, प्रत्यवेदयत् conveyed.

##### आङ्ग्लानुवादः
Sumantra approached the king who was seated, paid obeisance to him and conveyed Rama's words verbatim.



#### श्लोकः
##### मूलम्
स तूष्णीमेव तच्छ्रुत्वा राजा विभ्रान्तचेतनः।  
मूर्छितो न्यपतद्भूमौ रामशोकाभिपीडितः॥2.57.26॥

##### शब्दार्थः
सः that, राजा king, तूष्णीमेव silently, तत् those words, श्रुत्वा having listened, विभ्रान्तचेतनः  with a bewildered mind, रामशोकाभिपीडितः tormented by the grief due to Rama's absence, मूर्छितः with senses lost, भूमौ on the ground, न्यपतत् fell.

##### आङ्ग्लानुवादः
The king silently listened to Rama's message. Bewildered and tormented by the grief of Rama's absence, he fell down on the ground in a swoon.



#### श्लोकः
##### मूलम्
ततोऽन्तःपुरमाविद्धं मूर्छिते पृथिवीपतौ।  
उद्धृत्य बाहू चुक्रोश नृपतौ पतितेक्षितौ॥2.57.27॥

##### शब्दार्थः
ततः then, पृथिवीपतौ when lord of the earth (the king), मूर्छिते had fallen unconscious, अन्तःपुरम्  inner apartment, आविद्धम् broken down, नृपतौ king, क्षितौ on the ground, पतिते had fallen, बाहू arms, उद्धृत्य having raised, चुक्रोश cried loudly.

##### आङ्ग्लानुवादः
The moment the lord of the earth fell down on the ground unconscious, the women in the inner apartment burst into tears, raising their arms.



#### श्लोकः
##### मूलम्
सुमित्रया तु सहिता कौसल्या पतितं पतिम्।  
उत्थापयामास तदा वचनं चेदमब्रवीत्॥2.57.28॥

##### शब्दार्थः
तदा then, सुमित्रया सहिता together with Sumitra, कौशल्या Kausalya, पतितम् fallen on the ground, पतिम् husband, उत्थापयामास lifted him up, इदम् these, वचनम् words, अब्रवीत् said.

##### आङ्ग्लानुवादः
Having seen her husband collapsed on the ground, Kausalya assisted by Sumitra lifted him up and said to him thusः



#### श्लोकः
##### मूलम्
इमं तस्य महाभाग दूतं दुष्करकारिणः।  
वनवासादनुप्राप्तं कस्मान्न प्रतिभाषसे॥2.57.29॥

##### शब्दार्थः
महाभाग O distinguished one, वनवासात् from the forest, अनुप्राप्तम् returned, दुष्करकारिणः  
one who had accomplished arduous tasks, तस्य Rama's, इमम् this, दूतम् messenger, कस्मात् why, न प्रतिभाषसे are not talking.

##### आङ्ग्लानुवादः
O distinguished king, why are you not enquiring from the messenger about him  (Rama) who is capable of performing arduous tasks?



#### श्लोकः
##### मूलम्
अद्यैवमनयं कृत्वा व्यपत्रपसि राघव।  
उत्तिष्ठ सुकृतं तेस्तु शोके नस्या त्सहायता॥2.57.30॥

##### शब्दार्थः
राघव O descendant of the Raghus, अनयम् injustice, कृत्वा having done, अद्य now, एवम् in this way, व्यपत्रपसि are feeling ashamed, उत्तिष्ठ rise, ते to you, सुकृतम् the merit (of having fullfilled your word), अस्तु obtained, शोके in this sorrow, सहायता help, न स्यात् will not get.

##### आङ्ग्लानुवादः
O descendant of the Raghus are you ashamed of having done an injustice? Arise. you may be a blessed one (for fulfilling your promise). If you grieve, none will help you.



#### श्लोकः
##### मूलम्
देव यस्या भयाद्रामं नानुपृच्छसि सारथिम्।  
नेह तिष्ठिति कैकेयी विस्रब्धं प्रतिभाष्यताम्॥2.57.31॥

##### शब्दार्थः
देव O king, यस्याः by whose, भयात् from fear, सारथिम् charioteer, रामम् about Rama, नानुपृच्छसि you are not enquiring, कैकेयी Kaikeyi, इह now, न तिष्ठति not here, विस्रब्धम् without fear, प्रतिभाष्यताम् you may speak.

##### आङ्ग्लानुवादः
Kaikeyi for fear of whom you dare not ask the charioteer about Rama, O king is not here. You may speak to him without fear.



#### श्लोकः
##### मूलम्
सा तथोक्त्वा महाराजं कौसल्या शोकलालसा।  
धरण्यां निपपाताऽशु बाष्पविप्लुतभाषिणी॥2.57.32॥

##### शब्दार्थः
बाष्पविप्लुतभाषिणी speaking with a voice choked with tears, शोकलालसा absorbed in grief, सा कौशल्या that Kausalya, महाराजम् to the maharaja, तथा that way, उक्त्वा having said, आशु suddenly, धरण्याम् on the ground, निपपात fell down.

##### आङ्ग्लानुवादः
Absorbed in grief, Kausalya spoke to the maharaja in a voice choked with tears and then collapsed on the floor.



#### श्लोकः
##### मूलम्
एवं विलपतीं दृष्ट्वा कौसल्यां पतितां भुवि।  
पतिं चावेक्ष्य तास् सर्वा सुस्वरं रुरुदुः स्त्रियः॥2.57.33॥

##### शब्दार्थः
सर्वाः all, ताः स्त्रियः those women, एवम् thus, विलपतीम् lamenting, भुवि पतिताम्  fallen on the ground, कौशल्याम् Kausalya, दृष्ट्वा having seen, पतिं च also their husband, अवेक्ष्य having seen, सुस्वरम् in chorus, रुरुदुः wailed loudlly.

##### आङ्ग्लानुवादः
All those women saw weeping Kausalya as well as their husband fallen on the ground and wailed loudly in a chorus.



#### श्लोकः
##### मूलम्
तत स्तमन्तःपुरनादमुत्थितं समीक्ष्य वृद्धा स्तरुणाश्च मानवाः।  
स्त्रियश्च सर्वा रुरुदुस् समन्ततः पुरं तदासीत्पुनरेव सङ्कुलम्॥2.57.34॥

##### शब्दार्थः
ततः thereafter, उत्थितम् rising, तम् that, अन्तःपुरनादम् sound from the inner apartment, समीक्षय having seen, वृद्धाः old, तरुणाश्च young, मानवाः people, सर्वाः all, स्त्रीयश्च also women, समन्ततः all around, रुरुदुः lamented, तदा then, पुरम् city, पुनरेव again, सङ्कुलम् आसीत् was filled (with people).

##### आङ्ग्लानुवादः
Having heard the sound emanating from the inner apartment, people, old, young and women, of the city lamented. The city was crowded again.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे सप्तपञ्चाशस्सर्गः॥  
Thus ends the fiftyseventh sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/05-dasharatha-mRtyuH/057_sumantrasya_ayodhyAgamanam.md">
<details><summary><h3>भूषणम् ...{Loading}...</h3></summary>



कथयित्वा सुदुःखार्तः सुमन्त्रेण चिरं सह ।  

रामे दक्षिणकूलस्थे जगाम स्वगृहं गुहः  ॥  २।५७।१  ॥   

एवं रामस्य चित्रकूटगमनपर्यन्तवृत्तान्तमभिधाय
गुहसुमन्त्रादिवृत्तान्तमृषिः प्रस्तौति--कथयित्वेति । गुहो रामे
दक्षिणकूलस्थे सति सुदुःखार्त्तस्सन् सुमन्त्रेण सह चिरं कथयित्वा
यावद्रामो ऽक्षिपथमतिक्रामति तावत्पर्यन्तं तत्रैव स्थित्वा रामगुणान्
कथयित्वेत्यर्थः । स्वगृहं जगाम तेन सह स्वगृहं जगामेत्यर्थः  ॥  २।५७।१
 ॥   

  

भरद्वाजाभिगमनं प्रयागे च सहासनम् ।  

आगिरेर्गमनं तेषां तत्रस्थैरभिलक्षितम्  ॥  २।५७।२  ॥   

भरद्वाजाभिगमनमिति । तेषां रामादीनाम् । भरद्वाजाभिगमनं भरद्वाजसेवनम् ।
प्रयागे भरद्वाजेन सहासनम् । आगिरेश्चित्रकूटपर्यन्तं गमनं च तत्रस्थैः
श्रृङ्गिबेरपुरस्थैश्चारैरभिलक्षितं निवेदितम्, सुमन्त्रेण
सम्यग्विदितमित्यर्थः । गङ्गोत्तरणदिवसनिशा वनस्पतिमूले, द्वितीया
भरद्वाजाश्रमे, तृतीया यमुनातीरे, चतुर्थे ऽहनि चित्रकूटगमनम्, पञ्चमे
पुनरागम्य चारैर्निवेदनम्  ॥  २।५७।२  ॥   

  

अनुज्ञातः सुमन्त्रो ऽथ योजयित्वा हयोत्तमान् ।  

अयोध्यामेव नगरीं प्रययौ गाढदुर्मनाः  ॥  २।५७।३  ॥   

अनुज्ञात इति । अथ रामवृत्तान्तश्रवणानन्तरम् । अनुज्ञातः, गुहेनेति शेषः ।
गाढदुर्मनाः अत्यन्तदुर्मनाः  ॥  २।५७।३  ॥   

  

स वनानि सुगन्धीनि सरितश्च सरांसि च ।  

पश्यन्नतिययौ शीघ्रं ग्रामाणि नगराणि च  ॥  २।५७।४  ॥   

स वनानीति । ग्रामाणि ग्रामान्  ॥  २।५७।४  ॥   

  

ततः सायाह्नसमये तृतीये ऽहनि सारथिः ।  

अयोध्यां समनुप्राप्य निरानन्दां ददर्श ह  ॥  २।५७।५  ॥   

स शून्यामिव निःशब्दां दृष्ट्वा परमदुर्मनाः ।  

सुमन्त्रश्चिन्तयामास शोकवेगसमाहतः  ॥  २।५७।६  ॥   

कच्चिन्न सगजा साश्वा सजना सजनाधिपा ।  

रामसन्तापदुःखेन दग्धा शोकाग्निना पुरी  ॥  २।५७।७  ॥   

तत इति । ततः ग्रामनगरातिक्रमणानन्तरम् । तृतीये ऽहनि
श्रृङ्गिबेरपुरान्निर्गमापेक्षया तृतीयादिवसे । यद्वा अहनि तृतीये
सायाह्नसमये । अह्नः तृतीयकालभूते सायाह्नकाले । अयोध्यां समनुप्राप्य
निरानन्दां तां ददर्श  ॥  २।५७।५७  ॥   

  

इति चिन्तापरः सूतो वाजिभिः शीघ्रपातिभिः ।  

नगरद्वारमासाद्य त्वरितः प्रविवेश ह  ॥  २।५७।८  ॥   

सुमन्त्रमभियान्तं तं शतशो ऽथ सहस्रशः ।  

क्व राम इति पृच्छन्तः सूतमभ्यद्रवन्नराः  ॥  २।५७।९  ॥   

इतीति । त्वरितः प्रविवेश । नगरं जनसञ्चारशून्यं निःशब्दं वर्त्तते । राजा
कामवस्थां प्राप्त इति ज्ञातुं त्वरितः प्रविष्टवानित्यर्थः  ॥  २।५७।८९
 ॥   

  

तेषां शशंस गङ्गायामहमापृच्छ्य राघवम् ।  

अनुज्ञातो निवृत्तो ऽस्मि धार्म्मिकेण महात्मना  ॥  २।५७।१०  ॥   

तेषामिति । गङ्गायां गङ्गातीरे । निवृत्तो ऽस्मीति तेषां शशंसेति सम्बन्धः
 ॥  २।५७।१०  ॥   

  

ते तीर्णा इति विज्ञाय बाष्पपूर्णमुखा जनाः ।  

अहो धिगिति निश्वस्य हा रामेति च चुक्रुशुः  ॥  २।५७।११  ॥   

त इति । ते रामादयः  ॥  २।५७।११  ॥   

शुश्राव च वचस्तेषां वृन्दंवृन्दं च तिष्ठताम् ।  

हताः स्म खलु येनेह पश्याम इति राघवम्  ॥  २।५७।१२  ॥   

शुश्रावेति । वृन्दंवृन्दं च तिष्ठतां सङ्घशः तिष्ठताम् । हता इति ये वयम्
इह अस्मिन् रथे राघवं न पश्यामः इति अस्माद्धेतोः ते हताः स्मेति सम्बन्धः
 ॥  २।५७।१२  ॥   

  

दानयज्ञविवाहेषु समाजेषु महत्सु च ।  

न द्रक्ष्यामः पुनर्जातु धार्मिकं राममन्तरा  ॥  २।५७।१३  ॥   

दानयज्ञविवाहेष्विति । दानादिषु अन्तरा मध्ये नायकमणिवत् वर्तमानं रामम्
पुनः जातु कदाचिदपि न द्रक्ष्यामः किमिति काकुः । येन केनापि दाने
क्रियमाणे रामः स्वयं तत्र गत्वा तिष्ठति । किमर्थम् ? देशे काले पात्रे च
दापयितुम् । यज्ञेपि गच्छति । किमर्थम् ? न्यायार्जितधनैः कारयितुं
तत्तत्कर्मसन्देहविच्छेदविस्मृतज्ञापनादिकं कर्तुं च । विवाहे च मध्ये
गच्छति । किमर्थम् ? उभयवर्गसङ्घटनायासंमतानामभिमतद्रविणप्रदानाय अस्खलितं
कर्मणामनुष्ठापनाय च । समाजेषु महत्सु अन्यत्रापि महासदस्सु,
दीर्घसत्रेष्वपीत्यर्थः । यत्रकुत्राप्यदृष्टकार्येष्विति वा । अत्र
सर्वत्र हेतुर्धार्मिकमिति  ॥  २।५७।१३  ॥   

  

किं समर्थं जनस्यास्य किं प्रियं किं सुखावहम् ।  

इति रामेण नगरं पितृवत्परिपालितम्  ॥  २।५७।१४  ॥   

किमिति । अस्य जनस्य किं समर्थं किं क्षेमंकरं वस्तु किं प्रियं किं
सुखावहमिति, रामेण तत्तदभिमतवस्तुप्रदात्रा रामेण पित्रेव नगरं परिपालितम्
। नगरशब्देन नगरस्थजना लक्ष्यन्ते । इति वचः शुश्रावेति पूर्वेण सम्बन्धः
 ॥  २।५७।१४  ॥   

  

वातायनगतानां च स्त्रीणामन्वन्तरापणम् ।  

रामशोकाभितप्तानां शुश्राव परिदेवनम्  ॥  २।५७।१५  ॥   

वातायनगतानामिति । अन्वन्तरापणं शुश्राव । उभयपार्श्वस्थानामापणानां
मध्येमध्ये शुश्रावेत्यर्थः । विभक्त्यर्थे ऽव्ययीभावः  ॥  २।५७।१५  ॥   

  

स राजमार्गमध्येन सुमन्त्रः पिहिताननः ।  

यत्र राजा दशरथस्तदेवोपययौ गृहम्  ॥  २।५७।१६  ॥   

स राजमार्गमध्येनेति । पिहिताननः जनदर्शनाक्षमतया  ॥  २।५७।१६  ॥   

  

सो ऽवतीर्य्य रथाच्छीघ्रं राजवेश्म प्रविश्य च ।  

कक्ष्याः सप्ताभिचक्राम महाजनसमाकुलाः  ॥  २।५७।१७  ॥   

सो ऽवतीर्येति । राजनिर्गमाभावेन महाजनसङ्कुलत्वम्  ॥  २।५७।१७  ॥   

  

हर्म्यैर्विमानैः प्रासादैरवेक्ष्याथ समागतम् ।  

हाहाकार कृता नार्यो रामादर्शनकर्शिताः  ॥  २।५७।१८  ॥   

हर्म्यैरिति । हर्म्यैर्धनिनां वासैः । विमानैः सप्तभूमिगृहैः । "विमानो
ऽस्त्री देवयाने सप्तभूमिगृहे ऽपि च" इति वैजयन्ती । प्रासादैः
महाराजार्हगृहविशेषैः । उपलक्षिताः नार्यः समागतं रामेण विना समागतं
सुमन्त्रमवेक्ष्य हाहाकारकृताः कृत हाहाकाराः, बभूवुरिति शेषः  ॥  २।५७।१८
 ॥   

  

आयतैर्विमलैर्नेत्रैरश्रुवेगपरिप्लुतैः ।  

अन्योन्यमभिवीक्षन्ते ऽव्यक्तमार्ततराः स्त्रियः  ॥  २।५७।१९  ॥   

ततो दशरथस्त्रीणां प्रासादेभ्यस्ततस्ततः ।  

रामशोकाभितप्तानां मन्दं शुश्राव जल्पितम्  ॥  २।५७।२०  ॥   

आयतैरिति । अव्यक्तम् अस्पष्टमिति क्रियाविशेषणम्  ॥  २।५७।१९२०  ॥   

  

सह रामेण निर्यातो विना राममिहागतः ।  

सूतः किं नाम कौसल्यां शोचन्तीं प्रतिवक्ष्यति  ॥  २।५७।२१  ॥   

यथा च मन्ये दुर्जीवमेवं न सुकरं ध्रुवम् ।  

आच्छिद्य पुत्रे निर्याते कौसल्या यत्र जीवति  ॥  २।५७।२२  ॥   

सत्यरूपं तु तद्वाक्यं राज्ञः स्त्रीणां निशामयन् ।  

प्रदीप्त इव शोकेन विवेश सहसा गृहम्  ॥  २।५७।२३  ॥   

सह रामेणेत्यादिश्लोकत्रयमेकं वाक्यम् । यत्रेति । विभक्तिप्रतिरूपको
निपातः प्रथमार्थे वर्त्तते । यथा "क इत्था वेद यत्र सः" इत्यत्र यथा येन
प्रकारेण । अस्मज्जीवितं दुर्जीवं दुःखेन जीवनार्हं मन्ये, एवमेव कौसल्या,
पुत्रे निर्याते सति आच्छिद्य प्रसह्य जीवति यत्र जीवतीति यत् तत् न सुकरं
दुस्सम्पादं ध्रुवं मन्य इत्येकैकव्यक्त्यपेक्षया एकवचनम्,
विभक्तिप्रतिरूपकमव्ययं वा । निशामयन् निशमयन् । दीर्घश्छान्दसः ।
श्रृण्वन्नित्यर्थः  ॥  २।५७।२१२३  ॥   

  

स प्रविश्याष्टमीं कक्ष्यां राजानं दीनमातुरम् ।  

पुत्रशोकपरिद्यूनमपश्यत् पाण्डरे गृहे  ॥  २।५७।२४  ॥   

अभिगम्य तमासीनं नरेन्द्रमभिवाद्य च ।  

सुमन्त्रो रामवचनं यथोक्तं प्रत्यवेदयत्  ॥  २।५७।२५  ॥   

स प्रविश्येति । परिद्यूनं क्षीणम् । "दिवो विजिगीषायाम्" इति निष्ठानत्वम्
। पाण्डर इति विशेषणाद्राजलक्ष्मीर्नास्तीत्युच्यते  ॥  २।५७।२४२५  ॥   

  

स तूष्णीमेव तच्छ्रुत्वा राजा विभ्रान्तचेतनः ।  

मूर्च्छितो न्यपतद्भूमौ रामशोकाभिपीडितः  ॥  २।५७।२६  ॥   

स तूष्णीमिति । तूष्णींभावे हेतुः विभ्रान्तचेतन इति  ॥  २।५७।२६  ॥   

  

ततो ऽन्तःपुरमाविद्धं मूर्च्छिते पृथिवीपतौ ।  

उद्धृत्य बाहू चुक्रोश नृपतौ पतिते क्षितौ  ॥  २।५७।२७  ॥   

सुमित्रया तु सहिता कौसल्या पतितं पतिम् ।  

उत्थापयामास तदा वचनं चेदमब्रवीत्  ॥  २।५७।२८  ॥   

तत इति । आविद्धं शोकेनाभिहतम्, अभूदिति शेषः । मूर्च्छिते आविद्धमासीत्
पतिते बाहू उद्धृत्य चुक्रोशेति विशेषः  ॥  २।५७।२७२८  ॥   

  

इमं तस्य महाभाग दूतं दुष्करकारिणः ।  

वनवासादनुप्राप्तं कस्मान्न प्रतिभाषसे  ॥  २।५७।२९  ॥   

इममिति । दूतं सन्देशहरम् । दुष्करकारिणः दुष्करकार्य्यकारिणः  ॥  २।५७।२९
 ॥   

  

अद्येममनयं कृत्वा व्यपत्रपसि राघव ।  

उत्तिष्ठ सुकृतं ते ऽस्तु शोके न स्यात् सहायता  ॥  २।५७।३०  ॥   

अद्येममिति । इममनयं पुत्रविवासनम् । सुकृतं शोभनम् । शोके विषये सहायता न
स्यात्, शोकानुवर्तनं मा कृथा इत्यर्थः  ॥  २।५७।३०  ॥   

  

देव यस्या भयाद्रामं नानुपृच्छसि सारथिम् ।  

नेह निष्ठति कैकेयी विस्रब्धं प्रतिभाष्यताम्  ॥  २।५७।३१  ॥   

व्यसनानुशयकृततूष्णींभावे हेत्वन्तरं कल्पयति--देवेति । कैकेयी, सेति शेषः
। विस्रब्धं सविश्वासम्, निःशङ्कमिति यावत्  ॥  २।५७।३१  ॥   

  

सा तथोक्त्वा महाराजं कौसल्या शोकलालसा ।  

धरण्यां निपपाताशु बाष्पविप्लुतभाषिणी  ॥  २।५७।३२  ॥   

सेति । बाष्पेण विप्लुतं विलुप्तं सगद्गदं यथा भवति तथा भाषिणी  ॥  २।५७।३२
 ॥   

  

एवं विलपतीं दृष्ट्वा कौसल्यां पतितां भुवि ।  

पतिं चावेक्ष्य ताः सर्वाः सुस्वरं रुरुदुः स्त्रियः  ॥  २।५७।३३  ॥   

एवमिति, पतितमिति शेषः  ॥  २।५७।३३  ॥   

  

ततस्तमन्तःपुरनादमुत्थितं समीक्ष्य वृद्धास्तरुणाश्च मानवाः ।  

स्त्रियश्च सर्वा रुरुदुः समन्ततः पुरं तदासीत् पुनरेव सङ्कुलम्  ॥  २।५७।३४
 ॥   

तत इति । समीक्ष्नय श्रुत्वा । पुनरेव सङ्कुलं रामगमनकाल इव व्याकुलमासीत्
 ॥  २।५७।३४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्तपञ्चाशः सर्गः  ॥  ५७  ॥   

इति श्रीगोविन्दराज० श्रीरामायणभूष० पीता० अयोध्याकाण्डव्याख्याने
सप्तपञ्चाशः सर्गः  ॥  ५७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/05-dasharatha-mRtyuH/057_sumantrasya_ayodhyAgamanam.md">
<details><summary><h3>शिरोमणी ...{Loading}...</h3></summary>



रामवृत्तमुक्त्वा गङ्गाकूलस्थितगुहवृत्तमाह-- कथयित्वेति । रामे
दक्षिणकूलस्थे सति चिरं कथयित्वा रामकथा इति शेषः । भरद्वाजाभिगमनं प्रयागे
रामभरद्वाजसमागमं सभाजनं भरद्वाजकर्तृकरामसत्कारं च तेषां रामाहीनामागिरेः
चित्रकूटगिरिपर्यन्तं गमनं च तत्रस्थैः गुहप्रेषितशृङ्गवेरपुरस्थचारैः
अभिलक्षितं दृष्टं ज्ञात्वा चेति शेषः । सुमन्त्रेण सह गुहः स्वगृहं जगाम ।
एतेन पञ्चदिनपर्यन्तं शृङ्गवेरपुरसमीपे सुमन्त्रगुहाभ्यां स्थितमिति
व्यक्तम् । श्लोकद्वयमेकान्वयि  ॥  २।५७।१२  ॥   

  

सुमन्त्रवृत्तमाह-- अनुज्ञात इति । गुहेनानुज्ञातः सुमन्त्रः गाढदुर्मनाः
अतिखिन्नः सन्नयोध्यां प्रययौ  ॥  २।५७।३  ॥   

  

स इति । वनादीनि पश्यन् सः सुमन्त्रः प्रययौ  ॥  २।५७।४  ॥   

  

तत इति । ततः शङ्गवेरपुराद्द्वितीये अहनि सायाह्ने समये निरानन्दां
प्रकटानन्दरहितामयोध्यां समनुप्राप्य ददर्श । "तृतीये ऽहनि" इति भूषणपाठः
 ॥  २।५७।५  ॥   

  

स इति । शून्यामिव रामरहितत्वेन प्रतीयमानामत एव निःशब्दामयोध्यां दृष्ट्वा
शोकवेगसमाहतः शोकवेगव्याप्तः अत एव परमदुर्मनाः स सुमन्त्रश्चिन्तयामास  ॥ 
२।५७।६  ॥   

  

चिन्तास्वरूपमाह-- कच्चिदिति । सगजा गजसहिता साश्वा अश्वसहिता सजना जनसहिता
सजनाधिपा जनाधिपो राजा तत्सहिता पुरी अयोध्या रामसन्तापदुःखेन रामस्य यः
सन्तापः प्रातिभासिकवनगमनजनितखेदस्तेन जातं यद्दुःखं तेन तद्धेतुकेन
शोकाग्निना कच्चिन्न दग्धा । कच्चिदिति सम्भावनायाम्  ॥  २।५७।७  ॥   

  

इतीति । इत्यनेन प्रकारेण चिन्तापरः अत एव त्वरितः वेगवान्सूतः
शीघ्रयायिभिः त्वरितं गमनशीलैर्वाजिभिः नगरद्वारमासाद्य प्रविवेश  ॥  २।५७।८
 ॥   

  

सुमन्त्रमिति । अभियान्तं प्राप्तिमन्तं सूतं सुमन्त्रं रामः क्व इति
पृच्छन्तः शतशः सहस्रशः नराः अभ्यद्रवन्  ॥  २।५७।९  ॥   

  

तेषामिति । गङ्गायां गङ्गातटे राघवमापृच्छ्य किं कुर्यामिति पृष्ट्वा
अनुज्ञातः अयोध्यां व्रजेत्याज्ञप्तो ऽहं निवृत्तो ऽस्मि इति तेषां शशंस  ॥ 
२।५७।१०  ॥   

  

त इति । ते रामादयस्तीर्णा गङ्गापारं गता इति विज्ञाय सुमन्त्रकथनादवगत्य
अहो धिक् रामविहीनानस्मानिति शेषः इति निःश्वस्य बाष्पपूर्णमुखाः नराः हा
रामेति विचुक्रुशुः  ॥  २।५७।११  ॥   

  

शुश्रावेति । ये वयमिह अस्मिन्समये राघवं न पश्यामः ते वयं हताः स्म इति  ॥ 
२।५७।१२  ॥   

  

दानादिविषये महत्सु प्रवृद्धेषु समाजेषु जनसमूहेषु अन्तरा मध्ये जातु
कदाचिद्धार्मिकं रामं पुनर्न द्रक्ष्यामः । इति च नेति च सम्भावनायाम्  ॥ 
२।५७।१३  ॥   

  

किमिति । यत् इति इदं नगरं रामेण पित्रेव परिपालितं
मर्यादास्वलावण्यातिशयादिदर्शनेन परिपोषितं तस्यास्य जनस्य समर्थं
सम्यगर्थः प्रयोजनसिद्धिर्येन तद्वस्तु किं प्रियं प्रीतिविषयीभूतं च किं
सुखावहं सुखप्रापकं च किं रामं विना न किमपीत्यर्थः । इति च वृन्दं वृन्दं
तिष्ठतां तेषां जनानां वचः शुश्राव कर्मकर्तरि लिट् अधिगच्छति शास्त्रार्थ
इत्यादाविव नात्मनेपदं सुमन्त्र इति कर्तुरध्याहारो वा ।
श्लोकत्रयमेकान्वयि  ॥  २।५७।१४  ॥   

  

वातायनेति । वातायनगतानां रामवार्ताश्रवणाय गवाक्षसंलग्नानां राममुद्दिश्य
अभितप्तानां स्त्रीणां परिदेवनाम् अन्तरापणं आपणमध्ये अनुशुश्राव
धातूपसर्गयोर्व्यवहितप्रयोगस्त्वत एव निर्देशात्  ॥  २।५७।१५  ॥   

  

स इति । पिहिताननः वस्त्रेणाच्छादितमुखः सुमन्त्रः राजमार्गमध्येन यत्र
गृहे राजा दशरथः  

तेदव गृहमुपययौ  ॥  २।५७।१६  ॥   

  

स इति । सः राजगृहं प्राप्तः सुमन्त्रः रथादवतीर्य राजवेश्म प्रविश्य
महाजनसमाकुलाः सप्त कक्ष्या अभिचक्राम  ॥  २।५७।१७  ॥   

  

हर्म्यैरिति । हर्म्यैः धनिनां गृहविशेषैः विमानैः सप्तभूमिगृहैः । "विमानो
ऽस्त्री देवयाने सप्तभूमिगृहे ऽपिच" इति वैजयन्ती । प्रासादैः
राजाधिराजगृहविशेषैरुपलक्षिताः रामादर्शनकर्षिताः रामदर्शनाभावेन पीडिताः
नार्यः समागतं रामं विना आगतं किञ्च समागतमगतेन रामकर्तृकगमनाभावेन समं
सहितं रथं सुमन्त्रं वा अवेक्ष्य हाहाकारकृताः आसन्निति शेषः  ॥  २।५७।१८
 ॥   

  

आयतैरिति । आर्ततरा अत्यार्ताः स्त्रियः अश्रुवेगेन व्याप्तैः अत एव विमलैः
कज्जलादिरहितैः आयतैः विशालैः नेत्रैः व्यक्तं यथा भवति तथा
अन्योन्यमभिवीक्षन्ते । एतेन कर्तव्यविषयकविवेकाभावस्तासां ध्वनितः  ॥ 
२।५७।१९  ॥   

  

तत इति । ततस्ततः तेभ्यस्तेभ्यः प्रासादेभ्यः रामशोकाभितप्तानां स्त्रीणां
जल्पितं मन्दं शुश्राव एतेन इन्द्रियपाटवराहित्यं सूचितं तेन
रामवियोगदुःखस्यातिशयत्वं व्यक्तम्  ॥  २।५७।२०  ॥   

  

जल्पितस्वरूपमाह-- सहेति । रामेण सह निर्यातः निर्गतः रामं विना इहागतः
सूतः नाम प्रसिद्धं क्रोशन्तीं कौशल्यां किं प्रतिवक्ष्यति  ॥  २।५७।२१  ॥   

  

यथेति । आच्छिद्य राज्यं त्यक्त्वेत्यर्थः । पुत्रे निर्याते यत्र
यस्मिन्नुपाये सति कौशल्या जीवति तं ध्रुवं निश्चितं सुकरमुपायं न मन्ये ।
ननु कौशल्यायाः नित्यत्वान्मरणाभावेन जीवनं सिद्धमेवेत्यत आहुः-- एवं चेत्
दुर्जीवं यावद्रामागमनं दुःखेन जीवनं यथा यथावन्मन्ये । चशब्दश्चेदर्थे  ॥ 
२।५७।२२  ॥   

  

सत्येति । सत्यरूपं तत्त्वार्थनिरूपकं राजस्त्रीणां तद्वाक्यं
निशामयञ्छृण्वन्सञ्छोकेन प्रदीप्त इव सुमन्त्रः सहसा शीघ्रं गृहं
गृहावयवीभूताष्टमीं कक्ष्यां विवेश  ॥  २।५७।२३  ॥   

  

स इति । स सुमन्त्रः अष्टमीं कक्ष्यां प्रविश्य पुत्रशोकेन परिद्यूनं
मलिनमत एव दीनं क्षीणत्वेन प्रतीयमानमातुरं पुत्रदर्शने उत्कण्ठितं राजानं
पाण्डुरे श्वेते राजते इत्यर्थः । गृह अपश्यत्  ॥  २।५७।२४  ॥   

  

अभिगम्येति । अभिगम्य सम्प्राप्य सुमन्त्रः रामवचनं यथोक्तमुक्तमनतिक्रम्य
प्रत्यवेदयत्  ॥  २।५७।२५  ॥   

  

स इति । तद्रामवचनं तूष्णीमेव श्रुत्वा शोकाभिपीडितः अत एव विद्रुतमानसः
अनवस्थमनाः अत एव मूर्च्छितो राजा भूमौ न्यपतत्  ॥  २।५७।२६  ॥   

  

तत इति । ततः तस्मिन्पृथिवीपतौ क्षित्यधीशे नृपतौ राजनि मूर्च्छिते सति अत
एव क्षितौ पतिते सति आविद्धमतिपीडितमन्तःपुरं बाहू उच्छ्रित्य चुक्रोश  ॥ 
२।५७।२७  ॥   

  

सुमित्रयेति । तदा ऽ ऽक्रोशनकाले पतितमुत्थापयामास तदा इदं वचनं चाब्रवीत्
 ॥  २।५७।२८  ॥   

  

वचनस्वरूपमाह-- इममिति । वनवासादनुप्राप्तं दुष्करकारिणो रामस्य दूतं
सन्देशहरमिमं सुमन्त्रं कस्माद्धेतोः न प्रतिभाषसे हेतुं वदेत्यर्थः  ॥ 
२।५७।२९  ॥   

  

अद्येति । हे राघव इमं स्वपुत्रप्रव्राजमनयं नीतिविरुद्धमिव कृत्वा
व्यपत्रपसि किं नैतद्युक्तमित्यर्थः । अतः उत्तिष्ठ ते सुकृतं
सत्यपरिपालनमस्तु सदैव तिष्ठत्वित्यर्थः ते शोके सति सहायता सहायसमूहः
मन्त्र्यादिरित्यर्थः न स्याद्विनश्येदित्यर्थः  ॥  २।५७।३०  ॥   

  

यथा रामानुगमने अस्मादादयः केकय्या निवारिताः तथा तद्वार्ताश्रवणमपि
निवार्येतेति  

केकयीभिया न ब्रूषे चेत्तद्भीरिदानीं नास्तीत्याह-- देवेति । यस्या
भयाद्यन्निवारणशङ्कया रामं नानुपृच्छसि सा कैकेयी इह न तिष्ठति अतः
विस्रब्धं निःशङ्कं प्रतिभाष्यताम्  ॥  २।५७।३१  ॥   

  

सेति । तथा उक्त्वा शोकलालसा शोकव्याप्ता अत एव बाष्पविप्लुतभाषिणी बाष्पा
बाष्पविशिष्टा विप्लुतभाषिणी स्खलद्वाग्विशिष्टा सैव सेति कर्मधारयः सा
कौशल्या निपपात  ॥  २।५७।३२  ॥   

  

विलपन्तीमिति । अवेक्ष्य दृष्ट्वा रुरुदुः  ॥  २।५७।३३  ॥   

  

तत इति । ततः तस्मिन्समये उत्थितं तमन्तःपुरनादं समीक्ष्य वृद्धादयो मानवाः
सर्वाः स्त्रियः पुरवासिन्यश्च समन्ततो रुरुदुः अतः तत्पुरं पुनः सङ्कुलं
रोदनव्याप्तमासीत्  ॥  २।५७।३४  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्तपञ्चाशः सर्गः  ॥  २।५७  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/05-dasharatha-mRtyuH/057_sumantrasya_ayodhyAgamanam.md">
<details><summary><h3>तिलकम् ...{Loading}...</h3></summary>



एवं रामव्यापारमुक्त्वा विसृष्टसुमन्त्रव्यापारमाह कथयित्वेति । रामे
दक्षिणतीरस्थे सुमन्त्रेण सह दुःखार्तो गुहश्चिरं रामगुणान्कथयित्वा
रामभद्रे  

दृष्टिपथादतिक्रान्ते तेन सह स्वगृहं जगाम  ॥  २।५७।१  ॥   

  

भरद्वाजाभिगमनं रामादीनां भरद्वाजमुद्दिश्य गमनम् । सभाजनं भरद्वाजेनेति
शेषः । "सहासनम्" इति पाठान्तरम् । तत्रस्थैः
शृङ्गवेरपुरस्थैर्गुहप्रेषितचारैः करणभूतैस्तन्मुखेनाभिलक्षितं ज्ञातं
कृत्वा गुहानुज्ञातः सुमन्त्रो ययावित्यन्वयः । गङ्गोत्तरणतृतीयदिवसे  

भरद्वाजाश्रमात्प्रतिनिवृत्तदूतमुखात्तावत्पर्यन्तं तद्वृत्तं ज्ञात्वा  

तद्दिन एव शृङ्गवेरपुरात्सुमन्त्रस्य प्रतिनिवृत्तिरिति बोध्यमत एव "रामस्य
निर्गमदिनाद्दिने षष्ठे ऽर्धरात्रके । हा हा लक्ष्मण हा सीते हा रामेति
मृतो नृपः  ॥ " इति पाद्मं सङ्गच्छते । दिनद्वयेन शृङ्गवेरपुरे रामागमनम्
तद्द्वितीयदिने गङ्गोत्तरणम्, तदा दिनत्रयं सुमन्त्रस्य तत्र स्थितिः तत्र
तृतीयदिवसे मध्याह्ने प्रयागत आगतचारेभ्यो रामवृत्तान्तं लब्ध्वा ततः
प्रस्थाय मध्येऽवस्थानम्, ततः षष्ठेऽपराह्णेऽयोध्याप्रवेशः सुमन्त्रस्य,
तदर्धरात्रे राज्ञो मरणमिति  ॥   

२।५७।२  ॥   

अनुज्ञातः गुहनेति शेषः  ॥  २।५७।३  ॥   

  

यत्तः सावधानः शीघ्रमतिवेगेन  ॥  २।५७।४  ॥   

  

द्वितीये ऽहनि शृङ्गवेरपुरतः प्रतिनिवृत्तिदिवसात्  ॥  २।५७।५  ॥   

  

शून्यामिव शून्यनगरीमिव  ॥  २।५७।६  ॥   

  

चिन्ताप्रकारमाह कच्चिदिति । नशब्दो वितर्के  ॥  २।५७।७,८  ॥   

  

अभ्यद्रवन्सूतसंमुखमाजग्मुः  ॥  २।५७।९  ॥   

  

गङ्गायां शृङ्गवेरपुरे रामेणानुज्ञातस्तमापृच्छ्य निवृत्तो ऽस्मि ततः परं
वृत्तान्तं न  

जानामीति शशंस  ॥  २।५७।१०  ॥   

  

तीर्णा गङ्गामुत्तीर्य गताः  ॥  २।५७।११  ॥   

  

वृन्दं वृन्दं सङ्घशस्तिष्ठतां तेषां जनानां य इह रथे रामं न पश्यामस्ते
हताः खल्विति वचः शुश्राव  ॥  २।५७।१२  ॥   

  

दानादिव्यवहारेषु धार्मिकं रामं वयमन्तरा दानादिव्यहारमध्ये जातु पुनर्न
द्रक्ष्याम इति च शुश्राव  ॥  २।५७।१३  ॥   

  

पित्रेव रामेण परिपालितं नगरमस्य जनस्य किं समर्थमुचितं किं प्रियं तत्करं
वस्तु किमिहामुत्र सुखावहं वस्त्विति चिन्ताव्याप्तं बभूवेति शेषः  ॥ 
२।५७।१४  ॥   

  

अन्वनन्तरम् । वातायनगतानां स्त्रीणां राममुद्दिश्याभितप्तानां
परिदेवनामन्तरापणमापणमध्ये गच्छञ्शुश्राव  ॥  २।५७।१५,१६  ॥   

  

कक्ष्या द्वाराणि  ॥  २।५७।१७  ॥   

  

हाहाकारः कृतो याभिस्ताः हर्म्य धनिकगृहम् विमानं सप्तभूमिकं गृहम्
प्रासादो राजगृहम् त्रिभूमिकं गृहमित्यन्ये तदुपलक्षितामयोध्यां
समागतमवेक्ष्येत्यन्वयः, यद्वा तैः करणैरवेक्ष्य
तत्रारोहणपूर्वकमवेक्ष्येत्यन्वयः  ॥  २।५७।१८  ॥   

  

अन्योन्यमव्यक्तं यथा भवति तथा वीक्षन्ते इतिकर्तव्यतामौढ्यादिति शेषः  ॥ 
२।५७।१९  ॥   

  

प्रासादेभ्यः सुमन्त्रस्य राजवेश्मप्रवेशं दृष्ट्वा प्रासादेभ्यो
ऽवतीर्णानामित्यर्थः । मन्दं राजसंनिध्यान्मन्दत्वम्  ॥  २।५७।२०  ॥   

  

किं नाम प्रतिवक्ष्यति अतिघोरत्वान्न किमपि वक्तुं शक्यमिति भावः  ॥   

२।५७।२१  ॥   

अथ प्रत्येकं राममातृ़णां दुःखप्रलापः यथा चेति । यथा जीवं जीवनं दुःखजनकं
मन्ये, एवं ध्रुवं निश्चयेन सुकरं सुकरनाशं नेति मन्ये । यत्र यतः पुत्रे
राम आच्छिद्य न्यायप्राप्तमभिषेकमाच्छिद्य त्यक्त्वा निर्याते सत्यपि
कौसल्या जीवति । मन्ये इत्येकैकव्यक्त्यपेक्षयैकवचनम्  ॥  २।५७।२२  ॥   

  

सत्यरूपं परमार्थरूपं तत्स्त्रीणां वाक्यं निशामयञ्शोकेन प्रदीप्त इव
सन्राजगृहं विवेश । अत्र श्लोकद्वये तीर्थकतकादिव्याख्या नात्यन्तं
समञ्जसेत्युपेक्षिता  ॥  २।५७।२३  ॥   

  

स इति । परिद्यूनं म्लानम्  ॥  २।५७।२४  ॥   

  

प्रत्यवेदयत् विस्तरेण प्रतिपादनमग्रे भविष्यति  ॥  २।५७।२५,२६  ॥   

  

आविद्धं दुःखाभिहतम्  ॥  २।५७।२७२९  ॥   

  

अद्येति । इमं दुःखसाधनं पुत्रप्रवासनरूपमनयं कृत्वाद्य किं व्यपत्रपसि
लज्जसे यन्न प्रतिभाषसे तस्माच्छोकं विधूयोत्तिष्ठ ते सुकृतं
सत्यपरिपालनरूपं पुण्यमस्तु ।  

किंच एवं शोके त्वया क्रियमाणे तव सहायता सहायसमूहः परिजनः सर्वो ऽपि न
स्यात् त्वच्छोकेन सर्वो ऽपि नश्येदित्यर्थः  ॥  २।५७।३०  ॥   

  

कैकेयीभयान्न पृच्छामीति चेत्तत्राह देवेति । विश्रब्धं निःशङ्कम्  ॥ 
२।५७।३१ ॥   

  

विप्लुतभाषिणी गद्गदभाषिणी  ॥  २।५७।३२३४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे सप्तपञ्चाशः सर्गः  ॥  २।५७  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/05-dasharatha-mRtyuH/057_sumantrasya_ayodhyAgamanam.md">
<details><summary><h3>द्राविडपाठः ...{Loading}...</h3></summary>



  
कथयित्वा सुदुःखार्तः सुमन्त्रेण चिरं सह।  
रामे दक्षिणकूलस्थे जगाम स्वगृहं गुहः ॥ 2.57.1 ॥   
भरद्वाजाभिगमनं प्रयागे च सहासनम्।  
आगिरेर्गमनं तेषां तत्रस्थैरभिलक्षितम् ॥ 2.57.2 ॥   
अनुज्ञातः सुमन्त्रोऽथ योजयित्वा हयोत्तमान्।  
अयोध्यामेव नगरीं प्रययौ गाढदुर्मनाः ॥ 2.57.3 ॥   
स वनानि सुगन्धीनि सरितश्च सरांसि च।  
पश्यन्नतिययौ शीघ्रं ग्रामाणि नगराणि च ॥ 2.57.4 ॥   
ततः सायाह्नसमये तृतीयेऽहनि सारथिः।  
अयोध्यां समनुप्राप्य निरानन्दां ददर्श ह ॥ 2.57.5 ॥   
स शून्यामिव निःशब्दां दृष्ट्वा परमदुर्मनाः।  
सुमन्त्रश्चिन्तयामास शोकवेगसमाहतः ॥ 2.57.6 ॥   
कच्चिन्न सगजा साश्वा सजना सजनाधिपा।  
रामसन्तापदुःखेन दग्धा शोकाग्निना पुरी ॥ 2.57.7 ॥   
इति चिन्तापरः सूतो वाजिभिः शीघ्रपातिभिः।  
नगरद्वारमासाद्य त्वरितः प्रविवेश ह ॥ 2.57.8 ॥   
सुमन्त्रमभियान्तं तं शतशोऽथ सहस्रशः।  
क्व राम इति पृच्छन्तः सूतमभ्यद्रवन्नराः ॥ 2.57.9 ॥   
तेषां शशंस गङ्गायामहमापृच्छ्य राघवम्।  
अनुज्ञातो निवृत्तोऽस्मि धार्म्मिकेण महात्मना ॥ 2.57.10 ॥   
ते तीर्णा इति विज्ञाय बाष्पपूर्णमुखा जनाः।  
अहो धिगिति निश्वस्य हा रामेति च चुक्रुशुः ॥ 2.57.11 ॥   
शुश्राव च वचस्तेषां वृन्दंवृन्दं च तिष्ठताम्।  
हताः स्म खलु येनेह पश्याम इति राघवम् ॥ 2.57.12 ॥   
दानयज्ञविवाहेषु समाजेषु महत्सु च।  
न द्रक्ष्यामः पुनर्जातु धार्मिकं राममन्तरा ॥ 2.57.13 ॥   
किं समर्थं जनस्यास्य किं प्रियं किं सुखावहम्।  
इति रामेण नगरं पितृवत्परिपालितम् ॥ 2.57.14 ॥   
वातायनगतानां च स्त्रीणामन्वन्तरापणम्।  
रामशोकाभितप्तानां शुश्राव परिदेवनम् ॥ 2.57.15 ॥   
स राजमार्गमध्येन सुमन्त्रः पिहिताननः।  
यत्र राजा दशरथस्तदेवोपययौ गृहम् ॥ 2.57.16 ॥   
सोऽवतीर्य्य रथाच्छीघ्रं राजवेश्म प्रविश्य च।  
कक्ष्याः सप्ताभिचक्राम महाजनसमाकुलाः ॥ 2.57.17 ॥   
हर्म्यैर्विमानैः प्रासादैरवेक्ष्याथ समागतम्।  
हाहाकार कृता नार्यो रामादर्शनकर्शिताः ॥ 2.57.18 ॥   
आयतैर्विमलैर्नेत्रैरश्रुवेगपरिप्लुतैः।  
अन्योन्यमभिवीक्षन्तेऽव्यक्तमार्ततराः स्त्रियः ॥ 2.57.19 ॥   
ततो दशरथस्त्रीणां प्रासादेभ्यस्ततस्ततः।  
रामशोकाभितप्तानां मन्दं शुश्राव जल्पितम् ॥ 2.57.20 ॥   
सह रामेण निर्यातो विना राममिहागतः।  
सूतः किं नाम कौसल्यां शोचन्तीं प्रतिवक्ष्यति ॥ 2.57.21 ॥   
यथा च मन्ये दुर्जीवमेवं न सुकरं ध्रुवम्।  
आच्छिद्य पुत्रे निर्याते कौसल्या यत्र जीवति ॥ 2.57.22 ॥   
सत्यरूपं तु तद्वाक्यं राज्ञः स्त्रीणां निशामयन्।  
प्रदीप्त इव शोकेन विवेश सहसा गृहम् ॥ 2.57.23 ॥   
स प्रविश्याष्टमीं कक्ष्यां राजानं दीनमातुरम्।  
पुत्रशोकपरिद्यूनमपश्यत् पाण्डरे गृहे ॥ 2.57.24 ॥   
अभिगम्य तमासीनं नरेन्द्रमभिवाद्य च।  
सुमन्त्रो रामवचनं यथोक्तं प्रत्यवेदयत् ॥ 2.57.25 ॥   
स तूष्णीमेव तच्छ्रुत्वा राजा विभ्रान्तचेतनः।  
मूर्च्छितो न्यपतद्भूमौ रामशोकाभिपीडितः ॥ 2.57.26 ॥   
ततोऽन्तःपुरमाविद्धं मूर्च्छिते पृथिवीपतौ।  
उद्धृत्य बाहू चुक्रोश नृपतौ पतिते क्षितौ ॥ 2.57.27 ॥   
सुमित्रया तु सहिता कौसल्या पतितं पतिम्।  
उत्थापयामास तदा वचनं चेदमब्रवीत् ॥ 2.57.28 ॥   
इमं तस्य महाभाग दूतं दुष्करकारिणः।  
वनवासादनुप्राप्तं कस्मान्न प्रतिभाषसे ॥ 2.57.29 ॥   
अद्येममनयं कृत्वा व्यपत्रपसि राघव।  
उत्तिष्ठ सुकृतं तेऽस्तु शोके न स्यात् सहायता ॥ 2.57.30 ॥   
देव यस्या भयाद्रामं नानुपृच्छसि सारथिम्।  
नेह निष्ठति कैकेयी विस्रब्धं प्रतिभाष्यताम् ॥ 2.57.31 ॥   
सा तथोक्त्वा महाराजं कौसल्या शोकलालसा।  
धरण्यां निपपाताशु बाष्पविप्लुतभाषिणी ॥ 2.57.32 ॥   
एवं विलपतीं दृष्ट्वा कौसल्यां पतितां भुवि।  
पतिं चावेक्ष्य ताः सर्वाः सुस्वरं रुरुदुः स्त्रियः ॥ 2.57.33 ॥   
ततस्तमन्तःपुरनादमुत्थितं समीक्ष्य वृद्धास्तरुणाश्च मानवाः।  
स्त्रियश्च सर्वा रुरुदुः समन्ततः पुरं तदासीत् पुनरेव सङ्कुलम् ॥ 2.57.34 ॥   

</details>
</div>
