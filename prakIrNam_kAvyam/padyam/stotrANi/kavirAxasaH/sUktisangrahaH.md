+++
title = "सूक्तिसङ्ग्रहः"
author = "कविराक्षसः"
publisher = "पाण्डुरङ्ग-जावजी"
"publish year" = "1930"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
pages = "12"
language = "संस्कृतम्"
editor = "काशीनाथ-पाण्डुरङ्ग-परबः"
printer = "निर्णयसागर-यन्त्रालयः"
"serial no." = "Ebharati-7141"
source_url = "https://www.ebharatisampat.in/readbook3.php?bookid=MjA1NTMxNzYxOTA1NTg2&pageno=MjI0MjQyNjk5NTk="

+++
[[सूक्तिसङ्ग्रहः	Source: [EB](https://www.ebharatisampat.in/readbook3.php?bookid=MjA1NTMxNzYxOTA1NTg2&pageno=MjI0MjQyNjk5NTk=)]]

\[

[TABLE]

[TABLE]

**॥श्रीः॥**

**कविराक्षसकृतः।**

**सूक्तिसंग्रहः।**  
<MISSING_FIG href="../../../books_images/U-IMG-1723346984Screenshot2024-08-11085743.png"/>

**प्रथमा पद्धतिः।**

**त्रयीयुवतिसीमन्तसीमासिन्दूरबिन्दवः।  
संसाराब्धिं तरेयुर्वः कंसारेः पादपांसवः॥१॥**

**सुपार्थिवैश्च पद्मैश्च सर्वतोमुखभूतिभिः।  
प्रसारिते मित्रकरे त्यज्यन्ते कोशसंपदः॥२॥**

**हतकामं चिरं लोकं प्रभोरुग्रस्य वीक्षणात्।  
कुर्याद्यो निजया लक्ष्म्या सकामं परमः पुमान्॥३॥**

**विशिष्टं सर्वभूतेभ्यः श्रोतव्यं गुणवत्तया।  
न त्यजेद्विभुता नित्यमाकाशमिव भूमिपम्॥४॥**

**काले मृदुश्च तीक्ष्णश्च नृपः स्याद्यदि सूर्यवत्।  
उदयः क्रियते तस्य मण्डलेनानुरागिणा॥५॥**

**नलिनानां नृपाणां च श्रियं हि महतामपि।  
मित्रप्रतापो भूयोऽपि वर्धयत्यनिशोज्ज्वलाम्॥६॥**

**यशोदयाशीलरूपमाधुर्यैरपि सर्वतः।  
स बालोऽपि पुमान्वृद्धः साधुवृन्दावने रतः॥७॥**

**आरभ्यते महत्कार्यं यैः क्षुद्रैरपि पार्थिवैः।  
ते चक्रवर्तिनो भूत्वा जायन्ते भद्रभाजनम्॥८॥**

**वशीकरोति पुरुषः समस्तानपि दानवान्।  
स्वमहिम्ना तथा हन्ति समस्तानपि दानवान्॥ ९॥**

**नित्यमुत्कटदानानां भद्राणां स्तम्भमुज्झताम्।  
नृपाणां च द्विपानां च पुरः स्तोत्रं नहि प्रियम्॥ १०॥**

**इनः स एव सेव्यो यः स्वालोकेन सुधामुचा।  
द्विजेन्द्रमण्डलं क्षीणं समग्रयति संपदा॥ ११॥**

**विलक्षणतया राजा बाल एव भृशोज्ज्वलः।  
लब्ध्वा वृद्धिं प्रतिकलं भात्यखण्डितमण्डलः॥ १२॥**

**मन्त्रप्रभावसंपन्ना ये नरेन्द्राः समाहिताः।  
तुदन्त्यहिभयं नित्यं विना दण्डोद्यमेन ते॥ १३॥**

**यः क्षये वर्तमानः सन्पाति पुण्यजनान्धनी।  
लोके मनुष्यधर्माणं किंनरं कथयन्ति तम्॥ १४॥**

**परमस्येव पुंसोऽस्य नित्यं श्रीरनपायिनी।  
सारं सदाशयेनेह साधुचक्रं बिभर्ति यः॥ १५॥**

**भूपालः करवालश्च योगे क्षेमे च स प्रभुः।  
यः प्रसन्नो मुक्तकोशः प्रत्यर्थिजनदानवान्॥ १६॥**

**निशातमसिमूढं च करेणोल्लासयन्रिपोः।  
कबन्धोत्पातको राजा राजते जलधेरिव॥ १७॥**

**अमन्दतरवार्युग्रधाराहतमहीभृतः।  
चित्रचापधरा वीरा विद्योतन्ते घना इव॥ १८॥**

**भुङ्क्ते यस्य सदा भूरि जीवनं वाडवः शुचिः।  
स नदीनः प्रभुर्नित्यं दुर्लङ्घ्यामश्नुते दशाम्॥ १९॥**

**महान्स एव पुरुषो यस्य सत्यानुरोधिनः।  
आक्षिप्तपारिजातेन बाहुना रक्ष्यते जगत्॥ २०॥**

**अजन्यकम्पाः शूरा ये नित्यमप्यपराङ्मुखाः।  
दर्शयन्त्यपरागेण परेभ्यश्चित्ररूपवत्॥ २१॥**

**यत्र स्मृतेऽपि नारीणां निर्वृतिं लभते मनः।  
स दर्पकोपमानानां सीमापुरुष उच्यते॥ २२॥**

**स एव केवलः कर्णः श्रेयानङ्गेषु शस्यते।  
यः कुण्डलस्य वहनात्यागेनैव प्रकाशते॥ २३॥**

**गम्भीरं यत्प्रसन्नं च धनिनां मानसं महत्  
द्विजानामुपकाराय शुचिना केन निर्मितम्॥ २४॥**

**कर्णलङ्घिगुणोत्कर्षा वदान्या धन्विनो यथा।  
निष्फलान्न विमुञ्चन्ति मार्गणान्समितौ स्थिताः॥ २५॥**

**शक्तः शब्द इवैकः स्यात्साधुश्रुतिपदे स्थितः।  
सदध्याहारपूर्णस्य स्वार्थस्य प्रतिपादने॥ २६॥**

**इति कविराक्षसकृतौ सूक्तिसंग्रहे सुराजपद्धतिः प्रथमा समाप्ता॥ १॥**

**\_\_\_\_\_\_\_\_\_\_\_\_\_\_\_\_**

**द्वितीया पद्धतिः।**

**उदयं प्राप्य तीक्ष्णत्वाद्दुः प्रेक्ष्यत्वमुपेयुषः।  
पादान्तिके वसुमतो नहि मानी निषीदति॥ १॥**

**अनुवेलं निहन्यन्ते यस्य सिन्धोरिवोद्यमाः।  
तं प्रमध्य श्रियं कोऽपि विपक्षो भूभृदुद्धरेत्॥ २॥**

**आक्रम्य यस्य दोर्दण्डमरिचक्रं प्रकाशते।  
प्राप्नोति पुरुषो लोके स वैकुण्ठ इति प्रथाम्॥ ३॥**

**प्रभावमीश्वरस्यापि कोदण्डेन निवारयेत्।  
प्राप्नोति विजयश्लाघां नरः पौरुषमाश्रितः॥ ४॥**

**बलिना विद्विषे पुंसे पदं दीयेत चेद्भुवि।  
महत्त्वं प्राप्य स्वल्पोऽपि विक्रमेण श्रियं हरेत्॥ ५॥**

**स्वस्थानादबरोप्येत बलात्पुंसा परेण यः।  
अपारिजातं न प्राहुः पार्थिवं पादपं च तम्॥ ६॥**

**विरसप्रकृतिर्भूपः सत्त्ववानपि सिन्धुवत्।  
राज्ञा स्वान्तसमुत्थेन क्षोभ्यते मृदुनापि सः॥ ७॥**

**यस्य राज्ञो नवसुधा सेव्या सुमनसां गणैः।  
ध्रुवं बहुलदोषोत्थः क्षयः स्यात्तस्य मण्डले॥ ८॥**

**अधः कुर्वन्प्रजाः सर्वा बहुधा महिमोल्बणाः।  
राजा पर्वणि कस्मिंश्चिद्भवेदहिभयाकुलः॥ ९॥**

**महता करतापेन सर्वं वसु सतां हरन्।  
संपूर्णोऽप्यश्नुते राजा कलया क्षयमन्वहम्॥ १०॥**

**यो हीनस्य प्रभावेण राजा सन्परिभूयते।  
स तु न क्षत्रगोष्ठीषु तेजस्वीति प्रकीर्त्यते॥ ११॥**

**दत्वा वारं जनाय स्वं दिक्षु गर्जन्ति ये मुहुः।  
तानुत्सेकवतः प्राप्य नन्दन्ति न वनीपकाः॥ १२॥**

**कुमुदैश्च कुभूपैश्च वनसंकुचितैरपि।  
प्राप्यते सुविकासश्रीराभिमुख्यं गते विधौ॥ १३॥**

**भूभुजामम्बुजानां च पत्रकोशवतामपि।  
दोषान्वयाद्व्यसनिनां संकुचन्ति ध्रुवं श्रियः॥ १४॥**

**भिक्षाशनो विषादी च सुहृद्यश्च धनेशितुः।  
न स्तूयते किंपुरुषैरपदानकरः सदा॥ १५॥**

**क्षिपन्तं मार्गणान्रोषात्कृत्रिमं लुब्धमीश्वरम्।  
प्रपद्य न फलस्याप्त्यैकल्पते कोऽप्यफाल्गुनः॥ १६॥**

**एकक्षितिभृदुत्पन्नाः सच्छिद्राः कण्टकोल्बणाः।  
मिथः संघर्षणाद्वंशा दह्यन्ते साधुशाखिभिः॥ १७॥**

**दण्डे च कण्टकाक्रान्ते कोशे च प्रथितो नृपः।  
नालं जेतुं कुवलयं मित्रेऽप्यसति पद्मवत्॥ १८॥**

**वृताः सर्वासुहृद्भिर्ये द्विजिह्वैर्जिह्मगामिभिः।  
दुर्भूभृतो न सेव्यास्ते जनैर्जीवनकाङ्क्षिभिः॥ १९॥**

**जडेन राज्ञा लब्धेऽपि सकले निजमण्डले।  
विरोध्याक्रम्य गृह्णीयात्तं कदापि महत्तमः॥ २०॥**

**द्विपाश्च दुरमात्याश्च प्रवृद्धा यत्र भूभृति।  
तस्यैव शृङ्गभङ्गाय मदात्परिणमन्ति हि॥ २१॥**

**इति कविराक्षसकृतौ सूक्तिसंग्रहे कुराजपद्धतिर्द्वितीया समाप्ता॥२॥**

**\_\_\_\_\_\_\_\_\_\_\_\_\_\_\_  
तृतीया पद्धतिः।**

**गुणदोषौ बुधो गृह्णन्निन्दुक्ष्वेडाविवेश्वरः।  
शिरसा श्लाघते पूर्वं परं कण्ठे नियच्छति॥ १॥**

**गुणिनो वृत्तविमला महावंशप्रसूतयः।  
मुक्तामयाः प्रकाशन्ते नरा हारा इवोज्ज्वलाः॥ २॥**

**साधुसंतानभाजो ये सन्तः संश्रितनन्दनाः।  
न ते मुञ्चन्ति पञ्चत्वेऽप्यौदार्यं स्वर्द्रुमा इव॥ ३॥**

**स्वयं क्षोभमुपेत्यापि परानामोदयन्ति ये।  
भद्रश्रियस्ते जायन्ते स्वगोत्रस्य प्रसिद्धये॥ ४॥**

**मुञ्चन्तश्चापलरुचिं ये स्थिताः पावने पथि।  
घना इवार्द्रहृदयाः प्रयतन्ते दिगन्तरम्॥ ५॥**

**प्रकृष्टजातरूपश्रीर्मानेन च महत्तरः।  
एक एव महार्घेषु भवेत्सर्वोत्तरो भुवि॥ ६॥**

**मणयः सुधियश्चापि निसर्गोदग्रतेजसः।  
अन्तस्त्रासेन निर्मुक्ता राज्ञां स्युर्हृदयंगमाः॥ ७॥**

**मुक्तामृणालसुधियां निर्मलानां निसर्गतः।  
क्षुद्रं यदि स्याद्यच्छिद्रं तद्गुणैरपिधीयते॥ ८॥**

**विवृण्वन्ती पुरस्तैक्ष्ण्यं पृष्ठतः कुर्वती गुणान्।  
कर्णान्विध्यति लोकस्य सूची वा सूचकस्य वाक्॥ ९॥**

**महागोत्रेषु संजाता मृदवो येऽपि ते घनाः।  
स्वजीवनव्ययेनापि बहुधान्योपकारिणः॥ १०॥**

**भुवनोत्तरकल्पानां भोगेष्वव्यभिचारिणाम्।  
केदाराणां प्रकृष्टानां न तृप्यन्ति कुटुम्बिनः॥ ११॥**

**प्रासादातिशयेनाशु विस्फुरत्सर्वसंपदः।  
नदीनां भङ्गवन्तोऽपि साधवः सिन्धवो यथा॥ १२॥**

**पार्श्वे वसन्तं कामेषु साधकं सहचारिणम्।  
दृष्ट्वापि कः पुमान्हृष्यन्नालपेन्मधुरां गिरम्॥ १३॥**

**अशेषचक्षुः श्रवणं प्रतिकूलो भवन्नपि।  
विनतानन्दहेतुर्यः स पुमानाप्तनन्दनः॥ १४॥**

**शब्दशक्त्यैव कुर्वाणा सर्वदानवनिर्वृतिम्।  
काव्यविद्या श्रुतिगता स्यान्मृतस्यापि जीविनी॥ १५॥**

**अनेकवर्णपदतां वाग्विद्युदिव बिभ्रती।  
अभ्रान्तेषु सदा सारसङ्गिषु स्यात्स्फुरद्गुणा॥ १६॥**

**गूढभावास्पदत्वेन यदनादेयवद्भवेत्।  
न जानते तत्कवयो गूढं सारस्वतामृतम्॥ १७॥**

**क्षीणस्नेहो निशान्तेषु मुञ्चन्स्वांजनसंहतिम्।  
आत्मन्याप्तरुचिर्योगी निर्वाणं याति दीपवत्॥ १८॥**

**निर्मुक्तभोगशुचिता क्षमया मूर्ध्नि संगतिः।  
महिम्ना चाप्यहीनत्वं न ह्यशेषस्य विद्यते॥ १९॥**

**पश्यन्मध्यस्थया दृष्ट्या कामं द्रुह्यन्तमप्यरिम्।  
अनङ्गीकृत्य यः शाम्येत्सत्यमीश्वर एव सः॥ २०॥**

**योगिधीरर्कदीप्तिश्च प्राचीनतमसः क्षयात्।  
क्रमाद्दीत्या परां काष्ठां याति कामं विहायसा॥ २१॥**

**इति कविराक्षसकृतौ सूक्तिसंग्रहे सुजनपद्धतिस्तृतीया समाप्ता॥ ३॥**

**\_\_\_\_\_\_\_\_\_\_\_\_\_\_\_\_\_  
चतुर्थी पद्धतिः।**

**अलकाश्च खलाश्चैव मूर्ध्नि भीरुजनैर्धृताः।  
उपर्युपरि सत्कारेऽप्याविष्कुर्वन्ति वक्रताम्॥ १॥**

**गुणानार्तिपरान्नीत्वा धनिनो धन्विनो यथा।  
निघ्नन्ति हृदयं दृप्ता विदुषां विद्विषामिव॥ २॥**

**महाप्रभञ्जनं प्राप्य स्वान्तेषु कलुषीकृताः।  
प्रतिकूलं विचेष्टन्ते नीचाः केऽपि जडाशयाः॥ ३॥**

**प्रियार्थतृष्णामापाद्य विप्रलम्भेन खेदयन्।  
विनापि विग्रहं लोकान्कामवद्बाधते खलः॥ ४॥**

**पुरुषा विवरं प्राप्य केऽप्यलक्षितसंभवाः।  
शोषयन्ति महावंशान्मुखे तीक्ष्णा घुणा इव॥ ५॥**

**अदाक्षिण्यादतीवोप्राः पवना इव दुर्जनाः।  
गुरूनपि प्रतिक्षेप्तुंप्रयतन्ते क्षमाभृतः॥ ६॥**

**मूर्खाश्च मुकुराश्चैव भृशं भूत्यवलेपिनः।  
परेषामनुरूपाणि विपर्यासेन गृह्णते॥ ७॥**

**मधुव्रताश्च मूर्खाश्च रजसा रूक्षतां गताः।  
नित्यमाक्रम्यगृह्णन्ति सारं सुमनसां मुखात्॥ ८॥**

**आसाद्यमन्दरागोऽपि भुजंगेनातिसंगतिम्।  
तद्भोगात्तु भ्रमन्कष्टं प्राप्नोति विषमन्ततः॥ ९॥**

**दुर्भृत्यो दुरुपानच्च प्राप्यापि स्नेहसत्क्रियाम्।  
स्वामिनः पदभङ्गाय स्वकाठिन्येन कल्पते॥१०॥**

**अपथेनैव यो मोहादधः सारायते स्वयम्।  
नीचोपसर्पणवशात्स पतेद्वंशवानपि॥ ११॥**

**मन्दतीक्ष्णरुचिः पापः कुजन्मा यच्च देहिनाम्।  
दुःखाय जन्म भजते निधनं चेति विस्मयः॥ १२॥**

**जनित्वाप्युन्नते वंशे वक्राः केचन कण्टकाः।  
कुर्युर्जनपदक्लेशं साधुमार्गस्य दूषकाः॥ १३॥**

**स्वपक्षमवधुन्वन्तः परानाशु विशन्ति ये।  
गुणोज्झितत्वात्तेभ्योऽपि च्यवन्तेऽत्र शरा इव॥ १४॥**

**नित्यमक्षिगतस्यापि दुर्जनस्याञ्जनस्य च।  
न लक्षयितुमाकारः शक्यः स्यात्स प्रवेशतः॥ १५॥**

**नौश्च दुर्जनजिह्वा च प्रतिकूलं विसर्पिणी।  
प्रतारणाय लोकानां दारुणा केन निर्मिता॥ १६॥**

**लक्षयित्वैव लुब्धेशाः किंचिद्रूपं भयानकम्।  
मार्गणानां प्रवर्तन्ते क्षयायानपराधिनाम्॥ १७॥**

**नीतोऽप्यभ्यन्तरत्वेन जनैः प्राणसमानताम्।  
खलो वायुरिवारूपो दुर्ग्रहः स्पर्शनं विना॥ १८॥**

**मृदवोऽपि सदामोदहेतवोऽप्यमला अपि।  
नातिश्लाघ्याः समनसो जनैर्जातिविवर्जिताः॥ १९॥**

**कृपणेन कथंकारं कृपाणः सह गण्यते।  
परेषां दानसमये यः स्वकोशं विमुञ्चन्ति॥ २०॥**

**जडाशयस्य हृदये कामः सोम इवोत्थितः।  
बह्वीरपि क्षपाः प्राप्य क्षयं याति नभोगतः॥ २१॥**

**भ्रमेण सहितं नीचैर्गत्वादाय तु जीवनम्।  
क्षेत्रे दत्ते घटीयन्त्रमक्षेत्रे बालिशो जनः॥ २२॥**

**कविराक्षसकृतौ सूक्तिसंग्रहे कुजनपद्धतिश्चतुर्थी समाप्ता॥४॥**

**\_\_\_\_\_\_\_\_\_\_\_\_\_  
पञ्चमी पद्धतिः।**

**बाल्ये कामप्रवृद्धस्तु वृद्धः स्यादधिको जडः।  
स्वान्ते च कृष्णरूपश्चेत्पूज्यो राजा द्विजन्मिनाम्॥ १॥**

**शुचेर्यस्य द्विजेन्द्रस्य हृदयं हरिणाश्रितम्।  
विराजति पदे विष्णोरतिक्रम्याशुभानि सः॥ २॥**

**क्षुद्रान्हित्वा सवयसोऽप्यप्रसन्नाञ्जलाशयान्।  
विप्रस्थितो हंस इव प्राप्नुयान्मानसं शुभम्॥ ३॥**

**वसन्नप्यवदातानां द्विजानां सविधे सदा।  
रागानुबन्धमधरो न कदाचिद्विमुञ्चति॥ ४॥**

**द्विजेन्द्रोऽपि कलाढ्योऽपि कामचारी भवेत्सदा।  
नित्यं निमज्जन्नप्यब्धौ नान्तःशुद्धो भवत्यलम्॥ ५॥**

**वेदत्रयमयो यः स्यात्सोऽपि हीनः क्षणाद्भवेत्।  
स्वस्यैव रुच्या पीतायां वारुण्यां सत्पथाच्च्युतः॥ ६॥**

**देवाश्च भूमिदेवाश्च नित्यमप्यमृताशनाः।  
हीयन्ते स्वाधिकारात्ते ये सेवन्ते नवासवम्॥ ७॥**

**दृष्ट्वाग्रे भूमृतः कन्यां शमस्थोऽपि विकारवान्।  
अतनुं काममातन्वन्नष्टात्मेत्युच्यते बुधैः॥ ८॥**

**द्विजः सुमनसो हित्वा भृङ्गवद्दानलिप्सया।  
आश्रयन्नृपमातङ्गान्सीदेच्छ्रुतिनिषेधतः॥ ९॥**

**अधिगम्याशु गोलक्षमेकः शाम्यति मार्गणः।  
अनुरोधस्थिरतया न च शक्यप्रतारणा॥ १०॥**

**साध्वी सरिच्च पत्यौ स्याद्विरसेऽप्यपराङ्मुखी।  
पितृपत्यभिगुप्तापि या लङ्का धवगामिनी।  
सर्वदैव क्रियानर्हा सा स्त्री दिगिव दक्षिणा॥ ११॥**

**कविविद्यादुराधर्षो यो राक्षस इवापरः।  
दक्षिणस्थो लब्धवर्णो विख्यातः कविराक्षसः॥ १२॥**

**प्रसादार्थं सुमनसां संतोषार्थं सभासदाम्।  
पाण्डित्यं ख्यापयंस्तेन कृतोऽयं सूक्तिसंग्रहः॥ १३॥**

**इति कविराक्षसकृतौ सूक्तिसंग्रहे प्रकीर्णपद्धतिः पञ्चमी समाप्ता॥ ५॥**

**समाप्तोऽयं ग्रन्थः॥**

**<MISSING_FIG href="../../../books_images/U-IMG-1723808789Screenshot2024-08-16114601.png"/>**

\]