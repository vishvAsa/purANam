+++
title = "००४ विराधवधः"
title_english = "004 Curse of Viradha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-004-Viradha_Vadhaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/01-virAdha-vadhaH/004_virAdhavadhaH.md">
<details><summary><h3>IITK ...{Loading}...</h3></summary>

Rama and Lakshmana kill Viradha -- Viradha narrates his story and
ascends to heaven.



#### श्लोकः
##### मूलम्
ह्रियमाणौ तु तौ दृष्ट्वा वैदेही रामलक्ष्मणौ।  
उच्चैस्स्वरेण चुक्रोश प्रगृह्य सुमहाजाभुजौ॥3.4.1॥

##### शब्दार्थः
वैदेही Sita, प्रगृह्य  holding, ह्रियमाणौ the two being abducted, सुमहाभुजौ two huge arms, रामलक्ष्मणौ Rama and Lakshmana, दृष्ट्वा  seeing, उच्चै स्वरेण at the top of her voice, चुक्रोश shouted.

##### आङ्ग्लानुवादः
Seeing those two mightyarmed Rama and Lakshmana being carried away by Viradha, Sita started crying loudlyः



#### श्लोकः
##### मूलम्
एष दाशरथी रामः सत्यवान् शीलवान् शुचिः।  
रक्षसा रौद्ररूपेण ह्रियते सहलक्ष्मणः॥3.4.2॥

##### शब्दार्थः
सत्यवान् truthful , शीलवान् of good conduct, शुचिः pure, एषः this person, दाशरथिः son of Dasaratha, रामः Rama, सहलक्ष्मणः  with Lakshmana, रौद्ररूपेण dreadful in appearance, रक्षसा by The demon, ह्रियते is whisked away.

##### आङ्ग्लानुवादः




#### श्लोकः
##### मूलम्
मामृका भक्षयिष्यन्ति शार्दूलाद्वीपिनस्तथा।  
मां हरोत्सृज काकुत्स्थौ नमस्ते राक्षसोत्तम॥3.4.3॥

##### शब्दार्थः
माम् me, ऋका wild bears, तथा in the same way, शार्दूलाद्वीपिनः tigers and panthers, भक्षयिष्यन्ति will eat me, राक्षसोत्तम O best of demons, माम् me, हर take away, काकुत्स्थौ Rama and Lakshmana, उत्सृज spare them, ते to you, नमः I salute.

##### आङ्ग्लानुवादः
The wild bears, tigers and panthers will eat me up here. O best among demons, pray take me and leave both the Kakutsthas.



#### श्लोकः
##### मूलम्
तस्यास्तद्वचनं श्रुत्वा वैदेह्या रामलक्ष्मणौ।  
वेगं प्रचक्रतुर्वीरौ वधे तस्य दुरात्मनः॥3.4.4॥

##### शब्दार्थः
वीरौ heroic, रामलक्ष्मणौ Rama and Lakshmana, तस्याः वैदेह्याः that Sita's, तत् वचनम् those words, श्रुत्वा on hearing, दुरात्मनः of the wicked one, तस्य his, वधे to kill, वेगम् haste, प्रचक्रतुः began.

##### आङ्ग्लानुवादः
On hearing those words of  Sita, both the heroes, Rama and Lakshmana hastened to kill the wicked Viradha.



#### श्लोकः
##### मूलम्
तस्य रौद्रस्य सौमित्रिः सव्यं बाहुं बभञ्ज ह।  
रामस्तु दक्षिणं बाहुं तरसा तस्य रक्षसः॥3.4.5॥

##### शब्दार्थः
सौमित्रिः Lakshmana, रौद्रस्य of that dreadful demon तस्य his, सव्यं बाहुम् left shoulder, बभञ्ज ह broke down, रामः Rama, तु too, तस्य रक्षसः that demon's, दक्षिणम् right, बाहुम् shoulder, तरसा quickly.

##### आङ्ग्लानुवादः
Lakshmana quickly broke the left and Rama the right shoulder of that dreadful demon.



#### श्लोकः
##### मूलम्
स भग्नबाहुस्सविग्नो निपपाताशु राक्षसः।  
धरण्यां मेघसङ्काशो वज्रभिन्न इवाचलः॥3.4.6॥

##### शब्दार्थः
भग्नबाहुः broken shoulders, मेघ सङ्काशः resembling cloud, सः he, संविग्नः anxious, राक्षसः demon, निपपातः fell down, वज्रभिन्नः split by a thunderbolt, अचलः इव like a mountain, आशु fell at once, धरण्याम् on the ground.

##### आङ्ग्लानुवादः
With both shoulders broken, the demon, looking like a cloud (huge and dark) fell at once on the ground like a mountain split by a thunderbolt.



#### श्लोकः
##### मूलम्
मुष्टिभिर्जानुभिः पद्भिः सूदयन्तौ तु राक्षसम्।  
उद्यम्योद्यम्य चाप्येनं स्थण्डिले निष्पिपेषतुः॥3.4.7॥

##### शब्दार्थः
राक्षसम् to the demon, मुष्टिभिः with fists, जानुभिः with knees, पद्भिः with feet, सूदयन्तौ striking, एनम् him, उद्यम्योद्यम्य by lifting him again and again, स्थण्डिले on the bare ground, निष्पिपेषतुः pulverized .

##### आङ्ग्लानुवादः
Striking the demon with fists, knees and feet, both of them smit him  on the bare ground and pulverized him.



#### श्लोकः
##### मूलम्
स विद्धो बहुभिर्बाणैः खङ्गाभ्यां च परिक्षतः।  
निष्पिष्टो बहुधा भूमौ न ममार स राक्षसः॥3.4.8॥

##### शब्दार्थः
बहुभिः by many, बाणैः by arrows, विद्धः pierced, खङ्गाभ्याम् with two swords, परिक्षतः  wounded, बहुधा in many ways, भूमौ on the ground, निष्पिष्टः pulverized, सः राक्षसः that demon, न ममार was not killed.

##### आङ्ग्लानुवादः
Although pierced by arrows, and wounded by the two swords, and pulverized on the ground, the demon did not die.



#### श्लोकः
##### मूलम्
तं प्रेक्ष्य रामः सुभृशमवध्यमचलोपमम्।  
भयेष्वभयदश्श्रीमानिदं वचनमब्रवीत्॥3.4.9॥

##### शब्दार्थः
भयेषु from fear, अभयदः guaranter of safety, (who promises deliverance from fear), श्रीमान् illustrious, रामः Rama, अचलोपमम् mountainlike, तम् him, सुभृशम् very much, अवध्यम् could not be killed, प्रेक्ष्य after seeing, इदम् these, वचनम् words, अब्रवीत् said.

##### आङ्ग्लानुवादः
Seeing the mountainlike Viradha not dying though seriously wounded, illustrious Rama, guaranter of safety from fear said to Lakshmanaः



#### श्लोकः
##### मूलम्
तपसा पुरुषव्याघ्र राक्षसोऽयं न शक्यते।  
शस्त्रेण युधि निर्जेतुं राक्षसं निखनावहे॥3.4.10॥

##### शब्दार्थः
पुरुषव्याघ्र O tiger among men, तपसा by penance, अयं राक्षसः this demon, युधि in war, शस्त्रेण by weapons, निर्जेतुम् to conquer, न शक्यते is not possible, राक्षसम् this demon, निखनावहे shall bury him.

##### आङ्ग्लानुवादः
O Lakshmana, best among men, this demon by virtue of his penance cannot be killed with any weapon in war. Therefore, let us bury him.



#### श्लोकः
##### मूलम्
कुञ्जरस्येव रौद्रस्य राक्षसस्यास्य लक्ष्मण।  
वनेऽस्मिन् सुमहच्छ्वभ्रं खन्यतां रौद्रवर्चसः॥3.4.11॥

##### शब्दार्थः
लक्ष्मण Lakshmana, रौद्रस्य of the dreadful one, अस्य रक्षसः of this demon, कुञ्जरस्येव like an elephant, रौद्रवर्चसः one who emits a fearful glow, अस्मिन् in this, वने forest, सुमहत् very great, श्वभ्रम् a pit, खन्यताम् dig.

##### आङ्ग्लानुवादः
Dig a deep pit to bury this demon, dreadful like an elephant and emitting a fearful glow.



#### श्लोकः
##### मूलम्
इत्युक्त्वा लक्ष्मणं रामः प्रदरः खन्यतामिति।  
तस्थौ विराधमाक्रम्य कण्ठे पादेन वीर्यवान्॥3.4.12॥

##### शब्दार्थः
वीर्यवान् courageous one, रामः Rama, लक्ष्मणम् to Lakshmana, इति thus, प्रदरः crevice, खन्यताम् may be dug up, इति thus, उक्त्वा having said, विराधम् Viradha, पादेन with his foot, कण्ठे on his neck, आक्रम्य holding firmly there, तस्थौ stood.

##### आङ्ग्लानुवादः
Courageous Rama standing there put his foot firmly on the neck of Viradha and said to Lakshmana,' Dig up a crevice'.



#### श्लोकः
##### मूलम्
तच्छ्रुत्वा राघवेणोक्तं राक्षसः प्रश्रितं वचः।  
इदं प्रोवाच काकुत्थ्सं विराधः पुरुषर्षभम्॥3.4.13॥

##### शब्दार्थः
राक्षसः the demon, विराधः Viradha, राघवेण by Rama, उक्तम् instructed, तत् that, श्रुत्वा on hearing, पुरुषर्षभम् best among men, काकुत्थ्सम् to Lakshmana, इदम् thus, प्रश्रितम् humble, वचः words, प्रोवाच uttered.

##### आङ्ग्लानुवादः
When the demon Viradha heard Rama saying so, he said these humble words to the scion of the Kakutsthas and the best of men ः



#### श्लोकः
##### मूलम्
हतोऽस्मि पुरुषव्याघ्र शक्रतुल्यबलेन वै।  
मया तु पूर्वं त्वं मोहान्न ज्ञातः पुरुषर्षभ॥3.4.14॥

##### शब्दार्थः
पुरुषव्याघ्र O tiger among men, शक्रतुल्यबलेन equal to Indra in prowess, हतः अस्मि I am killed, पुरुषर्षभ bull among men, मया by me, मोहात् due to delusion, त्वम् you, पूर्वम् earlier, न ज्ञातः was not realised.

##### आङ्ग्लानुवादः
You have killed me, O Rama, a tiger among men. You are equal to Indra in prowess. O best of men, out of delusion I could not recognise you earlier.



#### श्लोकः
##### मूलम्
कौसल्यासुप्रजा राम तातस्त्वं विदितो मया।  
वैदेही च महाभागा लक्ष्मणश्च महायशाः॥3.4.15॥

##### शब्दार्थः
तात O dear one, त्वम् you, कौसल्यासुप्रजाः the good son of Kausalya, रामः Rama, विदितः are known now, महाभागा a great lady, वैदेही च Sita too, महायशाः a man of great fame, लक्ष्मणश्च and Lakshmana too.

##### आङ्ग्लानुवादः
O dear Rama, I know now you are the blessed son of Kausalya, Sita is a noble lady and a glorious soul.



#### श्लोकः
##### मूलम्
अभिशापादहं घोरां प्रविष्टो राक्षसीं तनुम्।  
तुम्बुरुर्नाम गन्धर्वः शप्तो वैश्रवणेन ह॥3.4.16॥

##### शब्दार्थः
अहम् I, अभिशापात् by a curse, घोराम् this terrible, राक्षसीम् demoniac, तनुम् body, प्रविष्टः I  have entered, वैश्रवणेन by Kubera, शप्तः I am cursed, तुम्बुरुः नाम by name Tumburu, गन्धर्वः celestial musician.

##### आङ्ग्लानुवादः
I am Tumburu by name,  a celestial singer of the gandharva clan. Cursed by Kubera, I got this dreadful body of a demon.



#### श्लोकः
##### मूलम्
प्रसाद्यमानश्च मया सोऽब्रवीन्मां महायशाः।  
यदा दाशरथी रामस्त्वां वधिष्यति संयुगे।  
तदा प्रकृतिमापन्नो भवान्स्वर्गं गमिष्यति॥3.4.17॥

##### शब्दार्थः
मया by me, प्रसाद्यमानः while being appeased, महायशाः illustrious, सः he, माम् me, अब्रवीत् said, दाशरथिः son of Dasaratha, रामः Rama, यदा when, त्वाम् you, संयुगे at war, वधिष्यति will kill, तदा then, प्रकृतिम् your original form, आपन्नः you will get back, भवान् you, स्वर्गम् to heaven, गमिष्यति you will go.

##### आङ्ग्लानुवादः
When I appealed to him, that lord of great fame (Kubera) said that I would get back my original form and ascend to heaven when Rama, son of Dasaratha, would kill me in a duel.



#### श्लोकः
##### मूलम्
अनुपस्थीयमानो मां स क्रुद्धो व्याजहार ह।  
इति वैश्रवणो राजा रम्भासक्तमुवाच ह॥3.4.18॥

##### शब्दार्थः
सः that, अनुपस्थीयमानः not being attended to, क्रुद्धः angry, माम् me, व्याजहार said, राजा king, वैश्रवणः Kubera, रम्भासक्तम्  passionately attached to Rambha, इति like this, उवाच ह cursed.

##### आङ्ग्लानुवादः
When king Kubera saw me absent (from duty) as I was infatuated with Rambha, he got angry and cursed me.



#### श्लोकः
##### मूलम्
तव प्रसादान्मुक्तोऽहमिहशापात्सुदारुणात्।  
भुवनं स्वं गमिष्यामि स्वस्ति वोऽस्तु परन्तप॥3.4.19॥

##### शब्दार्थः
तव your, प्रसादात् by grace blessing, सुदारुणात् from the dreadful form, अभिशापात् from the  curse, परन्तप scorcher of enemies अहम् I, मुक्तः am relieved, स्वम् my own, भुवनम् abode, गमिष्यामि I will go, वः to you both, स्वस्ति wish you well, अस्तु may be.

##### आङ्ग्लानुवादः
O scorcher of enemies by your grace I am rid of the curse. Delivered from my dreadful form, I will now go to my world. May both of you fare well.



#### श्लोकः
##### मूलम्
इतो वसति धर्मात्मा शरभङ्गः प्रतापवान्॥3.4.20॥  
अध्यर्धयोजने तात महर्षिस्सूर्यसन्निभः।  
तं क्षिप्रमधिगच्छ त्वं स ते श्रेयोऽभिधास्यति॥3.4.21॥

##### शब्दार्थः
तात O dear, इतः from here, अध्यर्धयोजने one and half yojanas away, (a yojana  about 8 miles) धर्मात्मा a righteous self, प्रतापवान् of great power, सूर्यसन्निभः comparable to the Sun, शरभङ्गः Sarabhanga, महर्षिः sage, वसति lives, त्वम् you, क्षिप्रम् quickly, तम् him, अधिगच्छ  approach, सः he, ते to you, श्रेयः welfare, अभिधास्यति bestow on you.

##### आङ्ग्लानुवादः
O dear, there lives Sarabhanga, a righteous sage, comparable to the Sun, at a distance of one and a half yojanas from here. Go to him at once. He will bless you with your wellbeing.



#### श्लोकः
##### मूलम्
अवटे चापि मां राम प्रक्षिप्य कुशली व्रज।  
रक्षसां गतसत्त्वानामेष धर्मस्ससनातनः।  
अवटे ये निधीयन्ते तेषां लोकास्सनातनाः॥3.4.22॥

##### शब्दार्थः
राम Rama, माम् me, अवटे in the pit, प्रक्षिप्य on burying, कुशली proper, व्रज you may go, गतसत्त्वाम्  who are dead, रक्षसाम् of the demons, एषः this one, सनातनः eternal, धर्मः justice, ये those, अवटे विनिक्षिप्यन्ते buried in a pit, तेषाम् to them, सनातनाः eternal, लोकाः in other worlds (heaven)

##### आङ्ग्लानुवादः
Bury me in the pit, O Rama, and proceed happily. This is a great tradition for the dead  
demons. Those who are buried in the pit attain heaven.



#### श्लोकः
##### मूलम्
एवमुक्त्वा तु काकुत्थ्सं विराधश्शरपीडितः।  
बभूव स्वर्गसम्प्राप्तो न्यस्तदेहो महाबलः॥3.4.23॥

##### शब्दार्थः
महाबलः mighty strong, विराधः Viradha, काकुत्थ्सम् to the scion of the Kakutstha race, एवम् in that way, उक्त्वा having said, शरपीडितः hit by the arrows, न्यस्तदेहः casting his body, स्वर्गसम्प्राप्तः बभूव attained heaven.

##### आङ्ग्लानुवादः
Having said so to Rama, the mighty  Viradha, hit by the arrows left his body and attained heaven.



#### श्लोकः
##### मूलम्
तच्छ्रुत्वा राघवो वाक्यं लक्ष्मणं व्यादिदेश ह।  
कुञ्जरस्येव रौद्रस्य राक्षसस्यास्य लक्ष्मण॥3.4.24॥  
वनेऽस्मिन् सुमहच्छ्वभ्रं खन्यतां रौदकर्मणः।  
इत्युक्त्वा लक्ष्मणं रामः प्रदरः खन्यतामिति।  
तस्थौ विराधमाक्रम्य कण्ठे पादेन वीर्यवान्॥3.4.25॥

##### शब्दार्थः
राघवः Rama, तत् वाक्यम् those words, श्रुत्वा heard, लक्ष्मणम् Lakshmana, व्यादिदेश ordered, अस्यराक्षसस्य for this demon, रौद्रस्य of the dreadful, कुञ्जरस्येव like an elephant वनेऽस्मिन् in this forest, रौद्रकर्मणः of dreadful acts, सुमहत् wide, श्वभ्रः pit, खन्यताम् dig, रामः Rama, लक्ष्मणम् Lakshmana, प्रदरः a pit, खन्यताम् dig, इति in this way, वीर्यवान् valiant, पादेन by his foot, कण्ठे on the neck, विराधम् to Viradha, आक्रम्य occupying, तस्थौ stood firmly.

##### आङ्ग्लानुवादः
When Rama heard those words, he said, O Lakshmana dig for this elephantlike demon of dreadful acts, a big pit. Having said so the mighty Rama stood firmly stamping the neck of Viradha with his foot.



#### श्लोकः
##### मूलम्
ततः खनित्रमादाय लक्ष्मणश्श्वभ्रमुत्तमम्।  
अखनत्पार्श्वतस्तस्य विराधस्य महात्मनः॥3.4.26॥

##### शब्दार्थः
ततः thereafter, लक्ष्मणः Lakshmana, खनित्रम् spade, आदाय fetched, महात्मनः of the great soul, तस्यविराधस्य that Viradha's, पार्श्वतः by his side, उत्तमम् sufficiently big, श्वभ्रम् pit, अखनत् dug.

##### आङ्ग्लानुवादः
Then Lakshmana fetched a spade and dug a sufficiently big pit by the side of the great soul Viradha.



#### श्लोकः
##### मूलम्
तं मुक्तकण्ठंनिक्षिप्य शङ्कुकर्णं महास्वनम्।  
विराधं प्राक्षिपच्छ्वभ्रे नदन्तं भैरवस्वनम्॥3.4.27॥

##### शब्दार्थः
मुक्तकण्ठनिक्षिप्य released pressure on the neck, महास्वनम् with loud voice, शङ्कुकर्णम्   of pointed ears as an iron peg, भैरवस्वनम् fearful sound नदन्तम् making, तं विराधम् that Viradha, श्वभ्रे in the pit, प्राक्षिपत् dropped.

##### आङ्ग्लानुवादः
Rama took his foot off Viradha's neck and dropped his body with pointed ears into the pit while Viradha was groaning fearfully৷৷



#### श्लोकः
##### मूलम्
तमाहवे दारुणमाशुविक्रमौ स्थिरावुभौ संयति रामलक्ष्मणौ।  
मुदान्वितौ चिक्षिपतुर्भयावहं नदन्तमुत्क्षिप्य बिले तु राक्षसम्॥3.4.28॥

##### शब्दार्थः
आशुविक्रमौ both warriors of quick and brave action, संयति in this battle, स्थिरौ stable, रामलक्ष्मणौ Rama and Lakshmana, उभौ both, मुदा joy, अन्वितौ both endowed, आहवे in the war, दारुणम् dreadful, भयावहम् frightening, नदन्तम् was roaring तं राक्षसम् that demon, बलेन forcefully, उत्क्षिप्य  lifted, चिक्षिपतुः both of them  threw him down .

##### आङ्ग्लानुवादः
Rama and Lakshmana, stable and firm, brave and quick, together lifted the body of Viradha who was fierce in battle and roaring and forcibly threw it into the pit with joy.



#### श्लोकः
##### मूलम्
अवध्यतां प्रेक्ष्य महासुरस्य तौ शितेन शस्त्रेण तदा नरर्षभौ।  
समर्थ्य चात्यर्थविशारदावुभौ बिले विराधस्य वधं प्रचक्रतुः॥3.4.29॥

##### शब्दार्थः
तदा then, नरर्षभौ both bulls among men, अत्यर्थविशारदौ very efficient, तौ उभौ both of them, शितेन with sharp, शस्त्रेण weapons, महासुरस्य of that mighty demon, तस्य विराधस्य of that Viradha, अवध्यताम् not to be killed in any other way, प्रेक्ष्य having seen, समर्थ्य after reflecting over the issue, बिले in hole, वधं killed, प्रचक्रतुः both undertook.

##### आङ्ग्लानुवादः
The two princes, bulls among men, who were adept in archery saw that the great demon could not be killed by any other means. They reflected over the issue  and undertook the task of killing him with sharp weapons and buried him in a pit.



#### श्लोकः
##### मूलम्
स्वयं विराधेन हि मृत्युरात्मनः प्रसह्य रामेण यथार्थमीप्सितः।  
निवेदितः काननचारिणा स्वयं न मे वधः शस्त्रकृतो भवेदिति॥3.4.30॥

##### शब्दार्थः
विराधेन by Viradha, स्वयम् himself, आत्मनः for him, मृत्युः death, यथार्थम् truly, प्रसह्य forcibly, रामेण by Rama, ईप्सितः wished to, काननचारिणा one by the forestranger, मे  for me, शस्त्र कृतः by the weapons, वधः kill, न भवेत् not possible for you, इति thus, स्वयम् he himself, निवेदितः was revealed.

##### आङ्ग्लानुवादः
Rama deliberately wanted to kill Viradha with weapons. Viradha the forestranger himself revealed that it was not possible to kill him with weapons and asked Rama to bury him in a pit.



#### श्लोकः
##### मूलम्
तदेव रामेण निशम्य भाषितं कृता मतिस्तस्य बिलप्रवेशने।  
बिलं च रामेणातिबलेन रक्षसा प्रवेश्यमानेन वनं विनादितम्॥3.4.31॥

##### शब्दार्थः
तत् then, भाषितमेव words spoken, निशम्य hearing, रामेण by Rama, तस्य his, बिलप्रवेशने putting him in the pit, मतिः mind, कृता determined, बिलम् pit, प्रवेश्यमानेन while placing, अतिबलेन  mighty, रामेण by Rama, रक्षसा  by the demons, वनम् forest, विनादितम् echoed.

##### आङ्ग्लानुवादः
While Rama, who had made up his mind after hearing him, was putting the mighty demon in the pit, the forest rang with his roar.



#### श्लोकः
##### मूलम्
प्रहृष्टरूपाविव रामलक्ष्मणौ विराधमुर्व्या प्रदरे निहत्य तौ।  
ननन्दतुर्वीतभयौ महावने शिलाभिरन्तर्दधतुश्च राक्षसम्॥3.4.32॥

##### शब्दार्थः
प्रहृष्टरूपाविव both joyful, रामलक्ष्मणौ Rama and Lakshmana, तं विराधम् that Viradha, उर्व्याः earth's, प्रदरे in the crevice, निहत्य after killing, वीतभयौ both fearlessly, महावने in the great forest, ननन्दतुः both rejoiced, राक्षसम् to the demon, शिलाभिः with rocks, अन्तर्दधतुश्च  covered him.

##### आङ्ग्लानुवादः
Rama and Lakshmana were happy to consign Viradha's body to the pit after killing him. They filled the pit with rocks in the great forest without fear.



#### श्लोकः
##### मूलम्
ततस्तु तौ काञ्चनचित्रकार्मुकौ निहत्य रक्षः परिगृह्य मैथिलीम्।  
विजह्रतु स्तौ मुदितौ महावने दिवि स्थितौ चन्द्रदिवाकराविव॥3.4.33॥

##### शब्दार्थः
ततः then, काञ्चनचित्रकार्मुकौ with brilliant bows adorned with molten gold, तौ both of them, रक्षः the demon, निहत्य killing, मैथिलीम् Sita, परिगृह्य taking, महावने in that huge forest, मुदितौ joyfully, दिवि in the sky, स्थितौ remaining stable, तौ both Rama and Lakshmana, चन्द्रदिवाकराविव like the Moon and Sun, विजह्रतुः wandered.

##### आङ्ग्लानुवादः
With Viradha killed, they, accompanied by Sita, wandered happily in the dense forest, carrying their brilliant bows adorned with molten gold. They looked like Moon and Sun shining in the sky.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे चतुर्थस्सर्गः॥  
Thus ends the fourth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/01-virAdha-vadhaH/004_virAdhavadhaH.md">
<details><summary><h3>भूषणम् ...{Loading}...</h3></summary>



ह्रियमाणै तु तौ दृष्ट्वा वैदेही रामलक्ष्मणौ ।  

उच्चैस्स्वरेण चुक्रोश प्रगृह्य सुभुजा भुजौ  ॥  ३।४।१  ॥   

अथ परमपुरुषवहनफलं वक्तुमुक्रमते ह्रियमाणावित्यादि । चुक्रोश
रामस्यातिमानुषं चरित्रमवगच्छन्त्यपि स्नेहातिशयेन व्याकुला रुरोदेत्यर्थः
 ॥  ३।४।१  ॥   

  

एष दाशरथी रामस्सत्यवाञ्च्छीलवाञ्छुचिः ।  

रक्षसा रौद्ररूपेण ह्रियते सहलक्ष्मणः  ॥  ३।४।२  ॥   

सत्यवान् सत्यवचनवान् । शीलवान् सदाचारसम्पन्नः । शुचिः ऋजबुद्धिः  ॥  ३।४।२
 ॥   

  

मां वृका भक्षयिष्यन्ति शार्दूला द्वीपिनस्तथा ।  

मां हरोत्सृज्य काकुत्स्थौ नमस्ते राक्षसोत्तम  ॥  ३।४।३  ॥   

तस्यास्तद्वचनं श्रुत्वा वैदेह्या रामलक्ष्मणौ ।  

वेगं प्रचक्रतुर्वीरौ वधे तस्य दुरात्मनः  ॥  ३।४।४  ॥   

एवं दैवं प्रत्याक्रुश्य विराधं प्रत्याह मामिति । वृकाः ईहामृगाः ।
"कोकस्त्वीहामृगो वृकः" इत्यमरः । शार्दूलाः महाव्याघ्राः । द्वीपिनः
अल्पव्याघ्राः । "व्याघ्रो मृगारिः शार्दूलो हिंसारुश्चित्रकीमृगात् ।
चण्डश्चाल्पस्त्वयं द्वीपी" इति वैजयन्ती । नमस्त इत्येवं चुक्रोशेति
पूर्वोणान्वयः  ॥  ३।४।३,४  ॥   

  

तस्य रोद्रस्य सौमित्रिर्बाहुं सव्यं बभञ्ज ह ।  

रामस्तु दक्षिणं बाहुं तरसा तस्य रक्षसः  ॥  ३।४।५  ॥   

सव्यमित । ननु विराधादाने कबन्धादाने च लक्ष्मणः सव्यं रामो दक्षिणं
भुजमच्छिनदित्यविशेषेणोच्यते, किमत्र नियामकमिति चेत्? उच्यते सर्वदा
लक्ष्मणो रामस्य दक्षिणपार्श्व एव तिष्ठति, अतो गृह्णन् दक्षिणेन रामं
सव्येन लक्ष्मणं चागृह्णादित्यविरोधः । तरसा बलेन  ॥  ३।४।५  ॥   

  

स भग्नबाहुः संविग्नो निपपाताशु राक्षसः ।  

धरण्यां मेघसङ्काशो वज्रभिन्न इवाचलः  ॥  ३।४।६  ॥   

संविग्नः भीतः  ॥  ३।४।६  ॥   

  

मुष्टिभिर्जानुभिः पद्भिः सूदयन्तौ तु राक्षसम् ।  

उद्यम्योद्यम्य चाप्येनं स्थण्डिले निष्पिपेषतुः  ॥  ३।४।७  ॥   

स विद्धो बहुभिर्बाणैः खङ्गाभ्यां च परिक्षतः ।  

निष्पिष्टो बहुधा भूमौ न ममार स राक्षसः  ॥  ३।४।८  ॥   

मुष्टिभिरिति बहुवचनमावृत्त्या उद्यम्योद्यम्य सूदयन्तौ
मुष्ट्यादिकमुद्धृत्योद्धृत्य प्रहरन्तौ । स्थण्डिले भूतले  ॥  ३।४।७,८  ॥   

  

तं प्रेक्ष्य रामः सुभृशमवध्यमचलोपमम् ।  

भयेष्वभयदः श्रीमानिदं वचनमब्रवीत्  ॥  ३।४।९  ॥   

भयेष्वभवदः शापापायकरणाय प्रसन्न इत्युच्यते  ॥  ३।४।९  ॥   

  

तपसा पुरुषव्याघ्र राक्षसो ऽयं न शक्यते ।  

शस्त्रेण युधि निर्जेतुं राक्षसं निखनावहे  ॥  ३।४।१०  ॥   

शस्त्रेण शस्त्रादिभिः । निखनावहे भूमौ निक्षिपेव  ॥  ३।४।१०  ॥   

  

तच्छ्रुत्वा राघवेणोक्तं राक्षसः प्रश्रितं वचः ।  

इदं प्रोवाच काकुत्स्थं विराधः पुरुषर्षभम्  ॥  ३।४।११  ॥   

प्रश्रितं विनयान्वितं यथा तथा प्रोवचेत्यन्वयः  ॥  ३।४।११  ॥   

  

हतो ऽस्मि पुरुषव्याघ्र शक्रतुल्यबलेन वै ।  

मया तु पूर्वं त्वं मोहन्न ज्ञातः पुरुषर्षभः  ॥  ३।४।१२  ॥   

रामपादस्पर्शेन प्रत्यभिजानन्नाहः हत इत्यादि । त्वयेति शेषः । पुरुषर्षभः
पुरुषोत्तमस्त्वं रामत्वेनावतीर्ण इति न ज्ञात इत्यर्थः  ॥  ३।४।१२  ॥   

  

कौसल्यासुप्रजा राम तात त्वं विदितो मया ।  

वैदेही च महाभागा लक्ष्मणश्च महायशाः  ॥  ३।४।१३  ॥   

ज्ञानप्रकारमाह कौसल्येति । तात सर्वलोकजनक त्वं कौसल्यायाः सुप्रजाः ।
"नित्यमसिच् प्रजामेधयोः" इत्यसिच् । इति विदितो ऽसि । महाभागा
श्रीर्वैदेहीत्यवगता । अयं च त्वदंशभूतो महायशाः त्वदनुवर्तवनजकीर्तिमान्
लक्ष्मण इति विदितः  ॥  ३।४।१३  ॥   

  

अपि शापादहं घोरां प्रविष्टो राक्षसीं तनुम् ।  

तुम्बुरुर्नाम गन्धर्वः शप्तो वैश्रवणेन ह  ॥  ३।४।१४  ॥   

एतावत्पर्यन्तं कुतो न ज्ञातवानसीत्यत्राह , अपीति । अपिर्गर्हायाम् । कस्य
केन शाप इत्यत्राह तुम्बुरुरित्यादि । अहमिति शेषः  ॥  ३।४।१४  ॥   

  

प्रसाद्यमानश्च मया सो ऽब्रवीन्मां महायशाः ।  

यदा दाशरथी रामस्त्वां वधिष्यति संयुगे  ॥  ३।४।१५  ॥   

तदा प्रकृतिमापन्नो भवान् स्वर्गं गमिष्यति ।  

इति वेश्रवणो राजा रम्भासक्तं पुरा ऽनघ ।  

अनुपस्थीयमानो मां सङ्क्रुद्धो व्याजहार ह  ॥  ३।४।१६  ॥   

उपकारस्मृत्योपश्लोकयति महायशा इति । प्रकृतिं स्वरूपम् । शापनिमित्तमाह
अनुपस्थीयमान इति । रम्भासक्तं माम् अनुस्थीयमानः अवसरे मया असेव्यमानः अत
एव सङ्क्रुद्धः राजा अस्मत्स्वामी वैश्रवणः इति उक्तप्रकारेण राक्षसो भवेति
व्याजहार । पुनर्मया प्रसाद्यमान इत्यब्रवीच्च उक्तप्रकारेण शापावसानं
चोवाचेति योजना  ॥  ३।४।१५,१६  ॥   

तव प्रसादान्मुक्तो ऽहमभिशापात् सुदारुणात् ।  

भुवनं स्वं गमिष्यामि स्वस्ति वो ऽस्तु परन्तप  ॥  ३।४।१७  ॥   

स्वं भुवनं स्वर्गलोकम् । उपकारस्मृत्या मङ्गलमाशास्ते स्वस्ति व इति  ॥ 
३।४।१७  ॥   

  

इतो वसति धर्मात्मा शरभङ्गः प्रतापवान्  ॥  ३।४।१८  ॥   

वाचिककैङ्कर्यमातनोति इत इति । प्रतापवान् महातपाः । अधिकमर्धं यस्य
तदध्यर्धं तच्च तद्योजनं च तस्मिन्, सार्धयोजन इत्यर्थः  ॥  ३।४।१८  ॥   

  

अध्यर्धयोजने तात महर्षिस्सूर्यसन्निभः ।  

तं क्षिप्रमभिगच्छ त्वं स ते श्रेयो विधास्यति  ॥  ३।४।१९  ॥   

क्षिप्रं तदग्निप्रवेशात्पूर्वम् । ते त्वत्तः श्रेयः ब्रह्मलोकं विधास्यति
पोषयिष्यति । यद्वा ते श्रेयः निवासस्थानप्रवेशनादिकम्  ॥  ३।४।१९  ॥   

  

अवटे चापि मां राम प्रक्षिप्य कुशली व्रज ।  

रक्षसां गतसत्त्वानामेष धर्मः सनातनः ।  

अवटे ये निधीयन्ते तेषां लोकाः सनातनाः  ॥  ३।४।२०  ॥   

अवट इति । अवटे श्वभ्रे कुशली आर्तत्राणरूपकुशलयुक्तः । गतसत्त्वानां
गतासूनाम् । "द्रव्यासुव्यवसायेषु सत्त्वमस्त्री तु जन्तुषु" इत्यमरः । एषः
अवटप्रक्षेपः । अस्य धर्मस्य फलमाह अवट इति  ॥  ३।४।२०  ॥   

  

एवमुक्त्वा तु काकुत्स्थं विराधः शरपीडितः ।  

बभूव स्वर्गसम्प्राप्तो न्यस्तदेहो महाबलः  ॥  ३।४।२१  ॥   

तच्छ्रुत्वा राघवो वाक्यं लक्ष्मणं व्यादिदेश ह  ॥  ३।४।२२  ॥   

स्वर्गसम्प्राप्तः सम्प्राप्तप्राय इत्यर्थः । खननानन्तरं स्वर्गप्राप्तेः
 ॥  ३।४।२१,२२  ॥   

  

कुञ्जरस्येव रौद्रस्य राक्षसस्यास्य लक्ष्मण ।  

वने ऽस्मिन् सुमहच्छ्वभ्रं खन्यतां रौद्रकर्मणः  ॥  ३।४।२३  ॥   

इत्युक्त्वा लक्ष्मणं रामः प्रदरः खन्यतामिति ।  

तस्थौ विराधमाक्रम्य कण्ठे पादेन वीर्यवान्  ॥  ३।४।२४  ॥   

कुञ्जरस्येत्यादि श्लोकद्वयम् । वैपुल्यं विधाय निम्नतां विधत्ते प्रदरः
खन्यतामिति । प्रकृष्टो दरः प्रदरः  ॥  ३।४।२३,२४  ॥   

  

ततः खनित्रमादाय लक्ष्मणः श्वभ्रमुत्तमम् ।  

अखनत् पार्श्वतस्तस्य विराधस्य महात्मनः  ॥  ३।४।२५  ॥   

उत्तमम् अतिनिम्नम् । महात्मनः महाकायस्य  ॥  ३।४।२५  ॥   

  

तं मुक्तकण्ठं निष्पिष्य शङ्कुकर्णं महास्वनम् ।  

विराधं प्राक्षिपच्छ्वभ्रे नदन्तं भैरवस्वनम्  ॥  ३।४।२६  ॥   

मुक्तकण्ठं कण्ठाक्रमणरहितम् अत एव महास्वनम् । शङ्कुकर्णं शङ्कुः कीलं
तत्सदृशकर्णं गर्दभाकारं वा । "शङ्कुर्णौ गर्दभोष्ट्रौ" इति बाणः ।
भैरवस्वनं भयङ्करप्रतिध्वानं यथा भवति तथा नदन्तम् । महास्वनमित्यत्र
स्वभावोक्तिः । अत्रोच्चारणरूपकार्योक्तिरिति भिदा । ३।४।२६  ॥   

  

तमाहवे निर्जितमाशुविक्रमौ स्थिरावुभौ संयति सामलक्ष्मणौ ।  

मदान्वितौ चिक्षिपतुर्भयावहं नदन्तमुत्क्षिप्य बिले तु राक्षसम्  ॥  ३।४।२७
 ॥   

समस्तमुक्तमेवार्थं वृत्तान्तरेण सङ्गृह्णाति तमाहव इत्यादिना । संयति
युद्धे स्थिरौ  ॥  ३।४।२७  ॥   

  

अवध्यतां प्रेक्ष्य महासुरस्य तौ शितेन शस्त्रेण तदा नरर्षभौ ।  

समर्थ्य चात्यर्थविशारदावुभौ बिले विराधस्य वधं प्रचक्रतुः  ॥  ३।४।२८  ॥   

बिलप्रक्षेपनिमित्तमाह अवध्यतामिति । महासुरस्य वृत्राद्यसुरसदृशस्य ।
समर्थ्य अयमेवास्य वधोपाय इति निश्चित्य  ॥  ३।४।२८  ॥   

  

स्वयं विराधेन हि मृत्युरात्मनः प्रसह्य रामेण वधार्थमीप्सितः ।  

निवेदितः काननचारिणा स्ययं न मे वधः शस्त्रकृतो भवेदिति  ॥  ३।४।२९  ॥   

न केवलं स्वनिश्चयः, विराधेन चानन्तरं तथोक्तमित्याह स्वयमिति । काननचारिणा
रामेण । प्रसह्य बलात्कृत्य आत्मनो वधार्थं स्वयमीप्सितः मृत्युः
बिलप्रवेशरूपवधोपायः । न मे वधः शस्त्रकृतो भवेदित्युपायान्तरं
प्रतिषिद्ध्य स्वयं निवेदितः उक्तो हीति योजना  ॥  ३।४।२९  ॥   

  

तदेव रामेण निशम्य भाषितं कृता मतिस्तस्य बिलप्रवेशने ।  

बिलं च रामेण बलेन रक्षसा प्रवेश्यमानेन वनं विनादितम्  ॥  ३।४।३०  ॥   

रामेण तद्भाषितमेव निशम्य तस्य विराधस्य बिलप्रवेशने मतिः कृता । रामेण
बलेन बिलं प्रवेश्यमानेन रक्षसा वनं विनादितमिति योदना  ॥  ३।४।३०  ॥   

  

प्रहृष्टरूपाविव रामलक्ष्मणौ विराधमुर्व्याः प्रदरे निहत्य तौ ।  

ननन्दतुर्वीतभयौ महावने शिलाभिरन्तर्दधतुश्च राक्षसम्  ॥  ३।४।३१  ॥   

प्रहृष्टरूपौ पुलकितशरीरौ । वस्तुतो हर्षशोकावनयोर्न स्तः किन्तु
तन्नटनमात्रमिति इवशब्देन सूचयति  ॥  ३।४।३१  ॥   

  

ततस्तु तौ काञ्चनचित्रकार्मुकौ निहत्य रक्षः परिगृह्य मैथिलीम् ।  

विजह्रतुस्तौ मुदितौ महावने दिवि स्थितौ चन्द्रदिवाकराविव । ३।४।३२  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे चतुर्थः
सर्गः  ॥  ४  ॥   

पत्नीसहितस्य रामस्य तद्रहितस्य परतन्त्रस्य लक्ष्मणस्य चोपमानमाह
चन्द्रदिवाकराविवेति  ॥  ३।४।३२  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चतुर्थः सर्गः  ॥  ४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/01-virAdha-vadhaH/004_virAdhavadhaH.md">
<details><summary><h3>शिरोमणी ...{Loading}...</h3></summary>




  
रामलक्ष्मणहरणानन्तरकालिकं सीतावृत्तान्तमाह--ह्रियमाणाविति । रघूत्तमौ
ह्रियमाणौ दृष्ट्वा सुमहाभुजौ सुमहान्तौ स्वबाहू प्रगृह्य समुत्थाप्य
उच्चैः स्वरेण चुक्रोश, सुमहाभुजौ काकुत्स्थौ प्रगृह्य ह्रियमाणौ दृष्ट्वा
चुक्रोशेत्यन्वयो वा  ॥  ३।४।१  ॥   

  

क्रोशनाकारमाह--एष इति । सहलक्ष्मण एष रामः रौद्ररूपेण रक्षसा ह्रियते  ॥ 
३।४।२  ॥   

  

मामिति । मां वृकाः शार्दूलद्वीपिनो वा भक्षयिष्यन्ति । तत्र शार्दूलाः
सबिन्दवो व्याघ्राः द्वीपिनस्तु बिन्दुरहिता इति भेदः । तत्र
सहायान्तराण्यदृष्ट्वाह--हे राक्षसोत्तम मां काकुत्स्थौ च हर उत्सृज वा ते
नमः । काकुत्स्थहरणस्य सिद्धत्वे ऽपि स्वहरणस्याभावादेकसत्त्वे ऽपि द्वयं
नास्तीति प्रतीतेः न प्रार्थनानुपपत्तिः  ॥  ३।४।३  ॥   

  

तस्या इति । तस्या वैदेह्याः तद्वचनं श्रुत्वा वीरौ रामलक्ष्मणौ
दुरात्मनस्तस्य विराधस्य वधे वेगं शीघ्रतां प्रचक्रतुः  ॥  ३।४।४  ॥   

  

वधप्रकारमाह--तस्येति । रौद्रस्य भयङ्करस्य रक्षसः सव्यं वामं बाहुं
सौमित्रिः बभञ्ज, रामस्तु दक्षिणं बाहुं बभञ्ज  ॥  ३।४।५  ॥   

  

स इति । भग्नबाहुः मेघसंकाशः स विराधः मूर्छितः सन् वज्रभिन्नः अचलः पर्वत
इव धरण्या पपात  ॥  ३।४।६  ॥   

  

मुष्टिभिरिति । मुष्ट्यादिभिः सूदयन्तौ ताडयन्तौ रामलक्ष्मणौ
उद्यम्योद्यम्य उत्थाप्योत्थाप्य एनं राक्षसं स्थण्डिले निष्पिपेषतुः
संचूर्णयामासतुः  ॥  ३।४।७  ॥   

  

स इति । बहुभिर्बाणैः विद्धः खड्गाभ्यां परिक्षतश्च बहुधा अनेकवारं भूमौ
निष्पिष्टश्च स राक्षसः राक्षसत्वसहितः स विराधो न ममार  ॥  ३।४।८  ॥   

  

तमिति । अवध्यं तं विराधं सुभृशमत्यन्तं प्रेक्ष्य भयेषु अभयदः श्रीमान्
रामः इदमब्रवीत्  ॥  ३।४।९  ॥   

  

तद्वचनाकारमाह--तपसेति । पुरुषव्याघ्र हे लक्ष्मण अयं राक्षसः तपसा
हेतुभूतेन युधि शस्त्रेण निर्जेतुं न शक्यते अतः राक्षसं राक्षसपातनार्थं
निखनावहे भूमिमिति शेषः  ॥  ३।४।१०  ॥   

  

कुञ्जरस्येति । रौद्रस्य भयङ्करस्य कुञ्जरस्य इव रौद्रवर्चसः
भयकारितेजोयुक्तस्य अस्य राक्षसस्य पातनार्थमस्मिन् वने सुमहत् अतिविशालं
श्वभ्रं गर्तः खन्यताम्  ॥  ३।४।११  ॥   

  

इतीति । इति अनेन प्रकारेण प्रदरः खन्यतामिति लक्ष्मणं राम उक्त्वा पादेन
कण्ठे विराधमाक्रम्य एकीकृत्य बद्धेत्यर्थः तस्थौ  ॥  ३।४।१२  ॥   

  

तदिति । राघवेण रामेण उक्तं तद्वचः श्रुत्वा राक्षसो विराधः प्रसृतं
नम्रीभूतमिदं वचः काकुत्स्थं प्रोवाच  ॥  ३।४।१३  ॥   

  

तद्वचनाकारमाह--हत इति । हे पुरुषव्याघ्र शक्रः तुल्यबलो यस्य तेन भवताहं
हतः । अर्धं पृथक् । तत्र हेतुं वक्तुमाह--मोहादविवेकात्पूर्वं मया त्वं न
ज्ञातः इदानीं तु कौशल्यासुप्रजाः कौशल्यायाः प्रादुर्भूतरामस्त्वं मया
विदितः ज्ञातः वैदेही लक्ष्मणश्च विदितौ । सार्धश्लोक एकान्वयी  ॥  ३।४।१४१५
 ॥   

  

ननु किं ज्ञानेनेत्यतः स्ववृत्तमाह--अभीति । वैश्रवणेन शप्तः प्राप्तशापः
तुम्बुरुः तदभिधो गन्धर्वो ऽहमभिशापाद्धेतोः घोरां राक्षसीं तनुं प्रविष्टो
ऽस्मीति शेषः  ॥  ३।४।१६  ॥   

  

प्रसाद्येति । मया प्रसाद्यमानः महायशाः स वेश्रवणः माम् अब्रवीत् ।  

तद्वचनाकारमाह--यदेति । संयुगे संग्रामे दाशरथिः दशरथपुत्रो रामः यदा त्वां
वधिष्यति तदा प्रकृतिं स्वभावमापन्नः प्राप्तो भवान् स्वर्गं स्वर्गलोकं
गमिष्यति इति अनुपस्थीयमानः समये असेव्यमानः अत एव क्रुद्धः सः पश्चान्मया
प्रसाद्यमानः सन् व्याजहार । श्लोकद्वयमेकान्वयि  ॥  ३।४।१७१८  ॥   

  

उपसंहरन्नाह--इतीति । रम्भासक्तं मां वैश्रवणो राजा इत्यनेन प्रकारेण उवाच
। सुदारुणादतिघोरात् शापात् इह अस्मिन्समये तव प्रसादान्मुक्तोहं स्वं भवनं
गमिष्यामि वः स्वस्त्यस्तु । सार्धश्लोक एकान्वयि  ॥  ३।४।१९  ॥   

  

इत इति । धर्मात्मा सूर्यसन्निभः महर्षिः शरभङ्गः इत अस्मात्स्थानात्
अध्यर्धयोजने सार्धयोजने वसति तं शरभङ्गं त्वं शीघ्रमभिगच्छ स शरभङ्गस्ते
श्रेयः त्वदीप्सितकल्याणं विधास्यति  ॥  ३।४।२०२१  ॥   

  

अवटे इति । हे राम गतसत्त्वानां रक्षसां सनातनो धर्मः एषः अवटे निक्षेपः
अतः अवटे गर्ते मां निक्षिप्य कुशली त्वं व्रज  ॥  ३।४।२२  ॥   

  

तद्धर्मस्य सफलत्वं बोधयन्नाह--अवट इति । अवटे गर्ते ये राक्षसाः निधीयन्ते
तेषां राक्षसानां सनातनाः नित्या लोकाः भवन्तीति शेषः । अर्धं
पृथक्--एवमिति । शरपीडितो विराधः एवं काकुत्स्थमुक्त्वा न्यस्तदेहः
त्यक्तराक्षसशरीरः सन् स्वर्गसंप्राप्तो बभूव । अर्धद्वयमेकान्वयि  ॥ 
३।४।२३  ॥   

  

तदिति । तद्विराधोच्चारितं वाक्यं श्रुत्वा लक्ष्मणं व्यादिदेश आज्ञापयामास
। तत्प्रकारमाह--हे लक्ष्मण रौद्रस्य कुञ्जरस्य इव रौद्रकर्मणः अस्य
राक्षसस्य निपातायेति शेषः, अस्मिन् वने सुमहत् श्वभ्रं गर्तः खन्यताम्  ॥ 
३।४।२४२५  ॥   

  

इतीति । इति अनेन प्रकारेण प्रदरो गर्तः खन्यताम् इति वचनं लक्ष्मणमुक्त्वा
पादेन चरणेन विराधं कण्ठे आक्रम्य रामस्तथौ  ॥  ३।४।२६  ॥   

  

तत इति । ततः रामाज्ञाश्रवणानन्तरं खनित्रमादाय विराधस्य पार्श्वतः
पार्श्वे उत्तमं तत्क्षेपणयोग्यं श्वभ्रं गर्तं लक्ष्मणो ऽखनत्  ॥  ३।४।२७
 ॥   

  

तमिति । मुक्तकण्ठं मुक्तः प्रक्षेपणार्थं रामचरणाक्रमणात्त्यक्तः कण्ठो
यस्य तं शङ्कुवदचलायमानौ कर्णौ यस्य तं महास्वनं महासुभिः ऊर्ध्वोच्छ्वासैः
अनिति जीवति तमासन्नमरणमित्यर्थः, अत एव भैरवस्वनं भयङ्करशब्दं नदन्तं
कुर्वन्तं विराधं श्वभ्रे स्वकृतखाते प्राक्षिपत्  ॥  ३।४।२८  ॥   

  

तदेव सर्वं संक्षिप्य भङ्ग्यन्तरेणाह--तमित्यादिभिः । संयति संग्रामे
स्थिरौ अचलितचित्तौ आशुविक्रमौ मुदान्वितौ उभौ रामलक्ष्मणौ दारुणं नदन्तमत
एव भयावहं राक्षसं तं विराधमाहवे सङ्ग्रामे उत्क्षिप्य ऊर्ध्वं क्षिप्त्वा
चिक्षिपतुः पृथिव्यामिति शेषः  ॥  ३।४।२९  ॥   

  

अवध्यतामिति । शितेन तीक्ष्णेन शस्त्रेण महासुरस्य विराधस्य अवध्यतां
प्रेक्ष्य दृष्ट्वा नरर्षभौ अत्यर्थविशारदौ अत्यर्थमत्यन्तं विशारदौ
निपुणावुभौ रामलक्ष्मणौ समर्थ्य अतिखननेन बिलं संपाद्य बिले पातयित्वा
बन्धं प्रचक्रतुः  ॥  ३।४।३०  ॥   

  

ननु मरणयत्नान्तराणि हित्वा गर्ते निपातः किमर्थं कृत इत्यत आह--स्वयमिति ।
काननचारिणा वनविहरणशीलेन रामेण स्वयमीप्सितः वधः
विराधकल्याणकारकविराधहननमात्मनः मृत्युं प्रसह्य सहित्वा संवाञ्छयेत्यर्थः
शस्त्रकृतः शस्त्रव्यापारान्मे वधो न इत्ययमर्थो विराधेन स्वयं यथार्थं
निवेदितः कथितः  ॥  ३।४।३१  ॥   

  

तदिति । तद्भाषितं निशम्य श्रुत्वा बिलप्रवेशने मतिः रामेण कृता बिलं
प्रवेश्यमानेन रक्षसा वनं सर्वं काननं निनादितं शब्दितम्  ॥  ३।४।३२  ॥   

  

प्रहृष्टेति । प्रहृष्टं द्रष्टृ़णां प्रमोदप्रापकं रूपं ययोस्तौ वीतभयौ
रामलक्ष्मणौ तं विराधं राक्षस महावने उर्व्यां प्रदरे गर्ते एव निपात्य
शिलाभिरन्तर्दधतुः ननन्दतुश्च । इवशब्द एवार्थें  ॥  ३।४।३३  ॥   

  

तत इति । काञ्चनचित्रकार्मुकौ काञ्चनेन द्रवीभूतसुवर्णेन चित्रे कार्मुके
धनुषी ययोस्तौ रामलक्ष्मणौ रक्षो विराधं निहत्य मैथिलीं परिगृह्य ततः
तस्यां दिवि स्थितौ तौ अमृतौ चन्द्रदिवाकराविव विजह्रतुः  ॥  ३।४।३४  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे चतुर्थः
सर्गः  ॥  ३।४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/01-virAdha-vadhaH/004_virAdhavadhaH.md">
<details><summary><h3>तिलकम् ...{Loading}...</h3></summary>



सुमहान्तौ स्वभुजौ प्रगृह्योद्यम्य  ॥  ३।४।१  ॥   

  

क्रोशनप्रकारमाह एष इति  ॥  ३।४।२  ॥   

  

शार्दूलद्वीपिनः सबिन्द्वबिन्दुव्याघ्राः । मां हरते नम इत्युक्ती
रामलक्ष्मणयोः प्रेमातिशयत्वात्  ॥  ३।४।३  ॥   

  

वेगं त्वराम्  ॥  ३।४।४  ॥   

  

बाहुं बभञ्ज । नैतावतापि प्राणहानिरिति न वरदानविरोधः । अभेद्याच्छेद्यत्वं
च प्राणनाशक्षमावयवविशेषपरं बोध्यम् । बभञ्ज मुष्टिप्रहारेणेति शेषः ।
अभेद्याच्छेद्यत्ववरस्तु शस्त्रकरणकतद्विषय इत्यन्ये  ॥  ३।४।५  ॥   

  

संविग्नः खिन्नः  ॥  ३।४।६  ॥   

  

सूदयन्तौ हिंसन्तौ  ॥  ३।४।७  ॥   

  

न ममार वरदानबलादिति भावः  ॥  ३।४।८  ॥   

  

भयेषु भयकालेषु अभयदः स्वगुणादिश्रवणस्मरणकीर्तनादिना  ॥  ३।४।९  ॥   

  

निखनावहे भूमौ गर्ते पातयावहे  ॥  ३।४।१०,११  ॥   

  

प्रदरो गर्तः कण्ठ आक्रम्य गयमिव  ॥  ३।४।१२  ॥   

  

प्रश्रितं शापान्तकालप्राप्तेः प्रश्रयप्राप्तिः  ॥  ३।४।१३  ॥   

  

प्रदरकरणरूपप्राणान्तव्यापारात्पूर्वं रामस्त्वमिति न ज्ञातः  ॥  ३।४।१४
 ॥   

  

इदानीं कथं ते ज्ञानं तत्राह कौसल्येत्यादि । त्वया कौसल्या सुप्रजा इति
त्वं विदितः कौसल्यापुत्र इति ज्ञातो ऽसीत्यर्थः । एवं च कौसल्यायामीश्वरो
ऽवतीर्णो वैदेही च लक्ष्मीर्लक्ष्मणश्च तवांश इति सूचितम्  ॥  ३।४।१५  ॥   

  

एवंज्ञाने कारणमाह अभिशापादिति । तुम्बुरुरहं वैश्रवणेन शप्तः,
तस्माच्छापाद्राक्षसीं तनुं प्रविष्टः, अतो मे ज्ञानशक्तिरस्तीत्यर्थः  ॥ 
३।४।१६,१७  ॥   

  

प्रकृतिं गान्धर्वीम् । प्रकृतक्रोधकारणमाह अनुपस्थीयमानो
ऽवसरेष्वसेव्यमानः । व्याजहारेत्यस्य राक्षसीं तनुं प्रविशेतीति शेषः  ॥ 
३।४।१८  ॥   

  

अनुपस्थाने कारणमाह इतीति । उक्तं शापं तत्प्रतीकारं चोवाचेत्यर्थः ।
शापमुक्तिकालज्ञानजानन्दपारवश्यात्पुनरुक्तिर्न दोषाय ऽ"रम्भासक्तं पुरानघ"
इति पाठे पुनरुक्त्यभाव एव  ॥  ३।४।१९  ॥   

  

स्वं भुवनं स्वं लोकम् "भवनम्" इति पाठान्तरम्  ॥  ३।४।२०  ॥   

  

अध्यर्धयोजने सार्धयोजने  ॥  ३।४।२१  ॥   

  

गतसत्त्वानां गतप्राणानाम् सनातनः परंपराप्राप्तः अत एव कलिराक्षसेषु
यवनेष्वेतद्धर्मप्रवृत्तिः  ॥  ३।४।२२  ॥   

  

उक्तमेव विवृणोति अवटे इति  ॥  ३।४।२३  ॥   

  

न्यस्तदेहो ऽवटनिक्षिप्तदेहः स्वर्गसंप्राप्तः संप्राप्तस्वर्ग इत्यर्थः ।
बभूव तथा भवितुमुद्यतो बभूवेत्यर्थः । यद्वा बभूवेत्यर्धेन
संक्षिप्ततयोक्तस्य विस्तरमाह तच्छ्रुत्वेति । अवटनिक्षेपेण
स्वर्गप्राप्तिं श्रुत्वा  ॥  ३।४।२४  ॥   

  

कुञ्जरस्येव मृतकुञ्जरस्य निखननार्थमिवेत्यर्थः । खन्यतामिति शीघ्रमिति
शेषः, मया तर्कितस्यैतन्मरणोपायस्यानेनापि कथनान्निश्चितत्वेन शीघ्रता
कार्येत्याशयः  ॥  ३।४।२५  ॥   

  

पादेन कण्ठ आक्रम्य तस्थौ श्वभ्राद्दूरपरिलुण्ठनव्यावृत्त्यर्थम्  ॥  ३।४।२६
 ॥   

  

विराधस्य महात्मनः । महात्मनो महाशरीरस्य गन्धर्वत्वप्रत्यापत्त्यभिप्रायेण
रामस्वरूपज्ञानाभिप्रायेण च कविना महात्मन इति प्रयुक्तं वा  ॥  ३।४।२७  ॥   

  

मुक्तकण्ठं श्वभ्रे क्षेपणार्थं रामेण मुक्तकण्ठाक्रमणम्
शङ्कुवत्कठिनकर्णम् उत्क्षिप्य चालयित्वा महास्वनत्वादेव भैरवस्वनत्वं यथा
तथा धन्यो ऽहमतिधन्यो ऽहमिति नदन्तं श्वभ्रे प्राक्षिपत्  ॥  ३।४।२८  ॥   

  

आशुविक्रमौ क्षिप्रकारिणौ संयति स्थिरौ दृढचित्तौ आहवे निर्जितं
बलेनोत्क्षिप्य सञ्चाल्य गर्ते चिक्षिपतुः  ॥  ३।४।२९  ॥   

  

अवध्यतां शस्त्रेणावध्यतां प्रेक्ष्य । "असह्यताम्" इति पाठे
ऽप्यवध्यतामित्येवार्थः । प्रेक्ष्य विचार्य समर्थ्य बिलं संपाद्य तत्र
बिले वधं प्रचक्रतुः मृत्पूरणेनेति शेषः  ॥  ३।४।३०  ॥   

  

उक्तमेवार्थमुपसंहरति स्वयमिति । यथार्थं स्वप्रयोजनोचितम् रामेण कर्त्रा
प्रसह्य स्वयं स्वस्य यो मृत्युरीप्सितस्तमात्मनो मृत्युं प्रसह्योद्दिश्य
। "प्रपद्य" इति पाठे ऽप्ययमेवार्थः । काननचारिणा विराधेन मे वधः
शस्त्रकृतो न भवेदिति निवेदितो ऽभूद्राम इति शेषः  ॥  ३।४।३१  ॥   

  

तदेव भाषितं विराधोक्तं शस्त्रेण मे न मृत्युरित्येवंरूपम्  ॥  ३।४।३२  ॥   

  

प्रहृष्टरूपाविव इवशब्द एवार्थे  ॥  ३।४।३३  ॥   

  

दिवि स्थितौ चन्द्रदिवाकराविव महावने विजह्रतुः । नीलत्वाद्विशालत्वाच्च
वनस्याकाशसादृश्यम् उभावपि चन्द्रवत्कलासंपन्नौ सूर्यवत्प्रतापयुतौ  ॥ 
३।४।३४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे चतुर्थः सर्गः  ॥  ३।४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/01-virAdha-vadhaH/004_virAdhavadhaH.md">
<details><summary><h3>द्राविडपाठः ...{Loading}...</h3></summary>


ह्रियमाणै तु तौ दृष्ट्वा वैदेही रामलक्ष्मणौ।  
उच्चैस्स्वरेण चुक्रोश प्रगृह्य सुभुजा भुजौ ॥ 3.4.1 ॥   
एष दाशरथी रामस्सत्यवाञ्च्छीलवाञ्छुचिः।  
रक्षसा रौद्ररूपेण ह्रियते सहलक्ष्मणः ॥ 3.4.2 ॥   
मां वृका भक्षयिष्यन्ति शार्दूला द्वीपिनस्तथा।  
मां हरोत्सृज्य काकुत्स्थौ नमस्ते राक्षसोत्तम ॥ 3.4.3 ॥   
तस्यास्तद्वचनं श्रुत्वा वैदेह्या रामलक्ष्मणौ।  
वेगं प्रचक्रतुर्वीरौ वधे तस्य दुरात्मनः ॥ 3.4.4 ॥   
तस्य रोद्रस्य सौमित्रिर्बाहुं सव्यं बभञ्ज ह।  
रामस्तु दक्षिणं बाहुं तरसा तस्य रक्षसः ॥ 3.4.5 ॥   
स भग्नबाहुः संविग्नो निपपाताशु राक्षसः।  
धरण्यां मेघसङ्काशो वज्रभिन्न इवाचलः ॥ 3.4.6 ॥   
मुष्टिभिर्जानुभिः पद्भिः सूदयन्तौ तु राक्षसम्।  
उद्यम्योद्यम्य चाप्येनं स्थण्डिले निष्पिपेषतुः ॥ 3.4.7 ॥   
स विद्धो बहुभिर्बाणैः खङ्गाभ्यां च परिक्षतः।  
निष्पिष्टो बहुधा भूमौ न ममार स राक्षसः ॥ 3.4.8 ॥   
तं प्रेक्ष्य रामः सुभृशमवध्यमचलोपमम्।  
भयेष्वभयदः श्रीमानिदं वचनमब्रवीत् ॥ 3.4.9 ॥   
तपसा पुरुषव्याघ्र राक्षसोऽयं न शक्यते।  
शस्त्रेण युधि निर्जेतुं राक्षसं निखनावहे ॥ 3.4.10 ॥   
तच्छ्रुत्वा राघवेणोक्तं राक्षसः प्रश्रितं वचः।  
इदं प्रोवाच काकुत्स्थं विराधः पुरुषर्षभम् ॥ 3.4.11 ॥   
हतोऽस्मि पुरुषव्याघ्र शक्रतुल्यबलेन वै।  
मया तु पूर्वं त्वं मोहन्न ज्ञातः पुरुषर्षभः ॥ 3.4.12 ॥   
कौसल्यासुप्रजा राम तात त्वं विदितो मया।  
वैदेही च महाभागा लक्ष्मणश्च महायशाः ॥ 3.4.13 ॥   
अपि शापादहं घोरां प्रविष्टो राक्षसीं तनुम्।  
तुम्बुरुर्नाम गन्धर्वः शप्तो वैश्रवणेन ह ॥ 3.4.14 ॥   
प्रसाद्यमानश्च मया सोऽब्रवीन्मां महायशाः।  
यदा दाशरथी रामस्त्वां वधिष्यति संयुगे ॥ 3.4.15 ॥   
इति वेश्रवणो राजा रम्भासक्तं पुराऽनघ।  
अनुपस्थीयमानो मां सङ्क्रुद्धो व्याजहार ह ॥ 3.4.16 ॥   
तव प्रसादान्मुक्तोऽहमभिशापात् सुदारुणात्।  
भुवनं स्वं गमिष्यामि स्वस्ति वोऽस्तु परन्तप ॥ 3.4.17 ॥   
इतो वसति धर्मात्मा शरभङ्गः प्रतापवान् ॥ 3.4.18 ॥   
अध्यर्धयोजने तात महर्षिस्सूर्यसन्निभः।  
तं क्षिप्रमभिगच्छ त्वं स ते श्रेयो विधास्यति ॥ 3.4.19 ॥   
रक्षसां गतसत्त्वानामेष धर्मः सनातनः।  
अवटे ये निधीयन्ते तेषां लोकाः सनातनाः ॥ 3.4.20 ॥   
एवमुक्त्वा तु काकुत्स्थं विराधः शरपीडितः।  
बभूव स्वर्गसम्प्राप्तो न्यस्तदेहो महाबलः ॥ 3.4.21 ॥   
तच्छ्रुत्वा राघवो वाक्यं लक्ष्मणं व्यादिदेश ह ॥ 3.4.22 ॥   
कुञ्जरस्येव रौद्रस्य राक्षसस्यास्य लक्ष्मण।  
वनेऽस्मिन् सुमहच्छ्वभ्रं खन्यतां रौद्रकर्मणः ॥ 3.4.23 ॥   
इत्युक्त्वा लक्ष्मणं रामः प्रदरः खन्यतामिति।  
तस्थौ विराधमाक्रम्य कण्ठे पादेन वीर्यवान् ॥ 3.4.24 ॥   
ततः खनित्रमादाय लक्ष्मणः श्वभ्रमुत्तमम्।  
अखनत् पार्श्वतस्तस्य विराधस्य महात्मनः ॥ 3.4.25 ॥   
तं मुक्तकण्ठं निष्पिष्य शङ्कुकर्णं महास्वनम्।  
विराधं प्राक्षिपच्छ्वभ्रे नदन्तं भैरवस्वनम् ॥ 3.4.26 ॥   
तमाहवे निर्जितमाशुविक्रमौ स्थिरावुभौ संयति सामलक्ष्मणौ।  
मदान्वितौ चिक्षिपतुर्भयावहं नदन्तमुत्क्षिप्य बिले तु राक्षसम् ॥ 3.4.27 ॥   
अवध्यतां प्रेक्ष्य महासुरस्य तौ शितेन शस्त्रेण तदा नरर्षभौ।  
समर्थ्य चात्यर्थविशारदावुभौ बिले विराधस्य वधं प्रचक्रतुः ॥ 3.4.28 ॥   
स्वयं विराधेन हि मृत्युरात्मनः प्रसह्य रामेण वधार्थमीप्सितः।  
निवेदितः काननचारिणा स्ययं न मे वधः शस्त्रकृतो भवेदिति ॥ 3.4.29 ॥   
तदेव रामेण निशम्य भाषितं कृता मतिस्तस्य बिलप्रवेशने।  
बिलं च रामेण बलेन रक्षसा प्रवेश्यमानेन वनं विनादितम् ॥ 3.4.30 ॥   
प्रहृष्टरूपाविव रामलक्ष्मणौ विराधमुर्व्याः प्रदरे निहत्य तौ।  
ननन्दतुर्वीतभयौ महावने शिलाभिरन्तर्दधतुश्च राक्षसम् ॥ 3.4.31 ॥   
ततस्तु तौ काञ्चनचित्रकार्मुकौ निहत्य रक्षः परिगृह्य मैथिलीम्।  
विजह्रतुस्तौ मुदितौ महावने दिवि स्थितौ चन्द्रदिवाकराविव ॥ 3.4.32 ॥   

</details>
</div>
