---
title: ०१७ अमृत-मथन-विचारः
unicode_script: devanagari

---


अध्यायः 017
अमृतमथनविषये भगवदाज्ञया देवानां विचारः॥1॥
सौतिरुवाच।	001  
एतस्मिन्नेव काले तु भगिन्यौ ते तपोधन।	001a  
अपश्यतां समायान्तमुच्चैः श्रवसमन्तिकात्॥	001b  
यं तु देवगणाः सर्वे हृष्टरूपमपूजयन्।	002a  
मथ्यमानेऽमृते जातमश्वरत्नमनुत्तमम्॥	002b  
अमोघबलमश्वानामुत्तमं जविनां वरम्।	003a  
श्रीमन्तमजरं दिव्यं सर्वलक्षणपूजितम्॥	003b  
शौनक उवाच।	004  
कथं तदमृतं देवैर्मथितं क्व च शंस मे।	004a  
कारणं चात्र मथने संजातममृतात्परम्॥\'	004b  
यत्र जज्ञे महावीर्यः सोऽश्वराजो महाद्युतिः॥	004c  
सौतिरुवाच।	005  
ज्वलन्तमचलं मेरुं तेजोराशिमनुत्तमम्।	005a  
आक्षिपन्तं प्रभां भानोः स्वशृङ्गैः काञ्चनोज्ज्वलैः॥	005b  
कनकाभरणं चित्रं देवगन्धर्वसेवितम्।	006a  
अप्रमेयमनाधृष्यमधर्मबहुलैर्जनैः॥	006b  
व्यालैरावारितं घोरैर्दिव्यौषधिविदीपितम्।	007a  
नाकमावृत्य तिष्ठन्तमुच्छ्रयेण महागिरिम्॥	007b  
अगम्यं मनसाप्यन्यैर्नदीवृक्षसमन्वितम्।	008a  
नानापतगसङ्घैश्च नादितं सुमनोहरैः॥	008b  
तस्य शृङ्गमुपारुह्य बहुरत्नाचितं शुभम्।	009a  
अनन्तकल्पमद्वन्द्वं सुराः सर्वे महौजसः॥	009b  
ते मन्त्रयितुमारब्धास्तत्रासीना दिवौकसः।	010a  
अमृताय समागम्य तपोनियमसंयुताः॥	010b  
तत्र नारायणो देवो ब्रह्माणमिदमब्रवीत्।	011a  
चिन्तयत्सु सुरेष्वेवं मन्त्रयत्सु च सर्वशः॥	011b  
देवैरसुरसङ्घैश्च मथ्यतां कलशोदधिः।	012a  
भविष्यत्यमृतं तत्र मथ्यमाने महोदधौ॥	012b  
सर्वौषधीः समावाप्य सर्वरत्नानि चैव ह।	013a  
मन्थध्वमुदधिं देवा वेत्स्यध्वममृतं ततः॥॥	013b  
इति श्रीमन्महाभारते आदिपर्वणि आस्तीकपर्वणि सप्तदशोऽध्यायः॥17॥
*1-17-9 अनन्तकल्पं अनन्तो विष्णुराकाशो वा तत ईषन्न्यूनम्॥1-17-13 वेत्स्यध्वं लप्स्यध्वम्॥ सप्तदशोऽध्यायः॥17॥