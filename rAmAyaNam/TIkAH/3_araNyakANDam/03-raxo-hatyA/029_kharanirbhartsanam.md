+++
title = "०२९ खरनिर्भर्त्सनम्"
title_english = "029 Khara s fight with Rama"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-029-Khara_Nribhartha_Sanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/03-raxo-hatyA/029_kharanirbhartsanam.md">
<details><summary><h3>IITK ...{Loading}...</h3></summary>

Encounter between Rama and Khara.



#### श्लोकः
##### मूलम्
खरं तु विरथं रामो गदापाणिमवस्थितम्।  
मृदुपूर्वं महातेजाः परुषं वाक्यमब्रवीत्॥3.29.1॥

##### शब्दार्थः
महातेजाः briliant, रामः Rama, विरथम्ः deprived of chariot, गदापाणिम् wielding a mace, अवस्थितम्  stood, खरम् Khara, मृदुपूर्वम् gentle first, परुषम् harsh वाक्यम् words, अब्रवीत् said.

##### आङ्ग्लानुवादः
Effulgent Rama looked at Khara who stood with a mace in hand minus his chariot  and said to him first in a gentle voice and then harshly ः



#### श्लोकः
##### मूलम्
गजाश्वरथसम्बाधे बले महति तिष्ठता।  
कृतं सुदारुणं कर्म सर्वलोकजुगुप्सितम्॥3.29.2॥

##### शब्दार्थः
गजाश्वरथसम्बाधे elephants, horses, chariots etc. महति in a great, बले army, तिष्ठता standing, सर्वलोकजुगुप्सितम् despised by the entire world, सुदारुणम् very cruel, कर्म deed, कृतम्  done.

##### आङ्ग्लानुवादः
Although you command a huge army with many elephants, horses, chariots, etc.  you have done such cruel deeds that the entire world despises you.



#### श्लोकः
##### मूलम्
उद्वेजनीयो भूतानां नृशंसः पापकर्मकृत्।  
त्रयाणामपि लोकानामीश्वरोऽपि न तिष्ठति॥3.29.3॥

##### शब्दार्थः
भूतानाम् of all beings, उद्वेजनीयः causing distress, पापकर्मकृत् doer of sinful deeds, नृशंसः wicked, त्रयाणाम् of the three, लोकानाम् worlds, ईश्वरोऽपि even if he is the lord, न तिष्ठति  not survive.

##### आङ्ग्लानुवादः
One who  is wicked, does sinful deeds and causes distress to all beings, will not  
survive even if he is the lord of the three worlds.



#### श्लोकः
##### मूलम्
कर्म लोकविरुद्धं तु कुर्वाणं क्षणदाचर।  
तीक्ष्णं सर्वजनो हन्ति सर्पं दुष्टमिवागतम्॥3.29.4॥

##### शब्दार्थः
क्षणदाचर O nightranger  लोकविरुद्धम् that which is against the world, कर्म deeds, कुर्वाणम् who does, तीक्ष्णम् a terrific, सर्वजनः all people, आगतम् befallen, दुष्टम् cruel, सर्पमिव like a serpent, हन्ति will kill.

##### आङ्ग्लानुवादः
O nightranger, one who does a horrific deed which is against the world will be killed like an evil serpent come near.



#### श्लोकः
##### मूलम्
लोभात्पापानि कुर्वाणः कामाद्वा यो न बुध्यते।  
भ्रष्टः पश्यति तस्यान्तं ब्राह्मणी करकादिव॥3.29.5॥

##### शब्दार्थः
लोभात् out of greed, कामाद्वा  out of passion, यः whoever, पापानि sinful deeds, कुर्वाणः commits, न बुध्यते not realise, भ्रष्ठः ruined, करकात् by a hailstone, ब्राह्मणीव like a lizard, तस्य his, अन्तम् end, पश्यति will see.

##### आङ्ग्लानुवादः
Whoever commits sinful deeds out of greed or passion and without realisation will be ruined at the end like a lizard that eats hailstone (and dies).



#### श्लोकः
##### मूलम्
वसतो दण्डकारण्ये तापसान्धर्मचारिणः।  
किन्नु हत्वा महाभागान्फलं प्राप्स्यसि राक्षस॥3.29.6॥

##### शब्दार्थः
राक्षस O demon , दण्डकारण्ये in Dandaka forest, वसतः while residing, धर्मचारिणः those followers of righteous path, महाभागान् venerable ones , तापसान् ascetics, हत्वा after killing, किं नु what kind, फलम् fruit, प्राप्स्यसि will you get.

##### आङ्ग्लानुवादः
O demon  what benefit will you  get by killing the venerable ascetics, followers of righteous path residing in Dandaka forest?



#### श्लोकः
##### मूलम्
न चिरं पापकर्माणः क्रूरा लोकजुगुप्सिताः।  
ऐश्वर्यं प्राप्य तिष्ठन्ति शीर्णमूला इव द्रुमाः॥3.29.7॥

##### शब्दार्थः
पापकर्माणः who do sinful deeds, लोकजुगुप्सिताः  despised by the world, क्रूराः cruel, ऐश्वर्यम् prosperity, प्राप्य after obtaining, शीर्णमूलाः decayed at the roots, द्रुमाः इव like trees, चिरम् long time, न तिष्टन्ति will not stand.

##### आङ्ग्लानुवादः
Cruel people, who are despised by the world for their sinful deeds, will not  be prosperous for long just like trees with decayed roots.



#### श्लोकः
##### मूलम्
अवश्यं लभते जन्तुः फलं पापस्य कर्मणः।  
घोरं पर्यागते काले द्रुमाः पुष्पमिवार्तवम्॥3.29.8॥

##### शब्दार्थः
काले (at the right) time, पर्यागते comes in, जन्तुः people, पापस्य कर्मणः of sinful deeds, घोरम् terrific, फलम् fruit, द्रुमाः trees, आर्तवम् in proper season, पुष्पमिव like the flowers, अवश्यम् certainly, लभते will get.

##### आङ्ग्लानुवादः
Just as the trees bear flowers at the proper season, so also people will certainly reap the fruits of their terrible, sinful deeds at appropriate time.



#### श्लोकः
##### मूलम्
नचिरात्प्राप्यते लोके पापानां कर्मणां फलम्।  
सविषाणामिवान्नानां भुक्तानां क्षणदाचर॥3.29.9॥

##### शब्दार्थः
क्षणदाचर O night ranger  लोके in the world, पापानाम् of sinful, कर्मणाम् of actions, फलम् result, भुक्तानाम् eaten, सविषाणाम् poisonous, अन्नानामिव like the food, नचिरात् soon, प्राप्यते will obtain.

##### आङ्ग्लानुवादः
O nightranger  people will reap the result of their sinful actions in this world soon like one eating poisonous food.



#### श्लोकः
##### मूलम्
पापमाचरतां घोरं लोकस्याप्रियमिच्छताम्।  
अहमासादितो राजा प्राणान्हन्तुं निशाचर॥3.29.10॥

##### शब्दार्थः
निशाचर nightranger, घोरम् terrific, पापम् sin, आचरताम् doers, लोकस्य in this world, अप्रियम् offensive actions, इच्छताम्  who like to do, प्राणान् life, हन्तुम् to put an end, राजा king, अहम् I, आसादितः I have come.

##### आङ्ग्लानुवादः
O nightranger  I have come with the orders of the king to put an end to the lives of the perpetrators of dreadful, sinful and offensive deeds in this world.



#### श्लोकः
##### मूलम्
अद्य हि त्वां मया मुक्ताश्शराः काञ्चनभूषणाः।  
विदार्यातिपतिष्यन्ति वल्मीकमिव पन्नगाः॥3.29.11॥

##### शब्दार्थः
अद्य now, मया by me, मुक्ताः unleashed, काञ्चनभूषणाः adorned with gold ornaments, शराः arrows, पन्नगाः like serpent, वल्मीकमिव like the anthill, त्वा you, विदार्य after piercing the body, अतिपतिष्यतनि will come out.

##### आङ्ग्लानुवादः
Now when I unleash the golden  arrows, they will pierce through your body and come out like serpents emerging from the anthill.



#### श्लोकः
##### मूलम्
ये त्वया दण्डकारण्ये भक्षिता धर्मचारिणः।  
तानद्य निहतस्सङ्ख्ये ससैन्योऽनुगमिष्यसि॥3.29.12॥

##### शब्दार्थः
त्वया by you, दण्डकारण्ये in Dandaka forest, ये those, धर्मचारिणः righteous people, भक्षिताः are eaten, तान् those, अद्य now, सङ्ख्ये in the war, निहतः killed, ससैन्यः along with your army, अनुगमिष्यसि will be following.

##### आङ्ग्लानुवादः
Slain by me in the battle today, you and your army will follow the righteous men eaten by you in Dandaka forest.



#### श्लोकः
##### मूलम्
अद्य त्वां निहतं बाणैः पश्यन्तु परमर्षयः।  
निरयस्थं विमानस्था ये त्वया हिंसिताः पुरा॥3.29.13॥

##### शब्दार्थः
पुरा earlier, त्वया by you, ये whom, हिंसिताः tortured, परमर्षयः great seers, विमानस्थाः seated in the aerial vehicles, अद्य now, बाणैः with arrows, निहतम् killed, निरयस्थम् fallen into hell, त्वाम् you, पश्यन्तु  see you.

##### आङ्ग्लानुवादः
The great seers whom you have earlier tortured and killed will, from their aerial vehicles, see you fallen into hell.



#### श्लोकः
##### मूलम्
प्रहर त्वं यथाकामं कुरु यत्नं कुलाधम।  
अद्य ते पातयिष्यामि शिरस्तालफलं यथा॥3.29.14॥

##### शब्दार्थः
कुलाधम O Nile of the race, त्वम् you, यथाकामम् as you wish, प्रहर freely strike at me, यत्नम् effort, कुरु you may do, अद्य now, ते your, शिरः head, तालफलं यथा like a palm fruit, पातयिष्यामि will strike you down.

##### आङ्ग्लानुवादः
O vile fellow, now you may strike at me as you please. I will make your head fall  down like a palm fruit.



#### श्लोकः
##### मूलम्
एवमुक्तस्तु रामेण कृद्धस्संरक्तलोचनः।  
प्रत्युवाच खरो रामं प्रहसन्क्रोधमूर्छितः॥3.29.15॥

##### शब्दार्थः
रामेण by Rama, एवम् in that way, उक्तः having said, खरः Khara, संरक्तलोचनः eyes turned red, (ततः then), प्रहसन् laughed, क्रोधमूर्छितः lost his senses in anger, रामम् to Rama, प्रत्युवाच replied.

##### आङ्ग्लानुवादः
Challenged by Rama  in that manner, Khara, his senses switched off, eyes turned red due to anger, replied laughing ः



#### श्लोकः
##### मूलम्
प्राकृतान्राक्षसान्हत्वा युद्धे दशरथात्मज।  
आत्मना कथमात्मानमप्रशस्यं प्रशंससि॥3.29.16॥

##### शब्दार्थः
दशरथात्मज O Rama, son of Dasaratha, युद्धे in war, प्राकृतान्  ordinary ( people), राक्षसान्  
demons, हत्वा killing, अप्रशस्यम् not praiseworthy, आत्मानम् yourself, आत्मना by yourself, कथम् why, प्रशंससि praising.

##### आङ्ग्लानुवादः
O son of Dasaratha, it is not praiseworthy to kill ordinary demons in war. Why do you praise yourself for it?



#### श्लोकः
##### मूलम्
विक्रान्ता बलवन्तो वा ये भवन्ति नरर्षभाः।  
कथयन्ति न ते किञ्चित्तेजसा स्वेन गर्विताः॥3.29.17॥

##### शब्दार्थः
ये those, नरर्षभाः best of men, विक्रान्ताः valiant, बलवन्तो वा strong, भवन्ति they are, ते they, स्वेन by their own, तेजसा by valour, गर्विताः  proud of, किञ्चित् even a little, न कथयन्ति do not speak of.

##### आङ्ग्लानुवादः
The valiant, strong and the best of men do not at all speak proudly of themselves  and their valour.



#### श्लोकः
##### मूलम्
प्राकृतास्त्वकृतात्मानो लोके क्षत्रियपांसनाः।  
निरर्थकं विकत्थन्ते यथा राम विकत्थसे॥3.29.18॥

##### शब्दार्थः
राम Rama, लोके in the world, अकृतात्मानः having no control over self, प्राकृतास्तु common people, क्षत्रियपांसनाः lowest of kshatriyas, यथा as, विकत्थन्ते they boast, निरर्थकम् in a meaningless, विकत्थसे you boast yourself.

##### आङ्ग्लानुवादः
O Rama common people, having no control over themselves and the lowest of kshatriyas boast of themselves in the world in a meaningless way as you are doing (now).



#### श्लोकः
##### मूलम्
कुलं व्यपदिशन्वीरस्समरे कोऽभिधास्यति।  
मृत्युकाले हि सम्प्राप्ते स्वयमप्रस्तवे स्तवम्॥3.29.19॥

##### शब्दार्थः
मृत्युकाले when death, सम्प्राप्ते comes, वीरः hero, कः who, समरे in war, कुलम् his race, व्यपदिशन् naming, अप्रस्तवे unnecessarily, स्वयम् himself, स्तवम् praise, अभिधास्यति will talk  
of.

##### आङ्ग्लानुवादः
When death comes in a battle no hero will name his race and boast of himself unnessarily.



#### श्लोकः
##### मूलम्
सर्वथैव लघुत्वं ते कत्थनेन विदर्शितम्।  
सुवर्णप्रतिरूपेण तप्तेनेव कुशाग्निना॥3.29.20॥

##### शब्दार्थः
कत्थनेन by boasting, तप्तेन heated, सुवर्णप्रतिरूपेण  looking like gold, कुशाग्निना इव by the fire of kusa grass, सर्वथैव by all means, ते your, लघुत्वम् meanness, विदर्शितम् is exhibited.

##### आङ्ग्लानुवादः
All your meanness is exhibited by your boasting just as the kusa grass caught by fire appears like gold.



#### श्लोकः
##### मूलम्
न तु मामिह तिष्ठन्तं पश्यसि त्वं गदाधरम्।  
धराधरमिवाकम्प्यं पर्वतं धातुभिश्चितम्॥3.29.21॥

##### शब्दार्थः
त्वम् you, गदाधरम् holding a mace, इह here, तिष्ठन्तम् while standing, धातुभिः with minerals, चितम् inlaid, पर्वतम् mountain, धराधरमिव like supporter of earth, अकम्प्यम् unshakeable, माम् me, पश्यसि you are seeing, ननु indeed.

##### आङ्ग्लानुवादः
Indeed, (it is strange that) you do not see me holding a mace and standing here like an unshakeable mountain which contains minerals and supports the earth.



#### श्लोकः
##### मूलम्
पर्याप्तोऽहं गदापाणिर्हन्तुं प्राणान्रणे तव।  
त्रयाणामपि लोकानां पाशहस्त इवान्तकः॥3.29.22॥

##### शब्दार्थः
पाशहस्तः holding the noose of death, अन्तकः Yama, त्रयाणाम् for the three, लोकानामपि इव  worlds also, रणे in war, तव your, प्राणान् life, हन्तुम् to kill, गदापाणिः weilding mace, अहम् I, पर्याप्तः enough.

##### आङ्ग्लानुवादः
Just like lord Yama, holding a noose of death is alone enough to destroy the three  
worlds, I am alone sufficient to take away your life in war, a mace in hand.



#### श्लोकः
##### मूलम्
कामं बह्वपि वक्तव्यं त्वयि वक्ष्यामि न त्वहम्।  
अस्तं गच्छेद्धि सविता युद्धविघ्नस्ततो भवेत्॥3.29.23॥

##### शब्दार्थः
त्वयि on you, बहु much, वक्तव्यमपि has to be said, कामम् indeed, तु but, अहम् I, न वक्ष्यामि not speak any more, सविता Sun, अस्तं गच्छेत् will set, ततः thereafter, युद्धविघ्नः obstacle to wage war, भवेत् will be.

##### आङ्ग्लानुवादः
Indeed, I shall not speak any more even though a lot can be said on you. But the Sun is about to set and it will be improper to wage war thereafter.



#### श्लोकः
##### मूलम्
चतुर्दश सहस्राणि राक्षसानां हतानि ते।  
त्वद्विनाशात्करोम्येषां तेषामश्रुप्रमार्जनम्॥3.29.24॥

##### शब्दार्थः
ते for you, एषां these, राक्षसानाम् of demons, चतुर्दश fourteen, सहस्राणि thousand, हतानि killed, त्वद्विनाशात् by their destruction, तेषाम् their, अश्रुप्रमार्जनम् wiping their tears, करोमि I shall carry out.

##### आङ्ग्लानुवादः
You have killed these fourteen thousand demons. Therefore, I will wipe their tears by destroying you.



#### श्लोकः
##### मूलम्
इत्युक्त्वा परमक्रुद्धस्तां गदां परमाङ्गदः।  
खरश्चिक्षेप रामाय प्रदीप्तामशनिं यथा॥3.29.25॥

##### शब्दार्थः
परमाङ्गदः adorned with large shoulder bands, खरः Khara, इति thus, उक्त्वा having said, परमक्रुद्धः highly enraged, प्रदीप्ताम् blazing, अशनिं यथा like a thunderbolt, तां गदाम् that mace, रामाय at Rama, चिक्षेव hurled.

##### आङ्ग्लानुवादः
Having said this, highly enraged Khara adorned with large shoulder bands, hurled  at Rama, his mace glowing like a thunderbolt.



#### श्लोकः
##### मूलम्
खरबाहुप्रयुक्ता सा प्रदीप्ता महती गदा।  
भस्मवृक्षांश्च गुल्मांश्च कृत्वागात्तत्समीपतः॥3.29.26॥

##### शब्दार्थः
खरबाहुप्रयुक्ता unleashed by Khara's arms, प्रदीप्ता blazing, महती huge, गदा mace, वृक्षांश्च trees, गुल्मांश्च shrubs, भस्म ashes, कृत्वा reduced into, तत्समीपतः close to him, अगात् reached.

##### आङ्ग्लानुवादः
The huge, blazing mace hurled by Khara's arms reduced the trees and shrubs into ashes and came close to Rama.



#### श्लोकः
##### मूलम्
तामापतन्तीं ज्वलतां मृत्युपाशोपमां गदाम्।  
अन्तरिक्षगतां रामचशिच्छेद बहुधा शरैः॥3.29.27॥

##### शब्दार्थः
आपतन्ती falling down, ज्वलताम् burning, मृत्युपाशोपमाम् like the noose of death, तां गदाम्  that mace, अन्तरिक्षगताम् in the sky, रामः Rama, शरैः arrows, बहुधा several pieces, चिच्छेद shattered.

##### आङ्ग्लानुवादः
The mace, which moved in the sky burning like the noose of death was shattered to pieces by Rama.



#### श्लोकः
##### मूलम्
सा विकीर्णा शरैर्भग्ना पपात धरणीतले।  
गदा मन्त्रौषधबलैर्व्यालीव विनिपातिता॥3.29.28॥

##### शब्दार्थः
शरैः arrows, भग्ना broken, सा गदा the mace, मन्त्रौषधबलैः  on the strength of mantras and medicines, विनिपातिता fell down, व्यालीव like a female serpent, विकीर्णा scattered, धरणीतले on the ground, पपात fell down.

##### आङ्ग्लानुवादः
The mace shattered by the arrows of Rama , fell down scattered to pieces on the ground like a female serpent subdued by the force of mantras and medicine.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे एकोनत्रिंशस्सर्गः॥  
Thus ends the twentyninth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/03-raxo-hatyA/029_kharanirbhartsanam.md">
<details><summary><h3>भूषणम् ...{Loading}...</h3></summary>



खरं तु विरथं रामो गदापाणिमवस्थितम् ।  

मृदुपूर्वं महातेजाः परुषं वाक्यमब्रवीत्  ॥  ३।२९।१  ॥   

अहङ्कारस्य हीनस्य व्यक्तां शक्तिमिव स्थिताम् । गदां खरस्य निर्भिद्य
राजन्तं राममाश्रये  ॥  सर्वसाधनवैकल्येन खरस्यानुकूल्यमपि भवेदिति
तच्चित्तपरीक्षार्थमाह खरं त्वित्यादिना । मृदुपूर्वं न्यायावलम्बनेनोक्तम्
। परुषं मर्मोद्घाटनरूपत्वात्  ॥  ३।२९।१  ॥   

  

गजाश्वरथसम्बाधे बले महति तिष्ठता ।  

कृतं सुदारुणं कर्म सर्वलोकजुगुप्सितम्  ॥  ३।२९।२  ॥   

तिष्ठता अधिपतित्वेन तिष्ठतेत्यर्थः  ॥  ३।२९।२  ॥   

  

उद्वेजनीयो भूतानां नृशंसः पापकर्मकृत् ।  

त्रयाणामपि लोकानामीश्वरो ऽपि न तिष्ठति  ॥  ३।२९।३  ॥   

मृदुपूर्वत्वसिद्धये लोकन्यायमाह उद्वेजनीय इति । उद्वेजनीयः उद्वेजकः ।
नृशंसो घातुकः एवंविधो लोकानामीश्वरोपि न तिष्ठति न जीवेत् किं पुनर्भवादृश
इति भावः  ॥  ३।२९।३  ॥   

  

कर्म लोकविरुद्धं तु कुर्वाणं क्षणदाचर ।  

तीक्ष्णं सर्वजनो हन्ति सर्पं दुष्टमिवागतम्  ॥  ३।२९।४  ॥   

सर्वजन इति दयालुरपीति भावः  ॥  ३।२९।४  ॥   

  

लोभात् पापानि कुर्वाणः कामाद्वा यो न बुध्यते ।  

भ्रष्टः पश्यति तस्यान्तं ब्राह्मणी करकादिव  ॥  ३।२९।५  ॥   

लोभत् लब्धस्य त्यागासहिष्णुतया । कामात् अपूर्वलाभेच्छया न बुध्यते न
पश्चात्तापं करोतीत्यर्थः । भ्रष्टः ऐश्वर्याद्भ्रष्टः । तस्य कर्मणः ।
अन्तं फलम् । पश्यति अनुभवति । कथमिव? करकात् ब्राह्मणीव करकाः वर्षोपलाः ।
"वर्षोपलस्तु करकः" इत्यमरः । तानत्तीति करकात् । ब्राह्मणी रक्तपुच्छिका ।
"ब्राह्मणी रक्तपुच्छिका" इति निघण्टुः । तस्यास्तद्भक्षणं
विषभक्षणवन्मारकमिति प्रसिद्धिः । यथा ब्राह्मणी स्वमारकं कर्म स्वयमेव
करोति तथा त्वमपीत्यर्थः  ॥  ३।२९।५  ॥   

  

वसतो दण्डकारण्ये तापसान् धर्मचारिणः ।  

किन्नु हत्वा महाभागान् फलं प्राप्स्यसि राक्षस  ॥  ३।२९।६  ॥   

किं पापं मया कृतमित्यत्राह वसत इति  ॥  ३।२९।६  ॥   

  

न चिरं पापकर्माणः क्रूरा लोकजुगुप्सिताः ।  

ऐश्वर्यं प्राप्य तिष्ठन्ति शीर्णमूला इव द्रुमाः  ॥  ३।२९।७  ॥   

ननु तर्हि कथं पापिनो ऽपि बहवो जीवन्तीत्यत्राह न चिरमिति । केवलपापिनो
जन्मान्तरे फलं भुञ्जते, क्रूरास्तु पुण्यलेशेन एश्वर्यं प्राप्यापि न चिरं
तिष्ठन्ति, क्षिप्रमेव विनश्यन्तीत्यर्थः  ॥  ३।२९।७  ॥   

  

अवश्यं लभते जन्तुः फलं पापस्य कर्मणः ।  

घोरं पर्यागते काले द्रुमाः पुष्पमिवार्तवम्  ॥  ३।२९।८  ॥   

पापस्य कर्ता जन्तुः । काले प्राप्ते अवश्यं घोरं दुःखरूपं फलं लभते ।
ऋतुलक्षणे काले पर्यागते प्राप्ते आर्तवं तत्तदृतुप्राप्तं पुष्पमिव  ॥ 
३।२९।८  ॥   

  

नचिरात् प्राप्यते लोके पापानां कर्मणां फलम् ।  

सविषाणामिवान्नानां भुक्तानां क्षणदाचर  ॥  ३।२९।९  ॥   

नचिरादित्येकं पदम् । अविलम्बेनेत्यर्थः । अत्र पुरुष इति शेषः । पापानाम्
अत्युत्कटानामित्यर्थः  ॥  ३।२९।९  ॥   

  

पापमाचरतां घोरं लोकस्याप्रियमिच्छताम् ।  

अहमासादितो राज्ञा प्राणान् हन्तु निशाचर  ॥  ३।२९।१०  ॥   

एवं मृदुपूर्वमुक्त्वा परुषमाह पापमित्यादिना । आसादितः प्राप्तो ऽस्मि ।
आगमने हेतुमाह राज्ञेति  ॥  ३।२९।१०  ॥   

  

अद्य हि त्वां मया मुक्ताः शराः काञ्चनभूषणाः ।  

विदार्य निपतिष्यन्ति वल्मीकमिव पन्नगाः  ॥  ३।२९।११  ॥   

मया मुक्ताः शराः त्वां विदार्य निपतिष्यन्ति प्रवेक्ष्यन्ति । यथा पन्नगाः
सर्पाः वल्मीकं प्रविशन्ति । तथा  ॥  ३।२९।११  ॥   

  

ये त्वया दण्डकारण्ये भक्षिता धर्मचारिणः ।  

तानद्य निहतः सङ्ख्ये ससैन्यो ऽनुगमिष्यसि  ॥  ३।२९।१२  ॥   

ताननुगमिष्यसीति पापिनामपि समरे हतानां स्वर्गसम्भवादिति भावः  ॥  ३।२९।१२
 ॥   

  

अद्य त्वां पतितं बाणैः पश्यन्तु परमर्षयः ।  

निरयस्थं विमानस्था ये त्वया हिंसिताः पुरा  ॥  ३।२९।१३  ॥   

निरयस्थं नरकसदृशं दुःखं भूमौ पतित्वानुभवन्तमित्यर्थः  ॥  ३।२९।१३  ॥   

  

प्रहर त्वं यथाकामं कुरु यत्नं कुलाधम ।  

अद्य ते पातयिष्यामि शिरस्तालफलं यथा  ॥  ३।२९।१४  ॥   

एवमुक्तस्तु रामेण क्रुद्धः संरक्तलोचनः ।  

प्रत्युवाच खरो रामं प्रहसन् क्रोधमूर्च्छितः  ॥  ३।२९।१५  ॥   

तालफलं यथेत्यनेनानायासोक्तिः  ॥  ३।२९।१४,१५  ॥   

  

प्राकृतान् राक्षसान् हत्वा युद्धे दशरथात्मज ।  

आत्मना कथमात्मानमप्रशस्यं प्रशंससि  ॥  ३।२९।१६  ॥   

आत्मना स्वयमेव  ॥  ३।२९।१६  ॥   

  

विक्रान्ता बलवन्तो वा ये भवन्ति नरर्षभाः ।  

कथयन्ति न ते किञ्चित्तेजसा स्वेन गर्विताः  ॥  ३।२९।१७  ॥   

तेजसा प्रतापेन  ॥  ३।२९।१७  ॥   

  

प्राकृतास्त्वकृतात्मानो लोके क्षत्ित्रयपांसनाः ।  

निरर्थकं विकत्थन्ते यथा राम विकत्थसे  ॥  ३।२९।१८  ॥   

प्राकृताः क्षुद्राः । अकृतात्मानः अप्रतिष्ठितधृतयः । क्षत्ित्रयपांसनाः
क्षत्ित्रयाधमाः । निरर्थकं निष्प्रयोजनं यथा तथा विकत्थन्ते श्लाघन्ते  ॥ 
३।२९।१८  ॥   

  

कुलं व्यपदिशन् वीरः समरे को ऽभिधास्यति ।  

मृत्युकाले हि सम्प्राप्ते स्वयमप्रस्तवे स्तवम्  ॥  ३।२९।१९  ॥   

कुलं व्यपदिशन् आत्मनो महाकुलप्रसूतत्वं प्रकटयन् । को वीरः मृत्युकाले
सम्प्राप्ते अप्रस्तवे अनवसरे स्वयं स्तवमभिधास्यतीत्यन्वयः  ॥  ३।२९।१९
 ॥   

  

सर्वथैव लघुत्वं ते कत्थनेन विदर्शितम् ।  

सुवर्णप्रतिरूपेण तप्तेनेव कुशाग्निना  ॥  ३।२९।२०  ॥   

"सर्वथैव लघुत्वं ते कत्थनेन विदर्शितम् । सुवर्णप्रतिरूपेण तप्तेनेव
कुशाग्निना  ॥ " इति ते कत्थनेन लघुत्वमल्पत्वं सर्वथैव स्पष्टमेव
विदर्शितम्। यथा तप्तेन अत एव सुवर्णसदृशेन कुशाग्निना
कुशदर्भमाश्रितेनाग्निना लघुत्वं विदर्श्यते तद्वत्। यथा तृणाग्निः
सुवर्णतुल्यतया भासमानोऽपि ज्वलन्नप्युत्तरकाले दाहकार्यकरो न भवति तथा
कत्थनेन वीरवद्भासमानोऽपि पुरुषः उत्तरकाले लघुरेव भविष्यतीत्यर्थः। शीघ्रं
ज्वलन् तृणाग्निः यथा सद्यः शान्तो न दग्धुमीष्टे तथा कत्थमानः पुरुषः
स्वकत्थनानुरूपं कार्यं न करोतीति सिद्धमिति  ॥  ३।२९।२०  ॥   

  

न तु मामिह तिष्ठन्तं पश्यसि त्वं गदाधरम् ।  

धराधरमिवाकम्प्यं पर्वतं धातुभिश्चितम्  ॥  ३।२९।२१  ॥   

इह तव पुरतः । तिष्ठन्तं निश्चलतया स्थितम् । गदाधरं
शत्रुरक्तोक्षितगदावन्तम् । मां सर्वनिर्वाहकं पर्वतमिवाकम्प्यं न पश्यसि,
त एवैवं कत्थस इति भावः  ॥  ३।२९।२१  ॥   

  

पर्याप्तो ऽहं गदापाणिर्हन्तुं प्राणान् रणे तव ।  

त्रयाणामपि लोकानां पाशहस्त इवान्तकः  ॥  ३।२९।२२  ॥   

गदापाणिरहं पाशहस्तो ऽन्तक इव तव त्रयाणां लोकानामपि प्राणान् हन्तुं
पर्याप्तः समर्थ इति योजना  ॥  ३।२९।२२  ॥   

  

कामं बह्वपि वक्तव्यं त्वयि वक्ष्यामि न त्वहम् ।  

अस्तं गच्छेद्धि सविता युद्धविघ्नस्ततो भवेत्  ॥  ३।२९।२३  ॥   

त्वयि आत्मश्लाघिनि विषये । कामं यद्यपि बहु पारुष्यं वक्तव्यमस्ति तथापि
तन्न वक्ष्यामि । कुतः? हि यस्मात् सविता अस्तं गच्छेत् । ततः अस्तमयेन
युद्धविघ्नो भवेत् । यद्यपि स्वस्य रात्रिर्बलायैव तथापि
रात्र्यशक्तमनुष्यवधे स्वस्य न कापि कीर्तिरिति खरहृदयम्  ॥  ३।२९।२३  ॥   

  

चतुर्दश सहस्त्राणि राक्षसानां हतानि ते ।  

त्वद्विनाशात् करोम्येष तेषामश्रुप्रमार्जनम्  ॥  ३।२९।२४  ॥   

ते त्वया । एष इत्यव्यवधानोक्तिः । तेषां तद्बन्धूनामित्यर्थः । यद्वा
तद्वधप्रतिक्रियां करिष्यामीत्यत्र हृदयम्  ॥  ३।२९।२४  ॥   

  

\[ततो रुधिरधाराभिस्त्वच्छरीरविमर्दनात् ।  

करिष्यामि बलिं भूमौ त्वां हत्वा सर्वरक्षसाम्  ॥  \]  

इत्युक्त्वा परमक्रुद्धस्तां गदां परमाङ्गदः ।  

खरश्चिक्षेप रामाय प्रदीप्तामशनिं यथा  ॥  ३।२९।२५  ॥   

परमाङ्गदः गदाप्रहारसामर्थ्यबिरुदयुक्त इत्यर्थः । अशनिं वज्रम्  ॥  ३।२९।२५
 ॥   

  

खरबाहुप्रमुक्ता सा प्रदीप्ता महती गदा ।  

भस्म वृक्षांश्च गुल्मांश्च कृत्वागात्तत्समीपतः  ॥  ३।२९।२६  ॥   

तामापतन्तीं ज्वलितां मृत्युपाशोपमां गदाम् ।  

अन्तरिक्षगतां रामश्चिच्छेद बहुधा शरैः  ॥  ३।२९।२७  ॥   

भस्म कृत्वा तत्समीपमगादित्यन्वयः । समीपत इति सार्वविभक्तिकस्तसिः  ॥ 
३।२९।२६,२७  ॥   

  

सा विकीर्णा शरैर्भग्ना पपात धरणीतले ।  

गदा मन्त्रौषधबलैर्व्यालीव विनिपातिता  ॥  ३।२९।२८  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकोनत्रिंशः
सर्गः  ॥  २९  ॥   

व्याली पन्नगी  ॥  ३।२९।२८  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकोनत्रिंशः सर्गः  ॥  २९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/03-raxo-hatyA/029_kharanirbhartsanam.md">
<details><summary><h3>शिरोमणी ...{Loading}...</h3></summary>



खररथादिच्छेदनानन्तरकालिकं वृत्तान्तमाह-- खरमित्यादिभिः । गदापाणिमवस्थितं
खरं महातेजाः रामः परुषं रूक्षत्वेन प्रतिभासमानं मृदुपूर्वं मृदु मृदुत्वं
पूर्वमिव यस्मिन् तत् वाक्यमब्रवीत्  ॥  ३।२९।१  ॥   

  

तद्वचनाकारमाह--गजेति । गजाश्वरथसंबाधे गजादिभिः संकुले महति बले तिष्ठता
त्वया सर्वलोकजुगुप्सितं सर्वलोकैर्निन्दितं दारुणं क्रूरं कर्म कृतम्  ॥ 
३।२९।२  ॥   

  

ननु तेन कर्मणा किं भवितेत्यत आह--उदिति । भूतानां जन्तूनामुद्वेजनीयः
भयप्रदः अत एव नृशंसः क्रूरकर्मा अत एव पापकर्मकृत् जन्तुः त्रयाणां
लोकानामीश्वरो ऽपि न तिष्ठति । एतेन यदि लोकेश्वरस्य पापकृतो न
स्थितिस्तर्हि तव नेति किं वक्तव्यमिति काव्यार्थापत्तिरलङ्कारो व्यक्तः  ॥ 
३।२९।३  ॥   

  

कर्मेति । हे क्षणदाचर क्षणदासु रात्रिषु चरति तत्संबोधनम् लोकविरुद्धं
तीक्ष्णं कर्म कुर्वाणं जनम् आगतं गृहे प्राप्तं दुष्टं सर्पमिव सर्वजनो
हन्ति  ॥  ३।२९।४  ॥   

  

लोभादिति । लोभात् अविवेकात् कामात् शरीरपोषणाद्युत्कटेच्छातो वा पापानि
पापकर्माणि हिंसादीनि कुर्वाणः अत एव हृष्टः यो न बुध्यते परपीडादि
ज्ञात्वा न निवर्तते स जन्तुस्तस्य कर्मणः अन्तं फलं पश्यति प्राप्नोति ।
किंच तस्य कर्मणः कर्ता स जन्तुः अन्तं पश्यति प्राप्नोति । किंच तस्य
कर्मणः कर्ता स जन्तुः अन्तं स्वविध्वंसं पश्यति । तत्र
दृष्टान्तः--ब्राह्मणी रक्तपुच्छिका करकात् वर्षोपलात्
तद्भक्षणादिवेत्यर्थः, वर्षोपलं रक्तपुच्छिकाया विषमिति प्रसिद्धम्  ॥ 
३।२९।५  ॥   

  

ननु किं क्रूरं कर्म मया कृतमित्यत आह--वसत इति । दण्डकारण्ये वसतो
धर्मचारिणस्तापसान् हत्वा किं नु फलं सुभोगं प्राप्स्यसि नेत्यर्थः  ॥ 
३।२९।६  ॥   

  

नेति । पापकर्माणः पुरुषाः ऐश्वर्यं कस्यचित्सुकर्मणः फलभूतसंपदं प्राप्य
चिरं न तिष्ठन्ति, तत्र दृष्टान्तः शीर्णमूलाः द्रुमा वृक्षा इव  ॥  ३।२९।७
 ॥   

  

अवश्यमिति । पापस्य कर्मणः कर्ता काले पर्यागते प्राप्ते सति घोरं फलमवश्यं
लभते, तत्र दृष्टान्तः आर्तवम् ऋतुप्राप्तं पुष्पं द्रुम इव  ॥  ३।२९।८  ॥   

  

नेति । पापानां पापजनकानां कर्मणाम् अत्युग्रक्रियाणां फलं विपत्तिः
चिरान्न प्राप्यते झटित्येव प्राप्यत इत्यर्थः, तत्र दृष्टान्तः भुक्तानां
सविषाणाम् अन्नानामिव  ॥  ३।२९।९  ॥   

  

ननु यो यत्कर्म करिष्यति स तत्फलं प्राप्नोत्येवेति त्वदुक्तिर्वृथैवेत्यत
आह--पापमिति । लोकस्य अप्रियमिच्छतामत एव पापमाचरतां जनानां प्राणान्हन्तुं
राज्ञा पित्रा अहमासादितः वनं प्रापितः । राजेति पाठे ऽपि क्विबन्तत्वेन स
एवार्थः  ॥  ३।२९।१०  ॥   

  

अद्येति । काञ्चनभूषणाः मया मुक्ता शराः भित्त्वा त्वद्देहं छित्त्वा भुवं
विदार्य च वल्मीकं पन्नगा इव अतिपतिष्यन्ति प्रवेक्ष्यन्ति भुवमिति शेषः  ॥ 
३।२९।११  ॥   

  

ये इति । दण्डकारण्ये ये धर्मचारिणस्त्वया भक्षितास्ताँस्तत्सदृशं मरणं मया
निहतः सन्ननुगमिष्यसि प्राप्स्यसि  ॥  ३।२९।१२  ॥   

  

अद्येति । ये त्वया निहतास्ते विमानस्थाः परमर्षयः बाणैर्निहतं निरयस्थं
निर्गतः अयः पुनरिहलोके पुत्रपौत्रादिदर्शनार्थं गमनं यस्मात्
तल्लोकविशेषस्थं त्वां पश्यन्तु  ॥  ३।२९।१३  ॥   

  

प्रहरस्वेति । हे कुलाधम ते शिरस्तालफलमिव पातयिष्यामि अतः यथाकामं त्वं
प्रहरस्व यत्नं स्ववधाभावप्रयत्नं कामं यथेच्छं कुरु, अनवधानतया हतो
ऽस्मीति न वक्तव्यमिति तात्पर्यम्  ॥  ३।२९।१४  ॥   

  

एवमिति । रामेण एवमुक्तः क्रुद्धः अत एव क्रोधमूर्च्छितः खरः प्रहसन् सन्
रामं प्रत्युवाच  ॥  ३।२९।१५  ॥   

  

तत्प्रतिवचनाकारमाह--प्राकृतानिति । हे दशरथात्मज प्राकृतान् राक्षसान्
हत्वा आत्मना स्वेनैव अप्रशस्यमात्मानं कथं प्रशंससि  ॥  ३।२९।१६  ॥   

  

विक्रान्ता इति । विक्रान्ता कामचारगमनाः बलवन्तश्च तेजसा च अतिगर्विताः ये
नरर्षभास्ते किंचित् स्वमहत्त्वसूचकं वाक्यं न कथयन्ति  ॥  ३।२९।१७  ॥   

  

प्राकृता इति । हे राम यथा त्वं निरर्थकं विकत्थसे तथा अकृतात्मानः
अजितमनसः प्राकृताः क्षत्रियपांसनाः विकत्थन्ते, एतेन त्वयैवं न
वक्तव्यमिति सूचितम् तेन रामस्य प्राकृतविलक्षणत्वं ध्वनितम्  ॥  ३।२९।१८
 ॥   

  

कुलमिति । मृत्युकाले मृत्युसंशयप्रापके समरे प्राप्ते सति अप्रस्तवे
प्रस्तावाभावे कुलं स्वकुलवैभवं व्यपदिशन् सन् स्तवं स्वस्तुतिवचनं को
ऽभिधास्यति कथयिष्यति  ॥  ३।२९।१९  ॥   

  

सर्वथेति । कत्थनेन स्वश्लाघया ते लघुत्वं सर्वथा विदर्शितं बोधितम्, तत्र
दृष्टान्तः कुशाग्निना स्वर्णशोधकाग्निना तप्तेन सुवर्णप्रतिरूपेण
पित्तलेनेव तद्वह्नितापेन तस्य कृष्णरूपत्वं भवतीति प्रसिद्धम् । यथा
तापात्पूर्वं सूक्ष्मविचारमन्तरा पित्तले स्वर्णबुद्धिरुत्पद्यते तापेन तु
विनश्यति तथा स्वश्लाघावचनोच्चारणात्पूर्वं त्वच्छूदरत्वविषयिणी
बुद्धिर्ममोत्पन्ना त्वत्कर्तृकस्वश्लाघाकत्थनेन तु सा विनष्टेत्यर्थः  ॥ 
३।२९।२०  ॥   

  

श्लाघाकरणे हेतुमाह--नेति । धातुभिः स्वर्णादिभिः चितं प्रवृद्धम् अकम्प्यं
कम्पयितुमशक्यं धराधरं पृथ्वीधारकं पर्वतं कुलाचलमिव तिष्ठन्तं गदाधरं मां
त्वं न पश्यसि तत्त्वतो न जानासि, एतेन तत्त्वतो मत्कर्मकज्ञाने त्वयि
स्वश्लाघाबुद्धिर्नैवोत्पद्येत इति सूचितम्  ॥  ३।२९।२१  ॥   

  

ननु यज्ज्ञानेन मयि स्वश्लाघाबुद्धिर्नोत्पद्येत तत्किं त्वय्यस्तीत्यत
आह--पर्याप्त इति । गदापाणिरहं तव प्राणान् त्रयाणां लोकानां च प्राणान्
हन्तुं पाशहस्तो ऽन्तक इव पर्याप्तो ऽस्मीति शेषः  ॥  ३।२९।२२  ॥   

  

काममिति । यद्यपि त्वयि त्वद्विविषये कामं यथा स्यात्तथा बहु वक्तव्यमस्ति
तथापि अहं न वक्ष्यामि । तत्र हेतुः--सविता सूर्यो ऽस्तं प्राप्नोति ततो
ऽस्ते सति युद्धविघ्नो भवेत् एतेन रात्रौ राक्षसानां बलवर्धनस्य
प्रसिद्धत्वान्निशि युद्धे अल्पबलेन रामेण साकं युद्धं प्रवृत्तमिति
ममोपहासास्पदत्वं स्यादिति सूचितम्  ॥  ३।२९।२३  ॥   

  

चतुर्दशेति । यानि रक्षसां चतुर्दश सहस्राणि त्वया निहतानि तेषां
रक्षसामश्रुप्रमार्जनं संतापनाशमित्यर्थः, त्वद्विनाशात्करोमि  ॥  ३।२९।२४
 ॥   

  

इतीति । इत्युक्त्वा परमक्रुद्धः खरः परमाङ्गदां परमाः अङ्गदाः कनकवलयानि
यस्यास्तां प्रसिद्धां गदामशनिमिव चिक्षेप  ॥  ३।२९।२५  ॥   

  

खरेति । खरबाहुप्रमुक्ता प्रदीप्ता सा महती गदा वृक्षान् गुल्मांश्च भस्म
कृत्वा तत्समीपतः रामसंनिधौ अगात्  ॥  ३।२९।२६  ॥   

  

तामिति । मृत्युपाशोपममापतन्तीमाकाशगतां तां महतीं गदां रामः बहुधा
बहुप्रकारं शरैः चिच्छेद  ॥  ३।२९।२७  ॥   

  

सेति । शरैः रामबाणैः विशीर्णा हता अत एव भिन्ना विदीर्णा सा गदा
मन्त्रोषधिबलैर्निपातिता व्यालीव धरणीतले पपात  ॥  ३।२९।२८  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
एकोनत्रिंशः सर्गः  ॥  ३।२९  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/03-raxo-hatyA/029_kharanirbhartsanam.md">
<details><summary><h3>तिलकम् ...{Loading}...</h3></summary>



मृदुपूर्वं न्यायमवलम्ब्य मृदूक्तिपूर्वम् । परुषं परुषार्थकम्  ॥  ३।२९।१
 ॥   

  

त्वत्कृतान्यायेनायं तव नाश इत्याह-- गजेत्यादि । बले तिष्ठता
बलविषयस्वामित्वेन तिष्ठता, ईदृशेन यद्दारुणं कर्म कृतं भवति तत्सर्वं
लोकनिन्द्यं भवति  ॥  ३।२९।२  ॥   

  

एवंविधकर्मकर्तुर्नेह सुखमित्याह-- उद्वेजनीय इति । उद्वेजक इत्यर्थः ।
नृशंसो घातुकः क्रूर एवंगुणक ईश्वरो ऽपि न तिष्ठति न चिरं तिष्ठति  ॥ 
३।२९।३  ॥   

  

तदेवाह कर्मेत्यादि । सर्वजनो हन्ति अकृतापकारो ऽपि हन्ति स सर्ववध्य इति
यावत्  ॥  ३।२९।४  ॥   

  

अप्राप्तप्राप्तीच्छा कामः, प्राप्ताधिकेच्छा लोभः । तस्य पापस्यान्तं
स्वनाशरूपं परिपाकं पश्यति पापफलमनुभवतीत्यर्थः । करका वर्षोपलास्तानत्ति
करकात्सा ब्राह्मणी रक्तपुच्छिकेव रक्तपुच्छिकायाः करका विषम्
तन्निगरणमात्रेण तन्मृत्युरिति प्रसिद्धिः सा यथा स्वानर्थमपश्यन्ती
तद्भुङ्क्ते भोजनोत्तरं तन्नाशं लोकः पश्यति एवं यः कर्मकरणकाले
नाशकमिदमिति न बुध्यते तस्य तत्कर्मप्राप्तमन्तं नाशं लोको हृष्टः
सन्पश्यतीत्यर्थ इति कतकः  ॥  ३।२९।५  ॥   

  

ततः किं तत्राह-- वसत इति । किं नु फलमग्रे प्राप्स्यसि तन्न विद्म इति
शेषः  ॥  ३।२९।६  ॥   

  

इदं तु प्रत्यक्षमित्याह-- नेति । पापकर्माणः पूर्वपुण्येनैश्वर्यं
प्राप्यापि न चिरं तिष्ठन्ति  ॥  ३।२९।७  ॥   

  

काले पापानुभवकाले । घोरं दुःखरूपफलम्  ॥  ३।२९।८,९  ॥   

  

घोरं कर्मणः फलं भवतीति शेषः । अतो हेतोरहं राजा दुष्टनिग्रहाधिकारी । हे
निशाचर रक्षसां प्राणान्हन्तुमासादितः ऋषिभिरिति शेषः, त्वयेति वा ।
"राज्ञा" इति पाठे राज्ञा दशरथेनासादितो नियुक्त इत्यर्थ इति तीर्थः  ॥ 
३।२९।१०  ॥   

  

अद्य मया मुक्ता बाणास्त्वद्वपुर्भित्त्वा भूमिं विदार्यातिपतिष्यन्ति
भुवमतिक्रम्य पतिष्यन्ति पातालं गमिष्यन्तीति यावत्  ॥  ३।२९।११  ॥   

  

अत्र ऋष्यनुगमनं प्राणनाशमात्रेण अत एव निरयस्थमिति वक्ष्यति  ॥ 
३।२९।१२ ॥   

  

निरयस्थमिति । ननु भगवता हतस्य मृतिसमये भगवद्दर्शनवतः कथं निरयस्थत्वमिति
चेन्न, अत्युग्रस्य ब्रह्मवधकर्मणः फलस्यावश्यं भोक्तव्यत्वेनादौ
भगवदिच्छयैव निरयभोगपूर्वमुत्तमपदप्राप्तेः सत्त्वेनादोषात्  ॥  ३।२९।१३
 ॥   

  

कुलाधम कुलेनाधम  ॥  ३।२९।१४१६  ॥   

  

गर्विता अति न कथयन्तीत्यन्वयः  ॥  ३।२९।१७  ॥   

  

अकृतात्मानः कल्मषचित्ताः  ॥  ३।२९।१८  ॥   

  

कलुषं व्यपदिशन्कुलीनत्वं प्रकटयन्मृत्युकाले तत्तुल्ययुद्धकाले संप्राप्ते
अप्रस्तवे ऽप्रस्तावे घञभाव आर्षः स्वस्तवरूपं वचनं को ऽभिधास्यति न को
ऽपीत्यर्थः । "अहमासादितो राजा" इति रामोक्तेरिदमुक्तवान्  ॥  ३।२९।१९  ॥   

  

कत्थनेन प्राकृतेन ते त्वया सर्वथैवात्मनो लघुत्वं दर्शितम् । यथा
सुवर्णतुल्यरूपेण पित्तलेन कुशाग्निना स्वर्णादिशोधनाग्निना तप्तेन यथा
स्वस्य कृष्णवर्णत्वरूपं लाघवं दर्शितं भवति तद्वत्तापात्पूर्वं हि तत्र
स्वर्णताबुद्धिः सा तापे यथा नश्यति तथा त्वया स्वास्मिन्स्थिता
प्राक्शूरत्वबुद्धिः कत्थनेनापहृतेत्यर्थः । "तुषाग्निना" इति पाठान्तरम्
 ॥  ३।२९।२०  ॥   

  

अयमेव ते कत्थने हेतुरित्याह न त्विति । गदाधरं मां यतो न पश्यसि सारतो न
जानासि अतो विकत्थसे इत्यन्वयः । धराधरमिति पर्वतविशेषणम् तेन
कुलाचलसादृश्यबोधनम्  ॥  ३।२९।२१  ॥   

  

स्वकं सारं दर्शयति पर्याप्त इति । गदापाणिरिति गदाहस्त इत्यर्थः । तव
त्रयाणां लोकानां चेत्यर्थः  ॥  ३।२९।२२  ॥   

  

यद्यपि त्वद्विषये कामं बहु वक्तव्यमस्ति, अथाप्यहं न वक्ष्यामि
त्वद्वल्लघुत्वापत्तेः । हेत्वन्तरमप्याह अस्तमिति  ॥  ३।२९।२३  ॥   

  

यानि ते त्वया हतानि तेषां तत्संबन्धिस्त्रीपुत्रादीनामश्रुप्रमार्जनं
करिष्यामि त्वद्विनाशात्त्वन्मरणात्  ॥  ३।२९।२४  ॥   

  

परमा अङ्गदाः कनकवलयानि यस्यास्तां प्रसिद्धां हस्तस्थां गदां चिक्षेप  ॥ 
३।२९।२५  ॥   

  

भस्म कृत्वा स्वज्वालयेति शेषः । तत्समीपतो रामसमीपतः  ॥  ३।२९।२६,२७  ॥   

  

मन्त्रादिबलैर्विनिपातिता व्यालीव  ॥  ३।२९।२८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकोनत्रिंशः सर्गः  ॥  ३।२९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/03-raxo-hatyA/029_kharanirbhartsanam.md">
<details><summary><h3>द्राविडपाठः ...{Loading}...</h3></summary>


खरं तु विरथं रामो गदापाणिमवस्थितम्।  
मृदुपूर्वं महातेजाः परुषं वाक्यमब्रवीत् ॥ 3.29.1 ॥   
गजाश्वरथसम्बाधे बले महति तिष्ठता।  
कृतं सुदारुणं कर्म सर्वलोकजुगुप्सितम् ॥ 3.29.2 ॥   
उद्वेजनीयो भूतानां नृशंसः पापकर्मकृत्।  
त्रयाणामपि लोकानामीश्वरोऽपि न तिष्ठति ॥ 3.29.3 ॥   
कर्म लोकविरुद्धं तु कुर्वाणं क्षणदाचर।  
तीक्ष्णं सर्वजनो हन्ति सर्पं दुष्टमिवागतम् ॥ 3.29.4 ॥   
लोभात् पापानि कुर्वाणः कामाद्वा यो न बुध्यते।  
भ्रष्टः पश्यति तस्यान्तं ब्राह्मणी करकादिव ॥ 3.29.5 ॥   
वसतो दण्डकारण्ये तापसान् धर्मचारिणः।  
किन्नु हत्वा महाभागान् फलं प्राप्स्यसि राक्षस ॥ 3.29.6 ॥   
न चिरं पापकर्माणः क्रूरा लोकजुगुप्सिताः।  
ऐश्वर्यं प्राप्य तिष्ठन्ति शीर्णमूला इव द्रुमाः ॥ 3.29.7 ॥   
अवश्यं लभते जन्तुः फलं पापस्य कर्मणः।  
घोरं पर्यागते काले द्रुमाः पुष्पमिवार्तवम् ॥ 3.29.8 ॥   
नचिरात् प्राप्यते लोके पापानां कर्मणां फलम्।  
सविषाणामिवान्नानां भुक्तानां क्षणदाचर ॥ 3.29.9 ॥   
पापमाचरतां घोरं लोकस्याप्रियमिच्छताम्।  
अहमासादितो राज्ञा प्राणान् हन्तु निशाचर ॥ 3.29.10 ॥   
अद्य हि त्वां मया मुक्ताः शराः काञ्चनभूषणाः।  
विदार्य निपतिष्यन्ति वल्मीकमिव पन्नगाः ॥ 3.29.11 ॥   
ये त्वया दण्डकारण्ये भक्षिता धर्मचारिणः।  
तानद्य निहतः सङ्ख्ये ससैन्योऽनुगमिष्यसि ॥ 3.29.12 ॥   
अद्य त्वां पतितं बाणैः पश्यन्तु परमर्षयः।  
निरयस्थं विमानस्था ये त्वया हिंसिताः पुरा ॥ 3.29.13 ॥   
प्रहर त्वं यथाकामं कुरु यत्नं कुलाधम।  
अद्य ते पातयिष्यामि शिरस्तालफलं यथा ॥ 3.29.14 ॥   
एवमुक्तस्तु रामेण क्रुद्धः संरक्तलोचनः।  
प्रत्युवाच खरो रामं प्रहसन् क्रोधमूर्च्छितः ॥ 3.29.15 ॥   
प्राकृतान् राक्षसान् हत्वा युद्धे दशरथात्मज।  
आत्मना कथमात्मानमप्रशस्यं प्रशंससि ॥ 3.29.16 ॥   
विक्रान्ता बलवन्तो वा ये भवन्ति नरर्षभाः।  
कथयन्ति न ते किञ्चित्तेजसा स्वेन गर्विताः ॥ 3.29.17 ॥   
प्राकृतास्त्वकृतात्मानो लोके क्षत्त्रियपांसनाः।  
निरर्थकं विकत्थन्ते यथा राम विकत्थसे ॥ 3.29.18 ॥   
कुलं व्यपदिशन् वीरः समरे कोऽभिधास्यति।  
मृत्युकाले हि सम्प्राप्ते स्वयमप्रस्तवे स्तवम् ॥ 3.29.19 ॥   
सर्वथैव लघुत्वं ते कत्थनेन विदर्शितम्।  
सुवर्णप्रतिरूपेण तप्तेनेव कुशाग्निना ॥ 3.29.20 ॥   
न तु मामिह तिष्ठन्तं पश्यसि त्वं गदाधरम्।  
धराधरमिवाकम्प्यं पर्वतं धातुभिश्चितम् ॥ 3.29.21 ॥   
पर्याप्तोऽहं गदापाणिर्हन्तुं प्राणान् रणे तव।  
त्रयाणामपि लोकानां पाशहस्त इवान्तकः ॥ 3.29.22 ॥   
कामं बह्वपि वक्तव्यं त्वयि वक्ष्यामि न त्वहम्।  
अस्तं गच्छेद्धि सविता युद्धविघ्नस्ततो भवेत् ॥ 3.29.23 ॥   
चतुर्दश सहस्त्राणि राक्षसानां हतानि ते।  
त्वद्विनाशात् करोम्येष तेषामश्रुप्रमार्जनम् ॥ 3.29.24 ॥   
इत्युक्त्वा परमक्रुद्धस्तां गदां परमाङ्गदः।  
खरश्चिक्षेप रामाय प्रदीप्तामशनिं यथा ॥ 3.29.25 ॥   
खरबाहुप्रमुक्ता सा प्रदीप्ता महती गदा।  
भस्म वृक्षांश्च गुल्मांश्च कृत्वागात्तत्समीपतः ॥ 3.29.26 ॥   
तामापतन्तीं ज्वलितां मृत्युपाशोपमां गदाम्।  
अन्तरिक्षगतां रामश्चिच्छेद बहुधा शरैः ॥ 3.29.27 ॥   
सा विकीर्णा शरैर्भग्ना पपात धरणीतले।  
गदा मन्त्रौषधबलैर्व्यालीव विनिपातिता ॥ 3.29.28 ॥   

</details>
</div>
