+++
title = "०७८ मन्थराशासनम्"
title_english = "078 Shatrughna seizes Manthara and threatens to punish her"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-078-Mandhara_Shasanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/078_mantharAshAsanam.md">
<details><summary><h3>IITK ...{Loading}...</h3></summary>

While Bharata looks at Manthara furiously, Satrughna drags her and
throws her down -- Kaikeyi pleads for mercy and pacifies Manthara.



#### श्लोकः
##### मूलम्
अथ यात्रां समीहन्तं शत्रुघ्नो लक्ष्मणानुजः।  
भरतं शोकसन्तप्तमिदं वचनमब्रवीत्॥2.78.1॥

##### शब्दार्थः
अथ now, यात्राम् journey (to Rama), समीहन्तम् wishing, शोकसन्तप्तम् griefstriken, भरतम्  
Bharata, लक्ष्मणानुजः Lakshmana's younger brother, शत्रुघ्नः Satrughna, इदम् these, वचनम् words, अब्रवीत् said.

##### आङ्ग्लानुवादः
As the griefstricken Bharata was intending to proceed to Rama, Lakshmana's younger brother Satrughna said to himः



#### श्लोकः
##### मूलम्
गतिर्यस् सर्वभूतानां दुःखे किं पुनरात्मनः।  
स रामस् सत्त्वसम्पन्नः स्त्रिया प्रव्राजितो वनम्॥2.78.2॥

##### शब्दार्थः
यः who, सर्वभूतानाम् for all beings, गतिः ultimate refuge, आत्मनः in his own, दुःखे distress, किं पुनः why again say, सः he, सत्त्वसम्पन्नः endowed with strength, रामः Rama, स्त्रिया by a woman, वनम् to forest, प्रव्राजितः has been exiled.

##### आङ्ग्लानुवादः
Couldn't the mighty Rama who is the ultimate refuge of all beings protect himself in his own distress? That Rama has been exiled to the forest by a woman.



#### श्लोकः
##### मूलम्
बलवान्वीर्यसम्पन्नो लक्ष्मणो नाम योऽप्यसौ।  
किं न मोचयते रामं कृत्वा स्म पितृनिग्रहम्॥2.78.3॥

##### शब्दार्थः
बलवान् strong, वीर्यसम्पन्नः endowed with prowess, लक्ष्मणो नाम Lakshmana by name, यः whoever, असौ अपि even himself, पितृनिग्रहम् restraint of father, कृत्वा having made, रामम् Rama, किम् why, न मोचयते स्म did not release?.

##### आङ्ग्लानुवादः
And why did not Lakshmana who is strong and powerful release Rama from exile by restraining our father?



#### श्लोकः
##### मूलम्
पूर्वमेव तु निग्राह्यस् समवेक्ष्य नयानयौ।  
उत्पथं यस्समारूढो राजा नार्या वशं गतः॥2.78.4॥

##### शब्दार्थः
यः who, नार्याः woman's, वशम् the influence, गतः having come under, उत्पथम् upward course, समारूढः had climbed, राजा king, नयानयौ what was just or unjust, समवेक्ष्य having considered, पूर्वमेव in the first place, निग्राह्यः could have restrained.

##### आङ्ग्लानुवादः
In the first place, the king could have restrained himself by reflecting on whether the course of action adopted by him under the influence of a woman was just or unjust.



#### श्लोकः
##### मूलम्
इति सम्भाषमाणे तु शत्रुघ्ने लक्ष्मणानुजे।  
प्राग्द्वारेऽभूत्तदा कुब्जा सर्वाभरणभूषिता॥2.78.5॥

##### शब्दार्थः
लक्ष्मणानुजे while the brother of Lakshmana, शत्रुघ्ने Satrughna, इति thus, सम्भाषमाणे was conversing, तदा then, कुब्जा hunchback Manthara, सर्वाभरणभूषिता wearing every kind of ornament, प्राग्द्वारे अभूत् arrived at the entrance.

##### आङ्ग्लानुवादः
While Satrughna, brother of Lakshmana was conversing thus, the hunchback Manthara decorated with all kinds of ornaments arrived at the entrance.



#### श्लोकः
##### मूलम्
लिप्ता चन्दनसारेण राजवस्त्राणि बिभ्रती।  
विविधं विविधै स्तैस्तैर्भूषणैश्च विभूषिता॥2.78.6॥

##### शब्दार्थः
चन्दनसारेण with essence of sandal, लिप्ता besmeared, राजवस्त्राणि royal garments, बिभ्रती wearing, विविधैः by various kinds of, तैस्तैः those particular, भूषणैश्च ornaments, विविधम् in many ways, विभूषिता was adorned.

##### आङ्ग्लानुवादः
She had besmeared herself with the essence of sandal, had put on royal garments and  
adorned herself in many ways with every kind of ornament.



#### श्लोकः
##### मूलम्
मेखलादामभिश्चित्रैरन्यैश्च शुभभूषणैः।  
बभासे बहुभिर्बद्धा रज्जुबद्धेव वानरी॥2.78.7॥

##### शब्दार्थः
चित्रैः of different colours, मेखलादामभिः with girdle strings, अन्यैः by other, बहुभिः many, शुभभूषणैश्च with auspicious ornaments, बद्धा tied around, रज्जुबद्धा tied with cords, वानरीव like a female monkey, बभासे shone.

##### आङ्ग्लानुवादः
Tied with colourful girdle strings and wearing many other auspicious ornaments, she  
looked like a female monkey tied with a rope.



#### श्लोकः
##### मूलम्
तां समीक्ष्य तदा द्वास्स्थास्सुभृशं पापकारिणीम्।  
गृहीत्वाऽकरुणां कुब्जां शत्रुघ्नाय न्यवेदयन्॥2.78.8॥

##### शब्दार्थः
तदा then, द्वास्स्थाः the gatekeepers, सुभृशम् many, पापकारिणीम् doer of sinful deeds, अकरुणाम् without compassion, तां कुब्जाम् that hunchback, समीक्ष्य seeing, गृहीत्वा seizng, शत्रुघ्नाय to Satrughna, न्यवेदयन् informed.

##### आङ्ग्लानुवादः
Seeing the hunchback, doer of many sinful deeds, the gatekeepers caught hold of her and informed Satrughna.



#### श्लोकः
##### मूलम्
यस्याः कृते वने रामो न्यस्तदेहश्च वः पिता।  
सेयं पापा नृशंसा च तस्याः कुरु यथामति॥2.78.9॥

##### शब्दार्थः
यस्याः कृते on whose acount, रामः Rama, वने in the forest, वः पिता your father, न्यस्तदेहश्च  forsook his body, सा that, पापा sinful woman, नृशंसा च cruel also, इयम् this (Manthara), तस्याः to her, यथामति as you please, कुरु do.

##### आङ्ग्लानुवादः
Here is that sinful, cruel woman on whose account Rama is in the forest and your father has forsaken his body. Do with her as it pleases you.



#### श्लोकः
##### मूलम्
शत्रुघ्नश्च तदाज्ञाय वचनं भृशदुःखितः।  
अन्तःपुरचरान्सर्वानित्युवाच धृत व्रतः॥2.78.10॥

##### शब्दार्थः
भृशदुःखितः deeply grieved, धृत व्रतः stern and steadfast in his vows, शत्रुघ्नश्च Satrughna also, तत् those, वचनम् words, आज्ञाय having known (heard), सर्वान् all, अन्तःपुरचरान् those moving in the inner apartment, इति thus, उवाच said.

##### आङ्ग्लानुवादः
Intensely grieved to hear those words, Satrughna who was steadfast in his vows said to the inmates of the inner apartmentः



#### श्लोकः
##### मूलम्
तीव्रमुत्पादितं दुःखं भ्रात्रूणां मे तथा पितुः।  
यया सेयं नृशंसस्य कर्मणः फलमश्नुताम्॥2.78.11॥

##### शब्दार्थः
यया by whom, भ्रात्रूणाम् of our brothers, मे my, पितुः of father, तीव्रम् intense, दुःखम् sorrow, उत्पादितम् has been caused, सा इयम् that she, नृशंसस्य of a malicious, कर्मणः actions, फलम्  fruits, अश्नुताम् let her reap.

##### आङ्ग्लानुवादः
Let this woman, who caused deep sorrow to our brothers and father, reap the fruit of her malicious actions.



#### श्लोकः
##### मूलम्
एवमुक्त्वा तु तेनाशु सखीजनसमावृता।  
गृहीता बलवत्कुब्जा सा तद्गृहमनादयत्॥2.78.12॥

##### शब्दार्थः
एवम् in this way, उक्त्वा having said, आशु quickly, तेन by him, बलवत् forcibly, गृहीता  caught hold of, सखीजन समावृता surrounded by her companions, सा कुब्जा that hunchback, तत् गृहम् that house, अनादयत् reverberated with her cries.

##### आङ्ग्लानुवादः
Saying thus, he forcibly caught hold of the hunchback amidst her companions when she filled the house with her cries.



#### श्लोकः
##### मूलम्
ततस् सुभृशसन्तप्तस्तस्यास् सर्वस् सखीजनः।  
क्रुद्धमाज्ञाय शत्रुघ्नं विपलायत सर्वशः॥2.78.13॥

##### शब्दार्थः
ततः then, तस्याः her, सर्वः all, सखीजनः comapnions, शत्रुघ्नम् of Satrughna, क्रुद्धम् as enraged one, आज्ञाय having known, सुभृश सन्तप्तः extremely pained, सर्वशः in all directions, विपलायत ran fled.

##### आङ्ग्लानुवादः
Perceiving the enraged Satrughna all her companions shook in terror and fled in different directions.



#### श्लोकः
##### मूलम्
आमन्त्रयत कृत्स्न श्च तस्यास् सर्वस् सखीजनः।  
यथाऽयं समुपक्रान्तो निश्शेषां नः करिष्यति॥2.78.14॥

##### शब्दार्थः
तस्याः her, सर्वः all, सखीजनः companions, अयम् this man, यथा in this way, समुपक्रान्तः began,  नः us, निःशेषाम् leaving none, करिष्यति will do, आमन्त्रयत conversed with each other.

##### आङ्ग्लानुवादः
All her companions conversed among themselves. The way he began, it looks he will finish all of us.



#### श्लोकः
##### मूलम्
सानुक्रोशां वदान्यां च धर्मज्ञां च यशस्विनीम्।  
कौसल्यां शरणं याम सा हि नोऽस्तु ध्रुवा गतिः॥2.78.15॥

##### शब्दार्थः
सानुक्रोशाम् compassionate, वदान्यां च generous, धर्मज्ञाम् knower of righteousness, यशस्विनीम् illustrious, कौशल्याम् Kausalya, शरणं याम we seek refuge, सा that, नः for us, ध्रुवा surely, गतिः अस्तु is only saviour.

##### आङ्ग्लानुवादः
Let us seek refuge under the illustrious Kausalya, who is compassionate, generous,  and knower of righteousness. She is our sure saviour.



#### श्लोकः
##### मूलम्
स च रोषेण ताम्राक्ष श्शत्रुघ्न श्शत्रुतापनः।  
विचकर्ष तदा कुब्जां क्रोशन्तीं धरणीतले॥2.78.16॥

##### शब्दार्थः
रोषेण in fury, ताम्राक्षः a man with blodshot eyes, शत्रुतापनः scorcher of enemies, सः शत्रुघ्नः that Satrughna, तदा then, क्रोशन्तीम् shrieking, कुब्जाम् hunchback, धरणीतले on the ground, विचकर्ष dragged.

##### आङ्ग्लानुवादः
With bloodshot eyes Satrughna, the scorcher of enemies, dragged the shrieking hunchback down the ground in fury.



#### श्लोकः
##### मूलम्
तस्या ह्याकृष्यमाणाया मन्थराया स्ततस्ततः।  
चित्रं बहुविधं भाण्डं पृथिव्यां तद्व्यशीर्यत॥2.78.17॥

##### शब्दार्थः
तस्याः that, मन्थरायाः Manthara, आकृष्यमाणायाः while being dragged, चित्रम् of various colours, बहुविधम् of many kinds, तत् that, भाण्डम् collection of ornaments, ततस्ततः here and there, व्यशीर्यत were scattered.

##### आङ्ग्लानुवादः
While Manthara was being dragged by Satrughna, the collection of ornaments of many colours and of various kinds worn by her were broken and  scattered here and there all over the ground.



#### श्लोकः
##### मूलम्
तेन भाण्डेन संस्तीर्णं श्रीमद्राजनिवेशनम्।  
अशोभत तदा भूयः शारदं गगनं यथा॥2.78.18॥

##### शब्दार्थः
तेन by that, भाण्डेन with the collection of ornaments, संस्तीर्णम् strewn on the ground, श्रीमद्राजनिवेशनम् the resplendent royal palace, तदा then, शारदम् autumnal, गगनं यथा like the sky, भूयः greatly, अशोभत shone.

##### आङ्ग्लानुवादः
The resplendent royal palace, strewn all over with several ornaments on the ground  shone like the autumnal sky (studded with innumerable stars).



#### श्लोकः
##### मूलम्
स बली बलवत्क्रोधाद्गृहीत्वा पुरुषर्षभः।  
कैकेयीमभिनिर्भर्त्स्य बभाषे परुषं वचः॥2.78.19॥

##### शब्दार्थः
बली mighty, सः पुरुषर्षभः that best of men, क्रोधात् out of fury, बलवत् forcibly, गृहीत्वा  
seizing, कैकेयीम् Kaikeyi, अभिनिर्भर्त्स्य threatening, परुषम् harsh, वचः words, बभाषे spoke.

##### आङ्ग्लानुवादः
The mighty and the best of men Satrughna seized with fury, forcibly caught hold of that hunchback and censured Kaikeyi with harsh words.



#### श्लोकः
##### मूलम्
तैर्वाक्यैः परुषैर्दुःखैः कैकेयी भृशदुःखिता।  
शत्रुघ्नभयसन्त्रस्ता पुत्रं शरणमागता॥2.78.20॥

##### शब्दार्थः
कैकेयी Kaikeyi, परुषैः by harsh, दुःखैः by grievous, तैः वाक्यैः with those words, भृशदुःखिता extremely distressed, शत्रुघ्नभयसंत्रस्ता afraid of calamity from Satrughna, पुत्रम् son  
Bharata, शरणम् for protection, आगता reached.

##### आङ्ग्लानुवादः
Kaikeyi, deeply distressed at those harsh and grievous words was afraid of Satrughna and sought the protection of her son Bharata.



#### श्लोकः
##### मूलम्
तं प्रेक्ष्य भरतः क्रुद्धं शत्रुघ्नमिदमब्रवीत्।  
अवध्यास् सर्वभूतानां प्रमदाः क्षम्यतामिति॥2.78.21॥

##### शब्दार्थः
भरतः Bharata, क्रुद्धम् enraged one, तम् शत्रुघ्नम् addressing that Satrugna, इदम् these words, अब्रवीत् said, प्रमदाः women, सर्वभूतानाम् in all beings, अवध्याः should not to be killed, क्षम्यताम् may be pardoned.

##### आङ्ग्लानुवादः
Bharata, addressing the enraged Satrughna said Of all beings a lady is not to be killed.  Pardon her.



#### श्लोकः
##### मूलम्
हन्यामहमिमां पापां कैकेयीं दुष्टचारिणीम्।  
यदि मां धार्मिको रामो नासूयेन्मातृघातकम्॥2.78.22॥

##### शब्दार्थः
धार्मिकः righteous, रामः Rama, मातृघातकम् slayer of mother, माम् me, न असूयेद्यदि if he were not to accuse me, दुष्टचारिणीम् a woman of wicked deeds, पापाम् sinful, इमां कैकेयीम् this Kaikeyi, अहम् I, हन्याम् would have killed.

##### आङ्ग्लानुवादः
If righteous Rama were not to accuse me of slaying a mother, I would have killed the sinful Kaikeyi of wicked deeds myself.



#### श्लोकः
##### मूलम्
इमामपि हतां कुब्जां यदि जानाति राघवः।  
त्वां च मां च हि धर्मात्मा नाभिभाषिष्यते ध्रुवम्॥2.78.23॥

##### शब्दार्थः
धर्मात्मा righteous, राघवः Rama, इमाम् this, कुब्जाम् अपि hunchback also, हताम् as slain, जानाति यदि if he comes to know, ध्रुवम् surely, त्वां च you, मां च हि me also, नाभिभाषिष्यते will never talk (to us).

##### आङ्ग्लानुवादः
If righteous Rama comes to know that this hunchback has been slain by us, he will certainly never talk to you or me.



#### श्लोकः
##### मूलम्
भरतस्य वचश्श्रुत्वा शत्रुघ्नो लक्ष्मणानुजः।  
न्यवर्तत ततो रोषात्तां मुमोच च मन्थराम्॥2.78.24॥

##### शब्दार्थः
लक्ष्मणानुजः Lakshmana's younger brother, शत्रुघ्नः Satrughna, भरतस्य Bharata's, वचः words, श्रुत्वा after hearing, ततः then, रोषात् from fury, न्यवर्तत restrained, ताम् that, मन्थराम् Manthara, मुमोच च also released.

##### आङ्ग्लानुवादः
Hearing the words of Bharata, Satrughna, the younger brother of Lakshmana restrained his fury and also released Manthara.



#### श्लोकः
##### मूलम्
सा पादमूले कैकेय्या मन्थरा निपपात ह।  
निश्श्वसन्ती सुदुःखार्ता कृपणं विललाप च॥2.78.25॥

##### शब्दार्थः
सा मन्थरा that Manthara, कैकेय्याः Kaikeyi's, पादमूले at her feet, निपपात ह fell down, सुदुःखार्ता tormented with grief, निःश्वसन्ती heaving deep sighs, कृपणम् wretchedly, विललाप च  lamented.

##### आङ्ग्लानुवादः
Manthara, tormented with grief, fell at the feet of Kaikeyi and began heaving deep sighs.



#### श्लोकः
##### मूलम्
शत्रुघ्नविक्षेपविमूढसंज्ञां समीक्ष्य कुब्जां भरतस्य माता।  
शनैस्समाश्वासयदार्तरूपां क्रौञ्चीं विलग्नामिव वीक्षमाणाम्॥2.78.26॥

##### शब्दार्थः
भरतस्य Bharata's, माता mother, शत्रुघ्नविक्षेपविमूढसंज्ञाम् thrown down by Satrughna and lay sensesless, आर्तरूपाम् anguished, विलग्नाम् caught in a net, क्रौञ्चीमिव like a female krauncha bird, वीक्षमाणाम् looking in different directions, कुब्जाम् hunchback, समीक्ष्य  having seen, शनैः gently, समाश्वासयत् consoled.

##### आङ्ग्लानुवादः
.  
Seeing the hunchback thrown down by Satrughna and lying senseless and anguished  
like a female krauncha bird caught in a net looking in different directions, Kaikeyi gently soothed her.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे अष्टसप्ततितमस्सर्गः॥  
Thus ends the seventyeighth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/078_mantharAshAsanam.md">
<details><summary><h3>भूषणम् ...{Loading}...</h3></summary>



अथ यात्रां समीहन्तं शत्रुध्नो लक्ष्मणानुजः ।  

भरतं शोकसन्तप्तमिदं वचनमब्रवीत्  ॥  २।७८।१  ॥   

अथेत्यादि । अथ अपरक्रियां निर्वर्त्य गृहं प्रति गमनानन्तरं यात्रां
रामसमीपगमनं समीहन्तं समीहमानम्, यात्रोद्युक्तमित्यर्थः  ॥  २।७८।१  ॥   

  

गतिर्यः सर्वभूतानां दुःखे किं पुनरात्मनः ।  

स रामः सत्त्वसम्पन्नः स्त्रिया प्रव्राजितो वनम्  ॥  २।७८।२  ॥   

गतिरिति । सर्वभूतानां प्राणिमात्रस्य दुःखे सति यो गतिः स आत्मनो दुःखे
सति गतिरिति किं पुनः किं वक्तव्यम् । एवं दुःखनिस्तारक्षमो रामः
सत्त्वसम्पन्नोपि बलसम्पन्नोपि स्त्रिया अत्यन्ताबलया वनं प्रव्राजितः
इदमत्यन्तचित्रमिति भावः  ॥  २।७८।२  ॥   

  

बलवान् वीर्यसम्पन्नो लक्ष्मणो नाम यो ऽप्यसौ ।  

किं न मोचयते रामं कृत्वा स्म पितृनिग्रहम्  ॥  २।७८।३  ॥   

पितृपरतन्त्रो रामः किङ्करोत्वित्यत्राह--बलवानित्यादिना । नामेति कुत्सने
। "नाम प्राकाश्यसम्भाव्यक्रोधोपगमकुत्सने" इति वैजयन्ती । लक्ष्मणो नाम यो
ऽपीत्यनादरोक्तिः । असौ पितृनिग्रहं कृत्वापि रामं वनवासात् किं न मोचयते
किं न मोचितवान् इदमप्यपरमाश्चर्यमिति भावः  ॥  २।७८।३  ॥   

  

पूर्वमेव तु निग्राह्यः समवेक्ष्य नयानयौ ।  

उत्पथं यः समारूढो नार्या राजा वशं गतः  ॥  २।७८।४  ॥   

पितृनिग्रहे दोषो नास्तीत्याशङ्कां परिहरति--पूर्वमित्यादिना । यो राजा
नार्या वशं गतः उत्पथं समारूढः अपथं प्राप्तः सः नयानयौ नीत्यनीती
समवेक्ष्य सम्यक्विचार्य पूर्वमेव अन्यायप्रवृत्तिसमापनात् पूर्वमेव
निग्राह्य इति योजना  ॥  २।७८।४  ॥   

  

इति सम्भाषमाणे तु शत्रुघ्ने लक्ष्मणानुजे ।  

प्राग्द्वारे ऽभूत्तदा कुब्जा सर्वाभरणभूषिता  ॥  २।७८।५  ॥   

इतीति । कुब्जा प्राग्द्वारे ऽभूत् स्वाभिलषितो भरताभिषेकः कदा भविष्यतीति
अवसरं प्रतीक्षमाणा भरतशत्रुघ्नाधिष्ठितराजगृहस्य प्राग्द्वारे दैवादागता
ऽभूत्  ॥  २।७८।५  ॥   

  

लिप्ता चन्दनसारेण राजवस्त्राणि बिभ्रती ।  

विविधं विविधैस्तैस्तैर्भूषणैश्च विभूषिता  ॥  २।७८।६  ॥   

लिप्तेति । चन्दनसारेण चन्दनपङ्केन । राजवस्त्राणि राजार्हवस्त्राणि
कैकेयीदत्तानि । कञ्चुकान्तरीयोत्तरीयादिभेदाद्बहुवचनम् । तैस्तैरिति
तत्तदवयवोचितत्वमुच्यते । एकैकाभरणे रत्नखचितत्वादिवैविध्यमाह विविधैरिति ।
विविधमिति क्रियाविशेषणम् । तेन भूषणसंस्थानविशेष उच्यते  ॥  २।७८।६  ॥   

  

मेखलादामभिश्चित्रैरन्यैश्च शुभभूषणैः ।  

बभासे बहुभिर्बद्धा रज्जुबद्धेव वानरी  ॥  २।७८।७  ॥   

मेखलादामभिरिति । भूषणशब्दोपि मेखलादामभिन्नपरः गोबलीवर्दन्यायात् । अन्यैः
मेखलाप्रदेशधारणीयैः । बद्धेति विशेषणात् भूषणानि बन्धनस्थानीयानि नतु
शोभाकराणीत्युक्तम्  ॥  २।७८।७  ॥   

  

तां समीक्ष्य तदा द्वास्स्थाः सुभृशं पापकारिणीम् ।  

गृहीत्वा ऽकरुणां कुब्जां शत्रुघ्नाय न्यवेदयन्  ॥  २।७८।८  ॥   

तामिति । अकरुणां निर्दयाम्  ॥  २।७८।८  ॥   

  

यस्याः कृते वने रामो न्यस्तदेहश्च वः पिता ।  

सेयं पापा नृशंसा च तस्याः कुरु यथामति  ॥  २।७८।९  ॥   

शत्रुघ्नश्च तदाज्ञाय वचनं भृशदुःखितः ।  

अन्तःपुरचरान् सर्वानित्युवाच धृतव्रतः  ॥  २।७८।१०  ॥   

तीव्रमुत्पादितं दुःखं भ्रातृ़णां मे तथा पितुः ।  

यया सेयं नृशंसस्य कर्मणः फलमश्नुताम्  ॥  २।७८।११  ॥   

एवमुक्ता तु तेनाशु सखीजनसमावृता ।  

गृहीता बलवत् कुब्जा सा तद्गृहमनादयत्  ॥  २।७८।१२  ॥   

यस्या इति । वने अभूदिति शेषः । कुरु शिक्षणमिति शेषः  ॥  २।७८।९१२  ॥   

  

ततः सुभृशसन्तप्तस्तस्याः सर्वः सखीजनः ।  

क्रुद्धमाज्ञाय शत्रुघ्नं विपलायत सर्वशः  ॥  २।७८।१३  ॥   

तत इति । विपलायतेति "उपसर्गस्यायतौ" इति रेफस्य लत्वम्  ॥  २।७८।१३  ॥   

  

आमन्त्रयत कृत्स्नश्च तस्याः सर्वः सखीजनः ।  

यथायं समुपक्रान्तो निश्शेषान्नः करिष्यति  ॥  २।७८।१४  ॥   

आमन्त्रयतेति । आमन्त्रयत अन्योन्यमाह्वयत् । तस्याः सर्वः सखीजनः कृत्स्नः
तदितरः सर्वोपि जनः यथा येन प्रकारेणायं शत्रुघ्नः उपक्रान्तः यथा नः
निश्शेषान्करिष्यति । जनापेक्षया पुंस्त्वम्  ॥  २।७८।१४  ॥   

  

सानुक्रोशां वदान्यां च धर्मज्ञां च यशस्विनीम् ।  

कौसल्यां शरणं याम सा हि नो ऽस्तु ध्रुवा गतिः  ॥  २।७८।१५  ॥   

स च रोषेण ताम्राक्षः क्षत्रुघ्नः शत्रुतापनः ।  

विचकर्ष तदा कुब्जां क्रोशन्तीं धरणीतले  ॥  २।७८।१६  ॥   

वदान्यां वल्गुवाचम् । "वदान्यो वल्गुवागपि" इति वैजयन्ती । कौसल्यां शरणं
याम सा नो ध्रुवा गतिरस्त्वित्यन्योन्यमाह्वयदित्यन्वयः  ॥  २।७८।१५१६  ॥   

  

तस्या ह्याकृष्यमाणाया मन्थरायास्ततस्ततः ।  

चित्रं बहुविधं भाण्डं पृथिव्यां तद्व्यशीर्यत  ॥  २।७८।१७  ॥   

तस्या इति । भाण्डं भूषणं "वणिङ्मूलधने पात्रे भाण्डं भूषाश्वभूषयोः" इति
वैजयन्ती । पृथिव्यां तद्व्यशीर्यत विशीर्णमासीत् (पाठभेदः । पृथिव्यां
तद्विशीर्यते विशीर्णमासीत्)  ॥  २।७८।१७  ॥   

  

तेन भाण्डेन संस्तीर्णं श्रीमद्राजनिवेशनम् ।  

अशोभत तदा भूयः शारदं गगनं यथा  ॥  २।७८।१८  ॥   

तेनेति । शारदं प्रसन्ननक्षत्रमित्यर्थः  ॥  २।७८।१८  ॥   

  

स बली बलवत्क्रोधाद्गृहीत्वा पुरुषर्षभः ।  

कैकेयीमभिनिर्भर्त्स्य बभाषे परुषं वचः  ॥  २।७८।१९  ॥   

स इति । बलवत्क्रोधात् अतीव क्रोधात् । कैकेयीमभिनिर्भर्त्स्येत्यनेन
मन्थरामोचनार्थं तदा कैकेयी समागतेत्यवगम्यते  ॥  २।७८।१९  ॥   

  

तैर्वाक्यैः परुषैर्दुःखैः कैकेयी भृशदुःखिता ।  

शत्रुघ्नभयसन्त्रस्ता पुत्रं शरणमागता  ॥  २।७८।२०  ॥   

तैरिति । शत्रुघ्नभयसन्त्रस्ता पुत्रं शरणमागतेत्यनेन भर्त्सनानन्तरं तां
प्रहर्तुमप्युद्युक्तवानिति सूच्यते  ॥  २।७८।२०  ॥   

  

तां प्रेक्ष्य भरतः क्रुद्धं शत्रुघ्नमिदमब्रवीत् ।  

अवध्याः सर्वभूतानां प्रमदाः क्षम्यतामिति  ॥  २।७८।२१  ॥   

तामिति । क्षम्यतामित्यब्रवीदित्यन्वयः  ॥  २।७८।२१  ॥   

  

हन्यामहमिमां पापां कैकेयीं दुष्टचारिणीम् ।  

यदि मां धार्मिको रामो नासूयेन्मातृघातकम्  ॥  २।७८।२२  ॥   

हन्यामिति । नासूयेन्न गर्हेत  ॥  २।७८।२२  ॥   

  

इमामपि हतां कुब्जां यदि जानाति राघवः ।  

त्वां च मां च हि धर्मात्मा नाभिभाषिष्यते ध्रुवम्  ॥  २।७८।२३  ॥   

भरतस्य वचः श्रुत्वा शत्रुघ्नो लक्ष्मणानुजः ।  

न्यवर्त्तत ततो रोषात्तां मुमोच च मन्थराम्  ॥  २।७८।२४  ॥   

सा पादमूले कैकेय्या मन्थरा निपपात ह ।  

निश्वसन्ती सुदुःखार्त्ता कृपणं विललाप च  ॥  २।७८।२५  ॥   

माभून्मातृहत्या, सर्वकुहनामूलभूतेयमेव कुब्जा
हन्यतामित्यत्राह--इमामित्यादिना । नाभिभाषिष्यते इत्यब्रवीदिति अनुकृष्टेन
पूर्वेण सम्बन्धः  ॥  २।७८।२३२५  ॥   

  

शत्रुघ्नविक्षेपविमूढसंज्ञां समीक्ष्य कुब्जां भरतस्य माता ।  

शनैः समाश्वासयदार्त्तरूपां क्रौञ्चीं विलग्नामिव वीक्षमाणाम्  ॥  २।७८।२६
 ॥   

शत्रुघ्नेति । विक्षेपो भ्रामणं तेन विमूढसंज्ञाम् अन्यथाभूतमतिम् ।
विलग्नां वागुरालग्नामिति भावः । विविग्नामिति पाठे--कम्पवतीमित्यर्थः  ॥ 
२।७८।२६  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
अष्टसप्ततितमः सर्गः  ॥  ७८  ॥   

इति श्रीगोविन्दराजविरचिते श्रीरामायणभूषणे पीता० अयोध्याकाण्डव्याख्याने
अष्टसप्ततितमः सर्गः  ॥  ७८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/078_mantharAshAsanam.md">
<details><summary><h3>शिरोमणी ...{Loading}...</h3></summary>



त्रयोदशदिनक्रियासमाप्त्यनन्तरकालिकं वृत्तान्तमाह-- अथेति । यात्रां
रामसमीपोद्देश्यकगमनं समीहन्तमिच्छन्तं भरतं शत्रुघ्नः इदमब्रवीत्  ॥ 
२।७८।१  ॥   

  

वचनाकारमाह-- गतिरिति । सर्वभूतानां गतिर्यः स रामो नित्यविहारसहितो रामः
स्त्रिया सह वनं प्रव्राजितः तस्य दुःखे सति आत्मनः अस्मदादेः दुःखे किं
वक्तव्यम्  ॥  २।७८।२  ॥   

  

बलवानिति । वीर्यसम्पन्नो यो ऽसौ लक्ष्मणो नाम सः पितृनिग्रहं
पित्राग्रहविषयीभूतरामप्रव्राजनं कृत्वा छित्त्वा रामं किं किमर्थं न
मोचयते अमोचयत् दुःखादिति शेषः  ॥  २।७८।३  ॥   

  

नन्वनिवर्तनीयपित्राग्रहस्य कथं निवृत्तिरित्यत आह-- पूर्वमिति । नार्याः
स्त्रीणामवशं गतो ऽपि गतो ऽपि यः राजा उत्पथं
प्रतिज्ञातनिवर्तनरूपदुर्मार्गं समारूढः मन्थरासम्मतिहेतुकारूढवान् स राजा
नयानयौ समवेक्ष्य सम्यग्बोधयित्वा पूर्वमाग्रहप्राप्तेः प्रागेव निग्राह्यः
निवारणीयः  ॥  २।७८।४  ॥   

  

इतीति । तदा तस्मिन्समये शत्रुघ्ने इति अनेन प्रकारेण सम्भाषमाणे सति
सर्वाभरणभूषिता कुब्जा मन्थरा प्राग्द्वारे अभूत् प्राप्नोत्  ॥  २।७८।५
 ॥   

  

तामेव वर्णयन्नाह-- लिप्तेति । चन्दनसारेण उत्तमचन्दनेन तैस्तैः
राजगृहप्रसिद्धैः विविधैः भूषणैः विविधं विभूषिता चित्रैः विचित्रैः
मेखलादामभिः अन्यैः अयोध्यादेशाप्रसिद्धैः वरभूषणैः उपलक्षिता मन्थरा
बभासे, तत्र दृष्टान्तः रज्जुभिः वेणीभिः बद्ध्वा वानरी तारा इव ।
श्लोकद्वयमेकान्वयि  ॥  २।७८।६,७  ॥   

  

तामिति । तां मन्थरां पापस्य अकालिकप्रव्राजनजनिताधर्मस्य कारिणीं तां
मन्थरां भृशमत्यन्तं समीक्ष्य अकरुण यथा स्यात्तथा द्वास्थः शत्रुघ्नाय
न्यवेदयत्  ॥  २।७८।८  ॥   

  

निवेदनप्रकारमाह-- यस्या इति । यस्याः कृते प्रयत्ने सति रामो वने इति
शेषः, वो युष्माकं पिता च अन्यस्तद्देहः सशरीरः साकेतं गत इति शेषः, सा
नृशंसा क्रूरा पापा सर्वदुःखदानरूपपापकारिणी सा मन्थरा इयमेव तस्या
दण्डमिति शेषः, यथामति यथेच्छं कुरु  ॥  २।७८।९  ॥   

  

शत्रुघ्न इति । भृशदुःखितः शत्रुघ्नः तद्द्वाःस्थोक्तं वचनमाज्ञाय ज्ञात्वा
सर्वानन्तःपुरचरान् इति इदं वचः द्रुतमुवाच  ॥  २।७८।१०  ॥   

  

वचनाकारमाह-- तीव्रमिति । यया मे भ्रातृ़णां पितुश्च दुःखमुत्पादितं सेयं
नृशंसस्य क्रूरस्य कर्मणः फलमश्रुतां हन्यतामित्यर्थः  ॥  २।७८।११  ॥   

  

एवमिति । तेन शत्रुघ्नेन एवमुक्त्वा सखीजनसमावृता बलवत् अतिबलं यथा
स्यात्तथा गृहीता सा कुब्जा तद्गृहमनादयत्स्वोच्चारितशब्देनापूरयदित्यर्थः
 ॥  २।७८।१२  ॥   

  

तत इति । ततः शत्रुघ्नाज्ञापनानन्तरं क्रुद्धं शत्रुघ्नमाज्ञाय
सुभृशमत्यन्तं तप्तः सर्वः तस्याः मन्थरायाः सखीजनः सर्वशः सर्वप्रकारेण
व्यपलायत  ॥  २।७८।१३  ॥   

  

पलायनप्रकारमाह-- अमन्त्रयतेति । तस्याः मन्थरायाः कृत्स्नः सकलः सखीजनः
अमन्त्रयत परस्परं सम्मतिमकरोत् । सम्मतिप्रकारमाह-- सर्वः सकलस्वजनसहितः
समुपक्रान्तः कोपप्रारम्भवान् अयं शत्रुघ्नः नः अस्मान्निश्शेषं यथा भवति
तथा यथा यथावत्करिष्यति  ॥  २।७८।१४  ॥   

  

ननु पलायने ऽपि कथं रक्षा भवितेत्यत आह-- सानुक्रोशामिति । अनुक्रोशो दया
तत्सहितामत एव वदान्यां मृदुभाषणशीलामत एव धर्मज्ञां कौशल्यां शरणं
रक्षिकां यामः सा कौशल्या एव नो ऽस्माकमिदानीं ध्रुवा गतिरस्ति
वर्तमानत्वस्य विवक्षयेदानींलाभः  ॥  २।७८।१५  ॥   

  

स इति । रोषेण संवीतः संयुक्तः शत्रुघ्नः क्रोशन्ती विलपन्तीं कुब्जां
पृथिवीतले सञ्चकर्ष  ॥  २।७८।१६  ॥   

  

तस्यामिति । ततस्ततः तत्र तस्यां कुब्जायामाकृष्यमाणायां सत्यां
बहुविधमनेकप्रकारं चित्रमद्भुतं भाण्डं भूषणं व्यशीर्यत विदीर्णतां
प्राप्नोत् "भाण्डं भूषणमात्रे ऽपि" इति कोशः  ॥  २।७८।१७  ॥   

  

तेनेति । तेन मन्थरासम्बन्िधना भाण्डेन भूषणेन विस्तीर्णं श्रीमद्राजस्य
निवेशनं गृहं शारदं शरत्कालसम्बन्धि गगनमिव यथा यथावद्भूयो ऽधिकमशोभत  ॥ 
२।७८।१८  ॥   

  

स इति । बली स शत्रुघ्नः कैकेयीं तन्निवारणार्थमागतां स्वमातरं गृहीत्वा
निर्भर्त्स्य च परुषं वचो बभाषे । एतेन रामवियोगदुःखस्य दुःसहत्वं सूचितम्
 ॥  २।७८।१९  ॥   

  

तैरिति । तैः शत्रुघ्नोच्चारितैः दुःखैः दुःखप्रापकैः वाक्यैः भृशदुःखिता
अत एव शत्रुघ्नभयसन्त्रस्ता कैकेयी शरणं मन्थरारक्षामुद्दिश्य पुत्रं
भरतमागता  ॥  २।७८।२०  ॥   

  

तमिति । क्रुद्धं तं शत्रुघ्नं प्रेक्ष्य भरतः इदमब्रवीत् । वचनाकारमाह--
प्रमदाः स्त्रियः सर्वभूतानामवध्याः इति हेतोः क्षम्यतां मन्थरापराध इति
शेषः  ॥  २।७८।२१  ॥   

  

हन्यामिति । यदि मन्थरावधे इति शेषः, धार्मिको रामः मां मातृघातकं
नासूयेत्तर्हि दुष्टचारिणीं दुष्टाचरणप्रापणशीलामत एव पापां कैकेयीं
कैकेयीदासीमिमां मन्थरामहं हन्याम् । मन्थ्ारायां मातृत्वं च
मातृसखीत्वेनारोपात्  ॥  २।७८।२२  ॥   

  

इमामिति । इमां कुब्जां हतां त्वत्कर्तृकप्राणवियोगाश्रयीभूतां यदि राघवो
जानाति जानीयात्तर्हि त्वां मां च न अभिभाषेत ध्रुवं निश्चितमेतत्  ॥ 
२।७८।२३  ॥   

  

भरतस्येति । भरतस्य वचः वचनं श्रुत्वा शत्रुघ्नः ततः
मन्थरावधरूपाद्दोषान्न्यवर्तत अत एव तां मन्थरां मुमोच  ॥  २।७८।२४  ॥   

  

सेति । सा भरतेन मोचिता सुदुःखार्ता मन्थरा कैकेय्याः पादमूले निपपात कृपणं
यथा स्यात्तथा विललाप च  ॥  २।७८।२५  ॥   

  

शत्रुघ्नेति । शत्रुघ्नविक्षेपेण तत्कर्तृकात्याकर्षणेन विमूढा विवेकरहिता
सञ्ज्ञा बुद्धिर्यस्यास्तामार्तरूपां दुःखचेष्टावतीं विलग्नां विगतवागुरां
क्रौञ्चीमिव वीक्षमाणां कुब्जां भरतस्य माता समीक्ष्य शनैः समाश्वासयत् ।
शनैरित्यनेन तस्याः अपि वियोगदुःखितात्वं सूचितम्  ॥  २।७८।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
ऽष्टसप्ततितमः सर्गः  ॥  २।७८  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/078_mantharAshAsanam.md">
<details><summary><h3>तिलकम् ...{Loading}...</h3></summary>



यात्रां रामसमीपयात्रां समीहन्तं समीहमानं विचारयन्तमित्यर्थः  ॥  २।७८।१
 ॥   

  

दुःखे दुःखजनकसङ्कटे प्राप्ते यः सर्वभूतानां गतिः स्मरणमात्रेण
सर्वदुःखनाशकः, आत्मनः स्वस्यावयोश्च गतिरिति किं वक्तव्यम् अनेनातिसङ्कटे
भगवत्स्मरणमेव दुःखनाशे समर्थं नान्यदिति सूचितम् । स रामः स्त्रिया
प्रव्राजितः स च गत इत्येतदनुचितं तेन कृतं सामर्थ्ये सतीति शेषः  ॥  २।७८।२
 ॥   

  

किं वा रामो राज्यलोभात्पित्राज्ञामुल्लङ्घितवानित्ययशोभयादेवं करोतु
लक्ष्मणः सर्वथानुचितं कृतवानित्याह बलवानिति । लक्ष्मणो
नामानुचितकर्तृत्वेन शोच्यः । यो ऽप्यस्मद्भ्राता असौ पितृनिग्रहं कृत्वा
रामं न मोचयते स्म वनवासात्  ॥  २।७८।३ ॥   

  

कथं पितृनिग्रह उचितस्तत्राह पूर्वमिति । यो राजा नार्या वशं गतः
सन्नुत्पथमन्यायमार्गमारूढः प्राप्तः, अतो लक्ष्मणः स्वयं नयानयौ
न्यायान्यायौ अभिषेकविषयौ समीक्ष्य विचार्य "गुरोरप्यवलिप्तस्य" इति
शास्त्रानुसारेण वनप्रव्राजनात्पूर्वमेव तत्प्रसङ्गकाल एव निग्राह्यः
नेदमनुचितमिति भावः  ॥  २।७८।४ ॥   

  

प्राग्द्वारे शत्रुघ्नाधिष्ठितद्वारे कुब्जा दैवादागताभूत्  ॥  २।७८।५  ॥   

  

राजवस्त्राणि राजार्हवस्त्राणि  ॥  २।७८।६  ॥   

  

वानरी कुरूपत्वात् । अत्र गुरुलघुप्रयुक्तश्छन्दोभङ्ग आर्षः । पाठान्तरे चः
पादपूरणे  ॥  २।७८।७  ॥   

  

अकरुणं निर्दयम्  ॥  २।७८।८  ॥   

  

वने रामः तिष्ठतीति शेषः । यथामति निग्रहमिति शेषः  ॥  २।७८।९  ॥   

  

धृतव्रतः कर्तव्यत्वेनावधृतव्रत इत्यर्थः । "द्रुतं वचः" इति पाठान्तरम्  ॥ 
२।७८।१०  ॥   

  

अश्नुतां प्राप्नुतम् । तथा कर्तव्यं मयेति शेषः  ॥  २।७८।१११३  ॥   

  

समुपक्रान्त आरब्धपराक्रमः  ॥  २।७८।१४  ॥   

  

अतः सानुक्रोशामिति । सा नो ऽस्माकं ध्रुवा गतिरस्ति, अतस्तां शरणं याम
इत्यमन्त्रयतेत्यन्वयः  ॥  २।७८।१५  ॥   

  

पृथिवीतले पातयित्वेति शेषः  ॥  २।७८।१६  ॥   

  

भाण्डं भूषणमात्रे ऽपि  ॥  २।७८।१७,१८  ॥   

  

गृहीत्वा कुब्जां कैकेयीमभिनिर्भर्त्स्य कुब्जामोचनार्थमागतामिति शेषः ।
निर्भर्त्सनमत्र हस्तेन दूरीकरणम्  ॥  २।७८।१९  ॥   

  

परुषैर्मर्मग्राहिभिः । अत एव दुःखैः पुत्रं शरणमागता कुब्जामोचनार्थमिति
शेषः  ॥  २।७८।२०  ॥   

  

यतः सर्वभूतानामवध्या अतः क्षम्यतामित्यब्रवीत्  ॥  २।७८।२१  ॥   

  

मातृघातकं मां प्रति यदि रामो नासूयेन्न कुप्येत्, तदाहमिमां मातरमपि
हन्याम्  ॥  २।७८।२२  ॥   

  

जानाति ज्ञास्यते । नाभिभाषिष्यते स्त्रीघातिनाविति मत्त्वा इत्यब्रवीदिति
पूर्वेण संबन्धः  ॥  २।७८।२३२५  ॥   

  

शत्रुघ्नविक्षेपः शत्रुघ्नेनेतस्ततः कर्षणं तेन प्रनष्टज्ञानां विलग्नां
यन्त्रादिना संयताम्  ॥  २।७८।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय  

आदिकाव्ये ऽयोध्याकाण्डे ऽष्टसप्ततितमः सर्गः  ॥  २।७८  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/078_mantharAshAsanam.md">
<details><summary><h3>द्राविडपाठः ...{Loading}...</h3></summary>


अथ यात्रां समीहन्तं शत्रुध्नो लक्ष्मणानुजः।  
भरतं शोकसन्तप्तमिदं वचनमब्रवीत् ॥ 2.78.1 ॥   
गतिर्यः सर्वभूतानां दुःखे किं पुनरात्मनः।  
स रामः सत्त्वसम्पन्नः स्त्रिया प्रव्राजितो वनम् ॥ 2.78.2 ॥   
बलवान् वीर्यसम्पन्नो लक्ष्मणो नाम योऽप्यसौ।  
किं न मोचयते रामं कृत्वा स्म पितृनिग्रहम् ॥ 2.78.3 ॥   
पूर्वमेव तु निग्राह्यः समवेक्ष्य नयानयौ।  
उत्पथं यः समारूढो नार्या राजा वशं गतः ॥ 2.78.4 ॥   
इति सम्भाषमाणे तु शत्रुघ्ने लक्ष्मणानुजे।  
प्राग्द्वारेऽभूत्तदा कुब्जा सर्वाभरणभूषिता ॥ 2.78.5 ॥   
लिप्ता चन्दनसारेण राजवस्त्राणि बिभ्रती।  
विविधं विविधैस्तैस्तैर्भूषणैश्च विभूषिता ॥ 2.78.6 ॥   
मेखलादामभिश्चित्रैरन्यैश्च शुभभूषणैः।  
बभासे बहुभिर्बद्धा रज्जुबद्धेव वानरी ॥ 2.78.7 ॥   
तां समीक्ष्य तदा द्वास्स्थाः सुभृशं पापकारिणीम्।  
गृहीत्वाऽकरुणां कुब्जां शत्रुघ्नाय न्यवेदयन् ॥ 2.78.8 ॥   
यस्याः कृते वने रामो न्यस्तदेहश्च वः पिता।  
सेयं पापा नृशंसा च तस्याः कुरु यथामति ॥ 2.78.9 ॥   
शत्रुघ्नश्च तदाज्ञाय वचनं भृशदुःखितः।  
अन्तःपुरचरान् सर्वानित्युवाच धृतव्रतः ॥ 2.78.10 ॥   
तीव्रमुत्पादितं दुःखं भ्रातॄणां मे तथा पितुः।  
यया सेयं नृशंसस्य कर्मणः फलमश्नुताम् ॥ 2.78.11 ॥   
एवमुक्ता तु तेनाशु सखीजनसमावृता।  
गृहीता बलवत् कुब्जा सा तद्गृहमनादयत् ॥ 2.78.12 ॥   
ततः सुभृशसन्तप्तस्तस्याः सर्वः सखीजनः।  
क्रुद्धमाज्ञाय शत्रुघ्नं विपलायत सर्वशः ॥ 2.78.13 ॥   
आमन्त्रयत कृत्स्नश्च तस्याः सर्वः सखीजनः।  
यथायं समुपक्रान्तो निश्शेषान्नः करिष्यति ॥ 2.78.14 ॥   
सानुक्रोशां वदान्यां च धर्मज्ञां च यशस्विनीम्।  
कौसल्यां शरणं याम सा हि नोऽस्तु ध्रुवा गतिः ॥ 2.78.15 ॥   
स च रोषेण ताम्राक्षः क्षत्रुघ्नः शत्रुतापनः।  
विचकर्ष तदा कुब्जां क्रोशन्तीं धरणीतले ॥ 2.78.16 ॥   
तस्या ह्याकृष्यमाणाया मन्थरायास्ततस्ततः।  
चित्रं बहुविधं भाण्डं पृथिव्यां तद्व्यशीर्यत ॥ 2.78.17 ॥   
तेन भाण्डेन संस्तीर्णं श्रीमद्राजनिवेशनम्।  
अशोभत तदा भूयः शारदं गगनं यथा ॥ 2.78.18 ॥   
स बली बलवत्क्रोधाद्गृहीत्वा पुरुषर्षभः।  
कैकेयीमभिनिर्भर्त्स्य बभाषे परुषं वचः ॥ 2.78.19 ॥   
तैर्वाक्यैः परुषैर्दुःखैः कैकेयी भृशदुःखिता।  
शत्रुघ्नभयसन्त्रस्ता पुत्रं शरणमागता ॥ 2.78.20 ॥   
तां प्रेक्ष्य भरतः क्रुद्धं शत्रुघ्नमिदमब्रवीत्।  
अवध्याः सर्वभूतानां प्रमदाः क्षम्यतामिति ॥ 2.78.21 ॥   
हन्यामहमिमां पापां कैकेयीं दुष्टचारिणीम्।  
यदि मां धार्मिको रामो नासूयेन्मातृघातकम् ॥ 2.78.22 ॥   
इमामपि हतां कुब्जां यदि जानाति राघवः।  
त्वां च मां च हि धर्मात्मा नाभिभाषिष्यते ध्रुवम् ॥ 2.78.23 ॥   
भरतस्य वचः श्रुत्वा शत्रुघ्नो लक्ष्मणानुजः।  
न्यवर्त्तत ततो रोषात्तां मुमोच च मन्थराम् ॥ 2.78.24 ॥   
सा पादमूले कैकेय्या मन्थरा निपपात ह।  
निश्वसन्ती सुदुःखार्त्ता कृपणं विललाप च ॥ 2.78.25 ॥   
शत्रुघ्नविक्षेपविमूढसञ्ज्ञां समीक्ष्य कुब्जां भरतस्य माता।  
शनैः समाश्वासयदार्त्तरूपां क्रौञ्चीं विलग्नामिव वीक्षमाणाम् ॥ 2.78.26 ॥   

</details>
</div>
