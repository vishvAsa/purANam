+++
title = "०२२ रावणेन अन्तसमयसूचना"
title_english = "022 Ravana gives deadline"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-022-Ravana_gives_deadline.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/04-sItA-pIDanam/022_rAvaNena_antasamayasUchanA.md">
<details><summary><h3>IITK ...{Loading}...</h3></summary>

Ravana appeals to Sita -- asks the demon guards to change her mind --
gives ultimatum to Sita



#### श्लोकः
##### मूलम्
सीताया वचनं श्रुत्वा परुषं राक्षसाधिपः।  
प्रत्युवाच ततः सीतां विप्रियं प्रियदर्शनाम्॥5.22.1॥

##### शब्दार्थः
राक्षसाधिपः lord of demons, परुषम् sharp, सीतायाः of Sita, वचनम् words, श्रुत्वा on hearing, ततः then, प्रियदर्शनम् is pleasing to see, विप्रियम् unpleasant, सीताम् to Sita, प्रत्युवाच replied.

##### आङ्ग्लानुवादः
Hearing the sharp words of pleasing Sita, the lord of demons replied in unpleasant termsः



#### श्लोकः
##### मूलम्
यथा यथा सान्त्वयिता वश्यः स्त्रीणां तथा तथा।  
यथा यथा प्रियं वक्ता परिभूतस्तथा तथा॥5.22.2॥

##### शब्दार्थः
स्त्रीणाम् among women, यथा यथा more and more, सान्त्वयिता is courteous, तथा तथा so much so, वश्यः a passionate one, यथा यथा more and more, प्रियम् dear, वक्ता speaks, तथा तथा so much, परिभूतः will be humiliated.

##### आङ्ग्लानुवादः
"The more the lover is courteous and loving and pleasing to women the more he is humiliated by them.



#### श्लोकः
##### मूलम्
सन्नियच्छति मे क्रोधं त्वयि कामः समुत्थितः।  
द्रवतोऽमार्गमासाद्य हयानिव सुसारथिः॥5.22.3॥

##### शब्दार्थः
त्वयि in you, समुत्थितः arisen, कामः passion, सुसारथिः good charioteer, अमार्गम् wrong path, आसाद्य taking, द्रवतः speeding, हयानिव like the horses, मे my, क्रोधम् anger, सन्नियच्छति restrained.

##### आङ्ग्लानुवादः
"My love for you has restrained my anger, just as a good charioteer controls the horses galloping on a wrong path.



#### श्लोकः
##### मूलम्
वामः कामो मनुष्याणां यस्मिन् किल निबध्यते।  
जने तस्मिंस्त्वनुक्रोशः स्नेहश्च किल जायते॥5.22.4॥

##### शब्दार्थः
मनुष्याणाम् in men, कामः passion, वामः partial, यस्मिन् in whom, जने people, निबध्यते bound, तस्मिन् in him, अनुक्रोशः compassion, स्नेहश्च friendship, जायते किल even though punishable.

##### आङ्ग्लानुवादः
"Love is partial. It gets bound to those in whomsoever compassion and friendship is generated, even though they are punishable.



#### श्लोकः
##### मूलम्
एतस्मात्कारणान्न त्वां घातयामि वरानने।  
वधार्हामवमानार्हां मिथ्याप्रव्रजिते रताम्॥5.22.5॥

##### शब्दार्थः
वरानने O beautiful lady, एतस्मात् on this, कारणात् account, वधार्हाम् deserve to be killed, अवमानार्हाम् deserves to be put to shame, मिथ्याप्रव्रजिते in a pseudoascetic life, रताम् engaged, त्वाम् you, न घातयामि will not kill.

##### आङ्ग्लानुवादः
"O beautiful one it is on this account that I do not kill you even though you deserve to be killed and insulted (for the words used),  even as you are engaged in a pseudoascetic life.



#### श्लोकः
##### मूलम्
परुषाणीह वाक्यानि यानि यानि ब्रवीषि माम्।  
तेषु तेषु वधो युक्तस्तव मैथिलि दारुणः॥5.22.6॥

##### शब्दार्थः
मैथिलि Mythili, इह here, माम् me, यानि यानि whatever, परुषाणि piercing, वाक्यानि statements, ब्रवीषि spoke, तेषु तेषु for each one, तव your, दारुणः dreadful, वध killing, युक्तः is right.

##### आङ्ग्लानुवादः
"O Mythili for each of the piercing statements made you deserve dreadful death."



#### श्लोकः
##### मूलम्
एवमुक्त्वा तु वैदेहीं रावणो राक्षसाधिपः।  
क्रोधसंरम्भसंयुक्तः सीतामुत्तरमब्रवीत्॥5.22.7॥

##### शब्दार्थः
राक्षसाधिपः lord of demons, रावणः Ravana, वैदेहीम् to Vaidehi, एवम् in that way, उक्त्वा having spoken, क्रोधसंरम्भसंयुक्तः stirred up with anger and exitement, सीताम् to Sita, उत्तरम् in reply, अब्रवीत् said.

##### आङ्ग्लानुवादः
Ravana, the lord of demons, said these words in reply to Vaidehi who was overcome with  anger and exitement.



#### श्लोकः
##### मूलम्
द्वौ मासौ रक्षितव्यौ मे योऽवधिस्ते मया कृतः।  
ततः शयनमारोह मम त्वं वरवर्णिनि॥5.22.8॥

##### शब्दार्थः
मया by me, ते to you, यः that, अवधिः deadline, कृतः fixed, द्वौ two, मासौ months, मे to me, रक्षितव्यौ keep, वरवर्णिनि of beautiful hue, ततः thereafter, मम my, शयनम् bed, आरोह come to share.

##### आङ्ग्लानुवादः
"I shall wait for two months, the deadline fixed. O lady of beautiful hue thereafter you have to share my bed.



#### श्लोकः
##### मूलम्
ऊर्ध्वं द्वाभ्यां तु मासाभ्यां भर्तारं मामनिच्छतीम्।  
मम त्वां प्रातराशार्थमालभन्ते महानसे॥5.22.9॥

##### शब्दार्थः
द्वाभ्याम् those two, मासाभ्याम् two months, ऊर्ध्वम् after that, माम् me, भर्तारम् as husband, अनिच्छतीम् reluctant, त्वाम् you, मम my, प्रातराशार्थम् for breakfast, महानसे to the kitchen, आलभन्ते cook you.

##### आङ्ग्लानुवादः
"If you are still reluctant to accept me as your husband after two months you will be sent to kitchen to be cooked as morning breakfast for me".



#### श्लोकः
##### मूलम्
तां तर्ज्यमानां सम्प्रेक्ष्य राक्षसेन्द्रेण जानकीम्।  
देवगन्धर्वकन्यास्ता विषेदुर्विकृतेक्षणाः॥5.22.10॥

##### शब्दार्थः
राक्षसेन्द्रेण by the demon king, तर्ज्यमानाम् threatened, तां जानकीम् that Janaki, सम्प्रेक्ष्य observing, ताः those, देवगन्धर्वकन्याः daughters of gods and gandharvas, विकृतेक्षणाः distressed eyes, विषेदुः wept sadly.

##### आङ्ग्लानुवादः
Observing Janaki, threatened by the demon king the daughters of gods and gandharvas shed tears with distressful eyes.



#### श्लोकः
##### मूलम्
ओष्ठप्रकारैरपरा वक्त्रनेत्रैस्तथापराः।  
सीतामाश्वासयामासुस्तर्जितां तेन रक्षसा॥5.22.11॥

##### शब्दार्थः
तेन by that, रक्षसा demon, तर्जिताम् threatened, ताम् her, सीताम् Sita, अपराः some of them, ओष्ठप्रकारैः with movement of lips, तथा likewise, अपराः still others, वक्त्रनेत्रैः with movement of eyes and faces, आश्वासयामासुः consoled her.

##### आङ्ग्लानुवादः
When Sita was threatened by the demon king, the daughters of gods and gandharvas there consoled her through gestures of their lips and eyes.



#### श्लोकः
##### मूलम्
ताभिराश्वासिता सीता रावणं राक्षसाधिपम्।  
उवाचात्महितं वाक्यं वृत्तशौण्डीर्यगर्वितम्॥5.22.12॥

##### शब्दार्थः
ताभिः by them (the women), आश्वासिता having been consoled, सीता Sita, वृत्तशौण्डीर्यगर्वितम् proud of the power of her virtues, आत्महितम् in selfdefence, वाक्यम् words, राक्षसाधिपम् to the demon king, रावणम् to Ravana, उवाच said.

##### आङ्ग्लानुवादः
Having thus been consoled, Sita, proud of the power of her virtues, said this to Ravana in selfdefenceः



#### श्लोकः
##### मूलम्
नूनं न ते जनः कश्चिदस्ति निःश्रेयसे स्थितः।  
निवारयति यो न त्वां कर्मणोऽस्माद्विगर्हितात्॥5.22.13॥

##### शब्दार्थः
यः whoever, त्वाम् you, विगर्हितात् reproached, अस्मात् from this, कर्मणः action, निवारयति prevents, ते your, निःश्रेयसे who is interested in your welfare, रतः remain, जनः people, कश्चित् some, नास्ति destroyed, नूनम् surely.

##### आङ्ग्लानुवादः
"Obviously there is no one among your people keen on your welfare since nobody is preventing you from this reproachable act.



#### श्लोकः
##### मूलम्
मां हि धर्मात्मनः पत्नीं शचीमिव शचीपतेः।  
त्वदन्यस्त्रिषु लोकेषु प्रार्थयेन्मनसापि कः॥5.22.14॥

##### शब्दार्थः
शचीपतेः Sachi's husband, Indra, शचीमिव like Sachi, धर्मात्मनः righteous self (Rama), पत्नीम् wife, माम् me, त्रिषु लोकेषु in the three worlds, त्वदन्यः none, कः what, मनसापि even in mind, प्रार्थयेत् would seek.

##### आङ्ग्लानुवादः
"Who in all the three worlds other than you would, even in mind, seek this consort of the righteous self (Sri Rama) like  Sachi to Indra? .



#### श्लोकः
##### मूलम्
राक्षसाधम रामस्य भार्याममिततेजसः।  
उक्तवानसि यत्पापं क्व गतस्तस्य मोक्ष्यसे॥5.22.15॥

##### शब्दार्थः
राक्षसाधम stupid demon, अमिततेजसः of undimmed brilliance, रामस्य Rama's, भार्याम् wife, यत् such, पापम् sin, उक्तवान् spoke, असि you are, तस्य its, क्व where, गतः gone, मोक्ष्यसे will you escape.

##### आङ्ग्लानुवादः
"O stupid demon where can you go to escape the consequences of your sinful words spoken against Rama's consort of undimmed brilliance?



#### श्लोकः
##### मूलम्
यथा दृप्तश्च मातङ्गः शशश्च सद्दृशो युधि।  
तथा मातङ्गवद्रामस्त्वं नीचः शशवत् स्मृतः॥5.22.16॥

##### शब्दार्थः
युधि in war, सद्दृशः similar, दृप्तः arrogant, मातङ्गः elephant, शशःच and a rabbit, यथा as, तथा  
in the same way, नीचः mean, रामः Rama, मातङ्गवद्रामः like the proud elephant, त्वम् you, शशवत् rabbit, स्मृतः as spoken by people.

##### आङ्ग्लानुवादः
"It is like a proud elephant fighting in war with a rabbit. Rama is like an elephant and you are like an ordinary rabbit people speak of.



#### श्लोकः
##### मूलम्
स त्वमिक्ष्वाकुनाथं वै क्षिपन्निह न लज्जसे।  
चक्षुषोर्विषयं तस्य न तावदुपगच्छसि॥5.22.17॥

##### शब्दार्थः
सः such, त्वम् you, इह here, इक्ष्वाकुनाथम् king of the Ikshvakus, क्षिपन् looking down, न लज्जसे you are not ashamed, तस्य this, चक्षुषोर्विषयं within his sight, तावत् until then, न उपगच्छसि  not yet caught

##### आङ्ग्लानुवादः
"You are not ashamed of belittling Rama in his absence. You have not yet walked into his sight.



#### श्लोकः
##### मूलम्
इमे ते नयने क्रूरे विरूपे कृष्णपिङ्गले।  
क्षितौ न पतिते कस्मान्मामनार्य निरीक्षितः॥5.22.18॥

##### शब्दार्थः
अनार्य ignoble wretch, माम् me, निरीक्षतः while looking at, ते your, क्रूरे cruel, विरूपे uncouth, कृष्णपिङ्गले dark brown colour, इमे these, नयने two eyes, क्षितौ on the ground, कस्मात् why, न पतिते not dropping down?

##### आङ्ग्लानुवादः
"O ignoble wretch I wonder why your dark brown, distorted eyes do not fall off (the socket) when you look at me (lustfully).



#### श्लोकः
##### मूलम्
तस्य धर्मात्मनः पत्नीं स्नुषां दशरथस्य च।  
कथं व्याहरतो मां ते न जिह्वा व्यवशीर्यते॥5.22.19॥

##### शब्दार्थः
धर्मात्मनः righteous, तस्य his, पत्नीम् wife, दशरथस्य Dasaratha's, स्नुषां च daughterinlaw also, माम् me, व्याहरतः while you speak, ते you, जिह्वा tongue, कथम् how is it, न व्यवशीर्यते not snap and fall down on the ground?

##### आङ्ग्लानुवादः
"Why does not your tongue drop down while you speak such words against this consort of the righteous king (Rama) and daughterin law of Dasaratha?



#### श्लोकः
##### मूलम्
असन्देशात्तु रामस्य तपसश्चानुपालनात्।  
न त्वां कुर्मि दशग्रीव भस्म भर्मार्ह तेजसा॥5.22.20॥

##### शब्दार्थः
भस्मार्ह  fit to be reduced to ashes, दशग्रीव O tennecked one, रामस्य Rama's, असन्देशात्  not received permission, तपसः penance, अनुपालनात् due to observing, तेजसा with my power, त्वाम् you, भस्म ashes, न कुर्मि I am not making.

##### आङ्ग्लानुवादः
"O Ravana I can reduce you to ashes through the fire of my chastity. But I do not have Rama's permission and I want to preserve my power of ascetism even though you are fit to be consigned to the flames.



#### श्लोकः
##### मूलम्
नापहर्तुमहं शक्या त्वया रामस्य धीमतः।  
विधिस्तव वधार्थाय विहितो नात्र संशयः॥5.22.21॥

##### शब्दार्थः
धीमतः of a wise one, रामस्य Rama's, अहम् I am, त्वया by you, अपहर्तुम् to abduct, न शक्या it is not possible, तव your, वधार्थाय for your ruin, विधिः providence, विहितः ordained, अत्र here, संशयः doubt, न no.

##### आङ्ग्लानुवादः
"When I was with wise Rama, it was not possible for you to abduct me. No doubt Providence has ordained this to bring about your death.



#### श्लोकः
##### मूलम्
शूरेण धनदभ्रात्रा बलैः समुदितेन च।  
अपोह्य रामं कस्माद्धि दारचौर्यं त्वया कृतम्॥5.22.22॥

##### शब्दार्थः
शूरेण by a warrior, धनदभ्रात्रा by brother of Kubera, बलैः with forces, समुदितेन च endowed with, त्वया you, रामम् Rama, अपोह्य bypassing him, कस्मात् for what reason, दारचौर्यम् stealing of other's wife, कृतम् is committed.

##### आङ्ग्लानुवादः
"You are a (great) warrior and a brother of Kubera. You possess an army. Then why did you abduct Rama's wife bypassing him?"



#### श्लोकः
##### मूलम्
सीताया वचनं श्रुत्वा रावणो राक्षसाधिपः।  
विवृत्य नयने क्रूरे जानकीमन्ववैक्षत॥5.22.23॥

##### शब्दार्थः
राक्षसाधिपः lord of demons, रावणः Ravana, सीतायाः Sita's, वचनम् words, श्रुत्वा on hearing, क्रूरे cruel ones, नयने eyes, विवृत्य turning them dreadfully, जानकीम् at Janaki, अन्ववैक्षत looked at.

##### आङ्ग्लानुवादः
On hearing Janaki, the lord of demons, Ravana looked at her with his cruel eyes opened wide and rolling.



#### श्लोकः
##### मूलम्
नीलजीमूतसङ्काशो महाभुजशिरोधरः।  
सिंहसत्त्वगतिः श्रीमान् दीप्त जिह्वाग्रलोचनः॥5.22.24॥

##### शब्दार्थः
नीलजीमूतसङ्काशः looked like a mass of dark cloud, महाभुजशिरोधरः who had strong arms and neck, सिंहसत्त्वगतिः gait like a lion, श्रीमान् prosperous, दीप्तजिह्वाग्रलोचनः with blazing eyes and tongue.

##### आङ्ग्लानुवादः
Prosperous Ravana looked like a mass of dark cloud, with strong arms, stout neck, gait of a lion, a blazing tongue and burning eyes



#### श्लोकः
##### मूलम्
चलाग्रमकुटप्रांशुश्चित्रमाल्यानुलेपनः।  
रक्तमाल्याम्बरधर तत्सङ्गदविभूषणः॥5.22.25॥

##### शब्दार्थः
चलाग्रमकुटप्रांशुः tall with unsteady crown, चित्रमाल्यानुलेपनः with wonderful garlands and smeared with unguents, रक्तमाल्याम्बरधरः adorned with red flower garlands and clothes, तत्सङ्गदविभूषणः wearing shining ornamental armlets.

##### आङ्ग्लानुवादः
He appeared taller with an unsteady crown. He was wearing wonderful red flower garlands and clothes and was smeared with unguents, shining in ornamental armlets.



#### श्लोकः
##### मूलम्
श्रोणिसूत्रेण महता मेचकेन सुसंवृतः।  
अमृतोत्पादनद्धेन भुजगेनेव मन्दरः॥5.22.26॥

##### शब्दार्थः
अमृतोत्पादनद्धेन waist band tied at the time of churning the milkocean for nectar, भुजगेन like serpent, मन्दरः इव like Mandara mountain, महता with huge, मेचकेन a dark coloured, श्रोणिसूत्रेण by a thread around his hips, सुसंवृतः wellwrapped.

##### आङ्ग्लानुवादः
Wrapped well with a big black thread around his hips, he appeared like mount Mandara encompassed by a black serpent at the time of churning the milkocean for nectar.



#### श्लोकः
##### मूलम्
ताभ्यां स परिपूर्णाभ्यां भुजाभ्यां राक्षसेश्वरः।  
शुशुभेऽचलसङ्काशः शृङ्गाभ्यामिव मन्दरः॥5.22.27॥

##### शब्दार्थः
अचलसङ्काशः looked like a mountain, राक्षसेश्वरः lord of demons, परिपूर्णाभ्याम् with full, ताभ्याम् both of them, भुजाभ्याम् with two arms, शृङ्गाभ्याम् with two peaks, मन्दरः इव like the Mandara, सः he, शुशुभे shone.

##### आङ्ग्लानुवादः
The lord of demons shone like mount Mandara, both his long two arms like two mountain peaks.



#### श्लोकः
##### मूलम्
तरुणादित्यवर्णाभ्यां कुण्डलाभ्यां विभूषितः।  
रक्तपल्लवपुष्पाभ्यामशोकाभ्यामिवाचलः॥5.22.28॥

##### शब्दार्थः
तरुणादित्यवर्णाभ्याम् of the colour of the rising Sun, कुण्डलाभ्याम् with earrings, विभूषितः adorned, रक्तपल्लवपुष्पाभ्याम् having red leaves and flowers, अशोकाभ्याम् with two Ashoka trees, अचलः इव like a mountain.

##### आङ्ग्लानुवादः
He stood like a mountain with two Ashoka trees clothed with red leaves and flowers in the form of earrings of the colour of the rising Sun.



#### श्लोकः
##### मूलम्
स कल्पवृक्षप्रतिमो वसन्त इव मूर्तिमान्।  
श्मशानचैत्यप्रतिमो भूषितोऽपि भयङ्करः॥5.22.29॥

##### शब्दार्थः
कल्पवृक्षप्रतिमः resembling the wishyielding tree in heaven, सः he, मूर्तिमान् a personification, वसन्तः इव like the spring season, श्मशानचैत्यप्रतिमः resembled a memorial structure built on the cremation ground, भूषितोऽपि though adorned with jewels, भयङ्करः fierceful appearance.

##### आङ्ग्लानुवादः
He was comparable to the wishfulfilling tree grown in heaven, a personified spring season and a memorial structure raised on the cremation ground. He looked frightening even though  welladorned.



#### श्लोकः
##### मूलम्
अवेक्षमाणो वैदेहीं कोपसंरक्तलोचनः।  
उवाच रावणः सीतां भुजङ्ग इव निःश्वसन्॥5.22.30॥

##### शब्दार्थः
कोपसंरक्तलोचनः eyes red with anger, रावणः Ravana, वैदेहीम् Vaidehi, अवेक्षमाणः looking at, भुजङ्गः इव like a serpent, निःश्वसन् breathing heavily, सीताम् to Sita, उवाच said.

##### आङ्ग्लानुवादः
Looking at Vaidehi, eyes red with anger, and breathing heavily like a histing snake, Ravana repliedः



#### श्लोकः
##### मूलम्
अनयेनाभिसम्पन्नमर्थहीनमनुव्रते।  
नाशयाम्यहमद्य त्वां सूर्यः सन्ध्यामिवौजसा॥5.22.31॥

##### शब्दार्थः
अनयेन with a wrong policy, अभिसम्पन्नम् endowed, अर्थहीनम् meaningless, अनुव्रते a lady following a vow of chastity, अद्य now, अहम् I, त्वाम् you, सूर्यः Sun, ओजसा with his bright light, सन्ध्यामिव like the morning twilight, नाशयामि dispel.

##### आङ्ग्लानुवादः
"O Sita you are following a vow of chastity and treading a meaningless, wrong path. I will destroy you as the Sun dispels the morning twilight with his lustre".



#### श्लोकः
##### मूलम्
इत्युक्त्वा मैथिलीं राजा रावणः शत्रुरावणः।  
सन्दिदेश ततः सर्वा राक्षसीर्घोरदर्शनाः॥5.22.32॥

##### शब्दार्थः
राजा king, शत्रुरावणः who torments enemies with his terrific voice, रावणः Ravana, मैथिलीम् to Mythili, इति thus, उक्त्वा having spoken, ततः then, घोरदर्शनाः women of fierceful looks, सर्वाः all, राक्षसीः shedemons, सन्दिदेश commanded.

##### आङ्ग्लानुवादः
King Ravana, a tormentor of enemies, having thus threatened Mythili commanded the shedemons women of fiecrceful appearance as followsः



#### श्लोकः
##### मूलम्
एकाक्षीमेककर्णां च कर्णप्रावरणां तथा।  
गोकर्णीं हस्तिकर्णीं च लम्बकर्णीमकर्णिकाम्॥5.22.33॥  
हस्तिपाद्यश्वपाद्यौ च गोपादीं पादचूलिकाम्।  
एकाक्षीमेकपादीं च पृथुपादीमपादिकाम्॥5.22.34॥  
अतिमात्रशिरोग्रीवामतिमात्रकुचोदरीम्।  
अतिमात्रास्यनेत्रां च दीर्घजिह्वामजिह्विकाम्॥5.22.35॥  
अनासिकां सिंहमुखीं गोमुखीं सूकरीमुखीम्।

##### शब्दार्थः
एकाक्षीम् oneeyed, एककर्णां च with one year, तथा similarly, कर्णप्रावरणाम् whose ear was covered, गोकर्णीम् who had cow's ears, हस्तिकर्णीं च  who had ears like those of an elephant, लम्बकर्णीम् one who had long ears, अकर्णिकाम् who had no ears, हस्तिपाद्यश्वपाद्यौ च one with the feet of an elephant and another with the hoofs of the horse, गोपादीम् with cow's hoof, पादचूलिकाम् one with hair on feet, एकाक्षीम् oneeyed one, एकपादीं च with one foot, पृथुपादीम् one with broad feet, अपादिकाम्  who had no feet, अतिमात्राशिरोग्रीवाम् with a huge neck and head, अतिमात्राकुचोदरीम् of large breasts and belly, अतिमात्रास्यनेत्रां च  with big face and eyes, दीर्घजिह्वाम् with long tongue, अजिह्विकाम् with no tongue, अनासिकाम्  noseless, सिंहमुखीम् with a lion face, गोमुखीम् with the face of a cow, सूकरीमुखीम् a boar faced ogress.

##### आङ्ग्लानुवादः
Of them one had one eye, the other one ear, another with ears covered, one had the ear of a cow, another had ears of an elephant and yet another, long, hanging ears. One had the feet of an elephant, another, hoofs of a horse and still another of a cow. While one had a single foot, another had broad feet and yet another no feet at all. One had a long neck and a large head. One had large breasts and belly. One had a big face and eyes, another had a long tongue and yet another no tongue at all. One had no nose and still another had a lion face and yet another the face of a cow.



#### श्लोकः
##### मूलम्
यथा मद्वशगा सीता क्षिप्रं भवति जानकी॥5.22.36॥  
तथा कुरुत राक्षस्यः सर्वाः क्षिप्रं समेत्य च।

##### शब्दार्थः
राक्षस्यः O rakshasa women, जानकी Janaki, सीता Sita, क्षिप्रम् quickly, यथा in a manner, मद्वशगा submits to me, भवति you do, तथा in that way, सर्वाः all of you, क्षिप्रम् at once, समेत्य च jointly, कुरुत you may try.

##### आङ्ग्लानुवादः
"O demonesses, all of you jointly dispose Janaki towards me. See that she submits to me at once.



#### श्लोकः
##### मूलम्
प्रतिलोमानुलोमैश्च सामदानादिभेदनैः॥5.22.37॥  
आवर्जयत वैदेहीं दण्डस्योद्यमनेन च।

##### शब्दार्थः
प्रतिलोमानुलोमैश्च adopting means favourable or contrary to her will, सामदानादिभेदनैः by  gentle or conciliatory, deceptive or coercive means, दण्डस्य or punishment, उद्यमनेन च by adopting, वैदेहीम् Vaidehi, आवर्जयत attract her attention towards me.

##### आङ्ग्लानुवादः
"By adopting means favourable or contrary to her will or through persuasion or coercion or through reward or punishment, draw Vaidehi's mind towards me." (said Ravana).



#### श्लोकः
##### मूलम्
इति प्रतिसमादिश्य राक्षसेन्द्रः पुनः पुनः॥5.22.38॥  
काममन्युपरीतात्मा जानकीं पर्यतर्जयत्।

##### शब्दार्थः
राक्षसेन्द्रः demon king, पुनः पुनः again and again, इति thus, प्रतिसमादिश्य repeated his instruction, काममन्युपरीतात्मा burning with passion and anger, जानकीम् Janaki, पर्यतर्जयत् threatened by pointing his finger at her

##### आङ्ग्लानुवादः
The demon king repeatedly commanded the ogresses burning in anger and passion and threatened Sita again and again, pointing his finger at her.



#### श्लोकः
##### मूलम्
उपगम्य ततः शीघ्रं राक्षसी धान्यमालिनी॥5.22.39॥  
परिष्वज्य दशग्रीवमिदं वचनमब्रवीत्।

##### शब्दार्थः
ततः then, धान्यमालिनी Dhanyamalini, राक्षसी shedemon, शीघ्रम् quickly, उपगम्य having approached, दशग्रीवम् tennecked Ravana, परिष्वज्य having embraced, इदम् this, वचनम् word, अब्रवीत् spoke.

##### आङ्ग्लानुवादः
An ogress called Dhanyamalini at once approached the tenheaded Ravana and embracing him, saidः.



#### श्लोकः
##### मूलम्
मया क्रीड महाराज सीतया किं तवानया॥5.22.40॥  
विवर्णया कृपणया मानुष्या राक्षसेश्वर।

##### शब्दार्थः
महाराज O king, मया with me, क्रीड you may sport, राक्षसेश्वर lord of demons, विवर्णया pale, कृपणया with a wretched, मानुष्या with human, अनया with her, सीतया with Sita, तव to you, किम् what for.

##### आङ्ग्लानुवादः
"O king of demons, sport with me, my lord. What purpose will be served with this pale wretched Sita, a human being after all?



#### श्लोकः
##### मूलम्
नूनमस्या महाराज न दिव्यान् भोगसत्तमान्॥5.22.41॥  
विदधात्यमरश्रेष्ठस्तव बाहुबलार्जितान्।

##### शब्दार्थः
महाराज O king, अमरश्रेष्ठः foremost of the immortals, तव your, बाहुबलार्जितान् earned by the strength of your arms, दिव्यान् divine, भोगसत्तमान् luxuries, अस्याः by her, न विदधाति not  
given , नूनम् surely

##### आङ्ग्लानुवादः
"O king surely she is not ordained by Brahma, the foremost among the immortals to enjoy the luxuries earned by the strength of your arms.



#### श्लोकः
##### मूलम्
अकामां कामयानस्य शरीरमुपतप्यते॥5.22.42॥  
इच्छन्तीं कामयानस्य प्रीतिर्भवति शोभना।

##### शब्दार्थः
अकामाम् a woman devoid of desire, कामयानस्य of a man who desires, शरीरम् body, उपतप्यते only is tormented, इच्छन्तीम् a lady who desires, कामयानस्य one who is desiring, शोभना is enjoyable, प्रीतिः pleasure भवति becomes

##### आङ्ग्लानुवादः




#### श्लोकः
##### मूलम्
एवमुक्तस्तु राक्षस्या समुत्क्षिप्तस्ततो बली॥5.22.43॥  
प्रहसन्मेघसङ्काशो राक्षसः स न्यवर्तत।

##### शब्दार्थः
राक्षस्या by the demon, एवम् in that way, उक्तः having been addressed, बली powerful, मेघसङ्काशः appearing like a cloud, सः he, राक्षसः demon, ततः then, समुत्क्षिप्तः turned away, प्रहसन् laughing heartily, न्यवर्तत went back.

##### आङ्ग्लानुवादः
Having heard her words, the demon king who resembled a fierce dark cloud turned away, laughing heartily.



#### श्लोकः
##### मूलम्
प्रस्थितः स दशग्रीवः कम्पयन्निव मेदिनीम्॥5.22.44॥  
ज्वलद्भास्करवर्णाभं प्रविवेश निवेशनम्।

##### शब्दार्थः
सः he, दशग्रीवः tennecked, मेदिनीम् the ground, कम्पयन्निव as if shaking, प्रस्थितः departed, ज्वलद्भास्करवर्णाभम् blazing like the glow of the midday sun, निवेशनम् residence, प्रविवेश entered.

##### आङ्ग्लानुवादः
Thereupon the tennecked demon departed, as if he was shaking the earth and entered his residence which was shining like the blazing midday Sun.



#### श्लोकः
##### मूलम्
देवगन्धर्वकन्याश्च नागकन्याश्च सर्वतः॥5.22.45॥  
परिवार्य दशग्रीवं विविशुस्तं गृहोत्तमम्।

##### शब्दार्थः
देवगन्धर्वकन्याश्च daughters of gods and gandharvas, नागकन्याश्च and daughters of nagas, सर्वतः from all over, दशग्रीवम् Ravana, परिवार्य having sorrounded, तम् him, गृहोत्तमम् excellent home, विविशुः entered.

##### आङ्ग्लानुवादः
Then the daughters of gods, gandharvas and nagas gathered round and followed him into his excellent palace.



#### श्लोकः
##### मूलम्
स मैथिलीं धर्मपरामवस्थितां प्रपेपमानां परिभर्त्स्य रावणः।  
विहाय सीतां मदनेन मोहितः स्वमेव वेश्म प्रविवेश भास्वरम्॥5.22.46॥

##### शब्दार्थः
सः he, रावणः Ravana, धर्मपराम् woman treading the righteous path, अवस्थिताम् steadfast, प्रवेपमानाम् trembling in fear, मैथिलीम् Mythili, परिभर्त्स्य having abused, सीताम् Sita, विहाय leaving, मदनेन मोहितः overpowered with passion, भास्वरम् glittering, स्वम् his, वेश्मैव dwelling, प्रविवेश entered.

##### आङ्ग्लानुवादः
Having derided Mythili trembling in fear yet steadfast in treading the righteous path, Ravana, overpowered with passion left her and entered his glittering mansion.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे द्वाविंशस्सर्गः।  
Thus ends twentysecond sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/04-sItA-pIDanam/022_rAvaNena_antasamayasUchanA.md">
<details><summary><h3>भूषणम् ...{Loading}...</h3></summary>



सीताया वचनं श्रुत्वा परुषं राक्षसाधिपः ।  

प्रत्युवाच ततः सीतां विप्रियं प्रियदर्शनाम्  ॥  ५।२२।१ ॥   

सीताया इत्यादि  ॥  ५।२२।१ ॥   

  

यथा यथा सान्त्वयिता वश्यः स्त्रीणां तथा तथा ।  

यथा यथा प्रियं वक्ता परिभूतस्तथा तथा  ॥  ५।२२।२ ॥   

सान्त्वयिता अनुनेताः  ॥  ५।२२।२ ॥   

  

सन्नियच्छति मे क्रोधं त्वयि कामः समुत्थितः ।  

द्रवतो ऽमार्गमासाद्य हयानिव सुसारथिः  ॥  ५।२२।३ ॥   

सन्नियच्छति निरुणद्धि । द्ववतः धावतः । अमार्गमिति च्छेदः  ॥  ५।२२।३ ॥   

  

वामः कामो मनुष्याणां यस्मिन् किल निबद्ध्यते ।  

जने तस्मिंस्त्वनुक्रोशः स्नेहश्च किल जायते  ॥ । ५।२२।४ ॥   

वामः प्रतिकूलः । मनुष्याणां प्राणिनाम् । अनुक्रोशः कृपा ।
परिभवादिप्रदानेन मनुष्याणां प्रतिकूलः कामः यस्मिन् जने निबद्ध्यते
तस्मिंस्त्वनुक्रोशः स्नेहश्च जायते किल  ॥  ५।२२।४ ॥   

  

एतस्मात्कारणान्न त्वां घातयामि वरानने ।  

वधार्हामवमानार्हां मिथ्या प्रव्रजिते रताम्  ॥  ५।२२।५ ॥   

परुषाणीह वाक्यानि यानि यानि ब्रवीषि माम् ।  

तेषु तेषु वधो युक्तस्तव मैथिलिदारुणः  ॥  ५।२२।६ ॥   

मिथ्या प्रव्रजितं कपटेन वन्यवृत्तिभाजि रामे । रतां सक्ताम्  ॥ 
५।२२।५६ ॥   

  

एवमुक्त्वा तु वैदेहीं रावणो राक्षसाधिपः ।  

क्रोधसंरम्भसंयुक्तः सीतामुत्तरमब्रवीत्  ॥  ५।२२।७ ॥   

क्रोधसंरम्भसंयुक्तः क्रोधप्रणयाभ्यां संयुक्तः  ॥  ५।२२।७ ॥   

  

द्वौ मासौ रक्षितव्यौ मे यो ऽवधिस्ते मया कृतः ।  

ततः शयनमारोह त्वं वरवर्णिनि  ॥  ५।२२।८ ॥   

द्वौ मासाविति । ते मया यो ऽवधिः कृतः "मासान् द्वादश भामिनि"
इत्यारण्यकाण्डोक्तो द्वादशमासात्मको ऽवधिः कल्पितः । अत्र द्वौ
मासाववशिष्टौ । तौ द्वौ मासौ मे मया रक्षितव्यौ प्रतीक्षणीयौ । ततः
तस्मात्कारणात् । मम शयानमारोहेत्यन्वयः  ॥  ५।२२।८ ॥   

  

ऊर्ध्वं द्वाभ्यां तु मासाभ्यां भर्तारं मामनिच्छतीम् ।  

मम त्वां प्रातराशार्थमारभन्ते महानसे  ॥  ५।२२।९ ॥   

तां तर्ज्यमानां संप्रेक्ष्य राक्षसेन्द्रेण जानकीम् ।  

देवगन्धर्वकन्यास्ता विषेदुर्विकृतेक्षणाः  ॥  ५।२२।१० ॥   

प्रातराशार्थं मासद्वयान्तर्गतरात्रिसमाप्त्यनन्तरं हिंसायां कालविलम्बं
विना प्रातःकालिकाशनार्थमित्यर्थः । आरम्भते आलभन्ते । रलयोरभेदः ।
"आलम्भस्स्पर्शहिंसयोः"इत्यमरः । महानसे पाकशालायाम्  ॥  ५।२२।९१० ॥   

  

ओष्ठप्रकारैरपरा वक्त्रनेत्रैस्तथा ऽपराः ।  

सीतामाश्वासयामासुस्तर्जितां तेन रक्षसा  ॥  ५।२२।११ ॥   

ओष्ठप्रकारैः रुरुदिषतामोष्ठेषु भङ्गस्फुरणादयो ये विकारास्ते
ओष्ठप्राकाराः, ओष्ठभङ्गादिरूपसंज्ञादिभिरित्यर्थः । एवं वक्त्रनेत्रैः
वक्त्रनेत्रसंज्ञादिभिरित्यर्थः  ॥  ५।२२।११ ॥   

  

ताभिराश्वासिता सीता रावणं राक्षसाधिपम् ।  

उवाचात्महितं वाक्यं वृत्तशौष्डीर्यगर्वितम्  ॥  ५।२२।१२ ॥   

वृत्तशौण्डीर्यगर्वितं वृत्तं पातिव्रत्यं तस्या शौण्डीर्यं बलं तेन
गर्वितमिति क्रियाविशेषणम्  ॥  ५।२२।१२ ॥   

  

नूनं न ते जनः कश्चिदस्ति निःश्रेयसे स्थितः ।  

निवारयति यो न त्वां कर्मणो ऽस्याद्विगर्हितात्  ॥  ५।२२।१३ ॥   

मां हि धर्मात्मनः पत्नीं शचीमिव शचीपतेः ।  

त्वदन्यस्त्रिषु लोकेषु प्रार्थयेन्मनसा ऽपि कः  ॥  ५।२२।१४ ॥   

नूनमिति । ते निःश्रेयसे स्थितः कश्चिज्जनः नास्ति । यः अस्मात्
विगर्हितात् कर्मणस्त्वां निवारयति स चापि नास्ति नूनमिति योजना ।
तवेष्टप्रापकः अनिष्टनिवारकश्च नास्तीत्यर्थः  ॥  ५।२२।१३१४ ॥   

  

राक्षसाधमरामस्य भार्याममिततेजसः ।  

उक्तवानसि यच्छापं क्व गतस्तस्य मोक्ष्यसे  ॥  ५।२२।१५ ॥   

तस्य मोक्ष्यसे तस्मान्मोक्ष्यसे  ॥  ५।२२।१५ ॥   

  

यथा दृप्तश्च मातङ्गः शशश्च सहितो वने ।  

तथा द्विरदवद्रामस्त्वं नीच शशवत् स्मृतः  ॥  ५।२२।१६ ॥   

यथा मातङ्गः शशश्च, सहितः युयुत्सादिना संगतः तथा ऽन्योन्यसङ्गतो रामस्त्वं
च । अत्र रावणः स्वस्य मातङ्गसाम्यमुक्तमिति भ्राम्येदिति परिहरति तथेति ।
तत्र गज इव रामः । शश इव त्वम्  ॥  ५।२२।१६ ॥   

  

स त्वमिक्ष्वाकुनाथं वै क्षिपन्निह न लज्जसे ।  

चक्षुषोर्विषयं तस्य न तावदुपगच्छसि  ॥  ५।२२।१७ ॥   

इमे ते नयने क्रूरे विरूपे कृष्णपिङ्गले ।  

क्षितौ न पतिते कस्मान्मामनार्य निरीक्षितः  ॥  ५।२२।१८ ॥   

तस्य धर्मात्मनः पत्नीं स्नुषां दशरथस्य च ।  

कथं व्याहरतो मां तेन न जिह्वा व्यवशीर्यते  ॥  ५।२२।१९ ॥   

इक्ष्वाकुनाथं क्षिपन् मायामृगव्याजेन दूरं निस्सारयन् । इह स्वजनेषु न
तावदुपगच्छसि । यद्युपगच्छसि तदा तत्प्रभावं वेत्स्यसीत्यर्थः  ॥ 
५।२२।१७१९ ॥   

  

असन्देशात्तु रामस्य तपसश्चानुपालनात् ।  

न त्वां कुर्मि दशग्रीव भस्म भस्मार्ह तेजसा  ॥  ५।२२।२० ॥   

असन्देशादिति । रामस्य भर्तुः । असन्देशात् अपकारिषु शपेथा इति
सन्देशाभावात् । तपसः पातिव्रत्यरूपस्य । कूर्मिं करोमि ।
उत्त्वविकरणप्रत्ययलोपावार्षौ । भस्मार्ह भस्मीकरणार्ह । तेजसा
पातिव्रत्यप्रभावेन  ॥  ५।२२।२० ॥   

  

नापहर्तुमहं शक्या तस्य रामस्य धीमतः ।  

विधिस्तव वधार्थाय विहितो नात्र संशयः  ॥  ५।२२।२१ ॥   

तस्य रामस्य तस्मात् रामात् । विधिः चौर्येणापहरणम् । विहितः, दैवेनेति
शेषः  ॥  ५।२२।२१ ॥   

  

शूरेण धनदभ्रात्रा बलैः समुदितेन च ।  

अपोह्य रामं कस्माद्धि दारचौर्यं त्वया कृतम्  ॥  ५।२२।२२ ॥   

बलैस्समुदितेन बलेन सर्वश्रेष्ठेनेत्यर्थः । अपोह्य रामं मृगच्छद्मना
ऽपवाह्य  ॥  ५।२२।२२ ॥   

  

सीताया वचनं श्रुत्वा रावणो राक्षसाधिपः ।  

विवृत्य नयने क्रूरे जानकीमन्ववैक्षत  ॥  ५।२२।२३ ॥   

विवृत्य विवर्त्य  ॥  ५।२२।२३ ॥   

  

नीलजीमूतसङ्काशो महाभुजशिरोधरः ।  

सिंहसत्त्वगतिः श्रीमान् दीप्तजिह्वाग्रलोचनः  ॥  ५।२२।२४ ॥   

सिंहस्येव बलगमने यस्यासौ सिंहसत्त्वगतिः । जिह्वाग्रं लोचने च दीप्तानि
यस्य सो ऽयं दीप्तजिह्वाग्रलोचनः  ॥  ५।२२।२४ ॥   

  

चलाग्रमुकुटप्रांशुश्चित्रमाल्यानुलेपनः ।  

रक्तमाल्याम्बरधरस्तप्ताङ्गदविभूषणः  ॥  ५।२२।२५ ॥   

कोपेन चलम् अग्रं यस्य तत् चलाग्रं च तत् मुकुटं च तेन प्रांशुः दीर्घः ।
चित्रमाल्यवत्त्वे ऽपि रक्तमाल्यवत्त्वं तत्प्राचुर्यादुक्तम् ।
तप्ताङ्गदविभूषणः तप्तशब्देन तेजिष्ठत्वमुक्तम्  ॥  ५।२२।२५ ॥   

  

श्रोणीसूत्रेण महता मेचकेन सुसंवृतः ।  

अमृतोत्पादनद्धेन भुजगेनेव मन्दरः  ॥  ५।२२।२६ ॥   

मेचकेन नीलेन । अमृतोत्पादनद्धेन अमृतोत्पादनार्थं नद्धेन  ॥  ५।२२।२६ ॥   

  

ताभ्यां स परिपूर्णाभ्यां भुजाभ्यां राक्षसेश्वरः ।  

शुशुभे ऽचलसङ्काशः श्रृङ्गाभ्यामिव मन्दरः  ॥  ५।२२।२७ ॥   

तरुणादित्यवर्णाभ्यां कुण्डलाभ्यां विभूषितः ।  

रक्तपल्लवपुष्पाभ्यामशोकाभ्यामिवाचलः  ॥  ५।२२।२८ ॥   

ताभ्यां प्रसिद्धाभ्याम्  ॥  ५।२२।२७२८ ॥   

  

स कल्पवृक्षप्रतिमो वसन्त इव मूर्तिमान् ।  

श्मशानचैत्यप्रितिमो भूषितो ऽपि भयङ्करः  ॥  ५।२२।२९ ॥   

अवेक्षमाणो वैदेहीं कोपसंरक्तलोचनः ।  

उवाच रावणः सीतां भुजङ्ग इव निःश्वसन्  ॥  ५।२२।३० ॥   

अनयेनाभिसंपन्नमर्थहीनमनुव्रते ।  

नाशयाम्यहमद्य त्वां सूर्यः सन्ध्यामिवौजसा  ॥  ५।२२।३१ ॥   

अलङ्कृतत्वे कल्पकसाम्यम् । भयङ्करत्वे पुनश्चैत्यसाम्यम् । चैत्यं
श्मशानवृक्षः, श्मशानमण्डपो वा । सीताया अत्यन्तभयङ्करत्वज्ञापनाय
रावणवर्णनं कृतम्  ॥  ५।२२।२९३१ ॥   

  

इत्युक्त्वा मैथिलीं राजा रावणः शत्रुरावणः ।  

सन्दिदेश ततः सर्वां राक्षसीर्घोरदर्शनाः  ॥  ५।२२।३२ ॥   

एकाक्षीमेककर्णां च कर्णप्रावराणां तथा ।  

गोकर्णीं हस्तिकर्णीं च लम्बकर्णीमकर्णिकाम्  ॥  ५।२२।३३ ॥   

हस्तिपाद्यश्वपाद्यौ च गोपादीं पादचूलिकाम् ।  

एकाक्षीमेकपादीं च पृथुपादीमपादिकाम्  ॥  ५।२२।३४ ॥   

अतिमात्रशिरोग्रीवामतिमात्रकुचोदरीम् ।  

अतिमात्रास्यनेत्रं च दीर्घजिह्वामजिह्विकाम्  ॥  ५।२२।३५ ॥   

अनासिकां सिंहमुखीं गोमुखीं सूकरीमुखीम् ।  

यथा मद्वशगा सीता क्षिप्रं भवति जानकी  ॥  ५।२२।३६ ॥   

इत्युक्त्वेत्यादि । प्रधानाप्रधानभूते द्वे एकाक्ष्यौ । अतो न पुनरुक्तिः
। अथवा अक्षम् इन्द्रियम्, एकाक्षीम् एकैकेन्द्रियाम् ।
श्रोत्रनासादावेकमात्रवतीमित्यर्थः  ॥  ५।२२।३२३६ ॥   

  

प्रतिलोमानुलोमैश्च सामदानादिभेदनैः ।  

आवर्जयत वैदेहीं दण्डस्योद्यमनेन च  ॥  ५।२२।३७ ॥   

इति प्रतिसमादिश्य राक्षसेन्द्रः पुनः पुनः  ॥   

काममन्युपरीतात्मा जारकीं पर्यतर्जयत्  ॥  ५।२२।३८ ॥   

प्रतिलोमानुलोमैः प्रतिकूलानुकूलाचरणैः । सामदानादिभैदनैः
सामदानमुख्यैर्भेदैः । प्रथमप्रयुक्तसामदानैरित्यर्थः । आवर्जयत वशीकुरुत
 ॥  ५।२२।३७३८ ॥   

  

उपगम्य ततः क्षिप्रं राक्षसी धान्यमालिनी ।  

परिष्वज्य दशग्रीवमिदं वचनमब्रवीत्  ॥  ५।२२।३९ ॥   

मया क्रीड महाराज सीतया किं तवानया ।  

विवर्णया कृपणया मानुष्या राक्षसेश्वर  ॥  ५।२२।४० ॥   

उपगम्येति । धान्यमालिनी रावणस्य कनिष्ठपत्नी । इदं मन्दोदर्या
अप्युपलक्षणम् । उत्तरत्र वानरान् प्रति हनुमद्वचने तथा वक्ष्यमाणत्वात्  ॥ 
५।२२।३९४० ॥   

  

नूनमस्या महाराज न दिव्यान् भोगसत्तमान् ।  

विदधात्यमरश्रेष्ठस्तव बाहुबलार्जितान्  ॥  ५।२२।४१ ॥   

अकामां कामयानस्य शरीरमुपतप्यते ।  

इच्छन्तीं कामयानस्य प्रीतिर्भवति शोभना  ॥  ५।२२।४२ ॥   

एवमुक्तस्तु राक्षस्या समुत्क्षिप्तस्ततो बली ।  

प्रहसन् मेघसङ्काशो राक्षसः स न्यवर्तत  ॥  ५।२२।४३ ॥   

प्रस्थितः स दशग्रीवः कम्पयन्निव मेदिनीम् ।  

ज्वलद्भास्करवर्णाभं प्रविवेश निवेशनम्  ॥  ५।२२।४४ ॥   

देवगन्धर्वकन्याश्च नागकन्याश्च सर्वतः ।  

परिवार्य दशग्रीवं विविशुस्तद्गृहोत्तमम्  ॥  ५।२२।४५ ॥   

अस्यास्सीतायाः । अमरश्रेष्ठो ब्रह्मा । दिव्यान् भोगान्न विदधाति, अस्या
दिव्यभोगे भाग्यं नास्तीत्यर्थः  ॥  ५।२२।४१४५ ॥   

  

स मैथिलीं धर्मपरामवस्थितां प्रवेपमानां परिभर्त्स्य रावणः ।  

विहाय सीतां मदनेन मोहितः स्वमेव वेश्म प्रविवेश भास्वरम्  ॥  ५।२२।४६ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे द्वाविंशः
सर्गः  ॥  ५।२२ ॥   

सर्गार्थं संग्रहेण दर्शयति स इति  ॥  ५।२२।४६ ॥   

इति श्रीगोविन्दराजविरचिते श्रीरामायणभुषणे श्रृङ्गारतिलके सुन्दरकाण्डे
द्वाविंशः सर्गः  ॥  ५।२२ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/04-sItA-pIDanam/022_rAvaNena_antasamayasUchanA.md">
<details><summary><h3>शिरोमणी ...{Loading}...</h3></summary>



सीतावचनश्रवणानन्तरकालिकं सीतां प्रति रावणोक्तिमाह सीताया इति । सीतायाः
परुषं वचनं श्रुत्वा सीतां प्रत्युवाच  ॥  ५।२२।१  ॥   

  

तद्वचनाकारमाह यथा यथेति । यथा यथा सान्त्वयिता सान्त्ववचनवक्ता तथा तथा
तत्तद्वचनानुसारेण वश्यः प्रियो भवति जन इति शेषः, अहं तु स्त्रीणां
युष्माकं यथा यथा प्रियं वक्ता तथा त्वया परिभूतो ऽस्मीति शेषः  ॥  ५।२२।२
 ॥   

  

समिति । समुत्थितः कामः त्वत्सेवाविषयकोत्कटेच्छा त्वयि विषये मे क्रोधं
सन्नियच्छति निवारयति । तत्र दृष्टान्तः मार्गमासाद्य प्राप्य द्रवतो हयान्
सुसारथिरिव  ॥  ५।२२।३  ॥   

  

तन्निवारकत्वे हेतुमाह वाम इति । यस्मिन् जने वामः सुन्दरः उत्कट इत्यर्थः,
काम इच्छा निबध्यते चिरं तिष्ठति तस्मिन् जने अनुक्रोशः दया स्नेहश्च जायते
। एतेनाक्रोशस्नेहयोः क्रोधविध्वंसकत्वं सूचितम्  ॥  ५।२२।४  ॥   

  

एतस्मादिति । एतस्मादुक्तात् कारणात् मिथ्यापव्रजने कापट्यविशिष्टवनगमनवति
रामे रताम् अत एव वधार्हाम् अत एव अवमानार्हां त्वां न घातयामि  ॥  ५।२२।५
 ॥   

  

वधार्हात्वमुपपादयन्नाह परुषाणीति । यानि यानि परुषाणि वाक्यानि मां
ब्रवीषि तेषु तेषु वाक्येषु श्रुतेष्विति शेषः । तव वधो युक्तः  ॥  ५।२२।६
 ॥   

  

एवमिति । रावणः एवमुक्त्वा सीताम् उत्तरमब्रवीत्  ॥  ५।२२।७  ॥   

  

तदुत्तराकारमाह द्वावित्यादिभिः । यो ऽवधिः मया कृतः "मासान् द्वादश
भामिनी" इत्यनेन अरण्यकाण्डे निश्चितः तन्मध्ये अविशिष्टाविति शेषः । द्वौ
मासौ रक्षितव्यौ ततो ऽनन्तरं मम शयनं महास्वापं मरणमित्यर्थः । आरोह
जानीहीत्यर्थः । एतेन रामस्मृतिं त्यक्त्वा स्वौदासीन्यं न त्यक्ष्यसि
तर्हि त्वत्सन्निधावहं स्वप्राणांस्त्यक्ष्यामीति सूचितम्  ॥  ५।२२।८  ॥   

  

स्वस्य मरणकातरत्वे पक्षान्तरमाह द्वाभ्यामिति । द्वाभ्यां
मासाभ्यामूर्ध्वं भर्तारं रामं मां लङ्काश्रियमनिच्छन्तीं त्वां च मम
प्रातराशार्थे मत्कर्तृकप्रातर्भोजनार्थं सूदाः पाककर्तारः खण्डशः
छेत्स्यन्ति  ॥  ५।२२।९  ॥   

  

तामिति । भर्त्स्यमानां तां जानकीं प्रेक्ष्य विकृतमीक्षणं यासां ताः
देवगन्धर्वकन्या विषेदुः खेदं प्रापुः  ॥  ५।२२।१०  ॥   

  

ओष्ठेति । अपराः काश्चित् ओष्ठप्रकारैः क्षुद्रो रावणः किं
करिष्यतीत्यादिबोधकाधरप्रचालनैः अपरा नेत्रैः वक्त्रैश्च
सीतामाश्वासयामासुः  ॥  ५।२२।११  ॥   

  

ताभिरिति । ताभिः कन्याभिः आश्वासिता सीता वृत्तशौण्डीर्याभ्यां
शोभनाचारपतिशौर्याभ्यां गर्वितम् आत्महितं वाक्यमुवाच  ॥  ५।२२।१२  ॥   

  

तद्वचनाकारमाह नूनमिति । निःश्रेयसि त्वत्कल्याणे स्थितः आस्थावान् यः
कश्चिज्जनः स अस्मिन् लङ्कानगरे नास्ति अत एव विगर्हितात् निन्दितादस्मात्
दुरुक्तिरूपात् कर्मणः त्वां न निवारयति  ॥  ५।२२।१३  ॥   

  

मामिति । शचीपतेः शचीमिव धर्मात्मनः पत्नीं मां त्वदन्यः मनसा ऽपिकः
प्रार्थयेत् पतिराहित्येन स्थापयितुमिच्छेत् न को ऽपीत्यर्थः  ॥  ५।२२।१४
 ॥   

  

राक्षसेति । हे राक्षसाधम रामस्य भार्यां मां यत् पापं पापहेतुभूतं
रामविषयकपरुषवचनम् उक्तवानसि तस्य तस्मात् पापात् क्व गतः सन् मोक्षसे  ॥ 
५।२२।१५  ॥   

  

यथेति । यथा यदा दृप्तो मातङ्गो हस्ती शशश्च वने सहितौ स्थितौ भवतः तथा तदा
द्विरदवत् हस्तिवत् महान् रामः शशवत् क्षुद्रस्त्वं स्मृतः उपमितः भवेरिति
शेषः  ॥  ५।२२।१६  ॥   

  

स इति । तस्य रामस्य चक्षुषोर्विषये यावत्त्वं न गतः तावदेव इक्ष्वाकुनाथं
क्षिपन् निन्दन् त्वं न लज्जसे । एतेन त्वमतीव निर्बुद्धिरिति सूचितम्  ॥ 
५।२२।१७  ॥   

  

इमे इति । हे अनार्य मां नरीक्षतः क्रूरदृष्ट्या ऽवलोकयतः ते नयने क्षितौ
कस्मान्न पतिते  ॥  ५।२२।१८  ॥   

  

तस्येति । हे पाप धर्मात्मनो रामस्य पत्नीं मां व्याहरतः
दुरुक्तमुच्चारयतस्ते जिह्वा कथं न शीर्यति पतति  ॥  ५।२२।१९  ॥   

  

असंदेशादिति । रामस्य असंदेशात् दाहविषये आज्ञाभावात् तपसः तपश्चर्यायाः
अनुपालनाच्च भस्मार्हतेजसा त्वां भस्म न कुर्मि करोमि  ॥  ५।२२।२०  ॥   

  

नेति । तस्य रामस्य भार्या ऽहं त्वया ऽपहर्तुं न शक्या तथापि तव वधार्थाय
विधिः अपहरणकारणीभूतहेममयकुरङ्गादिविधानं विहितः देवादिभाग्येनेति शेषः  ॥ 
५।२२।२१  ॥   

  

ननु अपरहणशक्तिर्मयि नास्तीति कथं त्वया ज्ञातमित्यत आह शूरेणेति । चिताः
राशीकृताः दाराः येन तत्सबोधनं शूरत्वादिविशिष्टेन त्वया रामम् अपोह्य
मायया दूरं प्रापय्य चौर्यं त्वया कस्मात्कृतम्  ॥  ५।२२।२२  ॥   

  

सीताया इति । रावणः सीतायाः वचनं श्रुत्वा क्रूरे नयने विवृत्य जानकीम्
अन्ववैक्षत  ॥  ५।२२।२३  ॥   

  

रावणं वर्णयन्नाह नीलेत्यादिभिः । नीलजीमूतसंकाशः नीलमेघसदृशः सिंहवत्
सत्त्वं पराक्रमो गतिर्गमनं च यस्य दीप्तानि जिह्वोग्रलोचनानि यस्य सः  ॥ 
५।२२।२४ ॥   

  

चलम् अग्रन् अग्रभागो यस्य स मुकुटो यस्य सः प्रांशुः अत्युन्नतशरीरः  ॥ 
५।२२।२५  ॥   

  

मेचकेन नीलमण्यादिना जटिलत्वेन मयूरचन्द्रकवर्णेन श्रोणिसूत्रेण सुसंवृतः
"मेचकस्तु मयूरस्य चन्द्रके श्यामले पुमान्" इति मेदिनी । तत्र दृष्टान्तः
अमृतोत्पादने समुद्रमन्थनसमये भुजङ्गेन नद्धः संबद्धो मन्दर इव  ॥  ५।२२।२६
 ॥   

  

अचलसंकाशो राक्षसेश्वरः परिपूर्णाभ्याम् अतिपुष्टाभ्यां ताभ्यां
प्रसिद्धाभ्यां भुजाभ्यां शृङ्गाभ्यां मन्दर इव शुशुभे । रावणस्य
कामरूपत्वात् भुजद्वयमात्रवत्वमपि न विरुध्यते । श्लोकचतुष्टमेकान्वयि  ॥ 
५।२२।२७  ॥   

  

तरुणेति । कुण्डलाभ्यां विभूषितः कल्पवृक्षप्रतिमः कल्पतरुसदृशः अत एव
मूर्तिमान् वसन्त इव भूषितो ऽपि भयङ्करः अत एव स्मशनचैत्यप्रतिमः
दर्शनायोग्यत्वेन स्मशानचैत्यसदृशः वैदेहीमवेक्षमाणो रावणः उवाच ।
श्लोकत्रयमेकान्वयि  ॥  ५।२२।२८३०  ॥   

  

तद्वचनाकारमाह अनयेनेति । अनयेन नीतिराहित्येन अभिसंपन्नम् अत एव अर्थहीनं
रामम् अनुव्रते तत्परिशीलनशीले संध्यां तिमिरं सूर्य इव त्वां नाशयामि  ॥ 
५।२२।३१  ॥   

  

इतीति । रावणः मैथिलीमित्युक्त्वा एकाक्षीप्रभृतीः राक्षसीः संदिदेश ।
सार्धश्लोकचतुष्टमेकान्वयि । तत्रैकैकाक्षीशब्दस्य अल्पनेत्रकार्थकत्वान्न
पौनरुक्त्यम्  ॥  ५।२२।३२३५  ॥   

  

तदाज्ञापनाकारमाह यथेति । जानकी यथा मद्वशगा अहं वशगो यस्याः सा यथा भवति
तथा सर्वाः प्रत्येकं वा समेत्य संघीभूय वा क्षिप्रं कुरुत ।
अर्धद्वयमेकान्वयि  ॥  ५।२२।३६  ॥   

  

प्रतीति । प्रतिलोमानुलोमैः अननुकूलानुकूलक्रियाभिः सामादिभिश्च दण्डस्य
उद्यमनेन उद्योगेन च वैदेहीम् आवर्जयत रामासक्तिं न्यवारयत  ॥  ५।२२।३७  ॥   

  

इतीति । काममन्युना इच्छासंपादकक्रोधेन परीतः आत्मा मनो यस्य स रावणः इति
प्रतिसमादिश्य जानकीं प्रति गर्जत अगर्जत  ॥  ५।२२।३८  ॥   

  

उपेति । ततो ऽनन्तरं राक्षसी राक्षसीस्वामिनी मन्दोदरी धान्यमालिनी
तदभिधरावणकनिष्ठपत्नी च राक्षसीशब्देन मन्दोदर्या ग्रहणं तु वानरान्प्रति
वक्ष्यमाणहनुमद्वचनानुरोधेन उपगम्य रावणसमीपं प्राप्य इदमब्रवीत्  ॥ 
५।२२।३९  ॥   

  

तद्वचनाकारमाह मयेति । हे महाराज मया क्रीड विहर सीतया सीतासंवादेन तव किं
न किमपीत्यर्थः  ॥  ५।२२।४०  ॥   

  

नूनमिति । हे महाराज तव बाहुबलार्जितान्भोगसत्तमान् दिव्यभोगान् अस्यां
सीतायां सीतार्थम् अमरश्रेष्ठाः देवा ब्रह्माणः न विदधति अस्या राज्यभोगो
ब्रह्मणा न लिखित इत्यर्थः । आदराद्बहुवचनम्  ॥  ५।२२।४१  ॥   

  

अकामामिति । अकामां राज्यादीच्छारहितां व्यक्तिं कामयानस्य इच्छामुत्पादयतः
शरीरमुपतप्यते इच्छतीं कामयानस्य शोभना प्रीतिर्भवति  ॥  ५।२२।४२  ॥   

  

एवमिति । राक्षस्या एवमुक्तः अत एव समुत्क्षिप्तः अन्यत्र प्रचलितः राक्षसः
सन्न्यवर्तत सीतासंवादात् उपारमत्  ॥  ५।२२।४३  ॥   

  

प्रस्थित इति । प्रस्थितो दशग्रीवः निवेशनं स्वगृहं प्रविवेश  ॥  ५।२२।४४
 ॥   

  

देवेति । देवकन्यादयः गृहोत्तमं विविशुः  ॥  ५।२२।४५  ॥   

  

उपसंहरन्नाह स इति । मदनेन सुरादिना मोहितः रावणः लोकरावयिता स रावणः
मैथिलीं सीतां परिभर्त्स्य विहाय च स्वं वेश्म प्रविवेश  ॥  ५।२२।४६  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
द्वाविंशः सर्गः  ॥  ५।२२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/04-sItA-pIDanam/022_rAvaNena_antasamayasUchanA.md">
<details><summary><h3>तिलकम् ...{Loading}...</h3></summary>



प्रियदर्शनां सीतां प्रत्यनुनयोक्तिं कृत्वा ततो विप्रियमाहेति संबन्धः  ॥ 
५।२२।१ ॥   

  

लोके स्त्रीणां सान्त्वयिता पुमान्यथा यथा सान्त्वयति तथा तथा
तत्तत्सान्त्वानुसारेण स स्त्रीणां वश्य इष्टो भवति, त्वयि तु यथा यथा ऽहं
प्रियं वक्ता ऽभूवं तथा तथा त्वया परिभूत एवास्मीति शेषः  ॥  ५।२२।२  ॥   

  

एवं च त्वद्विषये न्यायप्राप्तमुत्पन्नं क्रोधं क्रोधकार्यं वधं त्वद्विषये
समुत्थितः कामो नियच्छति निरुणद्धि । तत्र दृष्टान्तः-- द्रवत इति ।
अमार्गमासाद्य द्रवतो धावतो हयान्सुसारथिरिव  ॥  ५।२२।३  ॥   

  

ननु विपरीतं क्रोध एव किं न कामं रुणद्धीत्यत्र कामस्यौत्कट्यादित्याह--
वाम इति । क्रूर इत्यर्थः । "सव्ये क्रौर्ये सुन्दरे च वामः" इति कोशः ।
कामक्रौर्यमेवाह-- यस्मिन्निति । परमक्रोधविषये ऽपि यत्र जने कामो
निबद्ध्यते तत्र जने ऽनुक्रोशो दया स्नेहश्च जायते । तस्मात्क्रोधात्काम
उत्कटक्रूरत्ववानित्यर्थः  ॥  ५।२२।४  ॥   

  

एतस्मादिति । उत्कटकामविषयत्वादित्यर्थः । मिथ्या प्रव्रजने निष्प्रयोजनमेव
भोगत्यागरूपप्रव्रजनमार्गे रताम् । "मिथ्याप्रव्रजिते" इति पाठे रामे
रतामित्यर्थः  ॥  ५।२२।५७  ॥   

  

अवधिः "मासान्द्वादश भामिनि इत्यारण्यकाण्डोक्तस्तन्मध्ये द्वौ
मासाववशिष्ठौ तौ मया रक्षणोयौ । यद्यपि "वर्तते दशमो मासो द्वौ तु शेषौ
प्लवङ्गम" इति सीता वक्ष्यति,
तथाप्यल्पान्तरत्वान्मासद्वयरक्षणोक्तिरविरुद्धा  ॥  ५।२२।८  ॥   

  

प्रातराशः प्रातः कालिकं भोजनम्  ॥  ५।२२।९  ॥   

  

देवगन्धर्वकन्याः । सीतावदेव बलादाहृता इत्यर्थः  ॥  ५।२२।१०  ॥   

  

ओष्ठप्रकारैर्वराको ऽयं किं करिष्यति न भेतव्यमित्येवौष्ठाग्रोत्क्षेपणैः
नेत्रैर्द्राङ्निमीलनोन्मीलनवद्भिः वक्रैर्मुखचलनैः सीतामाश्वासयामासुः  ॥ 
५।२२।११  ॥   

  

आत्महितं रावणात्मनो हितम् । वृत्तेन सदाचारेण, शौटीर्येण पतिशौर्येण च
सञ्जातगर्वम्  ॥  ५।२२।१२  ॥   

  

अस्मिन्नगरे ते तव निःश्रेयस्यभ्युदयसंपादने स्थितो जनो नूनं न कश्चिदस्ति
यस्मात्त्वामस्माद्विगर्हितात्कर्मणो न को ऽपि निवारयति  ॥  ५।२२।१३  ॥   

  

मनसा ऽपि कः प्रार्थयेत् । किं पुनर्वचसेति भावः  ॥  ५।२२।१४  ॥   

  

यत्पापं मम शयनमारोहेत्यादिरूपम् । क्व गतो मोक्ष्यसे । तत्साध्यसमूलनाशस्य
त्वया परिहारो ऽशक्य इत्यर्थः  ॥  ५।२२।१५  ॥   

  

दृप्तो मातङ्गः शशश्च यदा वने दैवात्सहितौ युयुत्सू भवतस्तयोश्च शशो
यथातिक्षुद्रस्तथा रामेण संयुगे त्वं शशवत्क्षुद्रः । रामो गजवदित्यर्थः  ॥ 
५।२२।१६  ॥   

  

स त्वं रामादतिक्षुद्रः । क्षिपन्निन्दन् । इह तदसंनिधौ यावन्नोपगच्छसि
तावदिह निन्दन्न लज्जसे इत्यन्वयः  ॥  ५।२२।१७१९  ॥   

  

ननु न पतिते न शीर्यतीत्युक्तिर्यदि पातिव्रत्यमूला, तर्हि तथानिग्रहं
कस्मान्न करोषीत्यत्राह-- असंदशादिति । शापविषये रामाज्ञाभावात् ।
शापसामर्थ्ये ऽपि तपोनुपालनाद्धेतोरपि भस्मार्हेण भस्मजनकत्वशक्तिमता तेजसा
स्वीयपातिव्रत्यतेजसा न भस्म कुर्मि करोमि  ॥  ५।२२।२०  ॥   

  

अहं तस्य रामस्य भार्या त्वयाप ऽहर्तुं न शक्या, अथाप्ययं
विधिरपहरणरूपविधिस्तव वधार्थाय दैवेन विहितो ऽत्र न संशयः  ॥  ५।२२।२१  ॥   

  

शूरेणेत्याद्युपहासोक्तिः । अपोह्य मारीचमायया ऽपसार्य कस्माद्दारचौर्यं
त्वया कृतम्, तस्मादत्यन्तमशूरस्त्वमित्युपहासः । चिदिति पादपूरणे  ॥ 
५।२२।२२,२३  ॥   

  

सिंहसत्त्वगतिः सिंहवत्सत्त्वं पराक्रमो गतिश्च यस्य सः । "सिंहसंहननः" इति
पाठान्तरम्  ॥  ५।२२।२४  ॥   

  

चलमग्रं यस्य तादृशमुकुटवान्  ॥  ५।२२।२५  ॥   

  

श्रोणीसूत्रेण कटिसूत्रेण रशनयेत्यर्थः ।
इन्द्रनीलनद्धमुखारक्तमणियुक्तत्वाच्च तस्य मेचकत्वम् । भुजङ्गो वासुकिः स
हि नीलवर्ण इत्याहुः  ॥  ५।२२।२६  ॥   

  

ताभ्यां प्रसिद्धपराक्रमाभ्याम् । भुजद्वयमेव सर्वदा, युद्धादौ स्वेच्छया
दशभुजत्वमिति द्विवचनम् । वामदक्षेषु भुजत्वजात्यैकवचनमित्यन्ये  ॥ 
५।२२।२७,२८  ॥   

  

वसन्त इव भूषितो ऽपि श्मशानचैत्यप्रतिमस्तदुभयवत्परिहार्यदर्शनः । चैत्यं
बुद्धायतनम्, अत एव भयङ्करः  ॥  ५।२२।२९,३०  ॥   

  

अनदेनानीत्या युक्तम् । अर्थहीनं प्रयोजनहीनं व्रतं रामं वा । अनुव्रते इति
संबोधनम् । ईदृशीं त्वां नाशयामि । सूर्य उदितः सन्ध्यां
तत्कालिकमन्धकारमिव  ॥  ५।२२।३१,३२  ॥   

  

एकाक्षीति द्विरुपादानं व्यक्तिभेदात्  ॥  ५।२२।३३३६  ॥   

  

भो राक्षस्यः यूयं प्रत्येकं तथा कुरुत, सर्वा मिलित्वा वा तथा कुरुत ।
प्रतिलोमानुलोमैः प्रतिकूलानुकूलव्यवहारैः  ॥  ५।२२।३७  ॥   

  

आवर्जयतानुकूल्यं संपादयत  ॥  ५।२२।३८  ॥   

  

प्रतिगर्जत प्रत्यगर्जत् । उपगम्य समीपमागम्य । ततो ऽतिसन्तर्जनं दृष्ट्वा
। सीतायां दययेति शेषः  ॥  ५।२२।३९  ॥   

  

परिष्वज्य परिष्वङ्गेन प्रहारादिप्रवृत्तिं निरुध्य  ॥  ५।२२।४०  ॥   

  

अमरश्रेष्ठा इन्द्रादयो भोगसत्तमान्न विदधति नानुमन्यन्ते ।
दैवहतेयमदृष्टहीनेति भावः  ॥  ५।२२।४१,४२  ॥   

  

समुत्क्षिप्तो ऽन्यतो ऽपसारितः प्रहसन्
धान्यमालिन्योचितव्यवहारदर्शनेनावशप्राप्तस्त्रीप्रहारापकीर्तिपरिहारेण च
प्रसन्न इत्यर्थः  ॥  ५।२२।४३,४४  ॥   

  

प्रविशुः प्रविविशुः  ॥  ५।२२।४५,४६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे द्वाविंशः सर्गः  ॥  ५।२२  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/04-sItA-pIDanam/022_rAvaNena_antasamayasUchanA.md">
<details><summary><h3>द्राविडपाठः ...{Loading}...</h3></summary>



  
सीताया वचनं श्रुत्वा परुषं राक्षसाधिपः।  
प्रत्युवाच ततः सीतां विप्रियं प्रियदर्शनाम् ॥ 5.22.1 ॥   
यथा यथा सान्त्वयिता वश्यः स्त्रीणां तथा तथा।  
यथा यथा प्रियं वक्ता परिभूतस्तथा तथा ॥ 5.22.2 ॥   
सन्नियच्छति मे क्रोधं त्वयि कामः समुत्थितः।  
द्रवतोऽमार्गमासाद्य हयानिव सुसारथिः ॥ 5.22.3 ॥   
वामः कामो मनुष्याणां यस्मिन् किल निबद्ध्यते।  
जने तस्मिंस्त्वनुक्रोशः स्नेहश्च किल जायते ॥ 5.22.4 ॥   
एतस्मात्कारणान्न त्वां घातयामि वरानने।  
वधार्हामवमानार्हां मिथ्या प्रव्रजिते रताम् ॥ 5.22.5 ॥   
परुषाणीह वाक्यानि यानि यानि ब्रवीषि माम्।  
तेषु तेषु वधो युक्तस्तव मैथिलिदारुणः ॥ 5.22.6 ॥   
एवमुक्त्वा तु वैदेहीं रावणो राक्षसाधिपः।  
क्रोधसंरम्भसंयुक्तः सीतामुत्तरमब्रवीत् ॥ 5.22.7 ॥   
द्वौ मासौ रक्षितव्यौ मे योऽवधिस्ते मया कृतः।  
ततः शयनमारोह त्वं वरवर्णिनि ॥ 5.22.8 ॥   
ऊर्ध्वं द्वाभ्यां तु मासाभ्यां भर्तारं मामनिच्छतीम्।  
मम त्वां प्रातराशार्थमारभन्ते महानसे ॥ 5.22.9 ॥   
तां तर्ज्यमानां सम्प्रेक्ष्य राक्षसेन्द्रेण जानकीम्।  
देवगन्धर्वकन्यास्ता विषेदुर्विकृतेक्षणाः ॥ 5.22.10 ॥   
ओष्ठप्रकारैरपरा वक्त्रनेत्रैस्तथाऽपराः।  
सीतामाश्वासयामासुस्तर्जितां तेन रक्षसा ॥ 5.22.11 ॥   
ताभिराश्वासिता सीता रावणं राक्षसाधिपम्।  
उवाचात्महितं वाक्यं वृत्तशौष्डीर्यगर्वितम् ॥ 5.22.12 ॥   
नूनं न ते जनः कश्चिदस्ति निःश्रेयसे स्थितः।  
निवारयति यो न त्वां कर्मणोऽस्याद्विगर्हितात् ॥ 5.22.13 ॥   
मां हि धर्मात्मनः पत्नीं शचीमिव शचीपतेः।  
त्वदन्यस्त्रिषु लोकेषु प्रार्थयेन्मनसाऽपि कः ॥ 5.22.14 ॥   
राक्षसाधमरामस्य भार्याममिततेजसः।  
उक्तवानसि यच्छापं क्व गतस्तस्य मोक्ष्यसे ॥ 5.22.15 ॥   
यथा दृप्तश्च मातङ्गः शशश्च सहितो वने।  
तथा द्विरदवद्रामस्त्वं नीच शशवत् स्मृतः ॥ 5.22.16 ॥   
स त्वमिक्ष्वाकुनाथं वै क्षिपन्निह न लज्जसे।  
चक्षुषोर्विषयं तस्य न तावदुपगच्छसि ॥ 5.22.17 ॥   
इमे ते नयने क्रूरे विरूपे कृष्णपिङ्गले।  
क्षितौ न पतिते कस्मान्मामनार्य निरीक्षितः ॥ 5.22.18 ॥   
तस्य धर्मात्मनः पत्नीं स्नुषां दशरथस्य च।  
कथं व्याहरतो मां तेन न जिह्वा व्यवशीर्यते ॥ 5.22.19 ॥   
असन्देशात्तु रामस्य तपसश्चानुपालनात्।  
न त्वां कुर्मि दशग्रीव भस्म भस्मार्ह तेजसा ॥ 5.22.20 ॥   
नापहर्तुमहं शक्या तस्य रामस्य धीमतः।  
विधिस्तव वधार्थाय विहितो नात्र संशयः ॥ 5.22.21 ॥   
शूरेण धनदभ्रात्रा बलैः समुदितेन च।  
अपोह्य रामं कस्माद्धि दारचौर्यं त्वया कृतम् ॥ 5.22.22 ॥   
सीताया वचनं श्रुत्वा रावणो राक्षसाधिपः।  
विवृत्य नयने क्रूरे जानकीमन्ववैक्षत ॥ 5.22.23 ॥   
नीलजीमूतसङ्काशो महाभुजशिरोधरः।  
सिंहसत्त्वगतिः श्रीमान् दीप्तजिह्वाग्रलोचनः ॥ 5.22.24 ॥   
चलाग्रमुकुटप्रांशुश्चित्रमाल्यानुलेपनः।  
रक्तमाल्याम्बरधरस्तप्ताङ्गदविभूषणः ॥ 5.22.25 ॥   
श्रोणीसूत्रेण महता मेचकेन सुसंवृतः।  
अमृतोत्पादनद्धेन भुजगेनेव मन्दरः ॥ 5.22.26 ॥   
ताभ्यां स परिपूर्णाभ्यां भुजाभ्यां राक्षसेश्वरः।  
शुशुभेऽचलसङ्काशः श्रृङ्गाभ्यामिव मन्दरः ॥ 5.22.27 ॥   
तरुणादित्यवर्णाभ्यां कुण्डलाभ्यां विभूषितः।  
रक्तपल्लवपुष्पाभ्यामशोकाभ्यामिवाचलः ॥ 5.22.28 ॥   
स कल्पवृक्षप्रतिमो वसन्त इव मूर्तिमान्।  
श्मशानचैत्यप्रितिमो भूषितोऽपि भयङ्करः ॥ 5.22.29 ॥   
अवेक्षमाणो वैदेहीं कोपसंरक्तलोचनः।  
उवाच रावणः सीतां भुजङ्ग इव निःश्वसन् ॥ 5.22.30 ॥   
अनयेनाभिसम्पन्नमर्थहीनमनुव्रते।  
नाशयाम्यहमद्य त्वां सूर्यः सन्ध्यामिवौजसा ॥ 5.22.31 ॥   
इत्युक्त्वा मैथिलीं राजा रावणः शत्रुरावणः।  
सन्दिदेश ततः सर्वां राक्षसीर्घोरदर्शनाः ॥ 5.22.32 ॥   
एकाक्षीमेककर्णां च कर्णप्रावराणां तथा।  
गोकर्णीं हस्तिकर्णीं च लम्बकर्णीमकर्णिकाम् ॥ 5.22.33 ॥   
हस्तिपाद्यश्वपाद्यौ च गोपादीं पादचूलिकाम्।  
एकाक्षीमेकपादीं च पृथुपादीमपादिकाम् ॥ 5.22.34 ॥   
अतिमात्रशिरोग्रीवामतिमात्रकुचोदरीम्।  
अतिमात्रास्यनेत्रं च दीर्घजिह्वामजिह्विकाम् ॥ 5.22.35 ॥   
अनासिकां सिंहमुखीं गोमुखीं सूकरीमुखीम्।  
यथा मद्वशगा सीता क्षिप्रं भवति जानकी ॥ 5.22.36 ॥   
प्रतिलोमानुलोमैश्च सामदानादिभेदनैः।  
आवर्जयत वैदेहीं दण्डस्योद्यमनेन च ॥ 5.22.37 ॥   
इति प्रतिसमादिश्य राक्षसेन्द्रः पुनः पुनः।  
काममन्युपरीतात्मा जारकीं पर्यतर्जयत् ॥ 5.22.38 ॥   
उपगम्य ततः क्षिप्रं राक्षसी धान्यमालिनी।  
परिष्वज्य दशग्रीवमिदं वचनमब्रवीत् ॥ 5.22.39 ॥   
मया क्रीड महाराज सीतया किं तवानया।  
विवर्णया कृपणया मानुष्या राक्षसेश्वर ॥ 5.22.40 ॥   
नूनमस्या महाराज न दिव्यान् भोगसत्तमान्।  
विदधात्यमरश्रेष्ठस्तव बाहुबलार्जितान् ॥ 5.22.41 ॥   
अकामां कामयानस्य शरीरमुपतप्यते।  
इच्छन्तीं कामयानस्य प्रीतिर्भवति शोभना ॥ 5.22.42 ॥   
एवमुक्तस्तु राक्षस्या समुत्क्षिप्तस्ततो बली।  
प्रहसन् मेघसङ्काशो राक्षसः स न्यवर्तत ॥ 5.22.43 ॥   
प्रस्थितः स दशग्रीवः कम्पयन्निव मेदिनीम्।  
ज्वलद्भास्करवर्णाभं प्रविवेश निवेशनम् ॥ 5.22.44 ॥   
देवगन्धर्वकन्याश्च नागकन्याश्च सर्वतः।  
परिवार्य दशग्रीवं विविशुस्तद्गृहोत्तमम् ॥ 5.22.45 ॥   
स मैथिलीं धर्मपरामवस्थितां प्रवेपमानां परिभर्त्स्य रावणः।  
विहाय सीतां मदनेन मोहितः स्वमेव वेश्म प्रविवेश भास्वरम् ॥ 5.22.46 ॥   

</details>
</div>
