---
title: ०४३

---
          ॥वायुरुवाच॥  
अत ऊर्द्ध्वं प्रवक्ष्यामि गयामाहात्म्यमुत्तमम्।  
यच्छ्रुत्वा सर्व्वपापेभ्यो मुच्यते नात्रसंशयः ॥ ४३.१ ॥  
  
           ॥सूत उवाच॥  
सनकाद्यैर्म्महाभागैर्देवर्षिः स च नारदः।  
सनत्कुमारं पप्रच्छ प्रणम्य विधिपूर्व्वकम् ॥ ४३.२ ॥  
  
      नारद उवाच॥  
सनत्कुमार मे ब्रूहि तीर्थं तीर्थोत्तमोत्तमम्।  
तारकं सर्वभूतानां पठतां श्रृण्वतां तथा ॥ ४३.३ ॥  
  
सनत्कुमार उवाच॥  
वक्ष्ये तीर्थवरं पुण्यं श्राद्धादौ सर्वतारकम्।  
गयातीर्थं सर्वदेशे तीर्थेभ्योऽप्यधिकं श्रृणु ॥ ४३.४ ॥  
  
गयासुरस्तपस्तेपे ब्रह्मणा क्रतवेऽर्थितः।  
प्राप्तस्य तस्य शिरसि शिलां धर्मो ह्यधारयत् ॥ ४३.५ ॥  
  
तत्र ब्रह्माऽकरोद्यागं स्थितश्चापि गदाधरः।  
फल्गुतीर्थादिरूपेण निश्चलार्थमहर्निशम्।  
गयासुरस्य विप्रेन्द्रब्रह्माद्यैर्दैवतैः सह ॥ ४३.६ ॥  
  
कृतयज्ञो ददौ ब्रह्मा ब्राह्मणेभ्यो गृहादिकम्।  
स्वेतकल्पे तु वाराहे गयायागमकारयत् ॥ ४३.७ ॥  
  
गयानाम्ना गया ख्याता क्षेत्रं ब्रह्नमभिकाङ्क्षितम्।  
काङ्क्षन्ति पितरः पुत्रान्नरकाद्भयभीरवः ॥ ४३.८ ॥  
  
गयां यास्यति यः पुत्रः स नस्त्राता भविष्यति।  
गयाप्राप्तं सुतं दृष्ट्वा पितॄणामुत्सवो भवेत्।  
पद्भ्यामपि जलं स्पृष्ट्वा सोऽस्मभ्यं किं न दास्यति ॥ ४३.९ ॥  
  
गयां गत्वान्नदाता यः पितरस्तेन पुत्रिणः ।  
पक्षत्रयनिवासी च पुनात्यासप्तमं कुलम्।  
नो चेत्पञ्चदशाहं वा सप्तरात्रिं त्रिरात्रिकम् ॥ ४३.१० ॥  
  
महाकल्पकृतं पापं गयां प्राप्य विनश्यति।  
पिण्डं दद्याच्च पित्रादेरात्मनोऽपि तिलैर्विना ॥ ४३.११ ॥  
  
ब्रह्महत्या सुरापानं स्तेयं गुर्व्वङ्गनागमः।  
पापन्तत्सङ्गजं सर्व्वं गयाश्राद्धाद्विनश्यति ॥ ४३.१२ ॥  
  
आत्मजोऽप्यन्यजो वापि गयाभूमौ यदा तदा।  
यन्नाम्ना पातयेत्पिण्डं तं नयेद्ब्रह्म शाश्वतम् ॥ ४३.१३ ॥  
  
ब्रह्मज्ञानं गयाश्राद्धं गोगृहे मरणं तथा।  
वासः पुंसां कुरुक्षेत्रे मुक्तिरेषा चतुर्व्विधा ॥ ४३.१४ ॥  
  
ब्रह्मज्ञानेन किं कार्य्यं गोगृहे मरणेन किम्।  
वासेन किं कुरुक्षेत्रे यदि पुत्रो गयां व्रजेत् ॥ ४३.१५ ॥  
  
गयायां सर्व्वकालेषु पिण्डं दद्याद्विचक्षणः।  
अधिमासे जन्मदिने चास्तेऽपि गुरुशुक्रयोः ॥ ४३.१६ ॥  
  
न त्यक्तव्यं गयाश्राद्धं सिंहस्थेऽपि बृहस्पतौ।  
तथा दैवप्रमादेन प्रहतेषु व्रणेषु च।  
पुनः कर्म्माधिकारी च श्राद्धकृद्ब्रह्मलोकभाक् ॥ ४३.१७ ॥  
  
सकृद्गयाभिगमनं सकृत्पिण्डस्य पातनम्।  
दुर्लभं किं पुनर्न्नित्यमस्मिन्नेव व्यवस्थितिः ॥ ४३.१८ ॥  
  
प्रमादान्म्रियते क्षेत्रे ब्रह्मादेर्मुक्तिदायके।  
ब्रह्मज्ञानाद्यथा मुक्तिर्लभ्यते नात्र संशयः ॥ ४३.१९ ॥  
  
कीटकादिमृतानाञ्च पितॄणां तारणाय च।  
तस्मात्सर्व्वप्रयत्नेन कर्त्तव्यं सुविचक्षणैः ॥ ४३.२० ॥  
  
ब्रह्मप्रकल्पितान्विप्रान्हव्यकव्यादिनाऽर्च्चयेत्।  
तैस्तुष्टैस्तोषिताः सर्व्वाः पितृभिः सह देवताः ॥ ४३.२१ ॥  
  
मुण्डनं चोपवासश्च सर्व्वतीर्थेष्वयं विधिः।  
वर्जयित्वा कुरुक्षेत्रं विशालां विरजां गयाम् ॥ ४३.२२ ॥  
  
दण्डम्प्रदर्शयेद्भिक्षुर्गयां गत्वा न पिण्डदः।  
दण्डं न्यस्ता विष्णुपदे पितृभिः सह मुच्यते ॥ ४३.२३ ॥  
  
न दण्डी किल्बिषं धत्ते पुण्यं वा परमार्थतः।  
अतः सर्व्वां क्रियां त्यक्त्वा विष्णुं ध्यायति भावुकः ॥ ४३.२४ ॥  
  
सन्न्यसेत्सर्व्वकर्म्माणि वेदमेकं न सन्न्यसेत्।  
मुण्डं कुर्य्याच्च पूर्व्वेऽस्मिन्पश्चिमे दक्षिणोत्तरे ॥ ४३.२५ ॥  
  
सार्द्धं क्रोशद्वयं मानं गयेति ब्रह्मणेरितम्।  
पञ्चक्रोशं गयाक्षेत्रं क्रोशमेकं गयाशिरः ॥ ४३.२६ ॥  
  
तन्मध्ये सर्व्वतीर्थानि त्रैलोक्ये यानि सन्ति वै।  
श्राद्धकृद्यो गयाक्षेत्रे पितॄणामनृणो हि सः ॥ ४३.२७ ॥  
  
शिरसि श्राद्धकृद्यस्तु कुलानां शतमुद्धरेत्।  
गृहाच्चलितमात्रेण गयायां गमनं प्रति।  
स्वर्गा रोहणसोपानं पितॄणाञ्च पदे पदे ॥ ४३.२८ ॥  
  
पदे पदेऽश्वमेधस्य यत्फलं गच्छतो गयाम्।  
तत्फलञ्च भवेन्नूनं समग्रं नात्र संशयः ॥ ४३.२९ ॥  
  
पायसेनापि चरुणा सक्तुना पिष्टकेन वा।  
तण्डुलैः फलमूलाद्यैर्गयायां पिण्डपातनम् ॥ ४३.३० ॥  
  
तिलकल्केन खण्डेन गुडेन सघृतेन वा।  
केवलेनैव दध्ना वा ऊर्जेन मधुनाऽथ वा ॥ ४३.३१ ॥  
  
पिण्याकं सघृतं खण्डं पितृभ्योऽक्षयमित्युत।  
इज्यते वार्त्तवं भोज्यं हविष्यान्नं मुनीरितम् ॥ ४३.३२ ॥  
  
एकतः सर्व्ववस्तूनि रसवन्ति मधूनि हि।  
स्मृत्वा गदाधराङघ्र्यब्जं फल्गुतीर्थाम्बु चैकतः ॥ ४३.३३ ॥  
  
पिण्डासनं पिण्डदानं पुनः प्रत्यवनेजनम्।  
दक्षिणा चान्न सङ्कल्पस्तीर्थश्राद्धेष्वयं विधिः ॥ ४३.३४ ॥  
  
नावाहनं न दिग्बन्धो न दोषो दृष्टिसम्भवः।  
सकारुण्येन कर्त्तव्यं तीर्थश्राद्धं विचक्षणैः ॥ ४३.३५ ॥  
  
अन्यत्रावाहिताः काले पितरो यान्त्यमुं प्रति।  
तीर्थे सदा वसन्त्येते तस्मादावाहनं न हि ॥ ४३.३६ ॥  
  
तीर्थश्राद्धं प्रयच्छद्भिः पुरुषैः फलकाङ्क्षिभिः।  
कामं क्रोधं तथा लोभं त्यक्त्वा कार्य्या क्रियाऽनिशम् ॥ ४३.३७ ॥  
  
ब्रह्मचार्य्यकभोजी च भूशायी सत्यवाक्छुचिः।  
सर्व्वभूतहिते रक्तः स तीर्थफलमश्नुते ॥ ४३.३८ ॥  
  
तीर्थान्यनुसरन्धीरः पाषण्डं पूर्व्वतस्त्यजेत्।  
पाषण्ढः स च विज्ञेयो यो भवेत्कामकारतः ॥ ४३.३९ ॥  
  
तीर्थेषु ये नरा धीराः कर्म्म कुर्व्वन्ति तद्घताः।  
यथा ब्रह्मविदो वेद्यं वस्तु चानन्यचेतसः।  
प्रविशन्ति परेशाख्यं ब्रह्म ब्रह्मपरायणाः ॥ ४३.४० ॥  
  
यास्ते वैतरणी नाम नदी त्रैलोक्यविश्रुता।  
साऽवतीर्णा गयाक्षेत्रे पितॄणां तारणाय वै।  
स्नातो गोदो वैतरण्यां त्रिःसप्तकुलमुद्धरेत् ॥ ४३.४१ ॥  
  
तथाऽक्षयवटं गत्वा विप्रान्सन्तोषयिष्यति।  
ब्रह्मप्रकल्पितान्विप्रान्हव्यकव्यादिनाऽर्च्चयेत्।  
तैस्तुष्टैस्तोषिताः सर्व्वाः पितृभिः सह देवताः ॥ ४३.४२ ॥  
  
गयायां न हि तत्स्थानं यत्र तीर्थं न विद्यते।  
सान्निध्यं सर्व्वतीर्थानां गयातीर्थं ततो वरम् ॥ ४३.४३ ॥  
  
मीने मेषे स्थिते सूर्य्ये कन्यायां कार्मुके घटे।  
दुर्ल्लभं त्रिषु लोकेषु गयायां पिण्डपातनम् ॥ ४३.४४ ॥  
  
मकरे वर्त्तमाने च ग्रहणे चन्द्रसूर्य्ययोः ।  
दुर्ल्लभं त्रिषु लोकेषु गयाश्राद्धं सुदुर्ल्लभम् ॥ ४३.४५ ॥  
  
गयायां पिण्डदानेन यत्फलं लभते नरः।  
न तच्छक्यं मया वक्तुं कल्पकोटिशतैरपि ॥ ४३.४६ ॥  
  
इति श्रीमहापुराणे वायुप्रोक्ते गयामाहात्म्यं नाम त्रिचत्वारिंशोऽद्यायः ॥ ४३ ॥*