---
title: २६६

---
पुष्कर उवाच  
विनायकोपसृष्टानां स्नानं सर्वकरं वदे ।  
विनायकः कर्म्मविघ्नसिद्ध्यर्थं विनियोजितः ॥ २६६.१ ॥  
  
गणानामाधिपत्ये च केशवेशपितामहैः ।  
स्वप्नेवगाहतेऽत्यर्थं जलं मुण्डांश्च पश्यति ॥ २६६.२ ॥  
  
विनायकोपसृष्टस्तु क्रव्यादानधिरोहति ।  
व्रजमानस्तथात्मानं मन्यतेऽनुगतम्परैः ॥ २६६.३ ॥  
  
विमना विफलारम्भः संसीदत्यनिमित्ततः ।  
कन्या वरं न चाप्नोति च चापत्यं वराङ्गना ॥ २६६.४ ॥  
  
आचार्य्यत्वं श्रोत्रियश्च न शिष्योऽध्ययनं लबेत् ।  
धनी न लाभमाप्नोति न कृषिञ्च कृषीबलः ॥ २६६.५ ॥  
  
राजा राज्यं न चाप्नोति स्नपननतस्य कारयेत् ।  
हस्तपुष्याश्वयुक्सौम्ये वैष्णवे भद्रपीठके ॥ २६६.६ ॥  
  
गौरसर्षपकल्केन साज्येनोत्सादितस्य च ।  
सर्वौषधैः सर्वगन्धैः प्रलिप्तशिरसस्तथा ॥ २६६.७ ॥  
  
चतुर्भिः कलसैः स्नानन्तेषु सर्वौषधीः क्षिपेत् ।  
अश्वस्थानाद्‌गजस्थानाद्वल्मीकात् सङ्गमाद्‌ध्रदात् ॥ २६६.८ ॥  
  
मृत्तिकां रोजनाङ्गन्धङ्गुग्गुलुन्तेषु निक्षिपेत् ।  
सहस्राक्षं शतधारमृषिभिः पावनं कृतम् ॥ २६६.९ ॥  
  
तेन त्वामभिषिञ्चामि पावमान्यः पुनन्तु ते ।  
भगन्ते वरुणो राजा भगं सूर्य्यो बृहस्पतिः ॥ २६६.१० ॥  
  
भगमिन्द्रश्च वायुश्च भगं सप्तर्षयो ददुः ।  
यक्ते केशेषु दौर्भाग्यं सीमन्ते यच्च मूर्द्धनि ॥ २६६.११ ॥  
  
ललाटे कर्णयोरक्ष्णोरापस्तद्‌घ्नन्तु सर्वदा ।  
दर्भपिञ्जलिमादाय वामहस्ते ततो गुरुः ॥ २६६.१२ ॥  
  
स्नातस्य सार्षपन्तैलं श्रुवेणौडुम्बरेण च ।  
जुहुयान्मूर्द्धनि कुशान् सव्येन परिगृहाय च ॥ २६६.१३ ॥  
  
मितश्च सम्मितश्चैव तथा शालककण्टकौ ।  
कुष्माण्डो राजपुत्रश्च एतैः स्वाहासमन्वितैः ॥ २६६.१४ ॥  
  
नामभिर्बलिमन्त्रैश्च नमस्कारसमन्वितैः ।  
दद्याच्चतुष्पथे शूर्पे कुशानास्तीर्य्य सर्व्वतः ॥ २६६.१५ ॥  
  
कृताकृतांस्तण्डुलांश्च पललौदनमेव च ।  
मत्स्यान्पङ्कांस्तथैवामान् पुष्पं चित्रं सुरां त्रिधा ॥ २६६.१६ ॥  
  
मुलकं पूरिकां पूपांस्तथैवैण्डविकास्रजः ।  
दध्यन्नं पायसं पिष्टं मोदकं गुडमर्पयेत् ॥ २६६.१७ ॥  
  
विनायकस्य जननीमुपतिष्ठेत्ततोऽम्बिकां ।  
दूर्व्वासर्षपपुष्पाणां दत्त्वार्घ्यं पूर्णमञ्जलिं ॥ २६६.१८ ॥  
  
रूपं देहि यशो देहि सौभाग्यं सुभगे मम ।  
पुत्रं देहि धनं देहि सर्व्वान् कामांश्च देहि मे ॥ २६६.१९ ॥  
  
भोजयेद्‌ब्राह्मणान्दद्याद्वस्त्रयुग्मं गुरोरपि ।  
विनायकं ग्रहान्प्रार्च्य श्रियं कर्म्मफलं लभेत् ॥ २६६.२० ॥  
  
इत्यादिमहापुराणे आग्नेये विनायकस्नानं नाम षट्‌षष्ट्यधिकद्विशततमोऽध्यायः ॥