+++
title = "१११ राम-भरतसंवादः"
title_english = "111 Vashishta urges Rama to grant the prayer of Bharata"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-111-Rama_Bharatha_Samvadaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/111_rAma-bharatasaMvAdaH.md">
<details><summary><h3>IITK ...{Loading}...</h3></summary>

Vasistha explains the value of conforming to righteousness -- pleads
with Rama to grant the wishes of Bharata and respect his request -- Rama
declines.



#### श्लोकः
##### मूलम्
वसिष्ठस्तु तदा राममुक्त्वा राजपुरोहितः।  
अब्रवीद्धर्मसंयुक्तं पुनरेवापरं वचः॥2.111.1॥

##### शब्दार्थः
राजपुरोहितः  royal priest, वसिष्टस्तु Vasistha on his part, तदा then, रामम् to Rama, उक्त्वा  spoke further, पुनरेव again, धर्मसंयुक्तम् on righteousness, अपरं वचः some otherword, अब्रवीत् said.

##### आङ्ग्लानुवादः
Vasistha, the family priest, continued to speak to Rama on righteousness.



#### श्लोकः
##### मूलम्
पुरुषस्येह जातस्य भवन्ति गुरवस्त्रयः।  
आचार्यश्चैव काकुत्स्थ पिता माता च राघव॥2.111.2॥

##### शब्दार्थः
काकुत्स्थ O Kakutstha, राघव Rama, जातस्य of one who is born, पुरुषस्य for a person, आचार्यश्चैव the preceptor, पिता the father, माता च the mother, त्रयः three, गुरवः भवन्ति   become gurus.

##### आङ्ग्लानुवादः
Every man born has three preceptors. They are his teacher, father and mother.



#### श्लोकः
##### मूलम्
पिता ह्येवं जनयति पुरुषं पुरुषर्षभ।  
प्रज्ञां ददाति चाचार्यस्तस्मात्स गुरुरुच्यते॥2.111.3॥

##### शब्दार्थः
पुरुषर्षभ O best of men, एवं पुरुषम् in such a way a man, पिता father, जनयति हि begets, आचार्यः teacher, प्रज्ञाम् wisdom, ददाति gives, तस्मात् therefore, सः that (teacher), गुरुः     become guru, उच्यते is called.

##### आङ्ग्लानुवादः
O best of men, the father brings forth a son. The teacher imparts him wisdom.  
Therefore, the teacher is considered superior.



#### श्लोकः
##### मूलम्
सोऽहं ते पितुराचार्यस्तव चैव परन्तप।  
मम त्वं वचनं कुर्वन्नातिवर्तेस्सतां गतिम्॥2.111.4॥

##### शब्दार्थः
सः अहम् that I, ते पितुः of your father, तव चैव and also your, आचार्यः preceptor, परन्तप O destroyer of foes, त्वम् you, मम my, वचनम् order, कुर्वन् carrying out, सताम् of virtuous men's, गतिम् path, नातिवर्तेः you will not transgress.

##### आङ्ग्लानुवादः
I was preceptor to your father and also to you. O destroyer of foes, by following my words, you will not transgress the path of the virtuous.



#### श्लोकः
##### मूलम्
इमा हि ते परिषद श्श्रेणयश्च द्विजास्तथा।  
एषु तात चरन्धर्मं नातिवर्तेः स‌तां गतिम्॥2.111.5॥

##### शब्दार्थः
तात my child, इमाः these, परिषदः assembly of men, श्रेणयश्च guilds of merchants and others, तथा also, द्विजाः the twiceborn, ते हि are yours, एषु towards them, धर्मम् duty, चरन् while practising, सताम् of the virtuous, गतिम् path, नातिवर्तेः you will never swerve.

##### आङ्ग्लानुवादः
All these learned men, guilds of merchants and the twiceborn (brahmins) of this assembly are your men. By fulfilling your duty towards them, you will never swerve  
from the path of the virtuous.



#### श्लोकः
##### मूलम्
वृद्धाया धर्मशीलाया मातुर्नार्हस्यवर्तितुम्।  
अस्याहि वचनं कुर्वन्नातिवर्तेस्सतां गतिम्॥2.111.6॥

##### शब्दार्थः
वृद्धायाः of an aged woman, धर्मशीलायाः of a righteousminded woman, मातुः of the mother, अवर्तितुम् not to attend her, नार्हसि is not proper, अस्याः her, वचनम् words, कुर्वन् obeying, सताम् of the virtuous, गतिम् path, नातिवर्तेः you will not deviate.

##### आङ्ग्लानुवादः
Here is your aged and righteous mother. It does not behove you to deny your service to her. By obeying her, you will never deviate from the path of the virtuous.



#### श्लोकः
##### मूलम्
भरतस्य वचः कुर्वन्याचमानस्य राघव।  
आत्मानं नातिवर्तेस्त्वं सत्यधर्मपराक्रम॥2.111.7॥

##### शब्दार्थः
सत्यधर्मपराक्रम one whose strength comes from truth and righteousness, राघव Rama, त्वम् you, याचमानस्य of the supplicant, भरतस्य Bharata's, वचः words, कुर्वन् by following, आत्मानम् call of your soul, नातिवर्तेः will not ignore.

##### आङ्ग्लानुवादः
O scion of the Raghus whose strength springs from truth and righteousness, if you accede to the prayers of Bharata, you will not ignore the call of your soul.



#### श्लोकः
##### मूलम्
एवं मधुरमुक्तस्सन् गुरुणा राघवस्स्वयम्।  
प्रत्युवाच समासीनं वसिष्ठं पुरुषर्षभः॥2.111.8॥

##### शब्दार्थः
पुरुषर्षभः the best of men, राघवः Rama, गुरुणा by the preceptor, स्वयम् personally, एवम् in that way, मधुरम् with sweet words, उक्तस्सन् by having been addressed, समासीनम् who was sitting beside, वसिष्ठम्  to Vasistha, प्रत्युवाच replied.

##### आङ्ग्लानुवादः
When Rama, the best of men, was advised personally by Vasistha, the preceptor, with sweet words, he replied to him who was sitting beside himः



#### श्लोकः
##### मूलम्
यन्मातापितरौ वृत्तं तनये कुरुतः स‌दा।  
न सुप्रतिकरं तत्तु मात्रा पित्रा च यत्कृतम्॥2.111.9॥  
यथाशक्ति प्रदानेन स्वापनोच्छादनेन च।  
नित्यं च प्रियवादेन तथा संवर्धनेन च॥2.111.10॥

##### शब्दार्थः
मातापितरौ parents, तनये in relation to son, सदा always, यत् what, वृत्तम् course of action, कुरुतः perform, यथाशक्तिप्रदानेन by conferring benefits according to their resources, स्वापनोच्छादनेन च by lulling him to sleep, clothing him, नित्यं च always, प्रियवादेन with affectionate words, तथा similarly, संवर्धनेन च bringing him up, मात्रा by mother, पित्रा च and  
by father, यत् what, कृतम् was done, तत्तु all that, न सुप्रतिकरम् cannot easily be repaid.

##### आङ्ग्लानुवादः
The course of action the parents always adopt in respect of their son, the benefits they confer on him according to their resources, the way they lull him to sleep and clothe him, the affectionate words they always speak to him and the way they bring him up all these cannot be repaid.



#### श्लोकः
##### मूलम्
यन्मातापितरौ वृत्तं तनये कुरुतस्सदा।  
न सुप्रतिकरं तत्तु मात्रा पित्रा च यत्कृतम्॥2.111.9॥  
यथाशक्तिप्रदानेन स्वापनोच्छादनेन च।  
नित्यं च प्रियवादेन तथा संवर्धनेन च॥2.111.10॥

##### शब्दार्थः
मातापितरौ parents, तनये in relation to son, सदा always, यत् what, वृत्तम् course of action, कुरुतः perform, यथाशक्तिप्रदानेन by conferring benefits according to their resources, स्वापनोच्छादनेन च by lulling him to sleep, clothing him, नित्यं च always, प्रियवादेन with affectionate words, तथा similarly, संवर्धनेन च bringing him up, मात्रा by mother, पित्रा च and  
by father, यत् what, कृतम् was done, तत्तु all that, न सुप्रतिकरम् cannot easily be repaid.

##### आङ्ग्लानुवादः
The course of action the parents always adopt in respect of their son, the benefits they confer on him according to their resources, the way they lull him to sleep and clothe him, the affectionate words they always speak to him and the way they bring him up all these cannot be repaid.



#### श्लोकः
##### मूलम्
स हि राजा जनयिता पिता दशरथो मम।  
आज्ञातं यन्मया तस्य न तन्मिथ्या भविष्यति॥2.111.11॥

##### शब्दार्थः
मम my, पिता father, सः that, राजा दशरथः king Dasaratha, जनयिता हि he begot me, मया by me, तस्य to him, यत् whatever, आज्ञातं was promised, तत् that one, मिथ्या false, न भविष्यति shall not become.

##### आङ्ग्लानुवादः
King Dasaratha is my father who begot me. The promise I made him shall not prove false.



#### श्लोकः
##### मूलम्
एवमुक्तस्तु रामेण भरतः प्रत्यनन्तरम्।  
उवाच परमोदारस्सूतं परमदुर्मनाः॥2.111.12॥

##### शब्दार्थः
परमोदारः a man of great generosity, भरतः Bharata, रामेण by Rama, एवम् in this way, उक्तः  
having been addressed, परमदुर्मनाः with extremely distressed mind, प्रत्यनन्तरं who was  nearby, सूतम् to the charioteer, उवाच said.

##### आङ्ग्लानुवादः
Having been addressed by Rama in this way, Bharata of great generosity, in extreme distress, addressing the charioteer who was standing nearby saidः



#### श्लोकः
##### मूलम्
इह मे स्थण्डिले शीघ्रं कुशानास्तर सारथे।  
आर्यं प्रत्युपवेक्ष्यामि यावन्मे न प्रसीदति॥2.111.13॥

##### शब्दार्थः
सारथे O charioteer, मे to me, इह here, स्थण्डिले on the bare ground, शीघ्रम् quickly, कुशान् kusa grass, आस्तर spread, यावत् till such time, मे to me, न प्रसीदति does not show his  
grace, आर्यम् esteemed brother Rama, प्रत्युपवेक्ष्यामि shall lie down here waiting for him.

##### आङ्ग्लानुवादः
O charioteer, quickly spread kusa grass on the bare ground. Until my esteemed brother shows his grace, I shall lie down here -- waiting.



#### श्लोकः
##### मूलम्
अनाहारो निरालोको धनहीनो यथा द्विजः।  
शेष्ये पुरस्ताच्छालाया यावन्न प्रतियास्यति॥2.111.14॥

##### शब्दार्थः
धनहीनः poor, द्विजः यथा like a brahmin, अनाहारः starve, निरालोकः  without seeing the light (of the day), शालायाः of the hut, पुरस्तात् in front of, यावत् till such time, न प्रतियास्यति does not return, शेष्ये I shall lie down.

##### आङ्ग्लानुवादः
Like a poor brahmin, starving, my face muffled, I shall lie down in front of the hut until he agrees to return.



#### श्लोकः
##### मूलम्
स तु राममवेक्षन्तं सुमन्त्रं पेक्ष्य दुर्मनाः।  
कुशोत्तरमुपस्थाप्य भूमावेवाऽस्तरत्स्वयम्॥2.111.15॥

##### शब्दार्थः
दुर्मनाः of troubled mind, स तु that Bharata, रामम् at Rama, अवेक्षन्तम् glancing at, सुमन्त्रम् Sumantra, प्रेक्ष्य seeing, स्वयमेव himself, कुशोत्तरम् of kusa grass, उपस्थाप्य having brought, भूमौ on the ground, आस्तरत् spread.

##### आङ्ग्लानुवादः
Bharata was mentally disturbed saw Sumantra waiting for Rama's order. Then he himself brought a heap of kusa grass and spread it on the ground.



#### श्लोकः
##### मूलम्
तमुवाच महातेजा रामो राजर्षिसत्तमः।  
किं मां भरत कुर्वाणं तात प्रत्युपवेक्ष्यसि॥2.111.16॥

##### शब्दार्थः
महातेजाः highly powerful, राजर्षिसत्तमः the foremost of royal sages, रामः Rama, तम् to him (Bharata), उवाच said, तातः O dear one, भरत Bharata, किं कुर्वाणम् what have I done, माम्  before me, प्रत्युपवेक्ष्यसि preventing me by lying down?

##### आङ्ग्लानुवादः
Rama, the foremost of royal sages and highly powerful said, 'Dear Bharata, what wrong have I done that you should prevent me by lying down in front of me?'



#### श्लोकः
##### मूलम्
ब्राह्मणो ह्येकपार्श्वेन नरान्रोद्धुमिहार्हति।  
न तु मूर्धाभिषिक्तानां विधिः प्रत्युपवेशने॥2.111.17॥

##### शब्दार्थः
ब्राह्मणः brahmin, एकपार्श्वेन (lying down) on one side, नरान् to men, इह in this world, रोद्धुम् to prevent, अर्हति हि is competent, मूर्धाभिषिक्तानां तु for one who is anointed king, प्रत्युपवेशने  to sit in protest, विधिः न there is no tradition.

##### आङ्ग्लानुवादः
A brahmin alone is competent in this world to prevent a person by lying down on one side (in front of him). One who is anointed king is not permitted by (scriptural) tradition to squat in protest.



#### श्लोकः
##### मूलम्
उत्तिष्ठ नरशार्दूल हित्वैतद्दारुणं व्रतम्।  
पुरवर्यामितः क्षिप्रमयोध्यां याहि राघव॥2.111.18॥

##### शब्दार्थः
नरशार्दूल O best of men, राघव Bharata, एतत् all this, दारुणम् formidable, व्रतम् resolve, हित्वा  
give up, उत्तिष्ठ arise, इतः from here, क्षिप्रम् quickly, पुरवर्याम् to the best of cities, अयोध्याम् Ayodhya, याहि you may return.

##### आङ्ग्लानुवादः
O Bharata, O tiger among men, O scion of the Raghu race give up this formidable vow. Arise and quickly return to Ayodhya, the best of cities.



#### श्लोकः
##### मूलम्
आसीनस्त्वेव भरतः पौरजानपदं जनम्।  
उवाच सर्वतः प्रेक्ष्य किमार्यं नानुशासथ॥2.111.19॥

##### शब्दार्थः
भरतः Bharata, आसीनस्त्वेव while remaining seated, पौरजानपदम् men inhabiting towns and villages, जनम् men, सर्वतः on all sides, प्रेक्ष्य looking, आर्यम् esteemed brother, किम् why, नानुशासथ don't you all persuade, उवाच said.

##### आङ्ग्लानुवादः
While remaining seated, Bharata looking all around at the inhabitants from towns and  
villages, questioned them 'why don't you all persuade my esteemed brother to return'.



#### श्लोकः
##### मूलम्
ते तदोचुर्महात्मानं पौरजानपदा जनाः।  
काकुत्स्थमभिजानीमः सम्यग् वदति राघवः॥2.111.20॥

##### शब्दार्थः
पौरजानपदाः inhabiting in towns and villages, ते जनाः those people, महात्मानम्  magnanimous, तम् to Bharata, ऊचुः uttered, काकुत्स्थम् about Kakustha (Rama), अभिजानीयः we know very well, राघवः Rama, सम्यक् properly, वदति  says.

##### आङ्ग्लानुवादः
Those inhabitants from towns and villages replied to the magnanimous Bharata 'we  know the scion of the Kakutha dynasty, Rama, very well. What he has said is proper'.



#### श्लोकः
##### मूलम्
एषोऽपि हि महाभागः पितुर्वचसि तिष्ठति।  
अत एव न शक्ताः स्मो व्यावर्तयितुमञ्जसा॥2.111.21॥

##### शब्दार्थः
एषः this, महाभागः highly distinguished Rama, पितुः father's, वचसि word, तिष्ठति हि is fixed, अत एव that is why, अञ्जसा quickly, व्यावर्तयितुम् to make him return, शक्ताः capable, न स्मः not.

##### आङ्ग्लानुवादः
Highly distinguished Rama is firmly fixed on the command of his father. That is why we are incapable of making him return quickly.



#### श्लोकः
##### मूलम्
तेषामाज्ञाय वचनं रामो वचनमब्रवीत्।  
एवं निबोध वचनं सुहृदां धर्मचक्षुषाम्॥2.111.22॥

##### शब्दार्थः
रामः Rama, तेषाम् their, वचनम् words, आज्ञाय having understood, वचनम् words, अब्रवीत् said, धर्मचक्षुषाम् through righteous vision, सुहृदाम् friends, एवम् in this way, वचनम् words, निबोध  understand.

##### आङ्ग्लानुवादः
Having understood their words, Rama said to him, 'Listen to the words of our friends who have a righteous vision.'



#### श्लोकः
##### मूलम्
एतच्चैवोभयं श्रुत्वा सम्यक्सम्पश्य राघव।  
उत्तिष्ठ त्वं महाबाहो मां च स्पृश तथोदकम्॥2.111.23॥

##### शब्दार्थः
महाबाहो O mightyarmed one, राघव Bharata, एतत् all this, उभयं चैव both, श्रुत्वा having heard, सम्यक् carefully, सम्पश्य having thought over, त्वम् you, उत्तिष्ठ arise, मां च me, तथा as also, उदकम् water, स्पृश touch.

##### आङ्ग्लानुवादः
O mightyarmed son of the Raghus, you have heard both (them and me). Carefully think over. Arise. Touch me and sip water.



#### श्लोकः
##### मूलम्
अथोत्थाय जलंस्पृष्ट्वा भरतो वाक्यमब्रवीत्।  
श्रुण्वन्तु मे परिषदो मन्त्रिण श्श्रेणयस्तथा॥2.111.24॥

##### शब्दार्थः
अथ then, भरतः Bharata, उत्थाय having stood up, जलम् water, स्पृष्ट्वा having touched, वाक्यम् these words, अब्रवीत् said, परिषदः O men of the assembly, मन्त्रिणः O counsellors, तथा also, श्रेणयः O guildsmen, मे me, श्रुण्वन्तु listen.

##### आङ्ग्लानुवादः
Then Bharata stood up and performed achamana (sipping of water) and said 'let the  
assembly of  learned men, counsellors and guildsmen hear me'.



#### श्लोकः
##### मूलम्
न याचे पितरं राज्यं नानुशासामि मातरम्।  
आर्यं परमधर्मज्ञं नानुजानामि राघवम्॥2.111.25॥

##### शब्दार्थः
पितरम् my father, राज्यम् kingdom, न याचे did not ask, मातरम् mother, नानुशासामि did not urge, परमधर्मज्ञम् supremely knowleldgeable in ways of righteousness, आर्यम् esteemed, राघवम् Rama, नानुजानामि I did not consent.

##### आङ्ग्लानुवादः
I never asked my father to confer the kingdom on me. I never urged my mother to seek the kingdom for me. I never supported the exile of my esteemed brother Rama, who is supreme in the knowleldge of righteousness.



#### श्लोकः
##### मूलम्
यदित्ववश्यं वस्तव्यं कर्तव्यं च पितुर्वचः।  
अहमेव निवत्स्यामि चतुर्दश समा वने॥2.111.26॥

##### शब्दार्थः
अवश्यम् absolutely, वस्तव्यं यदि if it is essential to live in the forest, पितुः father's, वचः words, कर्तव्यं च must be done, अहमेव I myself, चतुर्दश समाः fourteen years, वने in the forest, निवत्स्यामि I will reside.

##### आङ्ग्लानुवादः
If it is absolutely essential to live in the forest in accordance with the command of my father, I myself  shall also dwell in the forest for fourteen years.



#### श्लोकः
##### मूलम्
धर्मात्मा तस्य तथ्येन भ्रातुर्वाक्येन विस्मितः।  
उवाच रामस् सम्प्रेक्ष्य पौरजानपदं जनम्॥2.111.27॥

##### शब्दार्थः
धर्मात्मा righteous, रामः Rama, तस्य his, भ्रातुः brother's, तथ्येन genuine, वाक्येन with words, विस्मितः was astonished, पौरजानपदम् inhabiting the towns and villages, जनम् people, सम्प्रेक्ष seeing, उवाच said.

##### आङ्ग्लानुवादः
On hearing the genuine sentiments of his brother, righteous Rama was astonished. He said to the inhabitants from towns and villagesः



#### श्लोकः
##### मूलम्
विक्रीतमाहितं क्रीतं यत्पित्रा जीवता मम।  
न तल्लोपयितुं शक्यं मया वा भरतेन वा॥2.111.28॥

##### शब्दार्थः
मम my, जीवता while living, पित्रा by father, यत् what, विक्रीतम् was sold, आहितम् pledged, क्रीतम् bought, तत् that, लोपयितुं to annul, मया वा by me or, भरतेन वा or Bharata, न शक्यम् not possible.

##### आङ्ग्लानुवादः
Neither Bharata nor I can in any way annul anything which was sold, pledged or bought by my father during his lifetime.



#### श्लोकः
##### मूलम्
उपधिर्न मया कार्यो वनवासे जुगुप्सितः।  
युक्तमुक्तं च कैकेय्या पित्रा मे सुकृतं कृतम्॥2.111.29॥

##### शब्दार्थः
मया by me, वनवासे in the matter of living in the forest, जुगुप्सितः reprehensible, उपधिः placing a substitute, न कार्यः shall not be done, कैकेय्या by Kaikeyi, युक्तम् rightly, उक्तम् spoken, मे पित्रा by my father, सुकृतम् good deed, कृतम् has been done.

##### आङ्ग्लानुवादः
As far as living in the forest is concerned it is reprehensible to keep a subsitute for me and it shall not be done. Kaikeyi has acted rightfully and my father has taken the proper decision.



#### श्लोकः
##### मूलम्
जानामि भरतं क्षान्तं गुरुसत्कारकारिणम्।  
सर्वमेवात्र कल्याणं सत्यसन्धे महात्मनि॥2.111.30॥

##### शब्दार्थः
भरतम् Bharata, क्षान्तम् a man of forbearance, गुरुसत्कारकारिणम् honours elders, जानामि I know, सत्यसन्धे true to his word, महात्मनि great, अत्र for him, सर्वमेव everything, कल्याणम् will be auspicious.

##### आङ्ग्लानुवादः
I know Bharata as a man of forbearance and one who honours elders. Everything will turn out well for this great soul wedded to truth.



#### श्लोकः
##### मूलम्
अनेन धर्मशीलेन वनात्प्रत्यागतः पुनः।  
भ्रात्रा सह भविष्यामि पृथिव्याः पतिरुत्तमः॥2.111.31॥

##### शब्दार्थः
वनात् from the forest, पुनः again, प्रत्यागतः when returned, धर्मशीलेन of virtuous conduct, अनेन भ्रात्रा सह along with this brother, पृथिव्याः of the earth, उत्तमः supreme, पतिः lord, भविष्यामि I shall become.

##### आङ्ग्लानुवादः
On returning from the forest, I shall become the supreme lord of this earth along with this virtuous brother.



#### श्लोकः
##### मूलम्
वृतो हि राजा कैकेय्या मया तद्वचनं कृतम्।  
अनृतान्मोचयानेन पितरं तं महीपतिम्॥2.111.32॥

##### शब्दार्थः
राजा the king (Dasaratha), कैकेय्या by Kaikeyi, वृतो हि has been solicited, मया by me, तद्वचनं those words, कृतम् are followed, अनेन for that reason, महीपतिम् the lord of the earth, तं पितरम् that father, अनृतात् from falsehood, मोचय you may release.

##### आङ्ग्लानुवादः
The king (Dasaratha) was solicited by Kaikeyi and I shall abide. Therefore, you also release the lord of the earth, our father from the charge of falsehood.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकादशोत्तरशततमस्सर्गः॥  
Thus ends the hundredeleventh sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/111_rAma-bharatasaMvAdaH.md">
<details><summary><h3>भूषणम् ...{Loading}...</h3></summary>



वसिष्ठस्तु तदा राममुक्त्वा राजपुरोहितः ।  

अब्रवीद्धर्मसंयुक्तं पुनरेवापरं वचः  ॥  २।१११।१  ॥   

अथ रामनिवर्त्तनोपायान् पुनरुपन्यस्य निरस्यति
एकादशोत्तरशततमे--वसिष्ठस्त्वित्यादिना  ॥  २।१११।१  ॥   

  

पुरुषस्येह जातस्य भवन्ति गुरवस्त्रयः ।  

आचार्य्यश्चैव काकुत्स्थ पिता माता च राघव  ॥  २।१११।२  ॥   

एवं कुलधर्मोपपादनेपि सर्वं तत्पितृनियोगव्यतिरिक्तविषयमिति मत्वा
तूष्णींस्थितस्य रामस्याशयं जानन् वसिष्ठः
पुनर्निवर्त्तनहेत्वन्तरमाह--पुरुषस्येत्यादिना  ॥  २।१११।२  ॥   

  

पिता ह्येनं जनयति पुरुषं पुरुषर्षभ ।  

प्रज्ञां ददाति चाचार्यस्तस्मात्स गुरुरुच्यते  ॥  २।१११।३  ॥   

सो ऽहं ते पितुराचार्य्यस्तव चैव परन्तप ।  

मम त्वं वचनं कुर्वन् नातिवर्त्तेः सताङ्गतिम्  ॥  २।१११।४  ॥   

पितेति मातुरप्युपलक्षणम्, शरीरमेव मातापितरौ जनयत इत्यर्थः ।
तस्मात्प्रज्ञादानात् गुरुः मातापितृभ्यां गरीयानित्यर्थः । "स हि
विद्यातस्तं जनयति तच्छ्रेष्ठं जन्म" इति वचनादिति भावः  ॥  २।१११।३४  ॥   

  

इमा हि ते परिषदः श्रेणयश्च द्विजास्तथा ।  

एषु तात चरन् धर्मं नातिवर्त्तेः सताङ्गतिम्  ॥  २।१११।५  ॥   

इमा इति । परिषदः ब्राह्मणसमूहाः । श्रेणयः पौरजनाः क्षत्त्रियाः वैश्याश्च
ते त्वत्सम्बन्धिनः येषु विषये धर्मं परिपालनरूपं चरन् सतां गतिं सतां
पूर्वेषां राज्ञां मार्गं नातिवर्तेः नातिवर्तेथाः  ॥  २।१११।५  ॥   

  

वृद्धाया धर्मशीलाया मातुर्नार्हस्यवर्त्तितुम् ।  

अस्यास्तु वचनं कुर्वन् नातिवर्त्तेः सताङ्गतिम्  ॥  २।१११।६  ॥   

वृद्धाया इति । अवर्तितुं शुश्रूषामकर्तुं नार्हसि । अस्यास्तु "पितुः
शतगुणं माता" इत्युक्तायाः  ॥  २।१११।६  ॥   

  

भरतस्य वचः कुर्वन् याचमानस्य राघव ।  

आत्मानं नातिवर्त्तेस्त्वं सत्यधर्मपराक्रम  ॥  २।१११।७  ॥   

एवं मधुरमुक्तस्तु गुरुणा राघवः स्वयम् ।  

प्रत्युवाच समासीनं वसिष्ठं पुरुषर्षभः  ॥  २।१११।८  ॥   

भरतस्येति । ऽसान्त्विता मामिका माताऽ इत्यादिप्रार्थयमानस्य । आत्मानम्
आत्मभूतं भरतं नातिवर्त्तेथा इत्युदारः । सत्यधर्मनिष्णातत्वस्वभावमित्यपरे
। स्वसाधारणधर्मत्वादाश्रितपारतन्त्र्यं नातिवर्तेथा इत्याचार्याः । स एव
हि सर्वेश्वरस्य स्वभावः स्वतःसिद्धः । सत्यधर्मपराक्रमेति दृष्टान्तार्थम्
। यथा सत्यवचनमनतिक्रमणीयं यथा च धर्मो नातिक्रमणीयः तथा
आश्रितपारतन्त्र्यमपीत्यर्थः । सत्यधर्मयोः पराक्रमः अनुष्ठानशूरत्वं
यस्येति बहुव्रीहिः  ॥  २।१११।७८  ॥   

  

यन्मातापितरौ वृत्तं तनये कुरुतः सदा ।  

न सुप्रतिकरं तत्तु मात्रा पित्रा च यत्कृतम्  ॥  २।१११।९  ॥   

यथाशक्ति प्रदानेन स्नापनोच्छादनेन च ।  

नित्यं च प्रियवादेन तथा संवर्द्धनेन च  ॥  २।१११।१०  ॥   

ऽसति धर्मिणि धर्माश्चिन्त्यन्तेऽ इति न्यायेन
सर्वधर्मसम्पादनबीजभूतशरीरोत्पादकत्वात् अत्यन्ताज्ञानदशायामपि
सर्वप्रकारसंरक्षणणेन बहुविधोपकारकत्वाच्चाचार्यवचनादपि पितृवचनमवश्यं
कर्तव्यम् अत एव "मातृदेवो भव पितृदेवो भव आचार्य देवो भव" इति
चरमपर्वण्याचार्य उपात्त इत्यभिप्रायेणाह--यन्मातेत्यादिना श्लोकद्वयेन ।
तनये तनयसम्पादननिमित्तं यद्वृत्तं व्रतोपवासदेवताराधनादिकं कुरुतः, तन्न
सुप्रतिकरं सुतरामशक्यप्रत्युपक्रियम् । मात्रा पित्रा च उत्पत्त्यनन्तरं
यथाशक्ति प्रदानेन स्तन्यान्नादिप्रदानेन स्नापनोच्छादनेन नित्यं
प्रियवादेन सदा संवर्धनेन च यत्कृतं तच्च सुप्रतिकरम्  ॥  २।१११।९१०  ॥   

  

स हि राजा जनयिता पिता दशरथो मम ।  

आज्ञातं यन्मया तस्य न तन्मिथ्या भविष्यति  ॥  २।१११।११  ॥   

स हीति । जनयितापितेति गौणपितृव्यावृत्तिः । आज्ञातम् प्रतिज्ञातम् । एवं
प्रथमं प्रतिज्ञातत्वात् मातृवचनं भ्रातृवचनं च कर्तुं नार्हामीति भावः  ॥ 
२।१११।११  ॥   

  

एवमुक्तस्तु रामेण भरतः प्रत्यनन्तरम् ।  

उवाच परमोदारः सूतं परमदुर्मनाः  ॥  २।१११।१२  ॥   

एवमिति । प्रत्यनन्तरं समीपस्थं परमोदारः सान्त्वितामामिकेत्यादिना
दत्तराज्यनिर्वाहकः  ॥  २।१११।१२  ॥   

  

इह मे स्थण्डिले शीघ्रं कुशानास्तर सारथे ।  

आर्य्यं प्रत्युपवेक्ष्यामि यावन्मे न प्रसीदति  ॥  २।१११।१३  ॥   

इहेति । इह स्थण्डिले भूमौ कुशानास्तर आस्तृणीहि, पावनत्वार्थमित्यर्थः ।
अत एव वक्ष्यति ऽकुशानास्तीर्य राघवःऽ इति । प्रत्युपवेक्ष्यामि
प्रतिरोत्स्यामीत्यर्थः  ॥  २।१११।१३  ॥   

  

अनाहारो निरालोको धनहीनो यथा द्विजः ।  

शेष्ये पुरस्तात् शालाया यावन्न प्रतियास्यति  ॥  २।१११।१४  ॥   

प्रत्युपवेशप्रकारमाह--अनाहार इति । निरालोकः अवकुण्ठिताननः । धनहीनः
वृद्ध्यर्थम् ऋणप्रदानान्निर्धनः । शेष्ये शयिष्ये । इडभाव आर्षः  ॥ 
२।१११।१४  ॥   

  

स तु राममवेक्षन्तं सुमन्त्रं प्रेक्ष्य दुर्मनाः ।  

कुशोत्तरमुपस्थाप्य भूमावेवास्तरत् स्वयम्  ॥  २।१११।१५  ॥   

राममवेक्षन्तं रामानुज्ञां काङ्क्षन्तमित्यर्थः । कुशोत्तरं कुशास्तरणम् ।
उपस्थाप्य आनीय स्वयमेवास्तरत् आस्तृणात्, शयनं कृतवानित्यर्थः  ॥  २।१११।१५
 ॥   

  

तमुवाच महातेजा रामो राजर्षिसत्तमः ।  

किं मां भरत कुर्वाणं तात प्रत्युपवेक्ष्यसि  ॥  २।१११।१६  ॥   

तमिति । किं कुर्वाणं किमपकारं कुर्वाणम् । तात इति सान्त्वनार्थमुक्तम्  ॥ 
२।१११।१६  ॥   

  

ब्राह्मणो ह्येकपार्श्वेन नरान् रोद्धुमिहार्हति ।  

न तु मूर्द्धाभिषिक्तानां विधिः प्रत्युपवेशने  ॥  २।१११।१७  ॥   

उत्तिष्ठ नरशार्दूल हित्वैतद्दारुणं व्रतम् ।  

पुरवर्य्यामितः क्षिप्रमयोध्यां याहि राघव  ॥  २।१११।१८  ॥   

ब्राह्मण इति । एकपार्श्वेन एकपार्श्वशयनेन । मूर्द्धाभिषिक्तानाम्
अभिषिक्तक्षत्त्रियाणाम्  ॥  २।१११।१७१८  ॥   

  

आसीनस्त्वेव भरतः पौरजानपदं जनम् ।  

उवाच सर्वतः प्रेक्ष्य किमार्यं नानुशासथ  ॥  २।१११।१९  ॥   

आसीन इति । नानुशासथेत्यत्र इतिकरणं बोध्यम्  ॥  २।१११।१९  ॥   

  

ते तमूचुर्महात्मानं पौरजानपदा जनाः ।  

काकुत्स्थमभिजानीमः सम्यग्वदति राघवः  ॥  २।१११।२०  ॥   

त इति । काकुत्स्थं रामम् अभिजानीमः अभितो जानीमः, सत्यसन्धं जानीम
इत्यर्थः  ॥  २।१११।२०  ॥   

  

एषो ऽपि हि महाभागः पितुर्वचसि तिष्ठति ।  

अत एव न शक्ताः स्मो व्यावर्त्तयितुमञ्जसा  ॥  २।१११।२१  ॥   

तेषामाज्ञाय वचनं रामो वचनमब्रवीत् ।  

एवं निबोध वचनं सुहृदां धर्मचक्षुषाम्  ॥  २।१११।२२  ॥   

सम्यग्वदतीत्येतदुपपादयति--एष इत्यादिना । अञ्जसा शीघ्रं व्यावर्त्तयितुं न
शक्ता स्म इति तं भरतमूचुरित्यन्वयः  ॥  २।१११।२१२२  ॥   

  

एतच्चैवोभयं श्रुत्वा सम्यक् सम्पश्य राघव ।  

उत्तिष्ठ त्वं महाबाहो मां च स्पृश तथोदकम्  ॥  २।१११।२३  ॥   

एतदिति । एतदुभयं मद्वचनं पौरजनवचनं चेत्यर्थः । सम्यक्सम्पश्य कर्त्तव्यं
सम्यक् निरूपय । मां च स्पृश तथोदकमिति
क्षत्त्रियाविहितप्रत्युपवेशनप्रायश्चित्तार्थमित्यर्थः । वसिष्ठादिषु
विद्यमानेषु स्वस्पर्शनविधैः इतः परमेवंविधं न क्रियत इति शपथार्थं जलं
स्पृष्ट्वा मां स्पृशेत्यपि सिद्धम्  ॥  २।१११।२३  ॥   

  

अथोत्थाय जलं स्पृष्ट्वा भरतो वाक्यमब्रवीत् ।  

श्रृण्वन्तु मे परिषदो मन्त्रिणः श्रेणयस्तथा  ॥  २।१११।२४  ॥   

न याचे पितरं राज्यं नानुशासामि मातरम् ।  

आर्यं परमधर्मज्ञं नानुजानामि राघवम्  ॥  २।१११।२५  ॥   

अथेत्यादि । न याचे न याचितवान् । नानुशासामि नानुशास्मि, एवंकुर्विति
नानुशिष्टवानस्मीत्यर्थः । नानुजानामि वनवासाय नानुज्ञातवानस्मीत्यर्थः  ॥ 
२।१११।२४२५  ॥   

  

यदि त्ववश्यं वस्तव्यं कर्त्तव्यं च पितुर्वचः ।  

अहमेव निवत्स्यामि चतुर्दश समा वने  ॥  २।१११।२६  ॥   

धर्मात्मा तस्य तथ्येन भ्रातुर्वाक्येन विस्मितः ।  

उवाच रामः सम्प्रेक्ष्य पौरजानपदं जनम्  ॥  २।१११।२७  ॥   

यदीति । अवश्यं पितुर्वचः कर्तव्यं वने वस्तव्यं चेति यदि मन्यसे तर्हि
अहमेव त्वत्प्रतिनिधित्वेन वने वत्स्यामि । त्वं तु मत्प्रतिनिधित्वेना
ऽयोध्यां पालय, एवंच सत्युभाभ्यां सम्यक् पितृवचनं कृतं भवेदिति भावः । इति
भरतो वाक्यमब्रवीदित्यन्वयः  ॥  २।१११।२६२७  ॥   

  

विक्रीतमाहितं क्रीतं यत् पित्रा जीवता मम ।  

न तल्लोपयितुं शक्यं मया वा भरतेन वा  ॥  २।१११।२८  ॥   

विक्रीतमिति । आहितम् आधिरूपेण न्यस्तं विक्रयस्त्यागः क्रयः स्वीकार इति
भेदः । मह्यं वनवासं दत्त्वा तन्मूल्यत्वेन राज्यं स्वीकृतवान् । यद्वा मम
वनवासमाधिं कृत्वा तव राज्यं दापितवान् तल्लोपयितुं न शक्यमित्यर्थः  ॥ 
२।१११।२८  ॥   

  

अपधिर्न मया कार्य्यो वनवासे जुगुप्सितः ।  

युक्तमुक्तं च कैकेय्या पित्रा मे सुकृतं कृतम्  ॥  २।१११।२९  ॥   

जानामि भरतं क्षान्तं गुरुसत्कारकारिणम् ।  

सर्वमेवात्र कल्याणं सत्यसन्धे महात्मनि  ॥  २।१११।३०  ॥   

अनेन धर्मशीलेन वनात् प्रत्यागतः पुनः ।  

भ्रात्रा सह भविष्यामि पृथिव्याः पतिरुत्तमः  ॥  २।१११।३१  ॥   

वारुणस्नानाशक्तस्य मान्त्रस्नानवदशक्तस्यैव प्रतिनिधिस्वीकारः । अहं तु
वनवासे शक्तः अतः प्रतिनिध्याचरणं न पितृऋणमोचनमित्याह--उपधिरित्यादिना ।
उपधिः प्रतिनिधिरित्यर्थः । मया शक्तेन जुगुप्सितः हीनकल्पत्वेन निन्दितः ।
"हीनकल्पं न सेवेत पुरुषो विभवे सति" इति वचनादिति भावः । कैकेय्या युक्तं
योग्यमेवोक्तं पित्रा च सुकृतं धर्म्यं कृतम् आवाभ्यां तदकरणे हीनकल्पकरणे
च पितुरनृतं स्यात्  ॥  २।१११।२९३१  ॥   

  

वृतो राजा हि कैकेय्या मया तद्वचनं कृतम् ।  

अनृतन्मोचयानेन पितरं तं महीपतिम्  ॥  २।१११।३२  ॥   

वृत इति । पितरम् अनेन राज्यपरिपालनेन अनृतात् मोचयेत्यर्थः  ॥  २।१११।३२
 ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकादशोत्तरशततमः सर्गः  ॥  १११  ॥   

इति श्रीगोविन्दराजविरचिते श्रीरामापयणभूषणे पीताम्बराख्याने
अयोध्याकाण्डव्याख्याने एकादशोत्तरशतततः सर्गः  ॥  १११  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/111_rAma-bharatasaMvAdaH.md">
<details><summary><h3>शिरोमणी ...{Loading}...</h3></summary>



वशिष्ठस्य वचनान्तरं वर्णयितुमाह-- वसिष्ठ इति । राजपुरोहितो वसिष्ठः
राममुक्त्वा धर्मसंयुक्तमपरं वचः अब्रवीत्  ॥  २।१११।१  ॥   

  

तद्वचनाकारमाह-- पुरुषस्येति । जातस्य पुरुषस्य आचार्यादयस्त्रयो गुरवो
भवन्ति  ॥  २।१११।२  ॥   

  

गुरूणां कर्माणि विभजन्नाह-- पितेति । पिता हिशब्देन माता एनं पुरुषं जनयति
उत्पादयति, आचार्यः प्रज्ञां ददाति तस्माद्धेतोः सः पितृप्रभृतिः
गुरुरुच्यते  ॥  २।१११।३  ॥   

  

स इति । सो ऽहं पितुः दशरथस्य तव च आचार्यः अतः मम वचनं कुर्वन्सन् सतां
गतिं सज्जनमार्गं त्वं नातिवर्तेः उल्लङ्घयेथाः  ॥  २।१११।४  ॥   

  

इमा इति । इमास्ते परिषदः प्रजाः ज्ञातयश्च नृपाः खण्डमण्डलेश्वराश्च एषु
धर्मं यथा स्यात्तथा चरन् तत्तत्प्रार्थनां स्वीकुर्वन्नित्यर्थः, एष त्वं
नातिवर्तेः  ॥  २।१११।५  ॥   

  

वृद्धाया इति । मातुः शुश्रूषणमिति शेषः, अवर्तयितुम् अप्रवर्तयितुं
नार्हसि अस्याः वचनं कुर्वन्सन् सतां गतिं नातिवर्तेः  ॥  २।१११।६  ॥   

  

भरतस्येति । हे सत्यधर्मपराक्रम आत्मानं त्वां याचमानस्य प्रार्थयतो भरतस्य
वचस्त्वं नातिवर्तेः  ॥  २।१११।७  ॥   

  

एवमिति । एवमनेन प्रकारेण मधुरं यथा स्यात्तथा गुरुणा उक्तः स रामः समासीनं
वशिष्ठं प्रत्युवाच  ॥  २।१११।८  ॥   

  

तद्वचनाकारमाह-- यदिति । तनये पुत्रे यद्वृत्तं सेवामित्यर्थः, मातापितरौ
कुरुतः तत् सुप्रतिकरं न, तस्य प्रत्युपकृतिर्नास्तीत्यर्थः । तदेव
विशदयन्नाह-- मात्रा पित्रा च यथाशक्ति शक्तिमनतिक्रम्य प्रदानेन
भोजनादिप्रापणेन स्वापनोच्छादनेन स्वापनं शयनप्रवर्तनमुच्छादनं तैलादिना
अङ्गप्रमर्दनं ताभ्यां नित्यं प्रियवादेन प्रियवचनेन च संवर्धनेन
संवृद्ध्युपाकरणेन न यत्कृतं तत् न सुप्रतिकरम् । न
सुप्रतिकरमित्युभयान्वयि । श्लोकद्वयं सम्मिलितान्वयि  ॥  २।१११,१०  ॥   

  

स इति । मम जनयिता प्रकटनहेतुः अत एव पिता राजा दशरथः यद्यस्माद्धेतोः
मामाज्ञापयत् भवदाज्ञातः पूर्वमेव न्ययोजयत्तस्माद्धेतोस्तस्य राज्ञः
नियोजनं मिथ्या न भविष्यति  ॥  २।१११।११  ॥   

  

एवमिति । रामेण एवमुक्ते सति विपुलोरस्कः विशालवक्षाः परमदुर्मनाः भरतः
प्रत्यनन्तरं समीपववर्तिनं सूतमुवाच  ॥  २।१११।१२  ॥   

  

तद्वचनाकारमाह-- इहेति । हे सारथे इह स्थण्डिले भूमिविशेषे कुशान्
शीघ्रमास्तर । तत्प्रयोजनमाह आर्यं प्रति राममुद्दिश्य यावन्मे न प्रसीदति
तावत् प्रत्युपवेक्ष्यामि कुशास्तरणभूमौ संस्थास्यामि  ॥  २।१११।१३  ॥   

  

प्रत्युपस्थितिप्रकारमाह-- निराहार इति । निराहारः आहाररहितः निरालोकः
दीपादिप्रकाशरहितो ऽहं शालायां पुरस्ताद्धनहीनो द्विज एव यावन्न
प्रतियास्यति अयोध्यां गमिष्यति तावच्छये शयनं करोमि  ॥  २।१११।१४  ॥   

  

स इति । दुर्मनाः स भरतः राममवेक्षन्तं कुशास्तरणकरणाय रामाज्ञां
सम्प्रतीच्छन्तं सुमन्त्रं प्रेक्ष्य अवलोक्य कुशोत्तरं भूमौ
स्वयमुपस्थाप्य संस्तीर्य आस्थितः  ॥  २।१११।१५  ॥   

  

तमिति । राजर्षिसत्तमो रामस्तं भरतमुवाच । तद्वचनाकारमाह-- हे भरत
मिमपकरणमिति शेषः, कुर्वाणं मामुद्दिश्य प्रत्युपवेक्ष्यसे मया न
किञ्चिदपकृतमिति तात्पर्यं तेन प्रत्युपवेशनमनुचितमिति सूचितम्  ॥  २।१११।१६
 ॥   

  

ब्राह्मण इति । एकपार्श्वेन एकपार्श्वशयनादिना नरान् स्वापकारिजनान्
रोद्धुमपकृतेर्निवर्तयितुं  

ब्राह्मण एवार्हति अतः मूर्धाभिषिक्तानां राजन्यानां प्रत्युपवेशने न
विधिः, एतेन विधिविरुद्धकरणे त्वां पापं प्राप्स्यतीति बोधितम्  ॥  २।१११।१७
 ॥   

  

पापस्पर्शाभावे उपायं वदन्नाह-- उत्तिष्ठेति । नरशार्दूल एतदुक्तं दारुणं
व्रतं हित्वा इतो ऽस्माद्वनान् पुरवर्या पुरश्रेष्ठामयोध्यां क्षिप्रं याहि
 ॥  २।१११।१८  ॥   

  

आसीन इति । आसीन एव भरतः सर्वतः चतुर्दिक्षु प्रेक्ष्य अवलोक्य यूयमार्यं
रामं किं किमर्थं नानुशासथ इति पौरजानपदं जनमुवाच  ॥  २।१११।१९  ॥   

  

त इति । ते भरतेन प्रबोधिताः जनाः काकुत्स्थं रामं राघवो भवान् सम्यग्वदति
इति वयं जानीम इति महात्मानं भरतमूचुः  ॥  २।१११।२०  ॥   

  

ननु मम वचनस्य सम्यक्त्वे रामः कथं न भवद्भिः बोध्यते इत्यत आहुः-- एष इति
। महाभागः एष रामो ऽपि पितुर्वचसि आज्ञायां तिष्ठति अत एव व्यावर्तयितुं
निवर्तयितुं न शक्ताः स्मः  ॥  २।१११।२१  ॥   

  

तेषामिति । तेषां पौरजनानां वचनमाज्ञाय रामो ऽब्रवीत् भरतमिति शेषः ।
तद्वचनाकारमाह-- धर्मचक्षुषां सुहृदामेवं वचनं निबोध जानीहि  ॥  २।१११।२२
 ॥   

  

वचनाकारमाह-- एतदिति । राघव हे भरत एतत्पौरजनैः मया चोच्चारितमुभयं
श्रुत्वा सम्यक् सम्पश्य द्वयोर्वचनयोः साम्यं निश्चिनु तस्मात् हे महाबाहो
त्वमुत्तिष्ठ मामुदकं च स्पृश, एतेन अविहितप्रत्युषवेशनस्य प्रायश्चित्तं
जलादिस्पर्श इति प्रबोधितम्  ॥  २।१११।२३  ॥   

  

अथेति । अथ प्रायश्चित्तोपदेशरूपरामवचनश्रवणानन्तरं भरतः उत्थाय जलं
तदुपलक्षितरामं च स्पृष्ट्वा वाक्यमब्रवीत् । तद्वचनाकारमाह-- परिषदादयो
यूयं मद्वचनं श्रृण्वन्तु, तत्र परिषदः सभ्याः श्रेणयः प्रजासमूहाः  ॥ 
२।१११।२४  ॥   

  

तद्वचनाकारमाह-- नेति । पितरं पितुः राज्यं नानुयाचे अन्वयाचं, मातरं
नानुशासामि अन्वशासं परमधर्मज्ञं राघवं रामं नानुजानामि वनवासायानुमतिं
नाकार्षम्, एतेन स्वापराधाभावः सूचितः  ॥  २।१११।२५  ॥   

  

तात्कालिकं स्वकर्तव्यं बोधयन्नाह-- यदीति । यदि पितुर्वचः अवश्यं
कर्तव्यमत एव वने अवश्यं वस्तव्यं तर्हि अहमेव वने निवत्स्यामि
रामप्रतिनिधिभूतत्वेन वनवासं करिष्यामि  ॥  २।१११।२६  ॥   

  

धर्मात्मेति । सत्येन भ्रातुः भरतेन वाक्येन विस्मितः धर्मात्मा रामः
सम्प्रेक्ष्य निश्चित्य पौरजानपदं जनमुवाच  ॥  २।१११।२७  ॥   

  

तद्वचनाकारमाह-- विक्रीतमिति । जीवता पालयता मम पित्रा यद्विक्रीतं मूल्यं
गृहीत्वा कस्मैचिद्दत्तमाहितं न्यासरूपतया संस्थापितं क्रीतं मूल्यं
दत्त्वा स्वीकृतं तन्मया भरतेन वा लोपयितुमन्यथा कर्तुं न शक्यमेतेन
तुल्यन्यायात्प्रीतिदत्तमप्यन्यथा कर्तुं न शक्यते इति ध्वनितम्  ॥ 
२।१११।२८  ॥   

  

ननु प्रतिनिधिकरणे तद्वचनत्यागो न भवतीत्यत आह-- उपाधिरिति । यतः युक्तं मम
योग्यं कैकेय्या उक्तमत एवं पित्रा सुकृतमङ्गीकृतमतः जुगुसितः
असामर्थ्यसूचकत्वेन निन्दितः उपाधिः प्रतिनिधिः मया न कार्यः  ॥  २।१११।२९
 ॥   

  

भरतस्य राज्ययोग्यतां बोधयन्नाह-- जानामीति । क्षान्तं क्षमाशीलं
गुरुसत्कारकारिणं अतिसत्कारकरणशीलं भरतमहं जानामि अत एव सत्यसन्धे
सत्यप्रतिज्ञे अत्र अत्मिन् भरते सर्वं कल्याणमेव, एतेन राज्यपरिपालनस्य
क्षतिर्न भवितेति सूचितम्  ॥  २।१११।३०  ॥   

  

अनेनेति । वनात्पुनः प्रत्यागतो ऽहं धर्मशीलेन भ्रात्रा भरतेन सह पृथिव्याः
उत्तमः पतिर्भविष्यामि  ॥  २।१११।३१  ॥   

  

वृत इति । राजा कैकेय्या वृतः वरदायकत्वेन स्वीकृतः मया च तद्वचनं कृतं
स्वीकृतमतः अनेन त्वत्कर्तृकराज्यपरिपालनेन मत्कर्तृकवनवाससंमतिदानेन च
पितरमनृतात् मृषासंसर्गात् मोचय  ॥  २।१११।३२  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकादशाधिकशततमः सर्गः  ॥  २।१११  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/111_rAma-bharatasaMvAdaH.md">
<details><summary><h3>तिलकम् ...{Loading}...</h3></summary>



मनुमारभ्य त्वत्पर्यन्तं ज्येष्ठेनैव राज्यं पाल्यते इति न्यायेन
निवर्त्यमानस्यापि तदनङ्गीकारमालोच्य पितृवचनादपि मद्वचनं गरीय इति
वाक्यमुपक्रमतेवसिष्ठ इति  ॥  २।१११।१  ॥   

  

गुरव उपास्याः  ॥  २।१११।२  ॥   

  

जनयति शरीरमात्रेम प्रज्ञां ददाति । उपनयनसंस्कारपूर्वं वेदविषयां प्रज्ञां
ददाति । तस्मादाचार्य एव गुरुसमवाये गुरुरुच्यते । तदुक्तमापस्तम्बेन"
आचार्यः श्रेष्ठो गुरुणां स हि विद्यातस्तं जनयति तच्छ्रेष्ठं जन्म शरीरमेव
मातापितरौ जनयतः शीर्यत्स्वभावं सर्वयोनिसुलभं प्राकृतं मलजं शरीरम् " इति
 ॥  २।१११।३  ॥   

  

नातिवर्तेर्नातिवर्तेथाः सद्गतिभ्रंशो न भवतीत्यर्थः  ॥  २।१११।४  ॥   

  

परिषदस्त्वत्संबन्धिन्यः श्रेणयः, ज्ञातयो बान्धवाः, नृपाः सेवकनृपाः, एषु
रक्षारूपं धर्मं चरन्ननुतिष्ठन्नित्यर्थः  ॥  २।१११।५  ॥   

  

मातुः शुश्रूषणे वचनकरणे चावर्तितुं नार्हसीत्यर्थः ऽपितुः शतगुणं माता
गौरवणातिरिच्यतेऽ इति स्मृतेरित्याशयः  ॥  २।१११।६  ॥   

  

आत्मानं त्वां प्रति राज्यप्रत्यर्पणपूर्वं प्रतिनिवृत्तिं याचमानस्य
भरतस्य वचः कुर्वन्नित्यर्थः  ॥  २।१११।७,८  ॥   

  

मातापितरौ यद्वृत्तं तनये कुरुतो यादृशं पुत्रस्योपकारं कुरुतस्ताभ्यां
कृतमुपकाररूपं वस्तु यत्तन्न सुप्रतिकरम् अशक्यप्रत्युपकारमित्यर्थः  ॥ 
२।१११।९  ॥   

  

तदेवाहयथाशक्तिप्रदानेन बालस्य जीवनार्थं पदार्थभोजनशक्त्यनुरोधतः
क्षीरान्नादिप्रदानेन । उच्छादनमुद्वर्तनं तिलपिष्टादिना, संवर्धनं
क्रीटनम्, एतैर्यत्ताभ्यां कृतं तन्न सुप्रतिकरमित्यन्वयः  ॥  २।१११।१०  ॥   

  

जनयितोत्पादकः पिता, न तु गौणः पिता यदाज्ञापयद्वनवासरूपम् । एवं च
भवदाज्ञातः पूर्वं तेनाज्ञादानान्मया चावश्यमिति प्रतिज्ञानात् भवदाज्ञयापि
तदन्यथाकरणमधुनात्यन्तमनुचितमिति भावः  ॥  २।१११।११  ॥   

  

प्रत्यनन्तरं समीपवर्तिनम्  ॥  २।१११।१२  ॥   

  

आर्यं प्रत्युपवेक्ष्यामि आर्यमुद्दिश्य प्रत्युपवेशनकर्म करिष्व इत्यर्थः
। तच्चोपरोद्धव्यस्य गृहद्वारसमीपे कुशेषु यावत्कार्यसिद्धि
निराहारतयावगुण्ठिताननस्यैकपार्श्वेनैव पार्श्वान्तरपरिवृत्तिराहित्येन
शयनमिति  ॥  २।१११।१३  ॥   

  

एतदुतरम्निराहारः इत्यादि पद्यं प्रक्षिप्तमिति कतकस्वरसः । धनहीनो
ऽधमर्णेन धनहीनः कृतो द्विज उत्तमर्णो यथा स्वधनग्रहणायाधमर्णद्वारि शेते
तद्वदहं शये यावन्मां मद्वचनमङ्गीकृत्य प्रतियास्यत्ययोध्यामित्यर्थस्तस्य
 ॥  २।१११।१४  ॥   

  

स तु भरतो राममवेक्षन्तं प्रतीक्षमाणं सुमन्त्रं प्रेक्ष्य
तदनुरोधात्कुशानयने विलम्बमानमिति यावत्, कुशोत्तरं कुशास्तरणं
स्वयमेवोपस्थाप्यास्तीर्य भूमावेवास्थितः, प्रत्युपवेशनमनुष्ठितवानित्यर्थः
 ॥  २।१११।१५  ॥   

  

किं कुर्वाणं किमन्याय्यं कुर्वाणम्  ॥  २।१११।१६  ॥   

  

ब्राह्मणः धनादिना वियोजित इति शेषः, एकपार्श्वेनेति
प्रत्युपवेशधर्मोपलक्षणम् अनेन क्षत्रियाणामेतत्करणे प्रायश्चित्तमिति
सूचितम्  ॥  २।१११।१७  ॥   

  

त्समादुत्तिष्ठेति  ॥  २।१११।१८  ॥   

  

आसीन एव प्रत्युपवष्ट एव । नानुशासथ नानुशिष्टेत्यर्थः, इत्युवाचेत्यन्वयः
 ॥  २।१११।१९  ॥   

  

काकुत्स्थं रामं प्रति राघवो भवान्भरतः सम्यग्वदतीति जानीमः  ॥  २।१११।२०
 ॥   

  

एषो ऽपि महाबागो रामः पितुर्वचसि तिष्ठति तदपि सम्यगेव । यदेवमत एवेत्यर्थः
। अत्र भगवता स्वव्यावर्तनिश्चयेनागतानामपि पौरादीनामन्तर्यामिविधया
स्वानुकूलवचनप्रयोगः कारितः भरतस्य तु यशःख्यापनाय ज्येष्ठे कनिष्ठेनैवं
वर्तितव्यमिति लोकव्यवहारबोधनाय च तथा प्रवर्तनमिति प्रतिभाति  ॥  २।१११।२१
 ॥   

  

रामो वचनमब्रवीदिति भरतं प्रतीति शेषः । धर्मचक्षुषां धर्मदर्शिनां निबोध
शृणु  ॥  २।१११।२२  ॥   

  

उभयं त्वद्विषयं मद्विषयं च वचनं श्रुत्वा संपश्य विचारय । विचारेणापि
कर्तव्यं निश्चेतुमशक्तश्चेन्मयोक्तं कुरु इति शेषः ।
तत्स्वोक्तमाहउत्तिष्ठेति । क्षत्रियाविहितप्रत्युपवेशनप्रायश्चित्तमाहमां
च स्पृश तथोदकम् । उदकस्पर्श आचमनार्थः  ॥  २।१११।२३  ॥   

  

परिषदः सभ्याः  ॥  २।१११।२४  ॥   

  

न याचे न याचितवान् । नानुशासामि नानुशिष्टवान् शबार्षः । नानुजानामि
वनवासायेति शेषः । ऽनाभिजानामिऽ इति पाठे वनवासेद्युक्तमिति शेषः  ॥ 
२।१११।२५  ॥   

  

अहमेव प्रितनिधित्वेनेति शेषः  ॥  २।१११।२६  ॥   

  

तस्य भ्रातुर्भरतस्य  ॥  २।१११।२७  ॥   

  

यज्जीवता पित्रा विक्रीतं मूल्यं गृहीत्वा दत्तम्, आहितमाधिरूपेण न्यस्तम्,
क्रीतं मूल्यं दत्त्वा गृहीतम् । एवं चेदं राज्यं कैकेय्यै आदिरूपेण दत्तं
विक्रीतं वेति भावः  ॥  २।१११।२८  ॥   

  

उपाधिः प्रतिनिधिः । जुगुप्सितत्वं च स्वस्य तत्समर्थत्वात् । असमर्थे हि
कर्तरि स विहितः । उक्तौ कृतौ च युक्तत्वं
वररूपऋणापाकरणार्थत्वाद्बहूपकारकत्वाच्च । अतस्तस्या मातुस्तस्य पितुश्च
वचनमवश्यमेव कार्यमिति सेषः, अयुक्तवादित्वे हि ऽगुरोरप्यवलिप्तस्यऽ
इत्यादिन्यायविषयत्वं स्यादिति भावः  ॥  २।१११।२९  ॥   

  

अत्र भरते सर्वमेव कल्याणं राज्यपरिपालनादिरूपं संभावयामीति शेषः  ॥ 
२।१११।३०,३१  ॥   

  

तद्वचनं कैकेयीवचनं मोचयानेन मोचयमानेन । एवं मदुक्तकरणेन त्वमपि
पितरमनृतान्मोचयेति ध्वनितम्  ॥  २।१११।३२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकादशोत्तरशततमः सर्गः  ॥  २।१११  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/111_rAma-bharatasaMvAdaH.md">
<details><summary><h3>द्राविडपाठः ...{Loading}...</h3></summary>


वसिष्ठस्तु तदा राममुक्त्वा राजपुरोहितः।  
अब्रवीद्धर्मसंयुक्तं पुनरेवापरं वचः ॥ 2.111.1 ॥   
पुरुषस्येह जातस्य भवन्ति गुरवस्त्रयः।  
आचार्य्यश्चैव काकुत्स्थ पिता माता च राघव ॥ 2.111.2 ॥   
पिता ह्येनं जनयति पुरुषं पुरुषर्षभ।  
प्रज्ञां ददाति चाचार्यस्तस्मात्स गुरुरुच्यते ॥ 2.111.3 ॥   
सोऽहं ते पितुराचार्य्यस्तव चैव परन्तप।  
मम त्वं वचनं कुर्वन् नातिवर्त्तेः सताङ्गतिम् ॥ 2.111.4 ॥   
इमा हि ते परिषदः श्रेणयश्च द्विजास्तथा।  
एषु तात चरन् धर्मं नातिवर्त्तेः सताङ्गतिम् ॥ 2.111.5 ॥   
वृद्धाया धर्मशीलाया मातुर्नार्हस्यवर्त्तितुम्।  
अस्यास्तु वचनं कुर्वन् नातिवर्त्तेः सताङ्गतिम् ॥ 2.111.6 ॥   
भरतस्य वचः कुर्वन् याचमानस्य राघव।  
आत्मानं नातिवर्त्तेस्त्वं सत्यधर्मपराक्रम ॥ 2.111.7 ॥   
एवं मधुरमुक्तस्तु गुरुणा राघवः स्वयम्।  
प्रत्युवाच समासीनं वसिष्ठं पुरुषर्षभः ॥ 2.111.8 ॥   
यन्मातापितरौ वृत्तं तनये कुरुतः सदा।  
न सुप्रतिकरं तत्तु मात्रा पित्रा च यत्कृतम् ॥ 2.111.9 ॥   
यथाशक्ति प्रदानेन स्नापनोच्छादनेन च।  
नित्यं च प्रियवादेन तथा संवर्द्धनेन च ॥ 2.111.10 ॥   
आज्ञातं यन्मया तस्य न तन्मिथ्या भविष्यति**।  
स हीति।जनयितापितेति गौणपितृव्यावृत्तिः।आज्ञातम् प्रतिज्ञातम्।एवं प्रथमं प्रतिज्ञातत्वात् मातृवचनं भ्रातृवचनं च कर्तुं नार्हामीति भावः ॥ 2.111.11 ॥   
एवमुक्तस्तु रामेण भरतः प्रत्यनन्तरम्।  
उवाच परमोदारः सूतं परमदुर्मनाः ॥ 2.111.12 ॥   
इह मे स्थण्डिले शीघ्रं कुशानास्तर सारथे।  
आर्य्यं प्रत्युपवेक्ष्यामि यावन्मे न प्रसीदति ॥ 2.111.13 ॥   
अनाहारो निरालोको धनहीनो यथा द्विजः।  
शेष्ये पुरस्तात् शालाया यावन्न प्रतियास्यति ॥ 2.111.14 ॥   
स तु राममवेक्षन्तं सुमन्त्रं प्रेक्ष्य दुर्मनाः।  
कुशोत्तरमुपस्थाप्य भूमावेवास्तरत् स्वयम् ॥ 2.111.15 ॥   
तमुवाच महातेजा रामो राजर्षिसत्तमः।  
किं मां भरत कुर्वाणं तात प्रत्युपवेक्ष्यसि ॥ 2.111.16 ॥   
ब्राह्मणो ह्येकपार्श्वेन नरान् रोद्धुमिहार्हति।  
न तु मूर्द्धाभिषिक्तानां विधिः प्रत्युपवेशने ॥ 2.111.17 ॥   
उत्तिष्ठ नरशार्दूल हित्वैतद्दारुणं व्रतम्।  
पुरवर्य्यामितः क्षिप्रमयोध्यां याहि राघव ॥ 2.111.18 ॥   
आसीनस्त्वेव भरतः पौरजानपदं जनम्।  
उवाच सर्वतः प्रेक्ष्य किमार्यं नानुशासथ ॥ 2.111.19 ॥   
ते तमूचुर्महात्मानं पौरजानपदा जनाः।  
काकुत्स्थमभिजानीमः सम्यग्वदति राघवः ॥ 2.111.20 ॥   
एषोऽपि हि महाभागः पितुर्वचसि तिष्ठति।  
अत एव न शक्ताः स्मो व्यावर्त्तयितुमञ्जसा ॥ 2.111.21 ॥   
तेषामाज्ञाय वचनं रामो वचनमब्रवीत्।  
एवं निबोध वचनं सुहृदां धर्मचक्षुषाम् ॥ 2.111.22 ॥   
एतच्चैवोभयं श्रुत्वा सम्यक् सम्पश्य राघव।  
उत्तिष्ठ त्वं महाबाहो मां च स्पृश तथोदकम् ॥ 2.111.23 ॥   
अथोत्थाय जलं स्पृष्ट्वा भरतो वाक्यमब्रवीत्।  
श्रृण्वन्तु मे परिषदो मन्त्रिणः श्रेणयस्तथा ॥ 2.111.24 ॥   
न याचे पितरं राज्यं नानुशासामि मातरम्।  
आर्यं परमधर्मज्ञं नानुजानामि राघवम् ॥ 2.111.25 ॥   
यदि त्ववश्यं वस्तव्यं कर्त्तव्यं च पितुर्वचः।  
अहमेव निवत्स्यामि चतुर्दश समा वने ॥ 2.111.26 ॥   
धर्मात्मा तस्य तथ्येन भ्रातुर्वाक्येन विस्मितः।  
उवाच रामः सम्प्रेक्ष्य पौरजानपदं जनम् ॥ 2.111.27 ॥   
विक्रीतमाहितं क्रीतं यत् पित्रा जीवता मम।  
न तल्लोपयितुं शक्यं मया वा भरतेन वा ॥ 2.111.28 ॥   
अपधिर्न मया कार्य्यो वनवासे जुगुप्सितः।  
युक्तमुक्तं च कैकेय्या पित्रा मे सुकृतं कृतम् ॥ 2.111.29 ॥   
जानामि भरतं क्षान्तं गुरुसत्कारकारिणम्।  
सर्वमेवात्र कल्याणं सत्यसन्धे महात्मनि ॥ 2.111.30 ॥   
अनेन धर्मशीलेन वनात् प्रत्यागतः पुनः।  
भ्रात्रा सह भविष्यामि पृथिव्याः पतिरुत्तमः ॥ 2.111.31 ॥   
वृतो राजा हि कैकेय्या मया तद्वचनं कृतम्।  
अनृतन्मोचयानेन पितरं तं महीपतिम् ॥ 2.111.32 ॥   

</details>
</div>
