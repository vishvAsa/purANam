---
title: ०१५

---
सूत उवाच  
ततस्तस्मिन् गते कल्पे कृष्णवर्णे भयानके॥  
तुष्टाव देवदेवेशं ब्रह्मा तं ब्रह्मरूपिणम्॥ १५.१ ॥  
  
अनुगृह्य ततस्तुष्टो ब्रह्माणमवदद्धरः॥  
अनेनैव तु रूपेण संहरामि न संशयः॥ १५.२ ॥  
  
ब्रह्महत्यादिकान् घोरांस्तथान्यानपि पातकान्॥  
हीनांश्चैव महाभाग तथैव विविधान्यपि॥ १५.३ ॥  
  
उपपातकमप्येवं तथा पापानि सुव्रत॥  
मानसानि सुतीक्ष्णानि वाचिकानि पितामह॥ १५.४ ॥  
  
कायिकानि सुमिश्राणि तथा प्रासङ्गिकानि च॥  
बुद्धिपूर्वं कृतान्येव सहजागन्तुकानि च॥ १५.५ ॥  
  
मातृदेहोत्थतान्येवं पितृदेहे च पातकम्॥  
संहरामि न सन्देहः सर्वं पातकजं विभो॥ १५.६ ॥  
  
लक्षं जप्त्वा ह्यघोरेभ्यो ब्रह्महा मुच्यते प्रभो॥  
तदर्धं वाचिके वत्स तदर्धं मानसे पुनः॥ १५.७ ॥  
  
चतुर्गुणं बुद्धिपूर्वे क्रोधादष्टगुणं स्मृतम्॥  
वीरहा लक्षमात्रेण भ्रूणहा कोटिमभ्यसेत्॥ १५.८ ॥  
  
मातृहा नियुतं जप्त्वा शुद्ध्यते नात्र संशयः॥  
गोघ्नश्चैव कृतघ्नश्च स्त्रीघ्नः पापयुतो नरः॥ १५.९ ॥  
  
अयुताघोरमभ्यस्य मुच्यते नात्र संशयः॥  
सुरापो लक्षमात्रेण बुद्ध्याबुद्ध्यापि वै प्रभो॥ १५.१೦ ॥  
  
मुच्यते नात्र सन्देहस्तदर्धेन च वारुणीम्॥  
अस्नाताशी सहस्रेण अजपी च तथा द्विजः॥ १५.११ ॥  
  
अहुताशी सहस्रेण अदाता च विशुद्ध्यति॥  
ब्राह्मणस्वापहर्ता च स्वर्णस्तेयी नराधमः॥ १५.१२ ॥  
  
नियुतं मानसं जप्त्वा मुच्यते नात्र संशयः॥  
गुरुतल्प रतो वापि मातृघ्नो वा नराधमः॥ १५.१३ ॥  
  
ब्रह्मघ्नश्च जपेदेवं मानसं वै पितामह॥  
सम्पर्कात्पापिनां पापं तत्समं परिभाषितम्॥ १५.१४ ॥  
  
तथाप्ययुतमात्रेण पातकाद्वै प्रमुच्यते॥  
संसर्गात्पातकी लक्षं जपेद्वै मानसं धिया॥ १५.१५ ॥  
  
उपांशु यच्चतुर्धा वै वाचिकं चाष्टधा जपेत्॥  
पातकादर्धमेव स्यादुपपातकिनां स्मृतम्॥ १५.१६ ॥  
  
तदर्धं केवले पापे नात्र कार्या विचारणा॥  
ब्रह्महत्या सुरापानं सुवर्णस्तेयमेव च॥ १५.१७ ॥  
  
कृत्वा च गुरुतल्पं च पापकृद्ब्राह्मणो यदि॥  
रुद्रगायत्रिया ग्राह्यं गोमूत्रं कापिलं द्विजाः॥ १५.१८ ॥  
  
गन्धद्वारेति तस्या वै गोमयं खस्थमाहरेत्॥  
तेजोसि शुक्तमित्याज्यं कापिलं संहरेद्बुधः॥ १५.१९ ॥  
  
आप्यायस्वेति च क्षीरं दधिक्राव्णोति चाहरेत्॥  
गव्यं दधि नवं साक्षात्कापिलं वै पितामह॥ १५.२೦ ॥  
  
देवस्यत्वेतिमन्त्रेण सङ्ग्रहेद्वै कुशोदकम्॥  
एकस्थां हेमपात्रे वा कृत्वाघोरेण राजते॥ १५.२१ ॥  
  
ताम्रे वा पद्म पत्रे वा पालशे वा दले शुभे॥  
सकूर्चं सर्वरत्नाढ्यं क्षिप्त्वा तत्रैद काञ्चनम्॥ १५.२२ ॥  
  
जपेल्लक्षमघोराख्यं हुत्वा चैव घृतादिभिः॥  
घृतेन चरुणा चैव समिद्भिश्च तिलैस्तथा॥ १५.२३ ॥  
  
यवैश्च व्रीहिभिश्चैव जुहुयाद्वै पृथक्पृथक्॥  
प्रत्येकं सप्तवारं तु द्रव्यालाभे घृतेन तु॥ १५.२४ ॥  
  
हुत्वाघोरेण देवेशं स्नात्वाऽघोरेण वै द्विजाः॥  
अष्टद्रोणघृतेनैव स्नाप्य पश्चाद्विशोध्य च॥ १५.२५ ॥  
  
अहोरात्रोषितः स्नातः पिबेत्कूर्चं शिवाग्रतः॥  
ब्राह्मं ब्रह्मजपं कुर्यादाचम्य च यथा विधि॥ १५.२६ ॥  
  
एवं कृत्वा कृतघ्नोऽपि ब्रह्महा भ्रूणहा तथा॥  
वीरहा गुरुवाती च मित्रविश्वासघातकः॥ १५.२७ ॥  
  
स्तेयी सुवर्णस्तेयी च गुरुतल्परतः सदा॥  
मद्यपो वृषलीसक्तः परदारविधर्षकः॥ १५.२८ ॥  
  
ब्रह्मस्वहा तथा गोघ्नो मातृहा पितृहा तथा॥  
देवप्रच्यावकश्चैव लिङ्गप्रध्वंसकस्तथा॥ १५.२९ ॥  
  
तथान्यानि च पापानि मानसानि द्विजो यदि॥  
वाचिकानि तथान्यानि कायिकानि सहस्रशः॥ १५.३೦ ॥  
  
कृत्वा विमुच्यते तद्यो जन्मान्तरशतैरपि॥  
एतद्रहस्यं कथितमघोरेशप्रसङ्गतः॥ १५.३१ ॥  
  
तस्माज्जपेद्द्विजो नित्यं सर्वपापविशुद्धये॥ १५.३२ ॥  
  
इति श्रीलिङ्गमहापुराणे पूर्वभागेऽघोरेशमहात्म्यं पञ्चदशोऽध्यायः॥ १५ ॥