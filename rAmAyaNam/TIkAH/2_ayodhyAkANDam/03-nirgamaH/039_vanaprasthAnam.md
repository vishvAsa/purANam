+++
title = "०३९ वनप्रस्थानम्"
title_english = "039 Rama seeks blessings of his mother"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-039-Vana_Prastanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/039_vanaprasthAnam.md">
<details><summary><h3>IITK ...{Loading}...</h3></summary>

Lamentations of Dasaratha--Sumantra fetches the chariot at the command
of the king treasury officer gives valuable ornaments and garments to
Sita--Kausalya instructs Sita on the obligations of a wife towards her
husband-- Rama seeks leave of his other mothers.



#### श्लोकः
##### मूलम्
रामस्य तु वचः शृत्वा मुनिवेशधरं च तम्।  
समीक्ष्य सह भार्याभी राजा विगतचेतनः॥2.39.1॥  
नैनं दुःखेन सन्तप्तः प्रत्यवैक्षत राघवम्।  
न चैनमभिसम्प्रेक्ष्य प्रत्यभाषत दुर्मनाः॥2.39.2॥

##### शब्दार्थः
भार्याभिः सह with his wives, राजा king, रामस्य Rama's, वचः words, श्रुत्वा having heard, मुनिवेशधरम् dressed like an ascetic, तम् him, समीक्ष्य च beholding, विगतचेतन unconscious, दुःखेन with grief, सन्तप्तः tormented, एनम् this, राघवम् Rama, न प्रत्यवैक्षत could not look at, दुर्मनाः dejected mind, एनम् him, अभिसम्प्रेक्ष्य having looked at,  न प्रत्यभाषत च did not reply.

##### आङ्ग्लानुवादः
After hearing  Rama and beholding him in the robes of  an ascetic, Dasaratha and his wives fell unconscious. With his body and mind afflicted with grief, Dasaratha could not look Rama in the face nor could he make a reply.



#### श्लोकः
##### मूलम्
रामस्य तु वचः शृत्वा मुनिवेशधरं च तम्।  
समीक्ष्य सह भार्याभी राजा विगतचेतनः॥2.39.1॥  
नैनं दुःखेन सन्तप्तः प्रत्यवैक्षत राघवम्।  
न चैनमभिसम्प्रेक्ष्य प्रत्यभाषत दुर्मनाः॥2.39.2॥

##### शब्दार्थः
भार्याभिः सह with his wives, राजा king, रामस्य Rama's, वचः words, श्रुत्वा having heard, मुनिवेशधरम् dressed like an ascetic, तम् him, समीक्ष्य च beholding, विगतचेतन unconscious, दुःखेन with grief, सन्तप्तः tormented, एनम् this, राघवम् Rama, न प्रत्यवैक्षत could not look at, दुर्मनाः dejected mind, एनम् him, अभिसम्प्रेक्ष्य having looked at,  न प्रत्यभाषत च did not reply.

##### आङ्ग्लानुवादः
After hearing  Rama and beholding him in the robes of  an ascetic, Dasaratha and his wives fell unconscious. With his body and mind afflicted with grief, Dasaratha could not look Rama in the face nor could he make a reply.



#### श्लोकः
##### मूलम्
स मुहूर्तमिवासंज्ञो दुःखितश्च महीपतिः।  
विललाप महाबाहू राममेवानुचिन्तयन्॥2.39.3॥

##### शब्दार्थः
महाबाहुः mightyarmed, सः महीपतिः that Lord of the world (king), मुहूर्तम् for a moment, असंज्ञः इव almost unconscious, दुःखितश्च grieved, रामम् एव Rama alone, अनुचिन्तयन् while  brooding, विललाप lamented.

##### आङ्ग्लानुवादः
The mightyarmed king lost consciousness for a moment and in grief lamented, brooding only over Rama.



#### श्लोकः
##### मूलम्
मन्ये खलु मया पूर्वं विवत्सा बहवःकृताः।  
प्राणिनो हिंसिता वापि तस्मादिदमुपस्थितम्॥2.39.4॥

##### शब्दार्थः
मया by me, पूर्वम् in the past, बहवः many, विवत्साः deprived of children, कृताः have been reduced, वापि or, प्राणिनः living beings, हिंसिताः are harmed, तस्मात् therefore, इदम् this, उपस्थितम् has befallen, मन्ये खलु I deem.

##### आङ्ग्लानुवादः
'In the past I must have separated many from their children or harmed many living beings. That is why I think this calamity has befallen me.



#### श्लोकः
##### मूलम्
न त्वेवानागते काले देहाच्च्यवति जीवितम्।  
कैकेय्या क्लिश्यमानस्य मृत्युर्मम न विद्यते॥2.39.5॥  
योऽहं पावकसङ्काशं पश्यामि पुरतः स्थितम्।  
विहाय वसने सूक्ष्मे तापसाच्छादमात्मजम्॥2.39.6॥

##### शब्दार्थः
काले when the time, अनागते has not come yet, देहात् from body, जीवितम् life, न च्यवति  does not leave, यः अहम् such as I am, सूक्ष्मे fine, वसने clothes, विहाय having removed, तापसाच्छादम् wearing the robes of an ascetic, पावकसङ्काशम् like fire, आत्मजम् son, पुरतः स्थितम् standing before me, पश्यामि I, कैकेय्या by Kaikeyi, क्लिश्यमानस्य while being tormented, मम to me, मृत्युः death, न विद्यते does not come.

##### आङ्ग्लानुवादः
Unless the destined hour arrives, life does not leave the body. Therefore, even though I am tormented by Kaikeyi and even after seeing my son, standing before me, (bright) like fire, taking off his fine clothes and wearing the robes of an ascetic my end does not come.



#### श्लोकः
##### मूलम्
एकस्याः खलु कैकेय्याः कृतेऽयं क्लिश्यते जनः।  
स्वार्थे प्रयतमानायाः संश्रित्य निकृतिं त्विमाम्॥2.39.7॥

##### शब्दार्थः
इमाम् this, निकृतिम् deception, संश्रित्य resorting to, स्वार्थे for selfish ends, प्रयतमानायाः in  
pursuit of, एकस्याः only one, कैकेय्याः कृतेः for Kaikeyi, अयं जनः these people, क्लिश्यते are suffering.

##### आङ्ग्लानुवादः
Only because of Kaikeyi  who resorted to this deception in pursuit of selfish ends so many people are made to suffer.



#### श्लोकः
##### मूलम्
एवमुक्त्वा तु वचनं बाष्पेण पिहितेन्द्रियः।  
रामेति सकृदेवोक्त्वा व्याहर्तुं न शशाक ह॥2.39.8॥

##### शब्दार्थः
एवम् in this manner, वचनम् words, उक्त्वा having uttered, बाष्पेण with tears, पिहितेन्द्रियः with  blurred vision, रामेति saying 'O Rama', सकृदेव only once, उक्त्वा having said, व्याहर्तुम् to speak, न शशाक ह was not able.

##### आङ्ग्लानुवादः
Having uttered these words and muttering, 'O Rama' only once, his vision blurred by tears, he could speak no more.



#### श्लोकः
##### मूलम्
संज्ञां तु प्रतिलभ्यैव मुहूर्तात्स महीपतिः।  
नेत्राभ्यामश्रुपूर्णाभ्यां सुमन्त्रमिदमब्रवीत्॥2.39.9॥

##### शब्दार्थः
सः महीपतिः that Lord of the world (king), मुहूर्तात् after a moment, संज्ञाम् senses, प्रतिलभ्यैव having regained, अश्रुपूर्णाभ्याम् filled with tears, नेत्राभ्याम् with eyes, सुमन्त्रम् to Sumanatra, इदम् these words, अब्रवीत् spoke.

##### आङ्ग्लानुवादः
Regaining his senses in a moment, the king, with eyes filled with tears, said to Sumantraः



#### श्लोकः
##### मूलम्
औपवाह्यं रथं युक्त्वा त्वमायाहि हयोत्तमैः।  
प्रापयैनं महाभागमितो जनपदात्परम्॥2.39.10॥

##### शब्दार्थः
त्वम् you, औपवाह्यम् suitable for the journey, रथम् chariot, हयोत्तमैः with finest horses, युक्त्वा having harnessed, आयाहि you shall come, एनम् this, महाभागम् magnanimous, इतः from here, जनपदात् this city, परम् place situated outside, प्रापय reach.

##### आङ्ग्लानुवादः
Harness the finest horses to the chariot suitable for the journey, drive this magnanimous Rama to a place outside the city, and come back.



#### श्लोकः
##### मूलम्
एवं मन्ये गुणवतां गुणानां फलमुच्यते।  
पित्रा मात्रा च यत्साधुर्वीरो निर्वास्यते वनम्॥2.39.11॥

##### शब्दार्थः
गुणवताम् of virtuous men, गुणानाम् of virtues, फलम् reward, एवम् this only, उच्यते is said, मन्ये I think, यत् since, साधुः pious man, वीरः heroic, पित्रा by father, मात्रा च by mother, वनम् to the forest, निर्वास्यते is being banished.

##### आङ्ग्लानुवादः
That the pious and heroic son is banished by his parents to the forest is, I think, the reward to the virtuous for his virtues.



#### श्लोकः
##### मूलम्
राज्ञो वचनमाज्ञाय सुमन्त्रः शीघ्रविक्रमः।  
योजयित्वाऽययौ तत्र रथमश्वैरलङ्कृतम्॥2.39.12॥

##### शब्दार्थः
राज्ञः the king's, वचनम् words, आज्ञाय having known, सुमन्त्रः Sumantra, शीघ्रविक्रमः of swift steps, अलङ्कृतम् decorated, रथम् chariot, अश्वैः with horses, योजयित्वा yoked, तत्र there, आययौ came.

##### आङ्ग्लानुवादः
In obedience to the words of the king, Sumantra promptly harnessed the horses to a welldecorated chariot and brought it there.



#### श्लोकः
##### मूलम्
तं रथं राजपुत्राय सूतः कनकभूषितम्।  
आचचक्षेऽञ्जलिं कृत्वा युक्तं परमवाजिभिः॥2.39.13॥

##### शब्दार्थः
सूतः the charioteer (Sumantra), अञ्जलिं कृत्वा with folded palms, राजपुत्राय the king's son, कनकभूषितम् decked in gold, परमवाजिभिः with excellent horses, युक्तम् harnessed, तं रथम् that chariot, आचचक्षे informed.

##### आङ्ग्लानुवादः
With folded palms Sumantra informed the prince that a chariot, decked in gold and  
harnessed with excellent horses, is ready.



#### श्लोकः
##### मूलम्
राजा सत्वरमाहूय व्यापृतं वित्तसंञ्चये।  
उवाच देशकालज्ञो निश्चितं सर्वत श्शुचिम्॥2.39.14॥

##### शब्दार्थः
राजा the king, देशकालज्ञो aware of (the right) place and time, निश्चितम् firm, सर्वतः in every way, शुचिम् honest, वित्तसञ्चये in the treasury, व्यापृतम् working as officer, सत्वरम् hurriedly, आहूय having summoned, उवाच said.

##### आङ्ग्लानुवादः
The king who was aware of the right place and time summoned hurriedly the treaury officer, who was firm and honest and said to himः



#### श्लोकः
##### मूलम्
वासांसि च महार्हाणि भूषणानि वराणि च।  
वर्षाण्येतानि सङ्ख्याय वैदेह्याः क्षिप्रमानय॥2.39.15॥

##### शब्दार्थः
एतानि these, वर्षाणि years, सङ्ख्याय calculating, वैदेह्याः for the princess of Videha (Sita), महार्हाणि highly valuable, वासांसि च garments, वराणि excellent, भूषणानि च ornaments, क्षिप्रम् quickly, आनय fetch.

##### आङ्ग्लानुवादः
Assess the (needs for) number of years the princess of Videha (Sita) is going to be in the forest, and fetch her quickly highly valuable garments and excellent ornaments.



#### श्लोकः
##### मूलम्
नरेन्द्रेणैवमुक्तस्तु गत्वा कोशगृहं ततः।  
प्रायच्छत्सर्वमाहृत्य सीतायै सममेव तत्॥2.39.16॥

##### शब्दार्थः
नरेन्द्रेण by the king, एवम् thus, उक्तः spoken to, ततः then, कोशगृहम् to the treasury, गत्वा having gone, सर्वम् all those things, आहृत्य having brought, तत् that, सममेव wholly, सीतायै for Sita, प्रायच्छत् gave.

##### आङ्ग्लानुवादः
Ordered thus by the king, the officer went to the treasury, collected all the things and presented them to Sita.



#### श्लोकः
##### मूलम्
सा सुजाता सुजातानि वैदेही प्रस्थिता वनम्।  
भूषयामास गात्राणि तैर्विचित्रैर्विभूषणैः॥2.39.17॥

##### शब्दार्थः
वनम् to the forest, प्रस्थिता ready to depart, सुजाता of noble birth, सा वैदेहि that princess from Videha (Sita), सुजातानि beautiful, गात्राणि limbs, विचित्रैः sparkling, तैः विभूषणैः those ornaments, भूषयामास adorned.

##### आङ्ग्लानुवादः
That princess of noble birth from Videha adorned her beautiful limbs with the sparkling ornaments and got ready to depart for the forest.



#### श्लोकः
##### मूलम्
व्यराजयत वैदेही वेश्म तत्सुविभूषिता।  
उद्यतोंऽशुमतः काले खं प्रभेव विवस्वतः॥2.39.18॥

##### शब्दार्थः
सुविभूषिता well adorned, वैदेही Sita, तत् वेश्म that palace, काले at dawn, उद्यतः rising, विवस्वतः Sun's, प्रभा light, खमिव like sky, व्यराजयत got illumined.

##### आङ्ग्लानुवादः
Welladorned Sita illumined the palace like the rising Sun lighting up the sky at dawn.



#### श्लोकः
##### मूलम्
तां भुजाभ्यां परिष्वज्य श्वश्रूर्वचनमब्रवीत्।  
अनाचरन्ती कृपणं मूर्ध्न्युपाघ्राय मैथिलीम्॥2.39.19॥

##### शब्दार्थः
श्वश्रूः motherinlaw ( Kausalya), कृपणम् compassionately, अनाचरन्तीम् not acting, तां मैथिलीम् that princess from Mithila (Sita), भुजाभ्याम् with arms, परिष्वज्य having embraced, मूर्ध्नि on the forehead, उपाघ्राय after kissing, अब्रवीत् said.

##### आङ्ग्लानुवादः
Kausalya, Sita's motherinlaw, took her in her arms, embraced her, kissed her on the forehead, and said to her who conducted herself without evoking any pity.



#### श्लोकः
##### मूलम्
असत्यस् सर्वलोकेऽस्मिन्सततं सत्कृताः प्रियैः।  
भर्तारं नानुमन्यन्ते विनिपातगतं स्त्रियः॥2.39.20॥

##### शब्दार्थः
अस्मिन् in this, सर्वलोके in all the worlds, असत्यः untrue, स्त्रियः women, प्रियैः by husbands, सततम् at all times, सत्कृताः though honoured, विनिपातगतम् fallen into misfortunes, भर्तारम् husband, नानुमन्यन्ते do not agree (follow).

##### आङ्ग्लानुवादः
Those women who, although always gratified, do not follow their husband when they fall into misfortune, are regarded as unfaithful.



#### श्लोकः
##### मूलम्
एष स्वभावो नारीणामनुभूय पुरा सुखम्।  
अल्पामप्यापदं प्राप्य दुष्यन्ति प्रजहत्यपि॥2.39.21॥

##### शब्दार्थः
पुरा earlier, सुखम् pleasures, अनुभूय having enjoyed, अल्पामपि though in small measure, आपदम् trouble, प्राप्य having obtained, दुष्यन्ति censure them, प्रजहत्यपि or even abandon them, एषः this, नारीणाम् women's, स्वभावः nature.

##### आङ्ग्लानुवादः
Though they have enjoyed all pleasures (with their husbands) earlier, they censure them in the wake of the slightest trouble or even abandon them. This is the nature of women.



#### श्लोकः
##### मूलम्
असत्यशीला विकृता दुर्ग्राह्यहृदयास्सदा।  
युवत्यः पापसंङ्कल्पाः क्षणमात्राद्विरागिणः॥2.39.22॥

##### शब्दार्थः
पापसङ्कल्पाः evilminded, युवत्यः young ladies, असत्यशीलाः infidel, विकृताः perverted ones, तथा also, दुर्ग्राह्यहृदयाः hard to read their hearts, क्षणमात्रात् in an instant, विरागिणः are devoid of affection.

##### आङ्ग्लानुवादः
Evilminded young ladies are infidels. They are of perverted nature. They are inscrutable. In an instant they lose their love (for their husbands).



#### श्लोकः
##### मूलम्
न कुलं न कृतं विद्या न दत्तं नापि सङ्ग्रहः।  
स्त्रीणां गृह्णाति हृदयमनित्यहृदया हि ताः॥2.39.23॥

##### शब्दार्थः
स्त्रीणाम् women's, हृदयम् heart, कुलम् family tradition, न गृह्णाति does not attract, कृतम् benefit received, न not, विद्या education, दत्तम् gifts, न not, सङ्ग्रहः अपि not even accumulated wealth, न not, ताः those, अनित्यहृदयाः हि unstable minds indeed.

##### आङ्ग्लानुवादः
Neither family traditions nor benefits received, nor education nor affection nor gifts nor even accumulated wealth attract women's hearts. Their minds are unstable indeed.



#### श्लोकः
##### मूलम्
साध्वीनां हि स्थितानां तु शीले सत्ये श्रुते शमे।  
स्त्रीणां पवित्रं परमं पतिरेको विशिष्यते॥2.39.24॥

##### शब्दार्थः
तु but, शीले in chastity, सत्ये in truth, श्रुते in scriptures, शमे in stability, स्थितानाम्  remaining fixed, साध्वीनाम् of virtuous ones, स्त्रीणाम् women, एकः only, पतिः husband, परमम् supreme, पवित्रम् as holy, विशिष्यते is distinguished.

##### आङ्ग्लानुवादः
But for those virtuous women whose minds are fixed in chastity, truth, scriptures and stability, the husband occupies a distinguished place and is considered supremely holy.



#### श्लोकः
##### मूलम्
स त्वया नावमन्तव्यः पुत्रः प्रव्राजितो मम।  
तव दैवतमस्त्वेष निर्धनः सधनोऽपि वा॥2.39.25॥

##### शब्दार्थः
प्रव्राजितः exiled, मम my, सः पुत्रः son, त्वया by you, नावमन्तव्यः is not to be underestimated, निर्धनः without wealth, सधनोऽपि वा or with wealth, एषः he, तव your, दैवम् अस्तु be your god.

##### आङ्ग्लानुवादः
You must not underestimate my son in his exile. You must treat him as your god whether he is wealthy or not.



#### श्लोकः
##### मूलम्
विज्ञाय वचनं सीता तस्या धर्मार्थसंहितम्।  
कृताञ्जलिरुवाचेदं श्वश्रूमभिमुखे स्थिताम्॥2.39.26॥

##### शब्दार्थः
सीता Sita, तस्याः her, धर्मार्थसंहितम् in conformity with dharma and artha, वचनम् words, विज्ञाय having understood, कृताञ्जलिः with folded palms, अभिमुखे facing her, स्थिताम् standing, श्वश्रूम् to her motherinlaw, इदम् this word, उवाच said.

##### आङ्ग्लानुवादः
Sita who understood the import of these words which were in conformity with dharma and artha, repiled to her motherinlaw facing her with folded palmsः



#### श्लोकः
##### मूलम्
करिष्ये सर्वमेवाहमार्या यदनुशास्ति माम्।  
अभिज्ञास्मि यथा भर्तुर्वर्तितव्यं श्रुतं च मे॥2.39.27॥

##### शब्दार्थः
आर्या venerable one, यथा as, माम् me, अनुशास्ति instructing, सर्वमेव all that, अहम् I, करिष्ये shall do, भर्तुः in relation to my husband, यथा how, वर्तितव्यम् should conduct  
myself, अभिज्ञा अस्मि I am aware, मे श्रुतं च I have heard it earlier.

##### आङ्ग्लानुवादः
I shall do exactly all that the venerable motherinlaw instructs me. I have heard it earlier and have fully understood as to how I should conduct myself towards my husband.



#### श्लोकः
##### मूलम्
न मामसज्जनेनार्या समानयितुमर्हति।  
धर्माद्विचलितुं नाहमलं चन्द्रादिव प्रभा॥2.39.28॥

##### शब्दार्थः
आर्या the worshipful lady, माम् me, असज्जनेन with wicked people, समानयितुम् to equate, न अर्हति not fit for, अहम् I, प्रभा radiance, चन्द्रादिव like from the Moon, धर्मात् from virtue,  
विचलितुम् to swerve, नालम् I cannot.

##### आङ्ग्लानुवादः
My worshipful motherinlaw should not equate me with wicked people (women). I cannot swerve from the path of virtue like radiance which never leaves the Moon.



#### श्लोकः
##### मूलम्
नातन्त्री वाद्यते वीणा नाचक्रो वर्तते रथः।  
नापतिस्सुखमेधेत या स्यादपि शतात्मजा॥2.39.29॥

##### शब्दार्थः
अतन्त्री without strings, वीणा veena (lute), न वाद्यते cannot be played, अचक्रः without  
wheels, रथः a chariot, न वर्तते does not move, अपतिः without husband, शतात्मजा a hundred sons, स्यादपि even if she has, सुखम् happiness, न एधेत one does not flourish.

##### आङ्ग्लानुवादः
A veena (lute) sans strings cannot be played. A chariot without wheels cannot move. Similarly, a woman without her husband finds no  happiness even though she has one hundred sons.



#### श्लोकः
##### मूलम्
मितं ददाति हि पिता मितं माता मितं सुतः।  
अमितस्य हि दातारं भर्तारं का न पूजयेत्॥2.39.30॥

##### शब्दार्थः
पिता father, मितम् to a limited extent, ददाति हि gives, माता mother, सुतः son, अमितस्य unlimited extent, दातारम् giver, भर्तारम् husband, न पूजयेत् who will not worship?

##### आङ्ग्लानुवादः
While the happiness that the father, mother and son give is limited, a husband gives unlimited happiness. Which wife will not worship such a husband?



#### श्लोकः
##### मूलम्
साहमेवं गता श्रेष्ठा श्रुतधर्मपरावरा।  
आर्ये किमवमन्येऽहं स्त्रीणां भर्ता हि दैवतम्॥2.39.31॥

##### शब्दार्थः
आर्ये O exalted lady, एवं गता one with these (ideals), श्रेष्ठा an eminent woman, श्रुतधर्मपरावरा having been instructed in ordinary and special obligations, सा अहम् I, किम् why, अवमन्येयम् understimate him, स्त्रीणाम् for women, भर्ता husband, दैवतं हि is god indeed.

##### आङ्ग्लानुवादः
Instructed about my obligations by an eminent lady (her mother?), imbued with these ideals, how can I, O exalted one, underestimate him (my husband)? For a woman the husband is a god indeed



#### श्लोकः
##### मूलम्
सीताया वचनं श्रुत्वा कौशल्या हृदयङ्गमम्।  
शुद्धसत्त्वा मुमोचाश्रु सहसा दुःखहर्षजम्॥2.39.32॥

##### शब्दार्थः
कौशल्या Kausalya, हृदयङ्गमम् heartstirring, सीतायाः Sita's, वचनम् words, श्रुत्वा having heard, शुद्धसत्त्वा with purified mind, सहसा instantaneously, दुःखहर्षजम् produced out of joy  
and grief, अश्रु tears, मुमोच shed.

##### आङ्ग्लानुवादः
Listening to the heartstirring words of Sita, Kausalya with her heart so pure burst instantaneously into tears of joy and grief.



#### श्लोकः
##### मूलम्
तां प्राञ्जलिरभिक्रम्य मातृमध्येऽतिसत्कृताम्।  
रामः परमधर्मात्मा मातरं वाक्यमब्रवीत्॥2.39.33॥

##### शब्दार्थः
परमधर्मात्मा extremely virtuous, रामः Rama, मातृमध्ये in the midst of his mothers, अतिसत्कृताम् highly revered lady, ताम् that, मातरम् to mother (Kausalya), प्राञ्जलिः with folded hands, अभिक्रम्य having approached, वाक्यम् words, अब्रवीत् said.

##### आङ्ग्लानुवादः
Most virtuous Rama approached his mother, that highly revered lady among all his mothers, and with folded hands saidः



#### श्लोकः
##### मूलम्
अम्ब मा दुःखिता भूस्त्वं पश्य त्वं पितरं मम॥  
क्षयो हि वनवासस्य क्षिप्रमेव भविष्यति॥2.39.34॥

##### शब्दार्थः
अम्ब O mother, त्वम् you, दुःखिता मा भूः do not grieve, त्वम् you, मम पितरम् my father, पश्य look after, वनवासस्य of my exile in the forest, क्षयः end, क्षिप्रमेव quickly, भविष्यति will come.

##### आङ्ग्लानुवादः
O mother, do not grieve. Look after my father. My stay in the forest will soon come to an end.



#### श्लोकः
##### मूलम्
सुप्तायास्ते गमिष्यन्ति नव वर्षाणि पञ्च च।  
सा समग्रमिह प्राप्तं मां द्रक्ष्यसि सुहृद्वृतम्॥2.39.35॥

##### शब्दार्थः
ते you, सुप्तायाः while asleep, नव पञ्च च nine plus five (fourteen), वर्षाणि years, गमिष्यन्ति will pass off, सा you, इह here, (सम्) प्राप्तम् have arrived, सुहृद्वृतम् surrounded by my friends, समग्रम्  completely, माम् me, द्रक्ष्यसि will see.

##### आङ्ग्लानुवादः
Fourteen years will pass off like a night's sleep. You will see me come home safe  
and sound, surrounded by my friends.



#### श्लोकः
##### मूलम्
एतावदभिनीतार्थमुक्त्वा स जननीं वचः।  
त्रयश्शतशतार्धाश्च ददर्शा वेक्ष्य मातरः॥2.39.36॥

##### शब्दार्थः
सः he, अभिनीतार्थम् with highly polished meaning, एतावत् up to this extent, वचः words, उक्त्वा  having spoken, आवेक्ष्य after looking at them, त्रयः three, त्रयश्शतशतार्धाः three hundred and fifty, मातरः च mothers, ददर्श he saw.

##### आङ्ग्लानुवादः
Speaking thus to his mother with highly polished words, he then turned his gaze at his other three hundred and fifty mothers.



#### श्लोकः
##### मूलम्
ता श्चापि स तथैवार्ता मातृ़र्दशरथात्मजः।  
धर्मयुक्तमिदं वाक्यं निजगाद कृताञ्जलिः॥2.39.37॥

##### शब्दार्थः
सः that, दशरथात्मजः Son of Dasaratha (Rama), तथैव similarly, आर्ताः distressed, ताः those, मातृरपि mothers also, कृताञ्जलिः with folded palms, धर्मयुक्तम् steeped in virtue, इदं वाक्यम् these words, निजगाद uttered.

##### आङ्ग्लानुवादः
To all the mothers who stood deeply distressed with grief the son of Dasaratha spoke with folded hands these words suffused with virtueः



#### श्लोकः
##### मूलम्
संवासात्परुषं किञ्चिदज्ञानाद्वापि यत्कृतम्।  
तन्मे समनुजानीत सर्वाश्चामन्त्रयामि वः॥2.39.38॥

##### शब्दार्थः
संवासात् by virtue of our living together, अज्ञानाद्वा or through ignorance, किञ्चित् even a little, यत् any, परुषम् harsh gesture, कृतम् has been done, मे to me, तत् that, समनुजानीत forgive, वः you, सर्वाः all, आमन्त्रयामि I am seeking leave of you.

##### आङ्ग्लानुवादः
If I have been harsh towards you, on account of our living together or through ignorance may you forgive me. I (now) seek leave of you all.



#### श्लोकः
##### मूलम्
वचनं राघवस्यैतध्दर्मयुक्तं समाहितम्।  
शुश्रुवुस्ताः स्त्रियंस्सर्वा श्शोकोपहतचेतसः॥2.39.39॥

##### शब्दार्थः
ताः those, सर्वाः all, स्त्रियः women, राघवस्य of the descendant of the Raghus (Rama's), धर्मयुक्तम् endowed with virtue, समाहितम्  well balanced, एतत् this, वचनम् words, शोकोपहतचेतसः senses afflicted by grief, शुश्रुवुः heard.

##### आङ्ग्लानुवादः
All the women with their senses afflicted by grief heard the virtuous and wellbalanced words of the scion of the Raghu raceः



#### श्लोकः
##### मूलम्
जज्ञेऽथ तासां सन्नादः क्रौञ्चीनामिव निस्वनः।  
मानवेन्द्रस्य भार्याणामेवं वदति राघवे॥2.39.40॥

##### शब्दार्थः
राघवे when Rama, एवम् in this way, वदति while he was saying, अथ thereafter, तासाम् of  those women, भार्याणाम् of wives, सन्नादः cry, क्रौञ्चीनाम् of female geese (or herons), निस्वनः इव like sound, जज्ञे arose.

##### आङ्ग्लानुवादः
While Rama said so, there arose a loud cry of the wives of the king like the cry of the female herons.



#### श्लोकः
##### मूलम्
मुरजपणवमेघघोषवत्  
दशरथवेश्म बभूव यत्पुरा।  
विलपितपरिदेवनाकुलं  
व्यसनगतं तदभूत्सुदुःखितम्॥2.39.41॥

##### शब्दार्थः
यत् दशरथवेश्म Dasaratha's palace, पुरा earlier, मुरजपणवमेघघोषवत् reechoed with the sounds of drums and other musical instruments like rumbling of the cloud, तत् that one, विलपितपरिदेवनाकुलम् filled with wailings and lamentations, व्यसनगतम् trapped in calamity, सुदुःखितम् अभूत् was filled with sorrow.

##### आङ्ग्लानुवादः
Dasaratha's palace which reverberated, like the rumblings of the cloud, with the sounds of drums and other musical instruments earlier, now immensely griefsticken and trapped in calamity, is filled with wailings and lamentations.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकोनचत्वारिंशस्सर्गः॥  
Thus ends the thirtyninth sarga of Ayodhyakanda of  the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/039_vanaprasthAnam.md">
<details><summary><h3>भूषणम् ...{Loading}...</h3></summary>



ताश्चापि स तथैवार्ता मातृ़र्दशरथात्मजः ।  

धर्मयुक्तमिदं वाक्यं निजगाद कृताञ्जलिः  ॥  २।३९।३७  ॥   

ता इति । तथैवार्त्ताः कौसल्येव दुःखिताः  ॥  २।३९।३७  ॥   

  

संवासात् परुषं किञ्चिदज्ञानाद्वापि यत्कृतम् ।  

तन्मे समनुजानीत सर्वाश्चामन्त्रयामि वः  ॥  २।३९।३८  ॥   

संवासादिति । संवासात् एकत्र सहवासात्, चिरपरिचयादित्यर्थः । समनुजानीत
क्षान्तमित्यनुज्ञां कुरुतेत्यर्थः । आमन्त्रयामि आपृच्छामि  ॥  २।३९।३८
 ॥   

  

वचनं राघवस्यैतद्धर्मयुक्तं समाहितम् ।  

शुश्रुवुस्ताः स्त्रियः सर्वाः शोकोपहतचेतसः  ॥  २।३९।३९  ॥   

जज्ञे ऽथ तासां सन्नादः क्रौञ्चीनामिव निस्वनः ।  

मानवेन्द्रस्य भार्याणामेवं वदति राघवे  ॥  २।३९।४०  ॥   

वचनमिति । समाहितं समीचीनार्थयुक्तमित्यर्थः  ॥  २।३९।३९४०  ॥   

  

मुरजपणमवेघघोषवद्दशरथवेश्म बभूव यत् पुरा ।  

विलपितपरिदेवनाकुलं व्यसनगतं तदभूत् सुदुःखितम्  ॥  २।३९।४१  ॥   

मुरजपणवेति । मुरजपणवा एव मेघास्तेषां घोषास्तद्वत् । यद्वा
मुरजादिसहपाठात् मेघोपि वाद्यविशेषः । मुरजश्च पणवश्च मेघश्च मुरजपणवमेघम्
। "द्वन्द्वश्च प्राणितूर्यसेनाङ्गानाम्" इत्येकवद्भावः । तद्धोषात् ।
विलपितपरिदेवनाकुलं विविधानि लपितानि रामगुणकैकेयीदुर्गुणप्रतिपादकवाक्यानि
यस्मिंस्तद्विलपितं परिदेवनं रोदनशब्दः तेनाकुलम् । व्यसनगतम् आपद्गतम् अत
एव दुःखितमभूत्  ॥  २।३९।४१  ॥   

  

इत्यार्षे श्रीरामायणे वाल्मीकीये० एकोनचत्वारिंशः सर्गः  ॥  ३९  ॥   

इति श्रीगो० श्रीरा० पीता० अयो० एकोनचत्वारिंशः सर्गः  ॥  ३९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/039_vanaprasthAnam.md">
<details><summary><h3>शिरोमणी ...{Loading}...</h3></summary>



रामस्येति । वचो वचनं श्रुत्वा मुनिवेषधरं तं रामं समीक्ष्य च भार्याभिः सह
राजा विगतचेतनः कर्तव्यविषयकनिश्चयाभाववानासेति शेषः  ॥  २।३९।१  ॥   

  

नेति । एनं राघवं दुःखेन सन्तप्तो राजा न प्रत्यवैक्षत अत्यन्तं नावालोकयत्
अभिसम्प्रेक्ष्य किञ्चिदवलोक्यापि न प्रत्यभाषत  ॥  २।३९।२  ॥   

  

स इति । दुःखितः अतिदुःखाक्रान्तः अत एव असञ्ज्ञः सञ्ज्ञारहित इव स महीपतिः
मुहूर्तं विललाप विविधमभाषत  ॥  २।३९।३  ॥   

  

तद्भाषणमेवाह-- मन्ये इत्यादिभिः । विवत्सा वत्सरहिता कृताः बहवो धेनव इति
शेषः । प्राणिनो मनुष्यादयो वा हिंसिताः किञ्च बहवः प्राणिनः विवत्साः
प्रियापत्यरहिताः कृताः अत एव हिंसिताः पीडिताः तत्तस्माद्धेतोः इदं दुःखं
मामुपस्थितम् एतेन तस्मिन्काले वियोगदुःखेन
स्वपापसंसर्गित्वाभावादिर्विस्मृत इति सूचितम् । तेन तद्दुःखस्य परा काष्ठा
सूचिता  ॥  २।३९।४  ॥   

  

इदं दुःखं मृते सति कथञ्चिन्निवर्तेत तत्त्वस्माकं दुर्लभमिति बोधयन्नाह--
नेति । अनागते अने सर्वरक्षके परमात्मनि आगते नित्यं प्राप्ते अत एव अकाले
कालगतिरहिते जने विद्यमानाद्देहाज्जीवितं जीवनं नैव भवति । अतो हेतोः
सूक्ष्मे वसने वाससी विहाय तापसाच्छादं तपस्विजनोचिताच्छादनविशिष्टं
पावकसङ्काशं पुरतः स्थितमात्मजं कैकेय्या सहितो यो ऽहं पश्यामि तस्य
क्लिश्यमानस्य मम मृत्युर्न विद्यते । एतेन रामागमनात्पूर्वं तद्दुःखस्य
दुष्परिहरत्वं सूचितम् । श्लोकद्वयमेकान्वयि  ॥  २।३९।५,६  ॥   

  

अकालविवासने केकय्या नापराध इति बोधयन्नाह-- एकस्या इति । इमां प्रसिद्धां
निकृतिं शाठ्यं संश्रित्य स्वार्थे अहमतीव राज्ञीप्रियेत्यर्थे
प्रयतमानायाः केकय्याः केकयप्रेषितायाः केकयीदास्या इत्यर्थः । एकस्याः
प्रधानायाः मन्थरायाः कृते कृतिसाध्ये अकालिकरामविवासने अयं सर्वो जनः
खिद्यते "एको ऽन्यार्थे प्रधाने च प्रथमे केवले तथा । साधारणे समाने ऽल्पे
सङ्ख्यायां च प्रवर्तते" इत्यभियुक्तोक्तिः  ॥  २।३९।७  ॥   

  

एवमिति । बाष्पेण अश्रुणा पिहितेक्षणः व्याप्तनेत्रः स राजा एवं
वचनमुक्त्वा रामेति सकृदेकवारमुक्त्वा व्याहर्तुमन्यत्किञ्चिद्वक्तुं नैव
शशाक  ॥  २।३९।८  ॥   

  

सञ्ज्ञामिति । उपलभ्य प्राप्य अश्रुपूर्णाभ्यां नेत्राभ्यामुपलक्षितो
महीपतिः इदमब्रवीत्  ॥  २।३९।९  ॥   

  

तद्वचनमेवाह-- उपवाह्यमिति । हयोत्तमैः उत्तमाश्वैः रथं युक्त्वा योजयित्वा
त्वमायाहि इह प्राप्नुहि । तत्प्रयोजनमाह-- उपवाह्यं नित्यं
रथकरणकवहनकर्मीभूतं महाभागमेनं राममितो ऽस्माज्जनपदात्पदं जनपदं देशं
प्रापय । "औपवाह्यम्" इति पाठस्तु स्वार्थिकष्यञा साधुः "योज्य" इति पाठे
तु ल्यबार्षः  ॥  २।३९।१०  ॥   

  

एवमिति । साधुर्वीरः पुत्रः पित्रादिना यन्निर्वास्यते तद्गुणवतां गुणानां
फलमुच्यते  ॥  २।३९।११  ॥   

  

राज्ञ इति । शीघ्रविक्रमः अतित्वरया कार्यसाधकः सुमन्त्रः तत्र रामसन्निधौ
ययौ प्राप  ॥  २।३९।१२  ॥   

  

तमिति । अञ्जलिं प्रणयसूचकबद्धयुगलकरं कृत्वा परमवाजिभिर्युक्तं रथमाचचक्षे
भवत्पित्राज्ञप्तेन मया रथो ऽयं प्रापित इत्युवाच  ॥  २।३९।१३  ॥   

  

राजेति । सर्वतः सर्वप्रकारेण शुचिः कापट्यादिसंसर्गरहितः दशकालज्ञो राजा
वित्तसञ्चये धनधान्यसङ्ग्रहे व्यापृतं नियुक्तं कोशाधिकारिणमित्यर्थः ।
सत्वरमाहूय निश्चितं वचः उवाच । "शुचिम्"  

इति भूषणपाठः  ॥  २।३९।१४  ॥   

  

तद्वचनमेवाह-- वासांसीति । एतानि वनवासे नियमितानि वर्षाणि सङ्ख्याय
ज्ञात्वा वरार्हाणि अतिप्रशंसनीयानि वासांसि चतुर्दशवर्षेषु
धारणयोग्यवस्त्राणि तादृशानि भूषणानि च वैदेह्याः वैदेह्यर्थं क्षिप्रमानय
 ॥  २।३९।१५  ॥   

  

नरेन्द्रेणेति । ततः राजसमीपात्कोशगृहं गत्वा तत् राजाज्ञप्तं सर्वमाहृत्य
आनीय सीतायै प्रायच्छत्  ॥  २।३९।१६  ॥   

  

सेति । सुजाता शोभनं सर्वमङ्गलकारकं जातं जन्म यस्याः सा वनं प्रस्थिता
वैदेही सुजातानि शोभनलक्षणवन्ति गात्राणि तैः राज्ञा दापितैः
विचित्रैर्विभूषणैर्भूषयामास  ॥  २।३९।१७  ॥   

  

व्यराजयतेति । सुविभूषिता शोभनविभूषणविशिष्टा वैदेही तत्स्वाधिष्ठितं वेश्म
गृहं व्यराजयत अशोभयत । तत्र दृष्टान्तः उद्यतः उदयं प्राप्नुवतः अंशुमतः
प्रशस्तकिरणविशिष्टस्य विवस्वतः सूर्यस्य प्रभा कान्तिः काले
घनाद्यनाच्छन्नसमये खमाकाशमिव एतेन तस्याः परमोत्साहसूचितः  ॥  २।३९।१८  ॥   

  

तामिति । कृपणं कार्पण्यमनाचरन्तीमुदारचेष्टामित्यर्थः । मां मैथिलीं
मृर्ध्न्युपाघ्राय भुजाभ्यां परिष्वज्य श्वश्रूः कौसल्या वचनमब्रवीत्  ॥ 
२।३९।१९  ॥   

  

तद्वचनमेवाह-- असत्य इति । प्रियैः स्वस्वामिभिः सततं सत्कृताः याः
स्त्रियः विनिपातगतं त्यक्तैश्वर्यं भर्तारं नाभिमन्यन्ते स्वसेव्यत्वेन
नेच्छन्ति ताः अस्मिन् लोकवेदप्रसिद्धे सर्वलोके असत्य पापिन्य इत्यर्थः  ॥ 
२।३९।२०  ॥   

  

एष इति । पुरा अनापत्काले सुखं पत्या सहानन्दमनुभूय भुक्त्वा अल्पामीषदपि
आपदं पत्यापत्तिं प्राप्य दृष्ट्वेत्यर्थः । दुष्यन्ति
नानादुर्गुणैर्दूषयन्ति प्रजहति त्यजन्त्यपि एषः पत्युर्दोषवादः त्यागश्च
नारीणां दुष्टस्त्रीणां स्वभावः । कर्तृकर्मणी अध्याहर्तव्ये  ॥  २।३९।२१
 ॥   

  

स्वभावान्तराणि वर्णयन्त्याह-- असत्यशीला इति । असत्यं मृषा कथनं शीलं
स्वभावो यासां ताः अत एव विकृताः दर्शनमात्रेण विकारोत्पादिकाः अत एव
दुर्गाः दुरवगाह्याभिप्रायाः अत एव अहृदया न हृदयं स्वपतिविषयकं मनो यासां
ताः अत एव पापसङ्कल्पाः पापेषु परपुरुषप्रसङ्गादिषु सङ्कल्पो यासां ताः अत
एव क्षणमात्रविरागिणः पुरुषान्तरलावण्यमवलोक्य ततो ऽपि तूर्णं
विरक्तचित्ताः असत्यः स्त्रियो भवन्तीति शेषः । क्षणमात्रविरागिण इति
सामान्ये नपुंसकम् एतेनैवंविधाः स्त्रियः दूरतः परिहर्तव्या इति ध्वनितम्
 ॥  २।३९।२२  ॥   

  

ननु मामकीं रीतिमवलोक्य ता अपि स्वदुःस्वभावं त्यक्तार इत्यतः
स्वभावान्तराण्याह-- नेति । कुलं शोभनकुलोत्पत्तिः स्त्रीणां
दुष्टस्त्रीणां हृदयं न गृह्णाति पापेभ्यो निवर्तयति एवमन्यदपि योजनीयम्
तत्र कृतमुपकारः, विद्यासदुपदेशः, दत्तं द्रव्यादि, समर्पणं सङ्ग्रहः,
स्वसमीपेत्यन्तस्थापनं तत्र हेतुः यतस्ता अनित्यहृदयाः प्रतिक्षणं
ध्वंसप्रतियोगिनिश्चयकारिण्यः । एतेन तत्संसर्गो दोषावह एवेति व्यञ्जितम्
 ॥  २।३९।२३  ॥   

  

साध्वीनामिति । शीले स्वधर्मचिन्तने चित्तवृत्तिनिरोधे वा सत्ये
मिथ्यारहितवचने श्रुते गुरूपदेशश्रवणे स्थिते स्थिरे त्वकुलमर्यादायामिति
शेषः । स्थितानां साध्वीनां, पतिव्रतानां स्त्रीणां तु परममुत्तमं
पवित्रकारकमेकः पतिः पतिसेवैव पतिसेवामन्तरा सर्वं निरर्थकं भवतीति
तात्पर्यम् । अतः पतिरेव विशिष्यते सर्वधर्मेभ्य इति शेषः । "श्रुते समे"
इति भूषणपाठः  ॥  २।३९।२४  ॥   

  

स इति । वनं प्रव्राजितः अस्माभिः प्रेषितः पुत्रो मत्सुतः स त्वत्पतिः
रामः त्वया नावमन्तव्यः केनापि हेतुना तदपमानं न कार्यमित्यर्थः । तत्र
हेतुः एष रामः तव देवसमः सर्वप्रमोदः देवशब्दो  

मोदार्थक दिवुप्रकृतिकघञन्तः समशब्दः सर्वपर्यायः तयोः समानाधिकरणः
तत्पुरुषः पञ्चम्यर्थे बहुव्रीहिर्वा  ॥  २।३९।२५  ॥   

  

विज्ञायेति । धर्मार्थसंहितं धर्म एव अर्थः प्रयोजनं तेन संहितं तस्याः
कौशल्यायाः वचनं विज्ञाय सतात्पर्यं ज्ञात्वा सीता इदमुवाच  ॥  २।३९।२६  ॥   

  

तद्वचनमेवाह-- करिष्य इति । आर्या सर्वश्रेष्ठा भवती यन्मामनुशास्ति
तत्सर्वमहं करिष्ये एव तत्र हेतुः भर्तुः सम्बन्धिनि यथा वर्तितव्यं तथा मे
मया श्रुतं पूर्वमेव मातापितृभ्यामिति शेषः अतो ऽहमभिज्ञा
भवदादिसेवाविषयकज्ञानवत्यस्मि  ॥  २।३९।२७  ॥   

  

दुस्सङ्गो ऽपि ममाकिञ्चित्कर इति बोधयितुमाह-- नेति । असज्जनेन अल्पसज्जनेन
अपरिपक्वेनेत्यर्थः । मां समानयितुं समानां कर्तुमार्या भवती नार्हति
परिपक्वपतिव्रताहमिति तात्पर्यम् । अतः धर्माद्धर्मपथाद्विचलितुं
दुस्सङ्गेनाप्यन्यत्र गन्तुमहं नालं न समर्था तत्र दृष्टान्तः
चन्द्रात्प्रभा तत्कान्तिरिव  ॥  २।३९।२८  ॥   

  

नातन्त्रीति । अतन्त्री तन्त्रीरहिता वीणा न विद्यते यत्नान्तरशतैरपि
वादनाश्रया न भवतीत्यर्थः । अचक्रः चक्राभ्यां रहितो रथो न विद्यते
यत्नान्तरशतैरपि गमनाश्रयो न भवतीत्यर्थः । एवं शतात्मजापि या स्त्री अपतिः
पतिरहिता स्यात्सा सुखं न एधेत सुखाश्रया न भवतीत्यर्थः । एतेन पतिरेव
स्त्रीणां सुखहेतुरिति व्यञ्जितम्  ॥  २।३९।२९  ॥   

  

तदेव द्रढयन्ती आह-- मितमिति । मितं परिमितमत अमितस्य सर्वस्वस्य दातारं का
अभिज्ञा न पूजयेत्सर्वापि पूजयेदित्यर्थः  ॥  २।३९।३०  ॥   

  

सेति । श्रेष्ठा श्रुतधर्मपरावरा श्रेष्ठाभ्यः स्वमात्रादिभ्यः श्रुतः
धर्मपरावरः उत्कृष्टापकृष्टरूपधर्मो यया सा अत एव स्त्रियाः भर्तैव दैवतं
देवता एवं गता ज्ञानवती अहं किं किमर्थमवमन्येयम्  ॥  २।३९।३१  ॥   

  

सीताया इति । हृदयङ्गमं मनोहरं वचनं श्रुत्वा शुद्धसत्त्वा
विशुद्धान्तःकरणा कौशल्या दुःखहर्षजं दुःखवत्प्रतीयमानो यो हर्षः
तज्जन्यमश्रु मुमोच । दुःखत्वेन प्रतीयमानत्वं हर्षस्य नवोढानां पतिसहगमने
प्रसिद्धम्  ॥  २।३९।३२  ॥   

  

तामिति । मातृमध्येतिसत्कृतां तां मातरमभिप्रेक्ष्य रामो वाक्यमब्रवीत्  ॥ 
२।३९।३३  ॥   

  

तद्वाक्यमेवाह-- अम्बेति । अम्ब हे मातः दुःखिता भूत्वा मम पितरं त्वं मा
पश्येः तत्र हेतुः वनवासस्य वनवाससमयस्य क्षयो ध्वंसः क्षिप्रमेव भविष्यति
त्वद्दुःखमवलोक्य सो ऽतिदुःखी भविता तन्माभूदिति तात्पर्यम्  ॥  २।३९।३४
 ॥   

  

ननु वनवासकालस्य बहुत्वात्कथं द्रुतं नाश इत्यत आह-- सुप्ताया इति ।
सुप्ताया इव ते गमिष्यन्ति गन्तारः अनन्तरं समग्रं समीचीनः अग्रः अग्रगन्ता
सन्देशहर इत्यर्थः । यस्य तं सुहृद्वृतं सम्प्राप्तं मां द्रक्ष्यसि
द्रष्टासि । सुप्ताशब्द आचारक्विबन्तः चशब्दो ऽनन्तरार्थकः  ॥  २।३९।३५  ॥   

  

एतावदिति । अभिनीतः प्राप्तः अर्थः मातृप्रयोजनं यस्मिन् तदेतावद्वचः
जननीमुक्त्वा त्रयः शतशतार्धाः त्रयश्शतेन शतत्रयेण युक्तः शतार्धः
पञ्चाशत्परिच्छेदकत्वेन यासु ताः मातरः अवेक्ष्य संविविच्य ददर्श । तथा
चोत्पत्तयः शुभा इतिवत्प्रयोगः त्रेस्त्रय आदेशो ऽत एव निर्देशात्  ॥ 
२।३९।३६  ॥   

  

ता इति । स दशरथात्मजो रामः इदं वाक्यं निजगाद  ॥  २।३९।३७  ॥   

  

तद्वाक्यमेवाह-- संवासादिति ।
संवासादत्यन्तसन्निकर्षादज्ञानाद्भवतीनामभिप्रायाविचारणाद्वा परुषं
भवत्प्रतीतिविषयीभूतकठोरवचनादि यत्किञ्चित्कृतं निष्पादितं तन्मे कृतं
समुपजानीत क्षमध्वम्  

एददर्थं सर्वाः वो युष्मान् आमन्त्रयामि प्रार्थयामि  ॥  २।३९।३८  ॥   

  

वचनमिति । समाहितं समाधानकारकमेतद्वचनं शोकोपहतचेतसः सर्वाः स्त्रियः
शुश्रुवुः  ॥  २।३९।३९  ॥   

  

जज्ञ इति । सन्नादो महान् शब्दः मानवेन्द्रस्य दशरथस्य राघवे रामे  ॥ 
२।३९।४०  ॥   

  

मुरजेति । यद्वेश्म गृहं मुरजादिवाद्यविशेषत्रयघोषवत्तच्छब्दविशिष्टं पुरा
बभूव तत् विलपितपरिदेवनाकुलं विलपितैः को ऽस्मान् रक्षितेत्यादिवाक्यैः
यत्परिदेवनं तेनाकुलं व्याप्तं बभूव अत एव व्यसनगतं
विविधकर्मकचित्तचालनप्रापकमत एव सुदुःखितमतिदुःखप्रदमभूत् श्रोतृ़णामिति
शेषः  ॥  २।३९।४१  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनचत्वारिंशः सर्गः  ॥  २।३९  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/039_vanaprasthAnam.md">
<details><summary><h3>तिलकम् ...{Loading}...</h3></summary>



रामस्येति । विगतचेतनो ऽभूदिति शेषः  ॥  २।३९।१  ॥   

  

न प्रत्यवैक्षत द्रष्टुं नाशक्नोत्  ॥  २।३९।२,३  ॥   

  

विवत्सा इति धेनव इति शेषः  ॥  २।३९।४  ॥   

  

कैकेय्या क्लिश्यमानस्यापि मम यतो मृत्युर्न विद्यते तत्प्राप्तिर्न
दृश्यते ऽतः काले ऽनागते देहाज्जीवितं नैव च्यवते इति जाने इति शेषः  ॥ 
२।३९।५  ॥   

  

आच्छाद्यते ऽनेनेत्याच्छादः तापसानामाच्छादो यस्य तादृशमात्मजं पश्यामि
यस्तस्य मे मृत्युर्न विद्यत इत्यन्वयः  ॥  २।३९।६  ॥   

  

जनः कैकेयीव्यतिरिक्तः सर्वो ऽपि इमां निकृतिं वरलक्ष्णशाठ्यं
संश्रित्येत्यस्य स्थिताया इति शेषः  ॥  २।३९।७,८  ॥   

  

नेत्राभ्यामुपलक्षितः  ॥  २।३९।९  ॥   

  

औपवाह्यं वाहनमात्रोपयुक्तं युद्धानर्हमित्यर्थः युक्त्वा योजयित्वा ।
"योज्या" इति पाठे ऽप्येवमेव परं दक्षिणस्यामिति शेषः  ॥  २।३९।१०  ॥   

  

साधुर्वीरो रामः पित्रा मात्रा च वनं निर्वास्यते यत् अतो गुणवतां पुंसां
गुणानां फलमेवं निर्वाप्तनरूपमुच्यते शास्त्रेणेति मन्ये इति
दुःखातिशयादुक्तिः । उत्प्रेक्षालङ्कारः  ॥  २।३९।११  ॥   

  

रथं योजयित्वा तत्र रामसंनिधौ ययौ  ॥  २।३९।१२  ॥   

  

आचचक्षे रथ उपस्थित इत्युक्तवान्  ॥  २।३९।१३  ॥   

  

वित्तसञ्चये व्यापृतं धनाध्यक्षमित्यर्थः । निश्चितं वच उवाचेत्यन्वयः
सर्वतः शुचिरिहामुत्रानृणः  ॥  २।३९।१४  ॥   

  

एतानि वर्षाणि चतुर्दशवर्षाणि एतेनैतावानेव वनवासो नाधिक इति
पुनर्दार्ढ्याय ध्वनितम्  ॥  २।३९।१५  ॥   

  

प्रायच्छद्धनाध्यक्षः । "सममेव" इति पाठे वचनसमकालमेवेत्यर्थः  ॥ 
२।३९।१६ ॥   

  

सुजाता ऽयोनिजा सुजातानि सामुद्रिकोक्तलक्षणवन्ति गात्राणीत्यन्वयः  ॥ 
२।३९।१७  ॥   

  

उद्यत उदयं प्राप्नुवतः काले प्रातःकाले अनेन लेशतो ऽपि विषादराहित्यं
तस्याः सूचितम्  ॥  २।३९।१८  ॥   

  

कृपणमनाचरन्तीं क्षुद्राचारहीनां तां भर्तृशुश्रूषापरां सीताम्  ॥  २।३९।१९
 ॥   

  

सततं प्रियैः सत्कृता अपि विनिपातगतं कृच्छ्रगतं भर्तारं याः शुश्रूषितुं
नानुमन्यन्ते ताः सर्वलोके परलोक इहलोक चासत्यो ऽसतीत्वेन गणिताः  ॥ 
२।३९।२० ॥   

  

नारीणां प्रकृतत्वादसतीनां यत्पुरा ऽनापदवस्थायां सुखं भर्तृदत्तमनुभूय
तस्याल्पामपि रोगदारिद्र्यादिलक्षणमापदं प्राप्य दृष्ट्वा तं दुष्यन्ति
दूषयन्ति नानादूषणयुक्तत्वेन वदन्ति नैतावदेव प्रजहत्यपि  ॥  २।३९।२१  ॥   

  

असत्यशीला असत्यवचनशीला विकृता विकृतोपेताक्ष्यादिव्यापाराः दुर्गा
दुष्टाभिसरणादिगतिशीलाः अहृदयाः स्वभर्तरि विरसाः असत्यः कुलटाः पापे
परपुरुषप्रसङ्गदौ सङ्कल्पो मनोव्यापारो यासां क्षणमात्रविरागिणः
क्षणमात्रविरागिण्य इत्यर्थः अल्पनिमित्ततः क्षणमात्रेण त्यक्तानुरागाः
अविश्वसनीयस्नेहा इति यावत् । विरागिण इत्यत्र ङीबभाव आर्षः ता असत्य इति
विधेयम्  ॥  २।३९।२२  ॥   

  

कुलं प्रशस्तं, कृतमुपकारः, विद्या गुरूपदिष्टधर्मविद्या, दत्तं
भूषणादिदानं, सङ्ग्रहो दृष्टे ऽपि दोषे स्वीकारः । यद्वा सङ्ग्रहो बन्धनादि
एतत्सर्वमपि स्त्रीणामसतीनां हृदयं न गृह्णाति पापवृत्तेर्न प्रतिबध्नाति
।  

नञ्बाहुल्यमप्रतिबन्धदार्ढ्यप्रतिपादनाय "कामातुराणां न भयं न लज्जा" इति
न्यायात् । कुलाद्युचितं कृत्यं पृष्ठे कृत्वा लोकगर्हितकृत्य एव
प्रवर्तन्ते कुतः यतो ऽनित्यहृदया अव्यवस्थितचित्ताः  ॥  २।३९।२३  ॥   

  

साध्वीनां तु पतिव्रतानां तु शीले सच्चरित्रे सत्ये सत्यवचने श्रुते
गुरुजनोपदेशे स्थिते स्वकुलोचितमर्यादावस्थितौ तु । तुरेवार्थे । एष्वेव
स्थितानां स्त्रीणां परमं पवित्रमुत्तमं पुण्यसाधनं पतिरेक एव अत एव
स्त्रियाः सर्वधर्मसाधनेभ्यो विशिष्यते  ॥  २।३९।२४  ॥   

  

यदेवमतः किमत आह स इति । देवसमो देवतुल्यः एष पतिः  ॥  २।३९।२५,२६ ॥   

  

यथा भर्तुर्भर्तृविषये वर्तितव्यं तथाभिज्ञास्मि किंच तथा श्रुतं मे
स्वमातापितृभ्यामिति शेषः  ॥  २।३९।२७  ॥   

  

असज्जनेनासतीजनेन समानयितुं समानां कर्तुमार्या नार्हति नाहमलं न समर्था  ॥ 
२।३९।२८  ॥   

  

विद्यते वादनसमर्था इति गमनसमर्थः इति च शेषः । शतात्मजेति बहुव्रीहिः
शतपुत्रा  ॥  २।३९।२९  ॥   

  

अमितस्यैहिकामुष्मिकसकलसुखस्य कर्ममि षष्ठी  ॥  २।३९।३०  ॥   

  

एवंगता भर्ता परमपूज्य इति ज्ञानवती । "श्रेष्ठाश्रुतधर्म" इति पाठे
श्रेष्ठाभ्यः श्वश्रूमातृप्रमुख्याभ्यः श्रुतः परावरः सामान्यविशेषरूपो
धर्मो यया "श्रेष्ठे" इति पाठः क्वचित् । किमवमन्येयं कस्मादवमंस्यामि  ॥ 
२।३९।३१  ॥   

  

शुद्धसत्त्वा शुद्धचित्ता पुत्रादेर्वनगमनेन दुःखं सीतावाक्यश्रवणेन च
हर्षः  ॥  २।३९।३२  ॥   

  

अभिप्रेक्ष्य दृष्ट्वा अतिसत्कृतां सर्वजनैरिति शेषः  ॥  २।३९।३३  ॥   

  

वनवासस्य वनवासकालस्य  ॥  २।३९।३४  ॥   

  

सुप्तायाः सुप्ताया इव चतुर्दशघटीवद्गमिष्यन्ति समग्रं भ्रातृभार्यासहितं
समग्रश्रेयस्कं च  

पुनरपि सुहृद्भिर्वृतं राजत्वेन  ॥  २।३९।३५  ॥   

  

अभिनीतार्थं निर्णीतार्थं त्रयःशतानि त्रीणि शतानि शतार्धं च संख्या यासां
ताः त्रैस्त्रयसादेश आर्षः । एवंभूता या मातरः सन्ति ताः अवेक्ष्य विविच्य
ददर्शेत्यर्थः तथा मातरश्च तं ददृशुरिति शेषः  ॥  २।३९।३६  ॥   

  

तथैव कौसल्यावदेवार्तास्ता मातृ़ः प्रतीदं जगादेत्यन्वयः  ॥  २।३९।३७  ॥   

  

संवासः सहवासः परुषम् उक्तमिति शेषः अज्ञानादपि यत्कृतं परुषं कर्म
समुपजानीत क्षान्तमित्यनुजानीतेत्यर्थः  ॥  २।३९।३८  ॥   

  

समाहितं धीरम्  ॥  २।३९।३९  ॥   

  

अथ रामवचःश्रवणानन्तरं संनादः शोकजः शब्दः  ॥  २।३९।४०  ॥   

  

मेघो वाद्यविशेषः मुरजपणवा एव मेघा इति रुपकं वा विलपितं  

रामगुणकैकेयीदुर्गुणप्रतिपादकं वाक्यं परिदेवनं रोदनं व्यसनगतं
प्राप्तेष्टवियोगम्  ॥  २।३९।४१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकोनचत्वारिंशः सर्गः  ॥  २।३९  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/039_vanaprasthAnam.md">
<details><summary><h3>द्राविडपाठः ...{Loading}...</h3></summary>



  
रामस्य तु वचः श्रुत्वा मुनिवेषधरं च तम्।  
समीक्ष्य सह भार्याभी राजा विगतचेतनः ॥ 2.39.1 ॥   
नैनं दुःखेन सन्तप्तः प्रत्यवैक्षत राघवम्।  
न चैनमभिसम्प्रेक्ष्य प्रत्यभाषत दुर्मनाः ॥ 2.39.2 ॥   
स मुहूर्तमिवासञ्ज्ञो दुःखितश्च महीपतिः।  
विललाप महाबाहू राममेवानुचिन्तयन् ॥ 2.39.3 ॥   
मन्ये खलु मया पूर्वं विवत्सा बहवः कृताः।  
प्राणिनो हिंसिता वापि तस्मादिदमुपस्थितम् ॥ 2.39.4 ॥   
न त्वेवानागते काले देहाच्च्यवति जीवितम्।  
कैकेय्या क्लिश्यमानस्य मृत्युर्मम न विद्यते ॥ 2.39.5 ॥   
योऽहं पावकसङ्काशं पश्यामि पुरतः स्थितम्।  
विहाय वसने सूक्ष्मे तापसाच्छादमात्मजम् ॥ 2.39.6 ॥   
एकस्याः खलु कैकेय्याः कृतेऽयं क्लिश्यते जनः।  
स्वार्थे प्रयतमानायाः संश्रित्य निकृतिं त्विमाम् ॥ 2.39.7 ॥   
एवमुक्त्वा तु वचनं बाष्पेण पिहितेन्द्रियः।  
रामेति सकृदेवोक्त्वा व्याहर्तुं न शशाक ह ॥ 2.39.8 ॥   
सञ्ज्ञां तु प्रतिलभ्यैव मुहूर्त्तात् स महीपतिः।  
नेत्राभ्यामश्रुपूर्णाभ्यां सुमन्त्रमिदमब्रवीत् ॥ 2.39.9 ॥   
औपवाह्यं रथं युक्त्वा त्वमायाहि हयोत्तमैः।  
प्रापयैनं महाभागमितो जनपदात्परम् ॥ 2.39.10 ॥   
एवं मन्ये गुणवतां गुणानां फलमुच्यते।  
पित्रा मात्रा च यत्साधुर्वीरो निर्वास्यते वनम् ॥ 2.39.11 ॥   
राज्ञो वचनमाज्ञाय सुमन्त्रः शीघ्रविक्रमः।  
योजयित्वाऽऽययौ तत्र रथमश्वैरलङ्कृतम् ॥ 2.39.12 ॥   
तं रथं राजपुत्राय सूतः कनकभूषितम्।  
आचचक्षेऽञ्जलिं कृत्वा युक्तं परमवाजिभिः ॥ 2.39.13 ॥   
राजा सत्वरमाहूय व्यापृतं वित्तसञ्चये।  
उवाच देशकालज्ञं निश्चितं सर्वतः शुचिम् ॥ 2.39.14 ॥   
वासांसि च महार्हाणि भूषणानि वराणि च।  
वर्षाण्येतानि सङ्ख्याय वैदेह्याः क्षिप्रमानय ॥ 2.39.15 ॥   
नरेन्द्रेणैवमुक्तस्तु गत्वा कोशगृहं ततः।  
प्रायच्छत् सर्वमाहृत्य सीतायै सममेव तत् ॥ 2.39.16 ॥   
सा सुजाता सुजातानि वैदेही प्रस्थिता वनम्।  
भूषयामास गात्राणि तैर्विचित्रैर्विभूषणैः ॥ 2.39.17 ॥   
व्यराजयत वैदेही वेश्म तत् सुविभूषिता।  
उद्यतोऽशुमतः काले खं प्रभेव विवस्वतः ॥ 2.39.18 ॥   
तां भुजाभ्यां परिष्वज्य श्वश्रूर्वचनमब्रवीत्।  
अनाचरन्तीं कृपणं मूर्ध्न्युपाघ्राय मैथिलीम् ॥ 2.39.19 ॥   
असत्यः सर्वलोकेऽस्मिन् सततं सत्कृताः प्रियैः।  
भर्त्तारं नानुमन्यन्ते विनिपातगतं स्त्रियः ॥ 2.39.20 ॥   
एष स्वभावो नारीणमनुभूय पुरा सुखम्।  
अल्पामप्या पदं प्राप्य दुष्यन्ति प्रजहत्यपि ॥ 2.39.21 ॥   
असत्यशीला विकृता दुर्ग्राह्यहृदयाः सदा।  
युवत्यः पापसङ्कल्पाः क्षणमात्राद्विरागिणः ॥ 2.39.22 ॥   
न कुलं न कृतं विद्यां न दत्तं नापि सङ्ग्रहम्।  
स्त्रीणां गृह्णाति हृदयमनित्यहृदया हि ताः ॥ 2.39.23 ॥   
साध्वीनां हि स्थितानां तु शीले सत्ये श्रुते शमे।  
स्त्रीणां पवित्रं परमं पतिरेको विशिष्यते ॥ 2.39.24 ॥   
स त्वया नावमन्तव्यः पुत्रः प्रव्राजितो मम।  
तव दैवतमस्त्वेष निर्द्धनः सधनोपि वा ॥ 2.39.25 ॥   
विज्ञाय वचनं सीता तस्या धर्मार्थसंहितम्।  
कृताञ्जलिरुवाचेदं श्वश्रूमभिमुखे स्थिताम् ॥ 2.39.26 ॥   
करिष्ये सर्वमेवाहमार्या यदनुशास्ति माम्।  
अभिज्ञास्मि यथा भर्तुवर्त्तितव्यं श्रुतं च मे ॥ 2.39.27 ॥   
न मामसज्जनेनार्या समानयितुमर्हति।  
धर्माद्विचलितुं नाहमलं चन्द्रादिव प्रभा ॥ 2.39.28 ॥   
नातन्त्री वाद्यते वीणा नाचक्रो वर्त्तते रथः।  
नापतिः सुखमेधेत या स्यादपि शतात्मजा ॥ 2.39.29 ॥   
मितं ददाति हि पिता मितं माता मितं सुतः।  
अमितस्य हि दातारं भर्तारं का न पूजयेत् ॥ 2.39.30 ॥   
साहमेवङ्गता श्रेष्ठाश्रुतधर्मपरावरा।  
आर्ये किमवमन्येऽहं स्त्रीणां भर्त्ता हि दैवतम् ॥ 2.39.31 ॥   
सीताया वचनं श्रुत्वा कौसल्या हृदयङ्गमम्।  
शुद्धसत्त्वा मुमोचाश्रु सहसा दुःखहर्षजम् ॥ 2.39.32 ॥   
तां प्राञ्जलिरभिक्रम्य मातृमध्येऽतिसत्कृताम्।  
रामः परमधर्मात्मा मातरं वाक्यमब्रवीत् ॥ 2.39.33 ॥   
अम्ब मा दुःखिता भूस्त्वं पश्य त्वं पितरं मम।  
क्षयो हि वनवासस्य क्षिप्रमेव भविष्यति ॥ 2.39.34 ॥   
सुप्तायास्ते गमिष्यन्ति नव वर्षाणि पञ्च च।  
सा समग्रमिह प्राप्तं मां द्रक्ष्यसि सुहृद्वृतम् ॥ 2.39.35 ॥   
एतावदभिनीतार्थमुक्त्वा स जननीं वचः।  
त्रयश्शतशतार्द्धाश्च ददर्शावेक्ष्य मातरः ॥ 2.39.36 ॥   
ताश्चापि स तथैवार्ता मातॄर्दशरथात्मजः।  
धर्मयुक्तमिदं वाक्यं निजगाद कृताञ्जलिः ॥ 2.39.37 ॥   
संवासात् परुषं किञ्चिदज्ञानाद्वापि यत्कृतम्।  
तन्मे समनुजानीत सर्वाश्चामन्त्रयामि वः ॥ 2.39.38 ॥   
वचनं राघवस्यैतद्धर्मयुक्तं समाहितम्।  
शुश्रुवुस्ताः स्त्रियः सर्वाः शोकोपहतचेतसः ॥ 2.39.39 ॥   
जज्ञेऽथ तासां सन्नादः क्रौञ्चीनामिव निस्वनः।  
मानवेन्द्रस्य भार्याणामेवं वदति राघवे ॥ 2.39.40 ॥   
मुरजपणमवेघघोषवद्दशरथवेश्म बभूव यत् पुरा।  
विलपितपरिदेवनाकुलं व्यसनगतं तदभूत् सुदुःखितम् ॥ 2.39.41 ॥   

</details>
</div>
