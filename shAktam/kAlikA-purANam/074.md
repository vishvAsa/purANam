---
title: ०७४

---
॥ चतुःसप्ततितमोऽध्यायः ॥  
॥श्रीभगवानुवाच॥  
या योनिमुद्रा कथिता मुद्राविभजने पुरा।  
अष्टधा योनिमुद्रा स्यात् प्रथमा सा तु कीर्तिता॥ ७४.१ ॥  
  
द्वितीया खेचरी मुद्रा कामाख्यायास्तु भैरव।  
तां विद्धि चाद्भुतं गुह्यं येन तुष्यति चण्डिका॥ ७४.२ ॥  
  
अनामिकां दक्षिमस्य तर्जन्यां वामतो न्यसेत्।  
वामानामां दक्षिणस्य तर्जन्यां विनिवेशयेत्॥ ७४.३ ॥  
  
ते द्वे तथा तर्जनीभ्यां वेष्टयेदग्रतोऽग्रतः।  
मध्ये द्वयं तु विन्यस्य चोर्ध्वभागे त्वनामयोः॥ ७४.४ ॥  
  
तदग्राग्रेण संयोगात् तथैव च कनिष्ठिके।  
अग्रेणैव च संयुक्ते तन्मूलेऽङ्गुष्ठके न्यसेत्॥ ७४.५ ॥  
  
इयं ते खेचरी योनिर्योनिमुद्रा तु कामदा।  
एषैवाधः कनिष्ठे द्वे नियोज्य यदि युज्यते॥ ७४.६ ॥  
  
गुह्ययोनिस्तु सा ख्याता कामेश्वर्यास्तु तुष्टिदा।  
संवेष्ट्य पूर्ववत् पाण्योर्द्वे कनिष्ठे त्वनामिके॥ ७४.७ ॥  
  
अधोभागे नियोज्याथ मध्यमे चोर्ध्वतस्तथा।  
तासां परस्परश्चाग्रैरन्योऽन्यं योजयेद् यदि॥ ७४.८ ॥  
  
मध्यां मध्ये तथाङ्गुष्ठे निःक्षिप्याग्रे नियोजयेत्।  
योनिस्त्रिशाङ्करी प्रोक्ता त्रिपुरा तुष्टिदा सदा॥ ७४.९ ॥  
  
मध्ये द्वे च तथा वेष्ट्या पूर्ववच्चाप्यनामिका।  
कनिष्ठाभ्यां पुरो न्यस्य अङ्गुष्ठौ मूलयोस्तयोः॥ ७४.१० ॥  
  
मुद्रेयं शारदी प्रोक्ता शारदायास्तु तुष्टिदा।  
मूलयोनिस्तु कथिता वैष्मवीतन्त्रगोचरे॥ ७४.११ ॥  
  
तर्जन्यनामिकं मध्ये कनिष्ठेऽपि क्रमादपि।  
करयोर्योजयित्वैव कनिष्ठामूलदेशतः॥ ७४.१२ ॥  
  
अङ्गुष्ठाग्रं तु निःक्षिप्य महायोनिः प्रकीर्तिता।  
अङ्गुष्ठौ चाथ संवेष्ठ्य संयुज्याथ कराङ्गुलीः॥ ७४.१३ ॥  
  
अग्रभागैर्मध्यशून्यं तत्र कुर्यात् करद्वयम्।  
इयं तु योगिनीयोनिर्योगिनीनां प्रियङ्करी॥ ७४.१४ ॥  
  
एता अष्टौ समाख्याता योन्यः कामेश्वरीप्रियाः।  
मूर्तिभेदेन चान्येषां देवानामपि तुष्टिदाः॥ ७४.१५ ॥  
  
यात्रायां युद्धविषये वाग्वादे कलहे तथा।  
अष्टौ योन्यः स्मरेद् यस्तु जयस्तस्य सनातनः॥ ७४.१६ ॥  
  
विसर्जने पूजने च स्मरणे कर्मभेदतः।  
एता योन्यः समाख्याताश्चण्डिकापूजनेषु च॥ ७४.१७ ॥  
  
एतास्तु कथिता योन्यः क्रमात् क्रमविसर्जने।  
रहस्यं वामदाक्षिण्यं मन्त्रशुद्धिं शृणुष्व मे॥ ७४.१८ ॥  
  
मन्त्रेण क्रियते यत् तु शारीरं मन्त्रमुत्तमम्।  
तद्रहस्यमिति प्राहुर्मन्त्रेषु मन्त्रकोविदाः॥ ७४.१९ ॥  
  
कामाख्यायास्तु षट्कोणं मण्डलस्य दलान्तरे।  
त्रिधा लिखेन्मूलमन्त्रमूर्ध्वं त्रिष्वपि सन्धिषु॥ ७४.२० ॥  
  
अधस्त्रिसन्धिषु पुनर्विधिं शक्रं हरं तथा।  
सहितं मदनेनैव लिखेद् भूर्जत्वचि त्रिधा॥ ७४.२१ ॥  
  
तन्तुमादाय साहस्रं दक्षिणेन करेण वै।  
मालामपि सामादाय सञ्जपुदुत्तरामुखः॥ ७४.२२ ॥  
  
तद्भुजे दक्षिणे धार्यं बाहौ वा साधकोत्तमैः।  
जपान्ते लिखितं यन्त्रं तेन सर्वजयी भवेत्॥ ७४.२३ ॥  
  
दीर्घायुः सर्ववशकृद्धनधान्यसमृद्धिमान्।  
मृतो देवीगृहे याति यन्त्रयन्त्रितबुद्धिमान्॥ ७४.२४ ॥  
  
षट्कोणानन्तरकृतं वेष्टिताष्टदलेष्वथ।  
लिखित्वा भूर्जपत्रेषु विलीनैर्यावकोदकैः॥ ७४.२५ ॥  
  
उत्तरादिक्रमेणैव वैष्णवीतन्त्रसङ्गतान्।  
अष्टौ वर्णान्मध्यबागे पूर्ववत् कामराजकम्॥ ७४.२६ ॥  
  
त्रीन् वर्णान् नेत्रबीजस्य त्रिकोणस्याग्रतो लिखेत्।  
एवं त्रिधाकृतं यन्त्रं कृत्वा वामकरे स्थितः॥ ७४.२७ ॥  
  
जपेत् त्रीणि सहस्राणि मालामादाय दक्षिणे।  
जपान्ते वैष्णवीरूपध्यानं कुर्यादतन्द्रितः॥ ७४.२८ ॥  
  
प्राणायामसहस्रं तु ततस्तं लिखितोत्तमम्।  
ग्रीवायां धारयेद् यन्त्रं तेन सर्वजयी भवेत्॥ ७४.२९ ॥  
  
राजपुत्रो भवेद्राजा तदन्यः सचिवो भवेत्।  
द्विजराजो भवेद् विद्वान् कविर्वाग्मी च वा भवेत्॥ ७४.३० ॥  
  
राक्षसेभ्यः पिशाचेभ्यो भूतेभ्यश्चापि चान्यतः।  
साधु संविद्यते तस्य न कदाचित् पराजयः॥ ७४.३१ ॥  
  
दीर्घायुर्बलवान् प्राज्ञो मृते मोक्षमवाप्नुयात्।  
सम्पूर्णं मण्डलं कृत्वा अष्टपत्रसमन्वितम्॥ ७४.३२ ॥  
  
भूर्जत्वचि श्रीफलस्य निर्यासैस्तस्य मध्यतः।  
षट्कोणं विलिखेत् तस्य प्रागग्रेष्वथ त्रिष्वपि॥ ७४.३३ ॥  
  
विलिखेत् त्रिपुरावर्मानधो बीजं तु नेत्रकम्।  
दलेष्वष्टासु तु पुनर्वैष्णवीतन्त्रसङ्गतान्॥ ७४.३४ ॥  
  
अष्टौ वर्णास्तु विलिखेत् तथा द्वार्षु चतुष्वैपि।  
षट्कोणेषूत्तराकोणक्रमेणैकाग्रमानसः॥ ७४.३५ ॥  
  
तद्धृत्वा दक्षिणकरे वैष्णवीतन्त्रमन्त्रकम्।  
जपेत् त्रिर्भिर्दिनैरेवायुतं संयतमानसः॥ ७४.३६ ॥  
  
प्राणायामसहस्राणि त्रीणि कृत्वा तु हर्षितः।  
सन्ध्याकाले नवम्यां तु शीर्षेण धारयेद् बुधः॥ ७४.३७ ॥  
  
शतायुः सर्वदमनो मतिमान् पण्डितोत्तमः।  
बलवीर्यधनैश्वर्युक्तः पार्थिव एव वा॥ ७४.३८ ॥  
  
प्रत्यक्षतो महामायां कामाख्यां त्रिपुरामपि।  
नित्यं पश्यति मेधावी महोच्छवासां च शारदाम्॥ ७४.३९ ॥  
  
सिंहव्याघ्रौ भुजङ्गो वा येऽन्ये वा तस्य हिंसकाः।  
सर्वे तस्य तनुं प्राप्य विषीदन्ति न संशयः॥ ७४.४० ॥  
  
जयहेतुरतोऽन्यस्मात् सङ्ग्रामे शास्त्रवादतः।  
न विद्यते त्रिभुवने तस्मात् कुर्यात् तु यन्त्रकम्॥ ७४.४१ ॥  
  
अन्ते देवीगृहं प्राप्य ततो मोक्षमवाप्नुयात्।  
महामाया शारदाख्या कामाख्या त्रिपुरा तथा॥ ७४.४२ ॥  
  
महोत्साहा तथैतेषां मन्त्राणां यो गणो भवेत्।  
मण्डलं चाष्टदलकं तन्मध्ये विलिखेत् पुनः॥ ७४.४३ ॥  
  
लिखित्वा पूर्ववत् पूर्वं प्रोक्तं मन्त्रगणं समम्।  
अन्यद्वयं द्वारदेशे कोष्ठेष्वक्षरतो लिखेत्॥ ७४.४४ ॥  
  
शुक्लकौशैयवस्त्रेषु रसैर्वह्निशिखस्य तु।  
उत्तरीयं तु तद्वस्त्रं कृत्वा जप्यं समाचरेत्॥ ७४.४५ ॥  
  
कृतोपवासः शुद्धश्च मातृकान्यासपूर्वकम्।  
पञ्चानामपि वर्गाणां सहस्राणि तु पञ्च वै॥ ७४.४६ ॥  
  
दिवसैः पञ्चभिर्जप्त्वा तदन्ते च समाचरेत्।  
प्राणायामसहस्राणि पञ्च वै पञ्चभिर्दिनैः॥ ७४.४७ ॥  
  
अन्ते तु कवचन्यासं कात्यायन्याः समाचरेत्।  
ततस्तु मातृकामन्त्रैः श्वासरोधनपूर्वकम्॥ ७४.४८ ॥  
  
त्रिः पिबेत् कपिलाक्षीरं जागृवांश्च तदा निशि।  
एवं यः कुरुते यन्त्रं शरीरे शुक्लवाससा॥ ७४.४९ ॥  
  
सोऽत्र सिद्धिमवाप्नोति देवीलोकं च गच्छति।  
य उत्तरीयं बिभृयाद् वस्त्रं मन्त्रेण मन्त्रितम्॥ ७४.५० ॥  
  
नित्यमेव महाभाग प्रभावं तस्य वै शृणु।  
न तस्य देहे शस्त्राणि प्रवेक्ष्यन्ति कदाचन॥ ७४.५१ ॥  
  
नाग्निर्दहति तत्कायं नापः सङ्क्लेदयन्ति च।  
राक्षसाश्च पिशाचाश्च भूताद्या ये तु हिंसकाः॥ ७४.५२ ॥  
  
ते तं दृष्ट्वा महाभागं भुवं गच्छन्ति वै भिया।  
गच्छेदवारितः सोऽपि सर्वत्र साधकोत्तमः॥ ७४.५३ ॥  
  
वशीकरोति देवांश्च नृपानन्याश्च योषितः।  
उत्सहेत् यदि मेधावी वाग्मी राजा च वै भवेत्॥ ७४.५४ ॥  
  
चिरजीवी महाभागो धनधान्यसमृद्धिमान्।  
कविः प्रज्ञासमायुक्तः सोऽभेद्यो जायतेऽरिभिः॥ ७४.५५ ॥  
  
यस्मिन् पुरे स निवसेद् वज्रपातो न तत्र वै।  
रसः शरीरं शस्त्राणि दृढहस्तोज्झितान्यपि॥ ७४.५६ ॥  
  
एतं न घ्नन्ति सततं जयः सर्वत्र भैरव।  
अपराध्यन्ति सततं तस्य सर्वत्र भैरव॥ ७४.५७ ॥  
  
नाधयो व्याधयस्तस्य जायन्ते तु कदाचन।  
देवीपुत्रः स मतिमान् मृतो मोक्षमवाप्नुयात्॥ ७४.५८ ॥  
  
यन्त्रता स्वामिना यन्त्रं या दधाति पतिव्रता।  
पुत्रैश्वर्यमवाप्नोति दीर्घायुः सा वधूर्भवेत्॥ ७४.५९ ॥  
  
प्रत्येकमेकं संहत्यावर्धनासहितेन च।  
क्रमाद् विंशतियन्त्राणि कथितानि मयेह वै॥ ७४.६० ॥  
  
तानि प्रत्येकतो बुद्ध्वा यो न्यसेत् सर्वदा हृदि।  
लिखित्वा सर्वयन्त्राणि बिभृयाद्योऽथ वा गले॥ ७४.६१ ॥  
  
देवेन्द्रो जायते सोऽत्र प्रभावेणेह भूतले।  
पूर्वोक्तानि समस्तानि फलान्याप्नोति तत्क्षणात्।  
पिहितः सर्वलोकांस्त्रोन्नीत्यमेव प्रपश्यति॥ ७४.६२ ॥  
  
एवं सार्धं यन्त्रवर्गैः समस्तैरष्टाभिर्यत् पूर्वमुक्तं सहस्रम्।  
शुक्ले वस्त्रे संलिखित्वा स्वदेहे धृत्वा नित्य प्राप्नुयाद् वै समस्तम्॥ ७४.६३ ॥  
  
यः क्षत्रजातिर्हृदये स कुर्यात्।  
सङ्ग्रामकाले कवचेष्टधाम्नि।  
मन्त्राक्षराण्यादिकृतानि देव्या अष्टौ बहिर्गात्रविशेषतश्च॥ ७४.६४ ॥  
  
गले हरि वक्षसि वै लिखेद् विधिं स्तनद्वये पुत्रयुतं महेश्वरम् बाह्वङ्गसन्ध्योश्च हरं च वैष्णवीं बाह्वोस्तु लक्ष्मीं च सरस्वतीं च ॥७५.६५॥  
  
एवं रणाष्टाङ्गमिदं विधाय गात्रे सवर्मण्यनुचिनतयेच्छिवाम्।  
लिखेल्ललाटे तिलकान्तरे नरः समस्तमन्त्राक्षरयन्त्रमुत्तमम्॥ ७४.६६ ॥  
  
ततो जपेदष्टधा तु पाणिं दत्त्वाष्टधामसु च।  
वैष्णवीतन्त्रमन्त्रं तु ततो गच्छेद्रणाजिरम्॥ ७४.६७ ॥  
  
स तु वीरो मम समः सङ्ग्रामेषु च जायते।  
तृणानीव परास्त्राणि जायन्तेऽग्नौ तथात्मनि॥ ७४.६८ ॥  
  
विनिःसरन्ति रिपवो याचका धनिनो धनम्।  
सिंहाग्र्यान्नरशार्दूलो वीर्यवान् बलवान् भवेत्॥ ७४.६९ ॥  
  
इदं रहस्यं कथितं कामाख्यायास्तु भैरव।  
वैष्णव्यास्तन्त्रमुख्येषु त्रिपुरायास्ततः शुणुः॥ ७४.७० ॥  
  
तस्यास्तु सर्वमन्त्राणि त्रयोदशयुतानि वै।  
विंशतिं तु सहस्राणां तत्राद्यं वाग्भवं स्मृतम्॥ ७४.७१ ॥  
  
द्वितीयं कामराजाख्यं मोहनं च तृतीयकम्।  
आम्रेडितं वाग्भवं तु चतुर्थं परिकीर्तितम्॥ ७४.७२ ॥  
  
नेत्रबीजं द्वितीयं तु द्विरुक्तं वाग्भवं तथा।  
आद्यं तत्पञ्चमं प्रोक्तं चतुर्भिरपि चाक्षरैः॥ ७४.७३ ॥  
  
नेत्रबीजं द्वितीयं तु प्रथमं परिकीर्तितम्।  
द्वितीयं कामबीजं तु तृतीयं वाग्भवं तथा॥ ७४.७४ ॥  
  
एभिस्त्रिभिस्तु यन्मन्त्रं तत् षष्ठं परिकीर्तितम्।  
नेत्रबीजं द्वितीयं तु वाग्भवं तेन सप्तमम्॥ ७४.७५ ॥  
  
तदेवं वाग्भवाद्यं तु अष्टमं परिकीर्तितम्।  
वाग्भवं कामबीजं तु नेत्राभ्यां नवमं स्मृतम्॥ ७४.७६ ॥  
  
कामबीजं तथैवाद्यं दशमं चैव मोहनम्।  
एकादशमिदं प्रोक्तं डामराद्यं तु वाग्भवम्॥ ७४.७७ ॥  
  
द्वादशं कीर्तितं मन्त्रं शेषतस्त्रैपुरं महः।  
तन्महस्त्रैपुरं मन्त्रं शृणुष्वैकमनास्त्विदम्॥ ७४.७८ ॥  
  
प्रान्तादिस्तस्य चाप्यादिर्वह्निर्वाग्भवसन्धितः।  
आद्यं त्रिपुरभैरव्या बीजमाद्यं प्रकीर्तितम्॥ ७४.७९ ॥  
  
उपान्तश्च तदादिश्च वह्निशेषस्वरस्तथा।  
चतुर्थस्वरबिन्द्विन्दुयुताश्चैतत् द्वितीयकम्॥ ७४.८० ॥  
  
उपान्तश्च तदादिश्च वह्निशेषस्वरस्तथा।  
समाप्तिर्बिन्दुसहिता सहितस्तु तृतीयकः॥ ७४.८१ ॥  
  
एतत् तत्त्वं विजानाति यो नरो भुवि भूमणिः।  
सिद्दविद्याधरेभ्यस्तु सोऽधिकस्तत्समो भवेत्॥ ७४.८२ ॥  
  
एते त्रयोदश प्रोक्ता मन्त्रा मन्त्रेषु चोज्ज्वलाः।  
विंशतेस्तु सहस्रेभ्यः पराश्चैते प्रकीर्तिताः॥ ७४.८३ ॥  
  
विंशतेस्तु सहस्राणामाद्यमेतत् प्रकीर्तितम्।  
त्रिपुरायास्तु बालाया मन्त्रं तच्छृणु भैरव॥ ७४.८४ ॥  
  
वाग्भवं कामराजस्तु उपान्तादिः सबिन्दुकः।  
शेषस्वरसमाप्तिभ्यां मन्त्रमेतत् प्रकीर्तितम्॥ ७४.८५ ॥  
  
एषा तु त्रिपुरा बाला मध्या प्रोक्ता पुरैव हि।  
शेषा तेजस्विनी प्रोक्ता येयं त्रिपुरभैरवी॥ ७४.८६ ॥  
  
मध्यायाः पूजनं प्रोक्तं बालायाः शृणु साम्प्रतम्।  
तथा त्रिपुरभैरव्याः सर्वसिद्धिप्रदायकम्॥ ७४.८७ ॥  
  
विभिद्य शक्त्या शम्भुं तु शक्तिं चापि विभेदयेत्।  
शम्भवे वर्णषट्कोणं केशरं तत्र संलिखेत्॥ ७४.८८ ॥  
  
मध्यायास्त्रिपुरायास्तु यादृशे द्वारमण्डले।  
तादृशेऽत्रापि कर्तव्यं कोणेषु लिखितं तथा॥ ७४.८९ ॥  
  
पापोत्सारणकर्माणि भूम्यादीनां विशोधनम्।  
पूर्वमुत्तरतन्त्रोक्तं त्रिपुरापीठभाषितम्॥ ७४.९० ॥  
  
कामाख्यापूजने प्रोक्तं सर्वं कुर्यात् तु साधकः।  
दहनप्लवनादीनि प्रतिपत्तिं च पात्रके॥ ७४.९१ ॥  
  
सर्वं तु पूर्ववत् कार्यं कामाखयापूजने यथा।  
कृत्वाऽत्र देहन्यासं तु मन्त्रवर्णैस्तथाक्षरैः॥ ७४.९२ ॥  
  
सर्वैः स्वरैस्तथा काद्यैस्ततो रूपं विचिन्तयेत्।  
चतुर्भुजां रक्तवर्णां रक्तवस्त्रविभूषिताम्॥ ७४.९३ ॥  
  
दक्षिणोर्ध्वे स्रजं चाधो बिभ्रतीं पुस्तकोत्तमम्।  
अभयं वामहस्ताभ्यां वरं च दधतीं तथा॥ ७४.९४ ॥  
  
सहस्रसूर्यसङ्काशां त्रिनेत्रां गजगामिनीम्।  
पीनतुङ्गस्तनयुगं सितप्रेतासनस्थिताम्॥ ७४.९५ ॥  
  
स्मितप्रसन्नवदनां सर्वालङ्कारसंयुताम्।  
तिसृभिर्मुण्डमालाभिः शिरोवक्षः कटीषु चे॥ ७४.९६ ॥  
  
त्रिगुणां त्रिगुणीभूतैः प्रत्येकम परिभूषिताम्।  
मदिराघूर्णनयानां रक्तदन्ततच्छदद्वयाम्॥ ७४.९७ ॥  
  
चिन्तयेद् वरदां देवीमेवं त्रिपुरभैरवीम्।  
बालायास्त्रिपुरायास्तु रूपं पूर्वं प्रपूजने॥ ७४.९८ ॥  
  
उक्तः क्रमः पीठयोगे तन्त्रादि शृणु भैरव।  
पुष्पबाणांस्तु पाशं च धत्ते पौष्पं शरासनम्॥ ७४.९९ ॥  
  
पाशं च कुणपारूढा सा बाला त्रिपुरा स्मृता।  
मन्मथे त्रिपुरे देवीं विद्यहे पदमादितः॥ ७४.१०० ॥  
  
कामेश्वरीं धीमहि त्वां तन्नः क्लिन्ने प्रचोदयात्।  
एषा त्रिपुरगायत्रीत्यावाहनविशेषतः॥ ७४.१०१ ॥  
  
स्नानाद्यैः पूजयेत् सम्यग् बालामन्यां च भैरवीम्।  
अस्याः क्रमे विशेषो यो न्यासे चोत्तरकर्मणि॥ ७४.१०२ ॥  
  
तत्सर्वं सह मन्त्रैघैः शृणु वेताल भैरव।  
ब्राह्मे मुहूर्ते उत्थाय चिन्तयेत् परमं गुरुम्॥ ७४.१०३ ॥  
  
ततोऽनु स्वगुरुं शुद्धं ततस्त्रिपुरभैरवीम्।  
चतुर्भुजां शुक्लवर्णां वरदाभयपुस्तकाम्॥ ७४.१०४ ॥  
  
अक्षमालां च क्रमतो धत्ते वामे च दक्षिणे।  
सुवर्णरत्नखचिते संस्थितां प्रवरासने॥ ७४.१०५ ॥  
  
सौवर्णमुत्तरीयं तु धत्ते सौवर्णकुण्ले।  
स्वगुरुं वर्णतो ध्यानात् तथैव परिचिन्यते॥ ७४.१०६ ॥  
  
भैरवीं चिन्तयित्वा तु तत उत्थाय चाचरेत्।  
मैत्रमाचमनं चैव दन्तानां शोधनं तथा॥ ७४.१०७ ॥  
  
प्रातःस्नानं ततः कुर्यात् त्रैपुरं योजयन् क्रमम्।  
सर्वत्र देवीमन्त्रेषु वैदिकेष्वपि भैरवीम्॥ ७४.१०८ ॥  
  
त्रिपुरां चिन्तयेन्नित्यं देवमन्त्रेषु च क्रमात्।  
त्रिभिस्तु त्रिपुराबीजैस्त्रिधा मज्जनमाचरेत्॥ ७४.१०९ ॥  
  
देवानामपि सर्वेषु भैरवेषु पदं सदा।  
कुर्याद् विशेषणं नित्यं नोच्चार्यं निर्विशेषणम्॥ ७४.११० ॥  
  
आपः पुनन्तु पृथिवीमुक्त्वा त्रिपुरभैरवीम्।  
कुर्यादाचमनं विप्रो द्रुपदायां तथाचरेत्॥ ७४.१११ ॥  
  
इदं विष्णुर्भैरवस्तु विचक्रम इतीरितम्।  
मृदालम्भनकृत्येषु नित्यमेवाप्युदीरयेत्॥ ७४.११२ ॥  
  
गायत्रीं त्रिपुराद्यां तु भैरवीमाह्वयेच्छिवाम्।  
मार्तण्डभैरवायेति सूर्यायार्घ्यं निवेदयेत्॥ ७४.११३ ॥  
  
उद्त्यं जातवेदसं देवं वहन्ति केतवः।  
दृशे विश्वाय सूर्यं शेषे भैरवमीरयेत्॥ ७४.११४ ॥  
  
तर्पणादौ प्रयुञ्जीत तृप्यतां ब्रह्मभैरवः।  
आवाहने स्वयं पितृन् भैरवानिति कीर्तयेत्॥ ७४.११५ ॥  
  
तृप्यतां भैरवीमातः पितर्भैरव तृप्यताम्।  
आदौ च त्रिपुरापूर्वं तर्पणेऽपि प्रयोजयेत्॥ ७४.११६ ॥  
  
ज्योतिष्टोमाश्वमेधादौ यत्र यं यं प्रपूजयेत्।  
तत्र भैरवरूपेण देवीमपि च भैरवीम्॥ ७४.११७ ॥  
  
मदिरापात्रमालोक्य रक्तवस्त्रां स्त्रियं तथा।  
शिरो नरस्य दृष्ट्वा तु भैरवीं चिन्तयेद् द्विजः॥ ७४.११८ ॥  
  
स्त्रियो दृष्ट्वा ह्यथैकत्र युवतीः सुमनोहराः।  
ताभ्यस्त्रिपुरभैरव्याः प्रीतये वन्दनादिकम्॥ ७४.११९ ॥  
  
दद्याद् भक्त्या तु मनसा चिन्तयन्नथ भैरवीम्।  
भैरवीं प्रतिगृह्णामि भैरवोऽहं प्रतिग्रही॥ ७४.१२० ॥  
  
कन्यायां भावयेद् धीमांस्त्रिपुरायाः प्रपूजकः।  
भैरवाय ददाम्यद्य देवीं त्रिपुरभैरवीम्॥ ७४.१२१ ॥  
  
इतीरयेत् प्रदानं तु कन्यायास्त्रिपुरां ततः।  
तस्याः पूजोपकरणपात्रादि नान्यपूजने॥ ७४.१२२ ॥  
  
आसवाद्यं च सततं नोपयोज्यं कदाचन।  
सकृत् तु दापयेदन्यैर्मदिरां साधको द्विजः॥ ७४.१२३ ॥  
  
शूद्रादयस्तु सततं ददयुरासवमुत्तमम्।  
एवं तु वामभावेन यजेत् त्रिपुरभैरवीम्॥ ७४.१२४ ॥  
  
बालां तु वामदाक्षिण्यमार्गाभ्यामपि पूजयेत्।  
श्मशानभैरवीं देवीमुग्रतारां तथैव च॥ ७४.१२५ ॥  
  
उच्चिष्टभैरवीं जण्डीं तथा त्रिपुरभैरवीम्।  
एतास्तु वामभावेन पूज्या दक्षिणतां विना॥ ७४.१२६ ॥  
  
ऋषीन् देवान् पितृश्चैव मनुष्यान् भुतसञ्चयान्।  
यजेत् पञ्चभिर्यज्ञैर्ऋणानि परिशोधयेत्॥ ७४.१२७ ॥  
  
विधिवत् स्नानदानाभ्यां कुर्वन् यद्विधिपूजनम्।  
क्रियते सरहस्यं तु तद्दाक्षिण्यमिहोच्यते॥ ७४.१२८ ॥  
  
सर्वे च पितृदेवादौ यस्माद् भवति दक्षिणः।  
देवी च दक्षिणा यस्मात् तस्माद् दक्षिण उच्यते॥ ७४.१२९ ॥  
  
या पुनः पूज्यमाना तु देवादीनां च पूर्वतः।  
यज्ञभागं स्वयं धत्ते सावामा तु प्रकीर्तिता॥ ७४.१३० ॥  
  
पूजकोऽपि भवेद् वामस्तत्रैव सततं सुत।  
पञ्चयज्ञान् न वा कुर्याद् यद् वाम्यप्रपूजने॥ ७४.१३१ ॥  
  
अन्यस्य पूजाभागं हि यतो गृह्णाति वापिका।  
यत्पूजयेद्वामभावैर्न तत् स्यादृणशोधनम्॥ ७४.१३२ ॥  
  
पितृदेवनरादीनां जायते च कदाचन।  
सोऽभ्यस्य त्रिपुरायोगं तेन योगेन संयुतः॥ ७४.१३३ ॥  
  
जायते यदि सुप्राज्ञस्तदा मोक्षमवाप्नुयात्।  
स च मोक्षश्चिरेणैव जायतेऽत्र पुनः पुनः॥ ७४.१३४ ॥  
  
ऋणाशोधनजैः पापैराक्रान्तश्चैव भैरव।  
इह लोके सुखश्वैर्ययुक्तः सर्वत्र वल्लभः॥ ७४.१३५ ॥  
  
मदनोमकान्तेन शरीरेम विराजता।  
सराष्ट्रकं च राजानं वशीकृत्य समन्ततः॥ ७४.१३६ ॥  
  
मोहयन् वनिताः सर्वाः सर्वाश्च मदविह्वलाः।  
सिंहान् व्याघ्रान् स्तरक्षूंश्च भतप्रेतपिशाचकान्॥ ७४.१३७ ॥  
  
वशीकुर्वन् विचरति वायुवेगोद्यतस्ततः।  
बालां वा त्रिपुरां देवीं मध्यां वाप्यथ भैरवीम्॥ ७४.१३८ ॥  
  
यो यजेत् परया भक्त्या यश्च बाणोपमाकृतिः।  
कामेश्वरीं तु माकाक्यां पूजयेत् तु यथेच्छया॥ ७४.१३९ ॥  
  
दाक्षिण्याद् वामभावाद् वा सर्वथा सिद्धिमाप्नुयात्।  
महामायां शारदां च शैलपुत्रीं तथैव च॥ ७४.१४० ॥  
  
यथा यथा प्रकारेम दाक्षिण्यादेव पूजयेत्।  
यो दाक्षिण्यं विना भावं महामायां समर्चति॥ ७४.१४१ ॥  
  
स पापः स्वर्गलोकेभ्यश्च्युतो भवति रोगधृक्।  
अन्यास्तु शिवदूत्याद्या देव्यो याः पूर्वमीरिताः॥ ७४.१४२ ॥  
  
तास्तु वां पान्तु दाक्षिण्यात् पूजितव्यास्तु साधकैः।  
किन्तु यः पजको वामः सोऽन्यासां परिवर्जितः॥ ७४.१४३ ॥  
  
सर्वासां पूजकः स्यात् तु दक्षिणस्तेन उत्तमः।  
अथ त्रिपुरभैरव्या न्यासं च शृणु भैरव॥ ७४.१४४ ॥  
  
येन वै न्यासमात्रेण देववज्जायते नरः।  
भैरवीतन्त्रमन्त्रस्य ऋषिर्दक्षिम उच्यते॥ ७४.१४५ ॥  
  
छन्दः पङ्क्तिः समाख्याता देवी त्रिपुरभैरवी।  
कामार्थयोः साधने च विनियोगः प्रकीर्तितः॥ ७४.१४६ ॥  
  
हकारं विन्यसेन्नाभौ सकारं वस्तितो न्यसेत्।  
वकारं शेफे विन्यस्य एकारं च गुदे तथा॥ ७४.१४७ ॥  
  
पुनरूर्वोस्तथैवाद्यं जानुयुग्मे द्वितीयकम्।  
तृतीयं जङ्घयोर्न्यस्य चतुर्थ पादयोर्न्यसेत्॥ ७४.१४८ ॥  
  
त्रिवुधं विन्यसेद् देवं नाभ्यादेः पादसङ्गतम्।  
द्वितीयस्य तु बीजस्य आद्यं तृतीयं ह्यद्येव विन्यसेत्॥ ७४.१४९ ॥  
  
वामे स्तने द्वीतीयं तु तृतीयं दक्षिम स्तने।  
चतुर्थमुदरे न्यस्य पञ्चमं पार्श्वयोर्न्यसेत्॥ ७४.१५० ॥  
  
षष्ठं नाभौ परिन्यस्य न्यसेच्चापि त्रिधा त्रिधा।  
तृतीयस्य तु बीजस्य मूर्ध्नि चाद्यं तु विन्यसेत्॥ ७४.१५१ ॥  
  
द्वितीयं न्यस्य केशान्ते तृतीयं वदने न्यसेत्।  
चतुर्थं हृदये न्यस्य यथा स्यात् तु त्रिधा त्रिधा॥ ७४.१५२ ॥  
  
आद्याद्यं दक्षिणाङ्गुष्ठे द्वितीयं तर्जनीं पुनः।  
तृतीयं च मध्यमायामनामायां चतुर्थकम्॥ ७४.१५३ ॥  
  
द्वितीयाद्यं कनिष्ठायां वामाङ्गुष्ठे द्वितीयकम्।  
तृतीयं वामतर्जन्यां चतुर्थं मध्यमातनौ॥ ७४.१५४ ॥  
  
आनामायां पञ्चमं तु षष्ठं शेषे तु विन्यसेत्।  
एवं त्रिधा तु विन्यस्य द्वितीयमथ बीजकम्॥ ७४.१५५ ॥  
  
उभयोर्हस्तयोः कृत्वा अङ्गुष्ठाद्यं युगं युगम्।  
तृतीयं बीजवर्णांस्तु विन्यसेत् क्रमतो बुधः॥ ७४.१५६ ॥  
  
पिण्डितं सर्वबीजं तु विन्यसेत् तु कनिष्ठयोः।  
आद्य तु तलयोर्न्यस्य पृष्ठयोश्च द्वितीयकम्॥ ७४.१५७ ॥  
  
तालत्रयं ततो दत्त्वा तृतीयेन तु वेष्टनम्।  
कर्णयोश्चिबुके गण्डे मुखे दृङ्नासयोस्तथा॥ ७४.१५८ ॥  
  
स्कन्धयोश्च कफोणौ च जठरे शिश्नमूर्धनि।  
पादयोः पार्श्वयोश्चैव हृदये स्तनयुग्मके॥ ७४.१५९ ॥  
  
कण्ठदेशे च न्यस्तव्या मन्त्रवर्णक्रमात् पुनः।  
लिङ्गे रत्यै नम इति वाग्भवाद्येन विन्यसेत्॥ ७४.१६० ॥  
  
ॐ क्लीं प्रीत्यै नम इति हृदये विन्यसेत् ततः।  
मनोभवायेति ततो भ्रुवोर्मध्ये तृतीयकम्॥ ७४.१६१ ॥  
  
विन्यसेत् त्रिपुराबीजं सद्यो देवत्वसिद्धये।  
ॐ ईं ईशानरूपाय ततो मनोभवाय वै॥ ७४.१६२ ॥  
  
नम इत्यन्ततः प्रोक्तो मूर्ध्नीशानं न्यसेत् पुनः।  
वक्त्रे तत्पुरुषं चापि बीजेन मकरध्वजम्॥ ७४.१६३ ॥  
  
हृदये घोरकन्दर्पमाद्यबीजेन वै न्यसेत्।  
शिश्ने वा वामदेवं तु मन्मथं चापि विन्यसेत्॥ ७४.१६४ ॥  
  
सद्योजातं पादद्वये कामदेवं च विन्यसेत्।  
ॐकारं च हकारं च रेफमेकत्र सन्धितम्॥ ७४.१६५ ॥  
  
प्रान्तस्वरं वाग्भवाद्यं स्वरैर्ह्रस्वैस्तु पञ्चभिः।  
एभिस्तु पञ्चभिर्मन्त्रैरीशनादीनि विन्यसेत्॥ ७४.१६६ ॥  
  
वक्त्राणि पूर्वमुक्तानि स्वमुखोर्ध्वे तु पूर्वतः।  
दक्षिणोत्तरयोः पश्चात् पश्चिमे चापि विन्यसेत्॥ ७४.१६७ ॥  
  
हृदयादिषडङ्गानि दीर्घैराद्यस्वरैः पुनः।  
न्यसेत् ततः प्ञबाणान् मूर्धादिष्वथ विन्यसेत्॥ ७४.१६८ ॥  
  
ॐ ह्रीं क्लीं सौं द्रावणाय न्यसेन्यमूर्ध्नि ततः पुनः।  
ॐ ह्रीं क्षोभणबाणाय पद्भ्यां नम इतीरयेत्॥ ७४.१६९ ॥  
  
ॐ क्लीं क्लीं ह्रीं समाप्यन्तु षट्कारान्तार्धचन्द्रकैः।  
वक्त्रेवशीकृतं लिङ्गे सम्मोहनमथो न्यसेत्॥ ७४.१७० ॥  
  
आकर्षणं तथा बाणं हृदि मन्त्रैः क्रमान्न्यसेत्।  
वाग्भवाद्यन्तकारान्तो वषट्कारसमन्वितः॥ ७४.१७१ ॥  
  
त्रिःशेषस्वर एवात्र चन्द्रार्धो बिन्दुसंयुतः।  
एभिस्तु पञ्चभिर्मन्त्रैरष्टशक्तीः क्रमादिमाः॥ ७४.१७२ ॥  
  
एतेषु चाष्टस्थानेषु विन्यसेन्मन्त्रवित् पुनः।  
सुभगां च भगां देवीं तृतीयां भगरूपिणीम्॥ ७४.१७३ ॥  
  
भगमालां चतुर्थीं तु अनङ्गकुसुमां ततः।  
अनङ्गमेखलां पश्चादनङ्गमदनां तथा॥ ७४.१७४ ॥  
  
अष्टमीं च तथा देवीं मदविभ्रममन्थराम्।  
रूपतो ध्यानतश्चैता यथा त्रिपुरभैरवी॥ ७४.१७५ ॥  
  
ललाटभ्रूमध्यभागमुखर्णान्तकण्ठके।  
हृन्नाभिलिङ्गेष्वेवात्र न्यस्तव्या अष्टशक्तयः॥ ७४.१७६ ॥  
  
शिरोललाटभ्रूयुग्मकर्णनेत्रद्वयेषु च।  
गण्डयोरथ नासायां दन्तवीथ्यां मुखे तथा॥ ७४.१७७ ॥  
  
चतुर्दशपदेष्वेषु न्यसेच्चतुर्दशस्वरान्।  
चिबुके त्वथ ग्रीवायां कण्ठेदेशे तु पार्श्वयोः॥ ७४.१७८ ॥  
  
स्तनयोः कक्षयोश्चापि कफोण्योर्हस्तयोस्तथा।  
तत् पृष्ठयोस्तथा नाभौ लिङ्गे चोरुद्वये तथा॥ ७४.१७९ ॥  
  
अष्ठीवतोर्जङ्घयोस्तु स्फिचोस्तु पदमूलयोः।  
चरणाङ्गुष्ठयोः कादिमात्रान् वर्णास्तु विन्यसेत्॥ ७४.१८० ॥  
  
मेखलायां कण्ठदेश बाहुभूषणभागतः।  
हारे स्रजि कुण्डले च केशबन्धे तथैव च॥ ७४.१८१ ॥  
  
चूडामणौ च न्यस्तव्या यकाराद्याः क्रमात्पुनः।  
मन्त्राक्षराणि त्रीण्येव सन्धितानि पुनस्तथा॥ ७४.१८२ ॥  
  
प्रातिलोम्येन विन्यस्य मन्त्रैमूर्ध्नि त्रिधा त्रिधा।  
अमृतां योगिनीं विश्वयोगिनीं चाक्षरक्रमात्॥ ७४.१८३ ॥  
  
ततो बीजत्र्यक्षराणि मूर्ध्नि बाहौ तथा हृदि।  
विन्यस्य पूर्ववत् पूजामारभेन्मन्त्रविद् बुधः॥ ७४.१८४ ॥  
  
पूर्ववत् पूजयेद् देवीं पीठदेवविवर्जिताम्।  
विशेषतो ह्यष्टशक्ती, क्रमात् तु सुवभगादिकाः॥ ७४.१८५ ॥  
  
मण्डलस्याष्टदिग्भागे पूर्वादौ परिचिन्तयेत्।  
त्रिकोणाग्रेऽमृताद्यास्तु सम्पूज्यास्तु त्रिनोनयः॥ ७४.१८६ ॥  
  
मध्येऽष्टभूषणान्येव पूजयेत् तु ततः पुनः।  
ईशानादीनि वक्त्राणि मम भैरव मध्यतः॥ ७४.१८७ ॥  
  
पूजयेत् तु तथा तत्र मनोभवमुखानपि।  
अन्यच्च पूजने तत्र क्रमः पूर्वोदितश्च यः॥ ७४.१८८ ॥  
  
स एव सततं ग्राह्यः त्रिपुरापरिपूजने।  
निर्माल्यधारिणी देवी चैतस्याः शुणु भैरवी॥ ७४.१८९ ॥  
  
विसर्जनं चोत्तरस्यां त्यक्त्वा निर्माल्यमाचरेत्।  
त्रिमूर्ति पूजयेत् तां तु देवीं त्रिपुरभैरवीम्॥ ७४.१९० ॥  
  
न जपेत् त्रिंशता न्यूनं साधकस्तु कदाचन।  
अङ्गुष्ठमध्यमानामाङ्गुलीभिस्तसृभिः पुनः।  
सदा पुष्पादिकं दद्यान्मालां तु त्रिगुणां चरेत्॥ ७४.१९१ ॥  
  
चर्मासनमधिष्ठाय पश्चात् कृत्वा पदद्वयम्॥ ७४.१९२ ॥  
  
पूजयेन्निर्जने देशे साधकोऽनन्यमानसः।  
आसादयेत् तु पुष्पादि नैबेद्यादि च यद् भवेत्।  
  
तद् वामहस्तमुख्येन सततं साधको बुधः॥ ७४.१९३ ॥  
त्रिच्छिद्रा त्रिपुरा प्रोक्ता न सम्यक्पूजिता यदि॥ ७४.१९४ ॥  
  
शरीरे निन्दितो व्याधिर्जायतेऽवश्यमेव हि।  
अवश्याः पुत्रदाराश्च भृत्याद्याश्च भवन्ति हि॥ ७४.१९५ ॥  
  
अस्त्राघातो भवेत् स्वस्य प्राणत्यागो न संशयः।  
त्रिच्छिद्रदायिनी चैवमन्यथा पूजिता यदि॥ ७४.१९६ ॥  
  
इतः प्रकारां सततं सम्यग् वेताल भैरव।  
एषा च त्रिपुरादेवी याश्चान्याः पूर्वभाषिताः॥ ७४.१९७ ॥  
  
सर्वास्तु माया भैरव्या योगनिद्रा जगत्प्रसूः।  
तस्याः प्रपञ्चरूपैस्तु बहुभिः सैव क्रीडति॥ ७४.१९८ ॥  
  
महामाया मूलभूता ततस्तु शारदा पुरा।  
उमा ततः शैलपुत्री मत्प्रियायास्ततस्त्विमाः॥ ७४.१९९ ॥  
  
उग्रचण्डा प्रचण्डाद्यास्त्रिषुराद्यास्तथैव च।  
तासां चापि सदैवाहं महाभैरवरूपधृक्॥ ७४.२०० ॥  
  
नायकः सुतरां ताभिर्नित्यं नित्यं वसेद् बुधः।  
मम भैरवरूपस्य मन्त्रः पूर्वं मयोदितः॥ ७४.२०१ ॥  
  
रूपं चोक्तं पूजनेषु त्रिपुरायाः क्रमः स्मृतः।  
महाभैरवं विद्महे कालरुद्राय धीमहि॥ ७४.२०२ ॥  
  
तन्नः कामो भैरवस्तु क्लेदिन् नित्यं प्रचोदयात्।  
एषा भैरवरूपस्य गायत्री मे प्रतिष्ठिता॥ ७४.२०३ ॥  
  
यथेष्ठमांसमद्यादि भोजनार्थं मया धृतः।  
महाभैरवकायोऽयं तथा स्त्रीरतिसङ्गमे॥ ७४.२०४ ॥  
  
अयं तु वाम्यभावेन पूज्यो मद्यादिभिः सदा।  
वामः कायो ब्रह्मणोऽपि मांसमद्यादिभुक्तये॥ ७४.२०५ ॥  
  
कृतो महामोहनामा चार्वाकादिप्रवर्तकः।  
विष्णोर्वामात्मिका मूर्तिर्नरसिंहाह्वया भवेत्॥ ७४.२०६ ॥  
  
सा तु दाक्षिण्यवामाभ्यां पूजनीया सदा बुधैः।  
तथैव बालगोपालमूर्तिर्जरायुवेष्टिता॥ ७४.२०७ ॥  
  
मद्यमांसाशनो भोगी लोलुपः स्त्रीषु सर्वदा।  
वह्व्यस्तु चण्डिकादेव्याः वामिका मूर्तयः स्मृताः॥ ७४.२०८ ॥  
  
लक्ष्म्यास्तु वामिकामूर्तिरुक्ता दहनभैरवी।  
याग्निदाहं पुरग्राममन्दिरेष्वकरोदियम्।  
अपूजिता महालक्ष्मीर्देहल्यां तां तु पूजयेत्॥ ७४.२०९ ॥  
  
वाग्भैरवी सरस्वत्या वामिकामूर्तिरीरिता॥ ७४.२१० ॥  
  
तस्या मन्त्रं पुरा प्रोक्तं शुक्लवर्णा तु सा स्मृता।  
मध्यायास्त्रिपुरायास्तु रूपं ध्यानमिहोच्यते॥ ७४.२११ ॥  
  
पूजाक्रमस्तथैवोक्तः सर्वत्रैव तु भैरव।  
मार्तण्डभैरवो नाम मूर्तिः सूर्यस्य कीर्तिता॥ ७४.२१२ ॥  
  
गणेशस्याग्निवेतालः कथितो वामनामकः।  
एते वाम्येन भावेन पूजनीया विशेषतः॥ ७४.२१३ ॥  
  
त्रिधाद्यस्तु यथापूर्वं नमयैर्रलवैस्तथा।  
वान्तैर्द्विरेफैः सर्वत्र यथा कृत्वा तथा तथा॥ ७४.२१४ ॥  
  
अनुस्वारविसर्गाभ्यां प्राक्शेषौ परिकीर्तितौ।  
मध्ये तु केवलाः पूर्वं सानुस्वारविसृष्टिभिः॥ ७४.२१५ ॥  
  
पश्चाद् द्वित्रिक्रमाद् यस्तु वर्णैरेकेन चैव हि।  
व्यस्तैः समस्तैरपि च दकारादिषु संयुतैः॥ ७४.२१६ ॥  
  
आद्यायास्त्रिपुरायास्तु मन्त्रवद् योजितैस्तथा।  
तथा त्रिपुरभैरव्या मन्त्रवच्चाक्षरैरपि॥ ७४.२१७ ॥  
  
त्रिश्चतुर्दशभिः कृत्वा डादींस्त्रींस्तु विशारयेत्।  
द्वितीयं द्विगुणं कृत्वा शेषेऽत्रादौ च योजयेत्॥ ७४.२१८ ॥  
  
विंशतिस्तु सहस्राणि शेषे चापि त्रयोदश।  
आद्यमाद्यं ततः प्रोक्तं वाग्भवाद्यं तृतीयकम्॥ ७४.२१९ ॥  
  
एवं च परमप्येतन्मन्त्राणां च चतुष्टयम्।  
एतज्ज्ञात्वा नरः कामानखिलान् प्राप्य सङ्गतः॥ ७४.२२० ॥  
  
मृते देवीपुरं याति क्रमादेव तु भैरव।  
यः सकृत् तु जपेदेतत् सकलं मन्त्रसञ्चयम्॥ ७४.२२१ ॥  
  
प्रथमं कामतो न्यस्य साधकस्तु त्रिभिर्दिनैः।  
चिन्तयन्मनसा देवीं सम्यक् त्रिपुरभैरवीम्॥ ७४.२२२ ॥  
  
स कामानखिलान् प्राप्य स्वरूपे मदनोपमः।  
धार्मिको नृपतिर्भूयाद् ब्राह्मणो द्विजराड् भवेत्॥ ७४.२२३ ॥  
  
अवाधितशरीरस्तु पिशाचाद्यैः सदैव हि।  
नीरोगश्च चिरायुश्च वलवानपि जायते॥ ७४.२२४ ॥  
  
एवं त्रिपुरभैरव्या मया प्रोक्तस्त्वयं क्रमः।  
वैष्णव्यास्तु महादेव्याः सहस्रामि तु षोडश॥ ७४.२२५ ॥  
  
शृणु भैरव मन्त्राणि शिवैकाग्रमनाः पुनः।  
अष्टोत्तरसहस्रं तु चतुःषष्टिस्तथा त्रयः॥ ७४.२२६ ॥  
  
मन्त्राः प्रोक्ता महादेव्या मूर्तिभेदेन ताः पुनः।  
अनुस्वारविसर्गाभ्यां द्विगुणास्ते पुनः समाः॥ ७४.२२७ ॥  
  
कादिव्यञ्जनसंयोगादूर्ध्वाधो व्यस्तभावतः।  
द्वाभ्यां त्रिभिश्च सततमुद्धरेन्मन्त्रवित् पुनः॥ ७४.२२८ ॥  
  
अष्टावष्टौ ततः कृत्वा समस्तव्यस्तसंयुतैः।  
विस्वरैः सस्वरैश्चापि सानुस्वारविसर्गकैः॥ ७४.२२९ ॥  
  
केवलैरपि तत्रैव द्वियस्तैरन्तरैस्तथा।  
एवमष्टोत्तरं यावत् संयोगयोगभावतः॥ ७४.२३० ॥  
  
देव्यास्तु षट्सहस्राणि सहस्राणि तथा दश।  
मन्त्रास्तु सङ्ख्यया ख्याताः क्रमाद् वेताल भैरव॥ ७४.२३१ ॥  
  
समस्तव्यस्तरूपेम वैष्णव्या ये मयोदिताः।  
ताञ् ज्ञात्वा मानवो याति ममैव सदनं प्रति॥ ७४.२३२ ॥  
  
अष्टम्यां च नवम्यां च सहस्राणि तु षोडश।  
यो जपेन्मन्त्रबीजानि सकृदेव तु भैरव॥ ७४.२३३ ॥  
  
ध्यायंस्तु वैष्णवीं मूर्तिं तदेकाग्रमनाः शृणु।  
नरराजो भवेद् भूमौ पण्डितश्चातिहर्षितः।  
चिरायुः सुखभोघी स्यादुद्रिक्तो बलवाहनैः॥ ७४.२३४ ॥  
  
तान्येव चाष्टधा जप्त्वा सार्वभौमो नृपो भवेत्।  
गणाध्यक्षो मृते स स्यात् ततो मुक्तिमवाप्नुयात्॥ ७४.२३५ ॥  
  
इति सकलगुणौघैरस्तदोषस्तु नित्यं भवति कलुषहन्ता श्रीविवृद्ध्यै सुमन्त्रः।  
सततमखिलवेत्ता यो भवेदेतयोस्तु स च भवति जितारी रोगशोकप्रमुक्तः॥ ७४.२३६ ॥  
  
॥ इति श्रीकालिकापुराणे त्रिपुरभैरवीबालात्रिधाकल्पे चतुःसप्ततितमोऽध्यायः ॥ ७४ ॥