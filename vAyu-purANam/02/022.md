---
title: ०२२

---
ऋषयश्चैवमुक्तास्तु परं हर्षमुपागताः।  
परं शुश्रूषवो भूयः पप्रच्छुस्तदनन्तरम् ॥ २२. १ ॥  
  
        ऋषय ऊचुः ॥  
  
वंशानामानुपूर्व्येण राज्ञाञ्चामिततेजसाम्।  
स्थितिञ्चैषां प्रभावञ्च ब्रूहि नः परिपृच्छताम् ॥ २२.२ ॥  
  
एवमुक्तस्ततः सूतस्तथाऽसौ लोमहर्षणः।  
शुश्रूषामुत्तराख्याने ऋषीणां वाक्यकोविदः ॥ २२.३ ॥  
  
आख्यानकुशलो भूयः परं वाक्यमुवाच ह ।  
ब्रुवतो मे निबोधस्व ऋषिराह यथा मम ॥ २२.४ ॥  
  
वंशानामानुपूर्व्येण राज्ञाञ्चामिततेजसाम्।  
स्थितिं चैषां प्रभावञ्च ब्रुवतो मे निबेधत ॥ २२.५ ॥  
  
वरुणस्य पत्नी सामुद्री शुनोदेवीत्युदाहृता ।  
तस्याः पुत्रौ कलिर्वैद्यः सुता च सुरसुन्दरी ॥ २२.६ ॥  
  
कलि पुत्रौ महावीर्यौ जयश्च विजयश्च ह।  
वैद्यपुत्रौ घृणिश्चैव मुनिश्चैव महाबलौ ॥ २२.७ ॥  
  
प्रजानामत्तुकामानामन्योन्यस्य प्रभक्षिणौ।  
भक्षयित्वा तावन्योन्यं विनाशं समवापतुः ॥ २२.८ ॥  
  
कलिः सुरायां सञ्जज्ञे तस्य पुत्रो मदः स्मृतः ।  
त्वाष्ट्री हिंसा कलेर्भार्य्या ज्येष्ठा या निकृतिः स्मृता ॥ २२.९ ॥  
  
असूतान्यान् कलेः पुत्रांश्चतुरः पुरुषादकान्।  
नाकं विघ्नं च विख्यातं सद्रमं विधमन्तथा ॥ २२.१० ॥  
  
अशिरस्कस्तयोर्विघ्नो नाकश्चैवाशरीरवान्।  
सद्रमश्चैक हस्तोऽभूद्विधमश्चैकपात्स्मृतः ॥ २२.११ ॥  
  
सद्रमस्य तथा पत्नी तामसी पूतना स्मृता ।  
रेवती विधमस्यापि तयोः पुत्राः सहस्रशः ॥ २२.१२ ॥  
  
नाकस्य शकुनिः पत्नी विघ्नस्य च अयोमुखी।  
राक्षसास्तु महाशीर्षाः सन्ध्याद्वयविचारिणः ॥ २२.१३ ॥  
  
रेवतीपूतनापुत्रा नैऋता नामतः स्मृताः।  
ग्रहास्ते राक्षसाः सर्वे बालानान्तु विशेषतः।  
स्कन्दस्तेषामधिपतिर्ब्रह्मणोऽनुमते प्रभुः ॥ २२.१४ ॥  
  
बृहस्पतेर्या भगिनी वरस्त्री ब्रह्मचारिणी।  
योगसिद्धा जगत्कृत्स्नमसक्ता चरते सदा ॥ २२.१५ ॥  
  
प्रभासस्य तु सा भार्या वसूनामष्टमस्य तु।  
विश्वकर्मा सुतस्तस्या जातः शिल्पिप्रजापतिः ॥ २२.१६ ॥  
  
त्वष्टा विराजो रूपाणां धर्म्मपौत्र उदारधीः।  
कर्त्ता शिल्पसहस्राणां त्रिदशानाञ्च वास्तुकृत् ॥ २२.१७ ॥  
  
यः सर्वेषां विमानानि देवतानाञ्चकार ह।  
मानुषाश्चोपजीवन्ति यस्य शिल्पं महात्मनः ॥ २२.१८ ॥  
  
प्रह्लादी विश्रुता तस्य त्वष्टुः पत्नी विरोचना।  
विरोचनस्य भगिनी माता त्रिशिरसस्तु सा ॥ २२.१९ ॥  
  
देवाचार्यस्य महतो विश्वकर्मस्य धीमतः।  
विश्वकर्मात्मजश्चैव विश्वकर्ममयः स्मृतः ॥ २२.२० ॥  
  
सुरेणुरिति विख्याता स्वसा तस्य यवीयसी।  
त्वाष्ट्री सा सवितुर्भार्य्या पुनः सञ्ज्ञेति विश्रुता ॥ २२.२१ ॥  
  
असूत तपसा सा तु मनुं ज्येष्ठं विवस्वतः।  
यमौ पुनरसूतासौ यमञ्च यमुनाञ्च ह ॥ २२.२२ ॥  
  
सा तु गत्वा कुरून् देवी वडवारूपधारिणी।  
सवितुश्चाश्वरूपस्य नासिकाभ्यां तु तौ स्मृतौ ॥ २२.२३ ॥  
  
असूत सा महाभागा त्वन्तरिक्षेऽश्विनौ किल।  
नासत्यञ्चैव दस्रञ्च मार्त्तण्डस्यात्मजावुभौ ॥ २२.२४ ॥  
  
         ऋषय ऊचुः॥  
कस्मान्मार्त्तण्ड इत्येष विवस्वानुच्यते बुधैः।  
किमर्थं साऽश्वरूपा वै नासिकाभ्यामसूयत।  
एतद्वेदितुमिच्छामस्तत्त्वं विब्रूहि पृच्छताम् ॥ २२.२५ ॥  
  
         सूत उवाच॥  
चिरोत्पन्नमतिर्भिन्नमण्डं त्वष्ट्रा विदारितम्।  
दृष्ट्वा गर्भवधाद्भीतः कश्यपो दुःशितोऽभवत् ॥ २२.२६ ॥  
  
अण्डे द्विधाकृते त्वण्डं दृष्ट्वा त्वष्टारमब्रवीत्।  
नैतदण्डं भवान्नूनं मार्त्तण्डस्त्वं भवानघ ॥ २२.२७ ॥  
  
न खल्वयं मृतोऽण्डे च इति स्नेहात् पिताऽब्रवीत्।  
तस्य तद्वचनं श्रुत्वा नामान्वर्थमुदाहरत् ॥ २२.२८ ॥  
  
यन्मार्त्तण्डो भवेत्युक्तः पित्राऽण्डे वै द्विधा कृते।  
तस्माद्विवस्वान्मार्त्तण्डः पुराणज्ञैर्विभाष्यते ॥ २२.२९ ॥  
  
ततः प्रजाः प्रवक्ष्यामि मार्त्तण्डस्य विवस्वतः।  
विजज्ञे सवितुः सञ्ज्ञाभार्यायान्तु त्रयं पुरा ॥ २२.३० ॥  
  
मनुर्यवीयान् सावर्णिः सञ्ज्ञायाञ्च तथाश्विनौ।  
शनैश्चरश्च सप्तैते मार्त्तण्डस्यात्मजाः स्मृताः ॥ २२.३१ ॥  
  
विवस्वान् कश्यपाज्जज्ञे दाक्षायण्यां महायशाः।  
तस्य भार्याऽभवत्त्वाष्ट्री महादेवी विवस्वतः।  
सुरेणुरिति विख्याता पुनः सञ्ज्ञेति विश्रुता ॥ २२.३२ ॥  
  
सा तु भार्या भगवतो मार्त्तण्डस्यातितेजसः।  
नातुष्यद्भर्तृरूपेण रूपयौवनशालिनी ॥ २२.३३ ॥  
  
आदित्यस्य हि तद्रूपं मार्त्तण्डस्य हि तेजसा।  
गोत्रेषु प्रतिरुद्धं वै नाति कान्तमिवाभवत् ॥ २२.३४ ॥  
  
न खल्वयं मृतो ह्यण्डे इति स्नेहात्तमब्रवीत् ।  
अज्ञानः कश्यपः स्नेहान्मार्त्तण्ड इति चोच्यते ॥ २२.३५ ॥  
  
तेजस्त्वभ्यधिकं तस्य नित्यमेव विवस्वतः।  
येनापि तापयामास त्रील्लोँकान् कश्यपात्मजः ॥ २२.३६ ॥  
  
त्रीण्यपत्यानि सञ्ज्ञायां जनयामास वै रविः ।  
द्वौ सुतौ तु महावीर्यौ कन्यां कालिन्दिमेव च ॥ २२.३७ ॥  
  
मनुर्विवस्वतो ज्येष्ठः श्राद्धदेवः प्रजापतिः।  
ततो यमो यमी चैव यमजौ सम्बभूवतुः ॥ २२.३८ ॥  
  
शान्तवर्णन्तु तद्रूपं दृष्ट्वा सञ्ज्ञा विवस्वतः।  
असहन्ती स्वकां जायां सवर्णां निर्ममे पुनः ॥ २२.३९ ॥  
  
महीमयी तु सा नारी तस्याश्छायासमुद्गता।  
प्राञ्जलिः प्रयता भूत्वा पुनः सञ्ज्ञामभाषत ॥ २२.४० ॥  
  
वदस्व किं मया कार्यं सा सञ्ज्ञा तामथाब्रवीत्।  
अहं यास्यामि भद्रन्ते स्वमेव भवनं पितुः ॥ २२.४१ ॥  
  
त्वयेह भवने मह्यं वस्तव्यं निर्विशङ्कया।  
इमौ च बालकौ मह्यं कन्या च वरवर्णिनी ॥ २२.४२ ॥  
  
भर्त्रे वै नैवमाख्येयमिदं भगवते त्वया।  
एवमुक्ताब्रवीत् सञ्ज्ञां सञ्ज्ञायाः पार्थिवी तु सा ॥ २२.४३ ॥  
  
आकाशग्रहणाद्देवि आशयं नैव कर्हिचित्।  
आख्यास्यामि मतं तुभ्यं गच्छ देवि स्वमालयम् ॥ २२.४४ ॥  
  
समाधाय च तां सञ्ज्ञा तथेत्युक्ता तया च सा।  
त्वष्टुः समीपमगमद्व्रीडितेव तपस्विनी ॥ २२.४५ ॥  
  
पिता तामागतां दृष्ट्वा क्रुद्धः सञ्ज्ञामथाब्रवीत्।  
भर्तुः समीपं गच्छ त्वं मा जुगुप्स दिवाकरम् ॥ २२.४६ ॥  
  
सैवमुक्ता तदा पित्रा नियुक्ता च पुनः पुनः।  
वर्षाणान्तु सहस्रं वै वसति स्म पितुर्गृहे ॥ २२.४७ ॥  
  
भर्तुः समीपं गच्छ त्वं नियुक्ता च पुनः पुनः।  
अगमद्वडवा भूत्वाच्छाद्य रूपमनिन्दिता।  
उत्तरान् सा कुरून् गत्वा तृणान्यथ चचार सा ॥ २२.४८ ॥  
  
द्वितीयायान्तु सञ्ज्ञायां सञ्ज्ञेयमिति चिन्त्यताम्।  
आदित्यो जनयामास पुत्रावादित्यवर्चसौ ॥ २२.४९ ॥  
  
पूर्वजस्य मनोस्तुल्यौ सादृश्येन तु तौ प्रभू ।  
श्रुतश्रवं तु धर्म्मज्ञं श्रुतकर्म्माणमेव च ॥ २२.५० ॥  
  
श्रुतश्रवा मनुः सोऽपि सावर्णिर्वैभविष्यति।  
श्रुतकर्म्मा तु विज्ञेयो ग्रहो वै यः शनैश्चरः ॥ २२.५१ ॥  
  
मनुरेवाभवत्सो वै सावर्ण्य इति बुध्यते।  
सञ्ज्ञा तु पार्थिवी सा वै स्वस्य पुत्रस्य वै तदा ॥ २२.५२ ॥  
  
चकाराभ्यधिकं स्नेहं न तथा पूर्वजेषु वै।  
मनुस्तच्चाक्षमत्सर्वं यमस्तद्वै न चाक्षमत् ॥ २२.५३ ॥  
  
बहुशो यस्यमानस्तु सापत्न्यादतिदुःखितः।  
तां वै रोषाच्च बाल्याच्च भाविनोऽर्थस्य वै बलात् ॥ २२.५४ ॥  
  
पदा सन्तर्जयामास सञ्ज्ञां चैव स्वतो यमः।  
सा शशाव ततः क्रोधात् सवर्णा जननी यमम् ॥ २२.५५ ॥  
  
पदा तर्जयसे यस्मात् पितृभार्यां यशस्विनीम्।  
तस्मात्तवैष चरणः पतिष्यति न संशयः ॥ २२.५६ ॥  
  
यमस्तु तेन शापेन भृशं पीडितमानसः।  
मनुना सह धर्म्मात्मा पितुः सर्व्वं न्यवेदयत् ॥ २२.५७ ॥  
  
भृशं शापभयोद्विग्नः सञ्ज्ञावाक्यैर्विनिर्जितः।  
बाल्याद्वा यदि वा मोहान्मां भवांस्त्रातुमर्हति ॥ २२.५८ ॥  
  
शप्तोऽहमस्मिँल्लोकेश जनन्या तपतां वर।  
तव प्रसादो नस्त्रातुं ह्येतस्मान्महतो भयात् ॥ २२.५९ ॥  
  
विवस्वानेवमुक्तस्तु यमं प्रोवाच वै प्रभुः।  
असंशयं पुत्र महद्भविष्यं तत्र कारणम् ॥ २२.६० ॥  
  
येन त्वामाविशत्क्रोधो धर्म्मज्ञं सत्यवादिनम्।  
न शक्यमेतन्मिथ्या तु कर्त्तुं मातुर्वचस्तव ॥ २२.६१ ॥  
  
कृमयो मांसमादाय यास्यन्ति तु महीं तव।  
ततः पादं महाप्राज्ञ पुनः सम्प्राप्स्यसे सुखम् ॥ २२.६२ ॥  
  
कृतमेवं वचः सत्यं मातुस्तव भविष्यति।  
शापस्य परिहारेण त्वं च त्राता भविष्यसि ॥ २२.६३ ॥  
  
आदित्यस्त्वब्रवीत् सञ्ज्ञां किमर्थं तनयेषु वै।  
तुल्येष्वप्यधिकः स्नेह एकस्मिन् क्रियते त्वया ॥ २२.६४ ॥  
  
सा तत्परिहरन्ती वै नाचचक्षे विवस्वतः।  
आत्मना स समाधाय योगन्तथ्यमपश्यत ॥ २२.६५ ॥  
  
तां शप्तुकामो भगवान् नाशाय कुपितः प्रभुः ।  
सा तत्सर्वं यथातत्त्वमाचचक्षे विवस्वतः ॥ २२.६६ ॥  
  
विवस्वानथ तच्छ्रुत्वा क्रुद्धस्त्वष्टारमभ्ययात्।  
त्वष्टा तु तं यथान्यायमर्चयित्वा विभावसुम् ॥ २२.६७ ॥  
  
निर्द्दग्धुकामं रोषेण सान्त्वयामास वै शनैः।  
तवातितेजसा युक्तमिदं रूपं न शोभते ॥ २२.६८ ॥  
  
असहन्ती तु तत् सञ्ज्ञा वने चरति शाद्वले।  
द्रक्ष्यते तां भवानद्य स्वां भार्यां शुभचारिणीम् ॥ २२.६९ ॥  
  
श्लाघ्यां यौवनसम्पन्नां योगमास्थाय गोपते।  
अनुकूलं भवेदेवं यदि स्यात् समयो मतः ॥ २२.७० ॥  
  
रूपं विवर्त्तयेदन्ते आद्यं श्रेष्ठमरिन्दम।  
रूपं विवस्वतस्त्वासीत्तिर्यगूर्ध्वमधस्तथा ॥ २२.७१ ॥  
  
तेनासौ व्रीडितो देवो रूपेण तु दिवस्पतिः।  
तस्मात्त्वष्टा स चक्रं तु बहुमेने महातपाः ॥ २२.७२ ॥  
  
अनुज्ञातस्ततस्त्वष्टा रूपनिर्वर्त्तनाय तु।  
ततोऽभ्युपगमात्त्वष्टा मार्त्तण्डस्य विवस्वतः ॥ २२.७३ ॥  
  
भ्रमिमारोप्य तत्तेजः शातयामास तस्य वै।  
तत्तु निर्भासितन्तेजस्तेजसापहृतेन तु ॥ २२.७४ ॥  
  
कान्तात् कान्ततरं द्रष्टुमशुभं शुशुभे ततः।  
ददर्श योगमास्थाय स्वाम्भार्यां वडवां तथा ॥ २२.७५ ॥  
  
अदृश्यां सर्वभूतानां तेजसा नियमेन च।  
अश्वरूपेण मार्त्तण्डस्तां मुखे समभावयत् ॥ २२.७६ ॥  
  
मैथुनाय विचेष्टन्ती परपुंसोपशङ्कया।  
सा तन्निरधमच्छुक्रं नासिकाभ्यां विवस्वतः ॥ २२.७७ ॥  
  
देवौ तस्मादजायेतामश्विनौ भिषजां वरौ ।  
नासत्यश्चैव दस्रश्च स्मृतौ द्वावश्विनाविति ॥ २२.७८ ॥  
  
मार्त्तण्डस्य सुतावेतावष्टमस्य प्रजापतेः।  
तान्तु रूपेण कान्तेन दर्शयामास भास्करः ॥ २२.७९ ॥  
  
सा तं दृष्ट्वात्तदा भार्या तुतोष च मुमोह च।  
यमस्तु तेन शापेन भृशम्पीडितमानसः ॥ २२.८० ॥  
  
धर्म्मेण रञ्जयामास धर्म्मराजस्ततस्तु सः ।  
सोऽलभत् कर्मणा तेन शुभेन परमद्युतिः ॥ २२.८१ ॥  
  
पितॄणामाधिपत्यञ्च लोकपालत्वमेव च।  
मनुः प्रजापतिश्चैव सावर्णिः स महायशाः ॥ २२.८२ ॥  
  
भाव्यसौ नागते तस्मिन् मनुः सावर्णिकेऽन्तरे।  
मेरुपृष्ठे सुरम्ये वै अद्यापि चरते प्रभुः ॥ २२.८३ ॥  
  
भ्राता शनैश्चरस्तत्र ग्रहत्वं स तु लब्धवान्।  
त्वष्टाऽनु तेन रूपेण विष्णोश्चक्रमकल्पयत्।  
महाऽप्रतिहतं युद्धे दानव प्रतिवारणे ॥ २२.८४ ॥  
  
यवीयसी तयोर्या तु यमुना च यशस्विनी।  
अभवत् सा सरिच्छ्रेष्ठा यमुना लोकभाविनी ॥ २२.८५ ॥  
  
यस्तु ज्येष्ठो महातेजाः सर्गो यस्य तु साम्प्रतम्।  
विस्तरं तस्य वक्ष्यामि मनोर्वैवस्वतस्य ह ॥ २२.८६ ॥  
  
इदं तु जन्म देवानां श्रृणुयाद्वा पठेत वा।  
वैवस्वतस्य पुत्राणां सप्तानान्तु महौजसाम्।  
आपदं प्राप्य मुच्येत प्राप्नुयाच्च महद्यशः ॥ २२.८७ ॥  
  
इति श्रीमहापुराणऐ वायुप्रोक्ते श्राद्धकल्पे वरुणवंशवर्णनं नाम द्वाविंशोऽध्यायः ॥ २२ ॥ *  
  