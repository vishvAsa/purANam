---
title: ००७

---
ऋषय ऊचुः॥  
किञ्जपान्मुच्यते जन्तुः सर्वलोकभयादिभिः॥  
सर्वपापविनिर्मुक्तः प्राप्नोति परमां गतिम्॥ ७.१ ॥  
  
अलक्ष्मींवाथ सन्त्यज्य गमिष्यति जपेन वै॥  
लक्ष्मीवासो भवेन्मर्त्यः सूत वक्तुमिहार्हसि॥ ७.२ ॥  
  
सूत उवाच॥  
पुरा पितामहेनोक्तं वसिष्ठाय महात्मने॥  
वक्ष्ये सङ्क्षेपतः सर्वं सर्वलोकहिताय वै॥ ७.३ ॥  
  
श्रृण्वन्तु वचनं सर्वे प्रणिपत्य जनार्दनम्॥  
देवदेवमजं विष्णुं कृष्णमच्युतमव्ययम्॥ ७.४ ॥  
  
सर्वपापहरं शुद्धं मोक्षदं ब्रह्मवादिनम्॥  
मनसाकर्मणा वाचा यो विद्वान्पुण्यकर्मकृत्॥ ७.५ ॥  
  
नारायणं जपेन्नित्यं प्रणम्य पुरुषोत्तमम्॥  
स्वपन्नारायणं देवं गच्छन्नारायणं तथा॥ ७.६ ॥  
  
भुञ्जन्नारायणं विप्रास्तिष्ठञ्जाग्रत्सनातनम्॥  
उन्मिषन्निमिषन्वापि नमो नारायणेति वै॥ ७.७ ॥  
  
भोज्यं पेयं च लेह्यं च नमो नारायणेति च॥  
अभिमन्त्र्य स्पृशन्भुङ्क्ते स याति परमां गतिम्॥ ७.८ ॥  
  
सर्वपापविनिर्मुक्तः प्राप्नोति च सतां गतिम्॥  
अलक्ष्मीश्च मया प्रोक्ता पत्नी या दुःसहस्य च॥ ७.९ ॥  
  
नारायणपदं श्रुत्वा गच्छत्येव न संशयः॥  
या लक्ष्मीर्देवदेवस्य हरेः कृष्णस्य वल्लभा॥ ७.१० ॥  
  
गृहे क्षेत्रे तथावासे तनौवसति सुव्रताः॥  
आलोड्य सर्वशास्त्राणि विचार्य च पुनः पुनः॥ ७.११ ॥  
  
इतमेकं सुनिष्पन्नं ध्येयो नारायणः सदा॥  
किं तस्य बहुभिर्मन्त्रैः किं तस्य बहुभिर्व्रतैः॥ ७.१२ ॥  
  
नमो नारायणायेति मन्त्रः सर्वार्थसाधकः॥  
तस्मात्सर्वेषु कालेषु नमो नारायणेति च॥ ७.१३ ॥  
  
जपेत्स याति विप्रेन्द्रा विष्णुलोकं सबान्धवः॥  
अन्यच्च देवदेवस्य श्रृण्वन्तु मुनिसत्तमाः॥ ७.१४ ॥  
  
मन्त्रो मया पुराभ्यस्तः सर्ववेदार्थसाधकः॥  
द्वादशाक्षरसंयुक्तो द्वादशात्मा पुरातनः॥ ७.१५ ॥  
  
तस्यैवेह च माहात्म्यं सङ्क्षेपात्प्रवदामि वः॥  
कश्चिद्द्विजो महाप्राज्ञस्तपस्तप्त्वा कथञ्चन॥ ७.१६ ॥  
  
पुत्रमेकं तयोत्पाद्य संस्कारैश्च यथाक्रमम्॥  
योजयित्वा यताकालं कृतोपनयनं पुनः॥ ७.१७ ॥  
  
अध्यापयामास तदा स च नोवाच किञ्चन॥  
न जिह्वा स्पन्दते तस्य दुःखितोऽभूद्द्विजोत्तमः॥ ७.१८ ॥  
  
वासुदेवेति नियतमैतरेयो वदत्यसौ॥  
पिता तस्य तथा चान्यां परिणीय यथाविधि॥ ७.१९ ॥  
  
पुत्रानुत्पादयामास तथैव विधिपूर्वकम्॥  
वेदानधीत्य सम्पन्ना बभूवुः सर्वसम्मताः॥ ७.२० ॥  
  
ऐतरेयस्य सा माता दुःखिता शोकमूर्च्छिता॥  
उवाच पुत्राः सम्पन्ना वेदवेदाङ्गपारगाः॥ ७.२१ ॥  
  
ब्राह्मणैः पूज्यमाना वै मोदयन्ति च मातरम्॥  
मम त्वं भाग्यहीनायाः पुत्रो जातो निराकृतिः॥ ७.२२ ॥  
  
ममात्र निधनं श्रेयो न कथञ्चन जीवितम्॥  
इत्युक्तः स च निर्गम्य यज्ञवाटं जगाम वै॥ ७.२३ ॥  
  
तस्मिन्याते द्विजानां तु न मन्त्राः प्रतिपेदिरे॥  
ऐतरेये स्थितेतत्र ब्राह्मणा मोहितास्तदा॥ ७.२४ ॥  
  
ततो वाणी समुद्भूता वासुदेवेति कीर्तनात्॥  
ऐतरेयस्य ते विप्राः प्रणिपत्य यतातथम्॥ ७.२५ ॥  
  
पूजां चक्रुस्ततो यज्ञं स्वयमेव समागतम्॥  
ततः समाप्य तं यज्ञमैतरेयो धनादिभिः॥ ७.२६ ॥  
  
सर्ववेदान्सदस्याह स षडङ्गान् समाहिताः॥  
तुष्टुवुश्च तथा विप्रा ब्रह्माद्याश्च तथा द्विजाः॥ ७.२७ ॥  
  
ससर्जुः पुष्पवर्षाणि खेचराः सिद्धचारणाः॥  
एवं समाप्य वै यज्ञमैतरेयो द्विजोत्तमाः॥ ७.२८ ॥  
  
मातरं पूजयित्वा तु विष्णोः स्थानं जगाम ह॥  
एतद्वै कथितं सर्वं द्वादशाक्षरवैभवम्॥ ७.२९ ॥  
  
पठतां श्रृण्वतां नित्यं महापातकनाशनम्॥  
जपेद्यः पुरुषो नित्यं द्वादशाक्षरमव्ययम्॥ ७.३० ॥  
  
स याति दिव्यमतुलं विष्णोस्तत्परमं पदम्॥  
अपि पापसमाचारो द्वादशाक्षरतत्परः॥ ७.३१ ॥  
  
प्राप्नोति परमं स्थानं नात्र कार्या विचारणा॥  
किं पुनर्ये स्वधर्मस्था वासुदेवपरायणाः॥ ७.३२ ॥  
  
दिव्यं स्थानं महात्मानः प्राप्नुवन्तीति सुव्रताः॥ ७.३३ ॥  
  
इति श्रीलिङ्गमहापुराणे उत्तरभागे द्वादशाक्षरप्रशंसानाम सप्तमोऽध्यायः॥ ७ ॥