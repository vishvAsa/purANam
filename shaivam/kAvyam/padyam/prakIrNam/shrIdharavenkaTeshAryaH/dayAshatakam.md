+++
title = "दयाशतकम्"
author = "श्रीधरवेङ्कटेशार्यः"
"publish year" = "1911"
domain = "काव्यानि"
sub-domain = "पद्यम्"
pages = "31"
language = "संस्कृतम्"
printer = "वाणीविलास-यन्त्रालयः"
"serial no." = "Ebharati-7854"
source_url = "https://www.ebharatisampat.in/readbook3.php?bookid=ODgzMjg5Nzg0NDU5MzU3&pageno=MjI0MjQyNjk5NTk="

+++
[[दयाशतकम्	Source: [EB](https://www.ebharatisampat.in/readbook3.php?bookid=ODgzMjg5Nzg0NDU5MzU3&pageno=MjI0MjQyNjk5NTk=)]]

\[

















**॥ दयाशतकम् ॥**



**श्री श्रीधरवेङ्कटेशार्येण**

**विरचितम् ।**



**श्रीरङ्गस्थ  
श्रीवाणीविलासमुद्रायन्त्रालये  
संमुद्रितम् ।  
१९११**  




**॥ श्रीः ॥**

**॥ दयाशतकम् ॥**

*        *

श्रेयांसि संदिशति कन्दलयत्यमन्द-  
मानन्दमस्य दलयत्यघबृन्दमार्तीः ।  
धूनोति किंकरयति द्रुहिणादिकांश्च  
मातस्तवैष उदयो हि दये पुरारेः ॥ १ ॥

कल्याणि शैलतनयाकमनानुकम्पे  
त्वं यत्र यत्र वितनोषि पदार्पणानि ।  
प्रागेव पद्मजवलोन्मथनादिलक्ष्म्यः  
प्रादुर्भवन्त्यवहिताः खलु तत्र तत्र॥२ ॥

मन्दस्मितं मदनसुन्दरमिन्दुरेखा-  
संनद्धशेखरमुमासखमुद्वहन्ती ।  
दिव्यं वपुः किमपि दृक्पथगानघानां  
मातर्मुदं हि तनुषे महतीं दये त्वम् ॥ ३ ॥

दिव्यं वपुस्तदनुसंदधतः पुरारेः  
कांश्चिद्गुणाञ्जगति केचन निर्विशन्ति ।  
आख्यामृतोर्मिरसिकास्त्वपरेऽभिनन्द-  
न्त्यस्ताधयः शिवदयेऽम्ब तवावलम्बात् ॥ ४ ॥

आखण्डलोऽयमिति कश्चिदखण्डितश्री-  
र्वित्तेश्वरोऽयमिति विश्रुतवैभवोऽन्यः ।  
धातेति कोऽपि जगतां जनकस्तवामी  
कल्याण्युमेशकरुणे परिणामभेदाः ॥५ ॥

ईशो हरःस जगतां ननु तस्य च त्व-  
मीशा परार्तिविनिराकृतिराकृतिस्ते।  
तन्मामकार्तिहरणं करुणे न चेत्त्वं  
धत्से कथं कथय देवि तवात्मलाभः॥६ ॥

दाक्षायणीसहचरे गरलग्रहेण  
दत्ताभये विरचितेऽम्ब दये भवत्या ।  
अश्वद्विपाप्तिरमरेशितुरच्युतस्य  
श्रीकान्तता दिविषदाममृताशिता च ॥ ७ ॥

क्रूरेण हन्त गरलेन गलेऽनलेन  
फाले शिरस्यपि तरङ्गवतीझरेण ।  
क्रान्तं त्वदध्वगतमातनुषे दये स्वा-  
धीनेश्वरा भवसि कः किमिहाभिधत्ताम् ॥ ८ ॥

काचित्त्वदीयकणिका मणिकाञ्चनाद्यै-  
रर्थैर्धिनोत्यमुमिहारुचिहेतुरन्या ।  
उल्लासयत्युडुपतिश्रितमौलिसीम्नि  
त्वद्धाम्निते हि करुणे सरणिर्विचित्रा ॥ ९ ॥

भीषामहद्भयगिरोऽतिभयंकरत्वं  
यस्याहुरुग्र इति भीम इति प्रथा च ।  
क्षिप्वेव दासयसि देवि दये तमेनं  
हाजिह्वयैतदभिधास्पृशि पुल्कसेऽपि ॥ १० ॥

नान्यो मदस्त्यगतिकोऽगतिकस्तव स्वं  
शंभोर्दयेऽघपिशुना मयि शश्वदास्ते ।  
सर्वज्ञता विदधती तव दुर्लभं मां  
सज्जस्व मा जननि भूरपदे तु निःस्वा ॥११ ॥

स्वाधीनितेन्दुमकुटासिसमर्थितोप-  
मन्युप्रभृत्यभिमता जगति श्रुतासि ।  
आयुष्मती जननि मन्तुभिरेव चासि  
हा हन्त मां न करुणे कथमभ्युपैषि ॥ १२ ॥

शंभो त्वमेव शरणं मम चन्द्रचूडे-  
त्याद्या गिरस्तदुचितस्थितिहानितो नः ।  
सत्येतरा अपि विभुर्भजनाय यद्य  
द्गृह्णाति तद्धि करुणे चरितं भवत्याः ॥ १३ ॥

यदेशःकुप्येन्मे दुरितविसरैर्दैन्यधुरया  
तदा मे हूताविर्भवतु भवती तस्य च पुरः ।  
मदीयांहः संहत्यपलपनरंहःप्रथयति  
त्वदाविर्भावेऽसावलमिहदये किं कलयितुम् ॥ १४ ॥

महेशे संक्रुद्धे मदघविदि मह्यं श्रितजन-  
श्रमाक्षन्त्री देवि त्वमयि सहसाविर्भव दये ।  
मदीयांहःसंहत्यपलपनरंहःप्रथयति  
त्वदाविर्भावेऽसावलमिह दये किं कलयितुम् ॥ १५॥

त्वया भाव्यं मातर्मयि शशिकलोत्तंसकरुणे  
प्रणम्य त्वां याचे कति कति भवत्या न हि भृताः ।  
जगत्येको वर्ते क्वचिदपि गतिं कांचिदपि न-  
न्वपश्यन्नैवेदं सदृशमगतीनां तव गतेः ॥१६ ॥

तवाध्वन्या धन्यास्तव हि भवनादन्तकरिपो-  
र्यदेष्वेकेनैनं शिरसि धनुषा घातमदयम् ।  
तथान्येन ग्राव्णां किरणमपरेणासिलतया  
दयेऽनैषीन्मूर्धप्रविदलनमप्यम्बभवती ॥ १७ ॥

प्रियोऽर्थोऽयं शंभोः प्रसदनविधेयाधिराम  
इत्यथ द्वेष्योऽयं तत्प्रसदनविधेसाक्षतिरिति ।  
परोऽयं तत्रायोदय इति च तद्धीकूदखिलं  
न मे तद्धीर्मैवं मयि विमुखता ते शिवदये॥ १८ ॥

क्षिपन्कामिन्यादिष्वनवधिमिथोवैशसधुरा-  
दुरापेष्वेष्वक्षप्रकरमधिबालेयवदनम् ।  
मधुस्यन्दि द्राक्षाफलकुलमिवायुर्वितथय-  
न्कियत्कालं सीदान्ययि मयि कदा स्याः शिवदये ॥ १९॥

कदा गौरीनेत्राञ्चलसमुदितानङ्गचकिता  
न्कटाक्षांस्तांस्तच्च स्मितमधरबिम्बे कृतपदम् ।  
मुखं शंभोस्तच्चोन्मृदितशरदिन्दुप्रियसखं  
पुरस्तादादध्याःपुरभिदनुकम्पे जननि मे ॥ २० ॥

असावर्थः श्रेयानयमितर इत्यच्छमतिदाः  
प्रजानां शर्माप्तावसुखविरहे च प्रतिभुवः ।  
विभान्ति श्वासा यद्विधुशकलमौलेर्भगवत-  
स्तदेतत्कल्याण्यास्तव विलसितं किं न करुणे ॥२१ ॥

स्मराराते शंभो पुरहर शिवोमाधव हरे  
मुरारे गोविन्दामरवर मुकुन्देत्यविरतैः ।  
शिवाख्यापीयूषोर्मिभिरयि दये मां कबलितं  
कदा वा कुर्वीरंस्तव गुणझरा मज्जितहराः ॥२२ ॥

समुन्मीलज्ज्वालाज्वलनकलितस्यान्तिकगतो  
यथा तद्वद्दाराद्यभिरतिहतस्यान्तिकगतः ।  
असावीष्टे नोज्जीवितुमहह का तस्य तु कथा  
किमन्यज्जीवातुस्त्वमसि जगतोऽस्येशकरुणे ॥ २३ ॥

मयीशानं वामाशयमतितरां मज्जयतु ते  
कदा पूरः स्वैरं कबलिततटो देवि करुणे ।  
तथा द्रागुत्कर्षन्विघटितविघातव्यतिकरः  
कदेशप्रेमाख्ये महति च पदे स्थापयतु माम् ॥ २४॥

प्रियो द्वेष्योऽप्यर्थस्तुदति मम बुद्धिं तदितरे-  
ऽप्यमी स्वैरं निघ्नन्त्यहह गिरिशालिङ्गनसुखे ।  
प्रसक्तिः का वा स्याद्भगवति नमस्तेऽर्हसि न मा-  
मिथद्दूरीकर्तुं गिरिशकरुणेऽनन्यशरणम् ॥२५ ॥

दये शंभोस्तद्भक्त्यमृतलहरीं तावकझराः  
कदेहोपानेष्यन्त्यलमपनयन्तः प्रतिहतीः।  
तया चात्मा मेऽसावतिशिशिरितो हास्यति कदा  
मनोजाद्युन्मीलद्गहनदहनोत्थं परिभवम् ॥ २६ ॥

महेशस्य प्रज्ञासमुचितविधानक्षमतया  
समाप्यैनोराशेरपि समवमर्शेसति न मे ।  
समाश्वासस्याशा निजलहरिभिस्तं ननु विभुं  
वितन्वाना मग्नं विहरसि यदि त्वं न करुणे ॥ २७ ॥

दशायामेतस्यामपि शिवदये ते विमुखता  
मयीत्थं चेन्मग्नो महति विपदब्धावहमसौ ।  
अकीर्त्यब्धौ मग्नात्वमपि मम यत्किंचनभव-  
त्वपि स्वोद्धारे वा भवतु भवती प्रोद्यमवती ॥२८ ॥

कमलभवपदं वा कैटभारिश्रियं वा  
मदनभिदनुकम्पे मङ्क्षु दातुं क्षमा त्वम् ।  
किमु न दिशसि वीतक्लेशिकामासिकां मे  
क्वचन शिवशिवेत्याख्यानधारैकतानाम् ॥२९ ॥

हितमहितमवैतुं वर्तितुं चानुरूपं  
न पुनरलमबोधानीशताभ्यां हतोऽहम् ।  
प्रमथपतिदयेऽये पालयेस्त्वं कथं मां  
कथमिव न च ते स्यात्ख्यातिभङ्गो न जाने ॥३०॥

तव भवति निवासस्तारकाधीशमौलिः  
स च मदघभवोग्रामर्षपर्याकुलात्मा ।  
समव तमनुकम्पे त्वद्रसौघावसेकै-  
र्मम तदलमयि त्वं नावने मेऽर्थनीया ॥ ३१ ॥

अभिलपतु शिवाख्यामाहरेत्यादिदम्भा-  
दपि सकृदयमेतस्याखिलार्तिं हरिष्ये ।  
इति सततविनिद्रामिन्दुमौलेर्दये य  
द्यहमिव न जडः कोऽनन्यधीर्नाश्रयेत्त्वाम् ॥ ३२ ॥

चरति समनुरुन्धन्प्रेरणाधोरणीं ते-  
ऽनिलगतिमिव तूलो ह्येष दोषं कुतोऽस्मिन् ।  
गणयसि परतन्त्रे मन्नियोगादव द्रा-  
गमुमिति करुणे तं त्वादिशेशं मदर्थे ॥३३ ॥

मदघविततिरन्तःसत्त्वमाविश्य शंभोः  
प्रविघटयति योगं तस्य ते चानुकम्पे ।  
तदपि निरुपमा मद्दैन्यसंपत्तिरेषा  
प्रतिभवति पुनर्वांनिर्भराश्लेषसंधौ ॥३४ ॥

दलयतु दिगिभौघो दन्तकाण्डैःकठोरै-  
र्दहतु दहनमाला दारयत्वस्त्रजालम् ।  
अपि धुरि परिवृण्वन्त्वब्धयो नैनमार्तिः  
स्पृशति शिवदये यः स्पृश्यते तेऽनिलेन ॥ ३५ ॥

अधिजटमसुरारात्यापगा क्वापि लीना  
मनसिजविनिहन्तुर्मज्जितोऽयं झरैस्ते ।  
कबलयति निमङ्क्तुः सा श्रमं त्वं त्वमङ्क्तुः  
कथमिव न दये ते स्वर्धुनीतो विशेषः ॥३६ ॥

प्रभवति न हि दातुं भद्रमीशो विना त्वा-  
मलमपि तददातुं नाम्ब सत्यां भवत्याम् ।  
वितरति च शुचं त्वद्विप्रकर्षे सतीशः  
कथयितुमनुकम्पे कस्तवालं प्रभावम् ॥३७ ॥

मदनशतमनोज्ञं मञ्जुहासाननाब्जं  
शरदुडुपतिगौरं साम्बमर्धेन्दुचूडम् ।  
द्रविणमयिमदीयं दृक्पथे धत्स्व मे त-  
त्तव खलु वशवर्तीत्यर्थयेऽहं दये त्वाम् ॥ ३८ ॥

त्वमसि मदवनार्थं नार्थनीया दये य-  
स्तव भवति निवासो दुःसहं तस्य शंभोः ।  
प्रशमय तममर्षोष्मातिरेकं ममागः-  
प्रभवमयि भवत्या निर्झरस्तन्ममालम् ॥ ३९ ॥

पशुरिव परिभूतीरश्नुवानोऽपि शश्व-  
द्विषयविसरमेतं हातुमप्यप्रगल्भः ।  
विष इव विमुखस्ते वेश्मनीशे तथाहं  
कथमिव करुणेऽङ्गीकारपात्रं तवाहम् ॥४० ॥

अवितरि पुरहन्तर्यस्य सर्वस्य जन्तो-  
र्मम गतिरबलाद्या नन्वमी सोऽहमेषाम् ।  
इति कुमतिहतम्तं चिन्तये हन्त नेशं  
स तु कथमनुकम्पे स्यान्मयि त्वद्विधेयः ॥ ४१ ॥

विसृमरदहनार्चिर्विप्लुतोऽह्नाय शीतं  
जलमिव करुणे संत्यक्तसर्वः कदाहम् ।  
तव पदमुडुराडुत्तंसमानन्दसिन्धुं  
श्रमहरमवगाहे दत्तहस्तो भवत्या ॥४२ ॥

मकुटगविधुनि त्वन्मन्दिरे स्थित्यलाभः  
स्थितिरियमितरव्यासङ्गदावानले च ।  
फलमहह दयेऽदः कस्य पापस्य वा द्रा-  
क्तदिदमुदसनीयं दौःस्थ्यमम्ब त्वया मे ॥४३ ॥

तनुकरणकदम्बं दक्षमेवं मनस्त्व-  
द्ग्रहचणमनुकम्पे नन्वदाःशंकराख्ये ।  
प्रदिशसि मम किं न त्वन्निवेशे प्रवेशं  
प्रददति भुवने किं प्राणशून्याय कन्याम् ॥ ४४ ॥

सगरलमधिकण्ठं सानलं फालदेशे  
मदनमहिपरीतं सर्वतस्तेऽनुकम्पे ।  
तदिदमुपगता ये तानिमांस्तन्वती त्वं  
विहरसि जितमृत्यून्वीक्षितानप्यमीभिः ॥ ४५ ॥

न वितर पदमैन्द्रं न श्रियं वैधसीं वा  
श्रितभुजगकुलेऽपि क्ष्वेलखेलद्गलेऽपि ।  
मम घटय दये त्वन्मन्दिरे संप्रवेशं  
विगलितविविधव्यासङ्गमेतन्ममालम् ॥ ४६ ॥

तव समुदयरोधं तत्परोऽसौ विधत्ते  
स्वकचरितमहिम्ना स्वात्मघाती तमेनम् ।  
भगवति ननु भर्तुं भ्राम्यसीशानुकम्पे  
तव परहितनिष्ठा तादृशी स्तौतु कस्त्वाम् ॥ ४७ ॥

कियदिव विमुखत्वं चित्सुखात्मन्युमेशे  
रतिरपि कियती मेऽन्यत्र धिङ्मांममास्य ।  
असदपि न दये त्वं हास्यसि त्राणमद्धा  
तव क इह निरोद्धा दासयन्त्यास्तमीशम् ॥४८ ॥

अश्रूद्गमगद्गदवा-  
गविरलपुलकाड्यया भवे भक्त्या ।  
कति न रमन्ते मां शिव-  
करुणे कुरु तदनुगं ममैतदलम् ॥४९ ॥

करुणे तरुणेन्दुधर-  
स्त्वद्वशवर्तीति तव निशम्य यशः ।  
तस्यावलम्बमीहे  
तद्धटने प्रतिभुवा त्वया भाव्यम् ॥५० ॥

जनिमृतिदहनार्चिःशान्तिदिव्यामृतौघे  
जननि शशिविभूषे त्वद्गृहे संप्रवेशम् ।  
विघटयदनुकम्पे विघ्नबृन्दं विभिन्द-  
न्मयि पततु कदात्वन्निर्झरः श्रान्तिहारी ॥५१ ॥

त्वमभिज्ञशिखामणौ महेशे  
भजदत्यङ्कुशमन्तुसंततीनाम् ।  
यदपह्नुतिपण्डिता दये त-  
न्निरवद्यं तव वेद्मि साहसिक्यम् ॥५२ ॥

करुणे कथये किमाज्ञया ते  
ह्यनुधावत्यहह स्मरन्ति ये तान् ।  
मकुटव्यतिषङ्गिचन्द्ररेखं  
मदनध्वंसि मदीयभागधेयम् ॥५३ ॥

हरिणार्भकमानने तरक्षो-  
रिव कान्तादिमुखे भयानके माम् ।  
विनिपात्य शिवो विलोकमानः  
करुणे किं न कदर्थ्यते भवत्या ॥५४ ॥

करुणे तरुणेन्दुधारिणो  
मद्भरणे शंस तवाम्ब को विलम्बः ।  
गणितोऽयमहं किलाखिलाङ्गि-  
ष्वयि किं तेषु न मामलेखयस्त्वम् ॥५५ ॥

अघवानिति मय्यसंगृहीते  
सकलाघापहजातुनामवादः ।  
अपि दीनजनावितेति कीर्त्यो  
रवसादं करुणेऽभिधेहि शंभोः ॥५६ ॥

मम शंभुदये त्वदर्हताया-  
महमन्यन्न विलोकयाम्युपायम् ।  
मम चोदितयार्तिभिस्त्वयैव  
श्रयणीया तदुपायता ब्रुवे किम् ॥ ५७ ॥

पुरभित्करुणे पुरन्दराद्यै-  
स्त्वमुपास्या सुलभा न नस्तथापि ।  
प्रचकास्ति परातिदुर्लभत्व-  
त्पददर्शी ननु दीनताश्रयो नः ॥५८ ॥

भवतीशदये पयोदमाला  
भवतीव्रानलशान्तिदाश्रितेषु ।  
तमसामवसादिकाः शिवेक्षा-  
तटितश्चित्रमचञ्चलाः प्रसूते ॥ ५९ ॥

करुणे शिवचन्द्रचन्द्रिकासौ  
भवती सन्मणिसौधसंसदीव ।  
प्रसृतापि मयीह तुच्छकुड्ये  
तिमिरं लुम्पतु तावता क्षतिः का ॥६० ॥

कुतुकपरवशैरुमाकटाक्षैः  
कुवलयभाजि नवोडुपावतंसे ।  
जननि तव झरे निमग्नमस्त-  
ज्वरभरमारचयेर्दये कदा माम् ॥६१ ॥

बत सहविहरद्दरस्मितानां  
परिचरणाधिकृतारविन्दभासाम् ।  
भगवति करुणे त्वयेरितानां  
पथि किमसान्यहमीशवीक्षितानाम् ॥ ६२ ॥

सर्वज्ञत्वादिगुणाः  
स्वात्मत्राणैकलम्पटा बहवः ।  
शर्वस्य शंकराख्या-  
निर्वहणं तद्दये त्वदायत्तम् ॥६३ ॥

श्रीकण्ठाय क्ष्वेलं  
रोचितवत्या दये ननु भवत्या ।  
मामकमन्तुकदम्बे  
केवलमम्बेह वद विलम्बः कः ॥६४ ॥

शिव इति तद्भक्तिरिति  
स्मृतिरस्य च सेति सार्तिहन्त्रीति ।  
इयदवगमय्य शेषे  
विरतिरियं शिवदये न ते सदृशी ॥६५ ॥

अब्जजयितुमच्युतयितु-  
मपि शिवयितुमलमुमेशकरुणे त्वम् ।  
अलमसि शिवरसिकाना-  
मक्षिपथे किं न मां प्रवर्तयितुम् ॥ ६६ ॥

विजयस्व सिध्यतात्तव  
विधुशेखरविप्रलम्भनैपुण्यम् ।  
मन्मन्तुभिरुन्मिषितु च  
मातःकरुणे पिचण्डिलत्वं ते ॥६७ ॥

करुणे यदि मन्मन्तू-  
न्कबलयसि न विप्रलब्धगिरिशा त्वम् ।  
का मम गतिस्तवापि च  
का गतिरागोभिरेव जीवन्त्याः ॥६८ ॥

करुणे त्वदध्वगानां  
कामाद्या ये द्विषस्तदुन्मथने ।  
गिरिशं त्वयेरयन्त्या  
कृतोऽस्य भीमोग्रनामसंसर्गः ॥६९ ॥

शर्वंप्रति मन्मन्तुषु  
सर्वज्ञतया निवेद्यमानेषु ।  
आधूयताममुं दृढ-  
मालिङ्ग्य दये नयाशु परवशताम् ॥७० ॥

अहहगिरिशैकताना-  
मभिलषितस्थितिमनाप्तवति मयि ताम् ।  
आर्तिषु मज्जति वर्तितु-  
मर्हसि न स्तब्धमेवमीशदये ॥७१ ॥

नागांसि यन्महान्त्यपि  
गण्यन्ते गुणकणो बहु क्रियते ।  
गिरिशेन तदनुगैरपि  
तद्गिरिशे त्वन्निवेशतः करुणे ॥ ७२ ॥

मतिवागपदेऽनन्ते  
महेश्वरे मनननमनपूजाभिः ।  
आगोभिरभावि गुणै-  
रनुकम्पे तस्य तव परिष्वङ्गात् ॥७३ ॥

अवरुन्धत्या करुणे  
हरं त्वया तस्य मामकस्वान्तम् ।  
गेहं क्रियतामयि मे  
साहंक्रियताज्वरं जिहीर्षसि चेत् ॥ ७४ ॥

कामारिणा निविष्टैः  
कामादिभिरशरणस्त्वहं करुणे ।  
ताड्ये किल किं न त्वं  
तज्ज्ञपयसि तञ्चकिं न वारयसि ॥७५ ॥

अन्तकहरं पदं तव  
हन्त दये घ्रातुमप्यनर्हंमाम् ।  
अकरोद्दुर्विधिरस्तु त-  
दपनयने तव विलम्बनं नार्हम् ॥ ७६ ॥

दृष्टे मया त्वदोकसि  
दृशानया सर्वमङ्गलाश्लिष्टे ।  
करुणे का तव हानिः  
कति कति तद्दर्शिनस्त्वया न कृताः ॥७७ ॥

दुग्धार्थिनो मुनिशिशो-  
र्दुग्धाम्बुनिधिर्वशं नीतः ।  
जलधिरपरस्य हस्ते  
जलकणतां शिवदये न तेऽस्ति भरः ॥७८ ॥

अवतंसितेन्दुकन्दल-  
माज्ञावशवर्तिपवनतपनादिम् ।  
कलये दये तव झरं  
कर्मपरब्रह्मगन्धिनिश्वासम् ॥ ७९ ॥

करुणेऽङ्गीकुर्या मां  
कदाम्ब तमुमासखं चिदाकारम् ।  
गलहस्तितविषयान्तर  
मासीनं मन्मतौ कदा कुर्याः॥८० ॥

भयविरहमन्तकात्त्वं  
प्रदिश परस्येव न मम किंतु भयम् ।  
येन शिवेऽभिरतः स्यां  
शिवानुकम्पे प्रसीद तदलं मे ॥ ८१ ॥

गौरीसखमुडुगौरं  
कंदर्पसहस्रसुन्दराकारम् ।  
नीलग्रीवमुदारं  
निधेहि मन्मनसि तव दये पूरम् ॥ ८२ ॥

क्रन्देयं बत कं प्रतीह बलिना कामेन कामान्तकः  
कामं पश्यति पीड्यमानमपि मां कालेन कालान्तकः ।  
त्वं चेत्तस्य विभोर्भवत्कृतपरिष्वङ्गैरपाङ्गैर्दये  
मामामोदयसे क्षतिस्तव तु का किं स्याच्च मेऽसौ दशा ॥ ८३ ॥

निद्रालस्यभरो वपुष्यतिजरा दुःसङ्ग ईर्ष्यामति-  
र्यत्र क्वापि हि कैश्चिदित्थमशुभैर्विघ्न्नैः परीतस्य मे ।  
ईशानेऽभिरतिश्च निर्वृतिकथा क्वेशानुकम्पे कदा  
दीनान्वेषिणि मां त्वदभ्युपगमो दीनाग्रगण्यं स्पृशेत् ॥ ८४ ॥

तरणे भवस्य शरणैषिणा मया  
दुरितानि हन्त चरितान्यलं दये ।  
उचितानि नैव रुचितानि मानसे  
लपितानि चैव कुपिताकृतीनि मे ॥ ८५ ॥

शमनावलेपदमनावहाम्ब किं  
न्वपुषन्न खिन्नवपुषं मृकण्डुजम् ।  
भवती मदीयभवतीव्रतापहृ-  
त्तरुणेन्दुचूडकरुणे न किं भवेत् ॥ ८६ ॥

उचितं तवोपरचितं दये न किं  
प्रबलापराधकबलार्पणं मया ।  
अयि शर्वमम्ब मयि शर्मदं न किं  
वितनोषि शंस बत नो यशोऽस्त्यतः ॥ ८७ ॥

गरले हरस्य तरलेतरां रुचिं  
भवती दयेऽर्पितवती न मेंहसि ।  
उदितादरात्र विदिता करालता  
महिता न सा किमहितावहा तव ॥८८ ॥

कलिनामुनातिबलिना कर्थिथः  
स्वहिते क्षमो न विहितेऽस्मि मादृशाम् ।  
अवने श्रमस्तु तव नेशितुर्दये  
जगति त्वयैव सगतिस्तदस्म्यहम् ॥८९ ॥

वलभेदनादिसुलभेतरं हरं  
स्मरतो दलाम्बु किरतोऽपि निर्वसोः ।  
नयसे वशं कलयसेऽद्भुतं दये-  
ऽहमसावपीह किमसानि ते पदम् ॥९० ॥

स्मरणं प्रणामकरणं तथाभिधा-  
गदनं च जातु चिदनङ्गवैरिणः ।  
परमं भवार्तिहरमम्ब देहिनां  
त्वदये गतिस्तव दये गरीयसी ॥९१ ॥

भवतापभीतमवताखिलं जनं  
पुरमर्दनेन परमर्ज्यते यशः ।  
घनमम्ब यद्भुवनमङ्गलं दये  
तदये श्रमच्छिदुदये त्वदाश्रयात् ॥९२ ॥

भुवने तवाम्ब न वने पटुर्दये  
परमत्र को नु ज्ञरमज्जितःस ते ।  
श्रितमन्तुशैलशतमन्तकान्तको  
ऽखिलवेदिता न किल वेदितुं क्षमः ॥९३ ॥

मनसेह सर्वमनसेव यद्वहे  
हरमेकमेव न रमे हि विस्मरन् ।  
तदिमं त्वमेव हृदि मन्तुमाशु मे  
करुणे यतस्व तरुणेन्दुशेखरम् ॥ ९४ ॥

किमतो ममाम्ब विमतो भवार्णव-  
स्तुदतीह मां न नुदतीदृशं शुचम् ।  
गिरिजापतेरुपरि जातु मे दये  
हृदयं कुरुष्व सदयं च तं च माम् ॥ ९५ ॥

चरणं नतार्तिहरणं विभोर्दये  
नृतमो भजेत कतमो विना त्वया ।  
तदमुं तवाम्ब पदमुन्नतं नय  
प्रभवे मदर्थिविभवेऽर्थिनी भव ॥९६ ॥

कमलासनश्च कमलापतिश्च ते  
कलयाप्नुतां हि तुलया विहीनताम् ।  
स्वकरावलम्बसुकरामृतश्रियं  
कुरु मे कुलेशितुरुमेशितुर्दये ॥९७ ॥

अपराधजालमपरा नुदेत का  
भवतीं विनोद्धृतवतीं जगद्दये ।  
जननीं प्रमोदजननीमृते शिशोः  
शमलं प्रमार्जितुमलं परा तु का ॥ ९८ ॥

उमापतिरमापती मम शिवौ जहीतां मनो  
न जातु करुणे यथा कुरु तथैव बुद्धिं दृढाम् ।  
तथैव रसनाममूं शिवशिवेति वागुद्धरां  
नचैतदुभयं विना किमपि मेऽभिलाषास्पदम् ॥ ९९ ॥

प्रसीद करुणेऽधुना मनसि मे शिवं स्थापया-  
नपायिनमुमासखं कुरु च मय्यनुग्राहकम् ।  
तथानिशमिहासनं शिवपदस्य जिह्वाञ्चले  
ददस्व मम काङ्क्षितद्वयमिदं त्वदेकायनम् ॥ १०० ॥

कालेऽन्तिमे शिवदयं मम ते प्रसादा-  
देतावदेव हृदये दृढमाविरस्तु ।  
यह्व्याक्षरं शिवशिवेति तवास्पदीयं  
मोक्षप्रदं भुवनमङ्गलनामधेयम ॥१०१ ॥

एवं दयास्तवमिमं पठतां हि भक्त्या-  
रोग्यायुरच्छशिवभक्तिधनर्द्धिविद्याः।  
अग्र्यान्सुतानपि यशश्च विमुक्तिमन्ते  
श्रीपार्वतीशकरुणा दिशति प्रहृष्टा ॥१०२ ॥

**इति दयाशतकम् संपूर्णम् ॥**












\]
