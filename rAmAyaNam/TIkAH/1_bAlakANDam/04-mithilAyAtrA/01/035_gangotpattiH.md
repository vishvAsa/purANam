+++
title = "०३५ गङ्गोत्पत्तिः"
title_english = "035 Legend of River Ganga"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-035-Gangothpathi_Varnavam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/01/035_gangotpattiH.md">
<details><summary><h2>IITK ...{Loading}...</h2></summary>

Viswamitra narrates the legend of sacred Ganga



### श्लोकः
#### मूलम्
उपास्य रात्रिशेषं तु शोणाकूले महर्षिभिः।  
निशायां सुप्रभातायां विश्वामित्रोऽभ्यभाषत॥1.35.1॥

#### शब्दार्थः
विश्वामित्रः Visvamitra, रात्रिशेषम् rest of the night, महर्षिभिः with ascetics, शोणाकूले on the bank of river Sona, उपास्य waiting, निशायाम् in the night, सुप्रभातायाम् at dawn, अभ्यभाषत said.

#### आङ्ग्लानुवादः
Viswamitra lay on the bank of Sona with the ascetics, for the rest of the night. (Getting up) at daybreak he saidः



### श्लोकः
#### मूलम्
सुप्रभाता निशा राम पूर्वा सन्ध्या प्रवर्तते।  
उत्तिष्ठोत्तिष्ठ भद्रं ते गमनायाभिरोचय ॥1.35.2॥

#### शब्दार्थः
राम Rama, निशा night, सुप्रभाता has gradually turned into a good dawn, पूर्वा सन्ध्या time for early morning devotions, प्रवर्तते is commencing, उत्तिष्ठ arise, उत्तिष्ठ arise, ते भद्रम् prosperity to you, गमनाय for journey, अभिरोचय be inclined.

#### आङ्ग्लानुवादः
"Rama, the night makes way for the dawn. It is time for morning rituals. Arise, arise May the day bring good news Get ready for the onward journey".



### श्लोकः
#### मूलम्
तच्छ्रुत्वा वचनं तस्य कृत्वा पौर्वाह्णिकीं क्रियाम् ।  
गमनं रोचयामास वाक्यं चेदमुवाच ह॥1.35.3॥

#### शब्दार्थः
तस्य his, तद्वचनम् those words, श्रुत्वा having heard, पौर्वाह्णिकीम् relating to forenoon, क्रियाम् oblations, कृत्वा having made, गमनम् to undertake journey, रोचयामास inclined, इदम् this,   वाक्यं च word also, उवाच ह spoke.

#### आङ्ग्लानुवादः
On hearing his words Rama performed morning oblations and getting ready for the  
onward journey spokeः



### श्लोकः
#### मूलम्
अयं शोणश्शुभजलोऽगाधः पुलिनमण्डितः।  
कतरेण पथा ब्रह्मन् सन्तरिष्यामहे वयम्॥1.35.4॥

#### शब्दार्थः
ब्रह्मन् O Knower of god, शुभजलः having auspicious waters, पुलिनमण्डितः adorned with sandbanks, अयम् this, शोणः Sona river, अगाधः is deep, वयम् we, कतरेण by which, पथा way, सन्तरिष्यामहे traverse.

#### आङ्ग्लानुवादः
"O knower of Brahman Clean waters of this river are adorned with sandbanks. This Sona is deep. Which way shall we cross this river?



### श्लोकः
#### मूलम्
एवमुक्तस्तु रामेण विश्वामित्रोऽब्रवीदिदम् ।  
एष पन्था मयोद्दिष्टो येन यान्ति महर्षयः॥1.35.5॥

#### शब्दार्थः
रामेण By Rama, एवम् thus, उक्तः having been addressed, विश्वामित्रः Visvamitra, इदम् these words, अब्रवीत् spoke, महर्षयः ascetics, येन by which way, यान्ति are going, एषः this, पन्थाः way, मया by me, उद्दिष्टः determined.

#### आङ्ग्लानुवादः
Having been addressed by Rama thus Viswamitra said, "We shall take the way the ascetics have gone before".



### श्लोकः
#### मूलम्
एवमुक्ता महर्षयो विश्वामित्रेण धीमता।  
पश्यन्तस्ते प्रयाता वै वनानि विविधानि च॥1.35.6॥

#### शब्दार्थः
धीमता by the wise, विश्वामित्रेण by Visvamitra, एवम् thus, उक्ताः spoken, ते महर्षयः those ascetics, विविधानि various, वनानि woods, पश्यन्तः seeing, प्रयाताः journeyed onwards.

#### आङ्ग्लानुवादः
With these words of the wise Viswamitra the ascetics moved forward surveying various forests.



### श्लोकः
#### मूलम्
ते गत्वा दूरमध्वानं गतेऽर्धदिवसे तदा।  
जाह्नवीं सरितां श्रेष्ठां ददृशुर्मुनिसेविताम्॥1.35.7॥

#### शब्दार्थः
ते they, दूरम् distant, अध्वानम् way, गत्वा having gone, तदा then, अर्धदिवसे in a halfday, गते having passed, मुनिसेविताम् worshipped by ascetics, सरिताम् among rivers, श्रेष्ठाम् the best, जाह्नवीम् river Jahnavi, ददृशुः saw.

#### आङ्ग्लानुवादः
After travelling a long distance for half a day, they saw Jahnavi, the best among rivers  haunted or worshipped by ascetics.



### श्लोकः
#### मूलम्
तां दृष्ट्वा पुण्यसलिलां हंससारससेविताम्।  
बभूवुर्मुदितास् सर्वे मुनयस्सह राघवाः॥1.35.8॥

#### शब्दार्थः
पुण्यसलिलाम् having sacred waters, हंससारससेविताम् attended by swans and cranes, ताम् दृष्ट्वा having seen that (river Ganga), सहराघवाः along with Rama and Lakshmana, सर्वे मुनयः all the sages, मुदिताः बभूवुः were delighted.

#### आङ्ग्लानुवादः
On seeing the river Ganga with swans and cranes floating on the surface of the  sacred waters, all the sages including the sons of the Raghus (Rama and Lakshmana) were delighted.



### श्लोकः
#### मूलम्
तस्यास्तीरे ततश्चक्रुस्त आवासपरिग्रहम्।  
ततस्स्नात्वा यथान्यायं सन्तर्प्य पितृदेवताः॥1.35.9॥  
हुत्वा चैवाग्निहोत्राणि प्राश्य चामृतवद्धविः ।  
विविशुर्जाह्नवीतीरे शुचौ मुदितमानसाः॥1.35.10॥  
विश्वामित्रं महात्मानं परिवार्य समन्ततः।

#### शब्दार्थः
ततः then, ते they, तस्याः river's, तीरे on the bank, आवासपरिग्रहम् adopting as habitation, चक्रुः made, ततः then, स्नात्वा having bathed, यथान्यायम् as  per tradition, पितृदेवताः the ancestors, सन्तर्प्य having satisfied by offering waters, अग्निहोत्राणि हुत्वा after lighting their sacrificial fires, अमृतवत् like nectar, हविः having oblations (offerings), प्राश्य partaking, मुदितमानसाः with joyful hearts, महात्मानम् the illustrious, विश्वामित्रम् Viswamitra, समन्ततः on all sides, परिवार्य surrounding, शुचौ in a sacred, जाह्नवीतीरे bank of river Jahnavi, विविशुः entered.

#### आङ्ग्लानुवादः
The birds had made the bank of the river their home. They (Rama and Lakshmana) took a dip and offered traditional oblations to ancestors. Thereafter they lighted the sacrificial fire and made customary offerings to the fire and partook of the nectarlike remains. With cheerful hearts they stood round the illustrious Viswamitra and entered the sacred bank of Jahnavi.



### श्लोकः
#### मूलम्
अथ तत्र तदा रामो विश्वामित्रमथाब्रवीत्॥1.35.11॥  
भगवन् श्रोतुमिच्छामि गङ्गां त्रिपथगां नदीम्।  
त्रैलोक्यं कथमाक्रम्य गता नदनदीपतिम्॥1.35.12॥

#### शब्दार्थः
अथ then, रामः Rama, तदा then, तत्र there, विश्वामित्रम् addressing Visvamitra, अब्रवीत्  spoke, भगवन् O Venerable one, त्रिपथगाम् flowing in three directions, गङ्गां नदीम् about  river Ganga, श्रोतुम् to listen, इच्छामि I am desirous,त्रैलोक्यम् three worlds, आक्रम्य occupying, नदनदीपतिम् the sea, the lord of all the rivers, कथम् how, गता reached.

#### आङ्ग्लानुवादः
Then Rama said to Viswamitra "O venerable one I wish to know why Ganga flowing in three directions, occupy (purified) the three worlds before entering the sea, the lord of rivers?"



### श्लोकः
#### मूलम्
चोदितो रामवाक्येन विश्वामित्रो महामुनिः।  
वृद्धिं जन्म च गङ्गाया वक्तुमेवोपचक्रमे॥1.35.13॥

#### शब्दार्थः
रामवाक्येन by Rama's words, चोदितः prompted, विश्वामित्रः महामुनिः maharshi Visvamitra, गङ्गायाः river Ganga's, जन्म birth, वृद्धिं च progress, वक्तुम् to tell, उपचक्रमे commenced.

#### आङ्ग्लानुवादः
Prompted by Rama's words, maharshi Viswamitra started narrating the account of the birth and progress of river Ganga.



### श्लोकः
#### मूलम्
शैलेन्द्रो हिमवान्नाम धातूनामाकरो महान्।  
तस्य कन्याद्वयं राम रूपेणाप्रतिमं भुवि॥1.35.14॥

#### शब्दार्थः
राम Rama, धातूनाम् for ores, महान् great, आकरः treasuretrove, हिमवन्नाम named Himavn, शैलेन्द्रः king of mountains, तस्य for him, रूपेण in loveliness, भुवि in this earth, अप्रतिमम् unrivalled, कन्याद्वयम् two daughters.

#### आङ्ग्लानुवादः
"O Rama the great mountain named Himavan is a treasuretrove of ores. He is the king of mountains. He had two daughters, unrivalled in beauty in this world.



### श्लोकः
#### मूलम्
या मेरुदुहिता राम तयोर्माता सुमध्यमा।  
नाम्ना मनोरमा नाम पत्नी हिमवतः प्रिया॥1.35.15॥

#### शब्दार्थः
राम O Rama, नाम्ना by name, मनोरमा नाम well known as Manorama, या सुमध्यमा she of beautiful waist, मेरुदुहिता daughter of mount Meru, हिमवतः Himavat's, प्रिया beloved, पत्नी wife, तयोः for both them, माता mother.

#### आङ्ग्लानुवादः
O Rama Himavan's beloved of beautiful waist, wellknown by the name of Manorama is the daughter of Mount Meru. She is the mother to both the daughters.



### श्लोकः
#### मूलम्
तस्यां गङ्गेयमभवज्ज्येष्ठा हिमवतस्सुता।  
उमा नाम द्वितीयाभून्नाम्ना तस्यैव राघव॥1.35.16॥

#### शब्दार्थः
राघव Rama, इयम् गङ्गा this Ganga, हिमवतः Himavat's, ज्येष्ठा eldest, सुता daughter, तस्याम् अभवत् born to her, तस्यैव for him only, नाम्ना by name, उमा नाम wellknown as Uma, द्वितीया अभूत् a second daughter was born.

#### आङ्ग्लानुवादः
O son of the Raghus this Ganga was born to Manorama as Himavan's eldest daughter. A second one  born to him was wellknown by the name of Uma.



### श्लोकः
#### मूलम्
अथ ज्येष्ठां सुरास्सर्वे देवतार्थचिकीर्षया।  
शैलेन्द्रं वरयामासुर्गङ्गां त्रिपथगां नदीम्॥1.35.17॥

#### शब्दार्थः
अथ thereafter, सर्वे सुराः all devatas, देवतार्थचिकीर्षया desirous of fulfilling some purpose of  devatas, त्रिपथगाम् flowing in three directions, नदीम् river, ज्येष्ठाम् eldest daughter, गङ्गां Ganga, शैलेन्द्रम् king of mountains, वरयामासुः proposed.

#### आङ्ग्लानुवादः
Thereupon all the devatas desirous of deriving some advantage proposed that the eldest daughter of the king of mountains, Ganga, flowing in three directions be given to them.



### श्लोकः
#### मूलम्
ददौ धर्मेण हिमवान् तनयां लोकपावनीम्।  
स्वच्छन्दपथगां गङ्गां त्रैलोक्यहितकाम्यया॥1.35.18॥

#### शब्दार्थः
हिमवान् Himavan, धर्मेण having followed his duty, त्रैलोक्यहितकाम्यया intent on doing welfare  for three worlds, लोकपावनीम् sanctifying whole world, स्वच्छन्दपथगाम् flowing at her free will, तनयाम् daughter, गङ्गाम् Ganga, ददौ gave.

#### आङ्ग्लानुवादः
In order to do good to the three worlds Himavan, rooted in dharma gifted his eldest daughter Ganga who sanctifies the whole world by flowing at her free will৷৷



### श्लोकः
#### मूलम्
प्रतिगृह्य ततो देवास्त्रिलोकहितकारिणः।  
गङ्गामादाय तेऽगच्छन् कृतार्थेनान्तरात्मना॥1.35.19॥

#### शब्दार्थः
ततः then, ते देवाः those devatas, त्रिलोकहितकारिणः doing good for the three worlds, गङ्गाम् Ganga, प्रतिगृह्य having received, आदाय taking her, कृतार्थेन with a sense of fulfillment, अन्तरात्मना with the mind, अगच्छन् had gone.

#### आङ्ग्लानुवादः
The devatas having received Ganga committed to the welfare of the three worlds went back to their abodes with a sense of fulfilment in their mind.



### श्लोकः
#### मूलम्
या चान्या शैलदुहिता कन्यासीद्रघुनन्दन।  
उग्रं सा व्रतमास्थाय तपस्तेपे तपोधना॥1.35.20॥

#### शब्दार्थः
रघुनन्दन O Delight of Raghus, Rama,  अन्या the other, शैलदुहिता daughter of the  mountain (Himavan), या कन्या आसीत् that maiden lived,  सा तपोधना that maiden with asceticism as her wealth, उग्रम् severe, व्रतम् vow, आस्थाय adopting, तपः austerities, तेपे observed.

#### आङ्ग्लानुवादः
O Delight of the Raghus The other daughter of the mountain Himavan was a maiden whose wealth was tapas. She pursued a vow and observed severe austerities.



### श्लोकः
#### मूलम्
उग्रेण तपसा युक्तां ददौ शैलवरस्सुताम्।  
रुद्रायाप्रतिरूपाय उमां लोकनमस्कृताम्॥1.35.21॥

#### शब्दार्थः
शैलवरः the best of Mountains, (Himavan), उग्रेण with severe, तपसा austerities, युक्ताम्  endowed with, लोकनमस्कृताम् venerated by the whole world, सुताम् daughter, उमाम् Uma, अप्रतिरूपाय unrivalled, रुद्राय for Rudra, ददौ gave.

#### आङ्ग्लानुवादः
Himavan the best of mountains gave his daughter Uma associated with severe  
austerities and venerated by the whole world in marriage to the unrivalled  Rudra.



### श्लोकः
#### मूलम्
एते ते शैलराजस्य सुते लोकनमस्कृते।  
गङ्गा च सरितां श्रेष्ठा उमादेवी च राघव॥1.35.22॥

#### शब्दार्थः
राघव O Rama, सरिताम् among rivers, श्रेष्ठा excellent, गङ्गा Ganga, उमादेवी च Uma devi, एते both of them, शैलराजस्य king of Mountains, Himavan's, लोकनमस्कृते worshipped by the world, ते both, सुते daughters.

#### आङ्ग्लानुवादः
O son of the Raghus Ganga, the holiest of rivers and Uma devi  are two daughters of the king of the mountains, (Himavan). They are worshipped by the entire world.



### श्लोकः
#### मूलम्
एतत्ते सर्वमाख्यातं यथा त्रिपथगा नदी।  
खं गता प्रथमं तात गतिं गतिमतां वर ॥1.35.23॥

#### शब्दार्थः
गतिमताम् among those having marvellous gait, वर best, तात O Child, त्रिपथगा नदी  threeway flowing river, प्रथमम् firstly, यथा as, खम् गता reached the sky, एतत् सर्वम् all this, आख्यातम् is communicated to you.

#### आङ्ग्लानुवादः
O child with a marvellous gait I have related to you about Ganga flowing across the three worlds, Ganga who reached the heaven first and all that.



### श्लोकः
#### मूलम्
सैषा सुरनदी रम्या शैलेन्द्रस्य सुता तदा।  
सुरलोकं समारूढा विपापा जलवाहिनी॥1.35.24॥

#### शब्दार्थः
रम्या beautiful, विपापा without sins, जलवाहिनी flowing with water, सा एषा the same,  शैलेन्द्रस्य Himavan's, सुता daughter, तदा then, सुरनदी divine river, सुरलोकम् heavens, समारूढा ascended.

#### आङ्ग्लानुवादः
The divine Ganga, daughter of Himavan, beautiful and sinless, carrying a large volume of water ascended the heavens".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे पञ्चत्रिंशस्सर्गः॥  
Thus ends the thirtyfifth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/01/035_gangotpattiH.md">
<details><summary><h2>भूषणम् ...{Loading}...</h2></summary>



उपास्य रात्रिशेषं तु शोणाकूले महर्षिभिः ।  

निशायां सुप्रभातायां विश्वामित्रो ऽभ्यभाषत  ॥  १।३५।१  ॥   

अथ स्वपादोद्भवगङ्गावैभवं लोके प्रवर्तयितुं पृच्छति पञ्चत्रिंशे
उपास्येत्यादि । उपास्य स्थित्वा, शयित्वेति यावत् । रात्रिशेषमिति
अत्यन्तसंयोगे द्वितीया । सुप्रभातायाम्, निवृत्तायामिति यावत् । अत्र
रात्रिशेषमित्यनुवादात् पूर्वसर्गे गतो ऽर्द्धरात्र इत्यत्र निशीथ परत्वं
स्वरसमिति गम्यते । यद्वा रात्रिशेषं ब्राह्मे मुहूर्त्ते । उपास्य
परमात्मानमिति शेषः । "ब्राह्मे मुहूर्त उत्थाय चिन्तयेदात्मनो हितम्"
इतिस्मृतेः  ॥  १।३५।१  ॥   

  

सुप्रभाता निशा राम पूर्वा सन्ध्या प्रवर्तते ।  

उत्तिष्ठोत्तिष्ठ भद्रं ते गमनायाभिरोचय  ॥  १।३५।२  ॥   

सुप्रभातेति । गमनाय गन्तुम् "क्रियार्थोपपदस्य " इति चतुर्थी  ॥  १।३५।२
 ॥   

  

तच्छ्रुत्वा वचनं तस्य कृत्वा पौर्वाह्णिकीं क्रियाम् ।  

गमनं रोचयामास वाक्यं चेदमुवाच ह  ॥  १।३५।३  ॥   

तदिति । पूर्वाह्णे भवा पौर्वाह्णिकी ताम्  ॥  १।३५।३  ॥   

  

अयं शोणः शुभजलो गाधः पुलिनमण्डितः ।  

कतरेण पथा ब्रह्मन् सन्तरिष्यामहे वयम्  ॥  १।३५।४  ॥   

अयमिति । गाधः स्वल्पजलः, अत एव पुलिनमण्डितः सैकतालंकृतः । तथा च नावं
विना गन्तुं शक्यते । कतरेण पथा सन्तरिष्यामहे  ॥  १।३५।४  ॥   

  

एवमुक्तस्तु रामेण विश्वामित्रो ऽब्रवीदिदम् ।  

एष पन्था मयोद्दिष्टो येन यान्ति महर्षयः  ॥  १।३५।५  ॥   

एवमिति । उद्दिष्टः गन्तव्यत्वेन निश्चितः  ॥  १।३५।५  ॥   

  

एवमुक्ता महर्षयो विश्वामित्रेण धीमता ।  

पश्यन्तस्ते प्रयाता वै वनानि विविधानि च  ॥  १।३५।६  ॥   

एवमिति स्पष्टम्  ॥  १।३५।६  ॥   

  

ते गत्वा दूरमध्वानं गते ऽर्द्धदिवसे तदा ।  

जाह्नवीं सरितां श्रेष्ठां ददृशुर्मुनिसेविताम्  ॥  १।३५।७  ॥   

त इति । जाह्नवीं गङ्गाम्  ॥  १।३५।७  ॥   

  

तां दृष्ट्वा पुण्यसलिलां हंससारससेविताम् ।  

बभूवुर्मुनयः सर्वे मुदिताः सहराघवाः  ॥  १।३५।८  ॥   

तामिति । सारसो हंसविशेषः  ॥  १।३५।८  ॥   

  

तस्यास्तीरे ततश्चक्रुस्त आवासपरिग्रहम्  ॥  १।३५।९  ॥   

तस्या इति अर्द्धम् । आवासाय परिगृह्यत इत्यावासपरिग्रहः तं,
सम्मार्जनादिना वासस्थानं चक्रुरित्यर्थः  ॥  १।३५।९  ॥   

  

ततः स्नात्वा यथान्यायं सन्तर्प्य पितृदेवताः ।  

हुत्वा चैवाग्निहोत्राणि प्राश्य चामृतवद्धविः  ॥  १।३५।१०  ॥   

विविशुर्जाह्नवीतीरे शुचौ मुदितमानसाः ।  

विश्वामित्रं महात्मानं परिवार्य समन्ततः  ॥  १।३५।११  ॥   

तत इत्यादि श्लोकद्वयम् । यथान्यायं यथाशास्त्रम्,
अघमर्षणसूक्तादिजपपूर्वकमित्यर्थः । पितृदेवता इति ऋषीणामप्युपलक्षणम् ।
अग्निहोत्राणि अग्नौ होतव्यानि पञ्चमहायज्ञादीनि । अमृतवत् अमृततुल्यम् ।
हविः यज्ञशिष्टमन्नम् "यज्ञशिष्टामृतभुजो यान्ति ब्रह्म सनातनम्" इति
स्मृतेः । शुचौ दृष्टदोषरहिते भोजनस्थानादन्यत्र  ॥  १।३५।१०,११  ॥   

  

अथ तत्र तदा रामो विश्वामित्रमथाब्रवीत् ।  

भगवन् श्रोतुमिच्छामि गङ्गां त्रिपथगां नदीम्  ॥  १।३५।१२  ॥   

अथेति । अथ उपवेशानन्तरम् । तत्र देशे । तदा तस्मिन्नेव काले । द्वितीयो
ऽथशब्दः प्रश्ने । "मङ्गलानन्तरारम्भप्रश्नकार्त्स्न्येष्वथो अथ" इत्यमरः ।
गङ्गां गङ्गावृत्तान्तम्  ॥  १।३५।१२  ॥   

  

त्रैलोक्यं कथमाक्रम्य गता नदनदीपतिम्  ॥  १।३५।१३  ॥   

त्रैलोक्यमित्यर्द्धम्  ॥  १।३५।१३  ॥   

  

चोदितो रामवाक्येन विश्वामित्रो महामुनिः ।  

वृद्धिं जन्म च गङ्गाया वक्तुमेवोपचक्रमे  ॥  १।३५।१४  ॥   

चोदित इति । वृद्धिं त्रैलोक्यमित्यनेनोक्ताम्, जन्म गङ्गां
श्रोतुमित्युक्तम्  ॥  १।३५।१४  ॥   

  

शैलेन्द्रो हिमवान्नाम धातूनामाकरो महान् ।  

तस्य कन्याद्वयं राम रूपेणाप्रतिमं भुवि  ॥  १।३५।१५  ॥   

शैलेन्द्र इति । धातूनाम् अयस्ताम्रादीनाम् अस्तीति शेषः । कन्याद्वयम्
आसीदिति शेषः  ॥  १।३५।१५  ॥   

या मेरुदुहिता राम तयोर्माता सुमध्यमा ।  

नाम्ना मनोरमा नाम पत्नी हिमवतः प्रिया  ॥  १।३५।१६  ॥   

येति । या मेरुदुहिता हिमवतः प्रिया पत्नी मनोरमा नाम प्रसिद्धा सा
तयोर्मातेत्यन्वयः  ॥  १।३५।१६  ॥   

  

तस्यां गङ्गेयमभवज्ज्येष्ठा हिमवतः सुता ।  

उमा नाम द्वितीयाभून्नाम्ना तस्यैव राघव  ॥  १।३५।१७  ॥   

कन्याद्वयस्य नामनी दर्शयति तस्यामिति  ॥  १।३५।१७  ॥   

  

अथ ज्येष्ठां सुराः सर्वे देवतार्थचिकीर्षया ।  

शैलेन्द्रं वरयामासुर्गङ्गां त्रिपथगां नदीम्  ॥  १।३५।१८  ॥   

अथेति । देवतार्थचिकीर्षया देवतार्थसम्पादनेच्छया, प्रयोजनं च स्नानपानादि
वक्ष्यमाणसेनापति जननं वा परदेवतार्चनार्थं वा, अत एव स्वपदेनानुक्तिः  ॥ 
१।३५।१८  ॥   

  

ददौ धर्मेण हिमवांस्तनयां लोकपावनीम् ।  

स्वच्छन्दपथगां गङ्गां त्रैलोक्यहितकाम्यया  ॥  १।३५।१९  ॥   

ददाविति । धर्मेण याचका न प्रत्याख्येया इति धर्मेण । जलप्रवाहरूपाया
नद्याः कथमाकाशे गमनम् ? तत्राह स्वच्छन्दपथगामिति । स्वच्छन्दः स्वेच्छा
तदायत्तः पन्थाः स्वच्छन्दपथः "ऋक्पूरब्धूः " इत्यादिना अप्रत्ययः
समासान्तः । तं गच्छतीति तथा मेघजलवद्द्वार(?)गतिविशेषेणाकाशे ऽपि गतिः
सम्भवतीति भावः  ॥  १।३५।१९  ॥   

  

प्रतिगृह्य त्रिलोकार्थं त्रिलोकहितकारिणः ।  

गङ्गामादाय ते ऽगच्छन् कृतार्थेनान्तरात्मना  ॥  १।३५।२०  ॥   

प्रतिगृह्येति । त्रिलोकहितकारिणः, देवा इति शेषः । प्रतिगृह्य स्वीकृत्य ।
आदाय स्वेष्वन्तर्भाव्य  ॥  १।३५।२०  ॥   

  

या चान्या शैलदुहिता कन्या ऽ ऽसीद्रघुनन्दन ।  

उग्रं सा व्रतमास्थाय तपस्तेपे तपोधना  ॥  १।३५।२१  ॥   

गङ्गावृत्तान्तप्रसङ्गेन तदनुजावृत्तान्तमप्याह या चेति । कन्या
अलब्धभर्तृका  ॥  १।३५।२१  ॥   

  

उग्रेण तपसा युक्तां ददौ शैलवरः सुताम् ।  

रुद्रायाप्रतिरूपाय उमां लोकनमस्कृताम्  ॥  १।३५।२२  ॥   

उग्रेणेति । अप्रतिरूपाय अनुकूलाय, रुद्रार्थं तपस्यन्तीमुमां प्रसन्नाय
तस्मै ददावित्यर्थः  ॥  १।३५।२२  ॥   

  

एते ते शैलराजस्य सुते लोकनमस्कृते ।  

गङ्गा च सरितां श्रेष्ठा उमा देवी च राघव  ॥  १।३५।२३  ॥   

उपसंहरति एते इति  ॥  १।३५।२३  ॥   

  

एतत्ते सर्वमाख्यातं यथा त्रिपथगा नदी ।  

खं गता प्रथमं तात गतिं गतिमतां वर  ॥  १।३५।२४  ॥   

एवं गङ्गोत्पत्तिप्रकारं प्रथमप्रश्नोत्तरमुक्त्वा द्वितीयप्रश्नोत्तरं
त्रिपथगामित्वमुच्यत इत्याह एतदिति । प्रथमं तावत् खं खात्मिकां गतिं गता ।
गतिमतां सुन्दरगतिमताम्  ॥  १।३५।२४  ॥   

  

सैषा सुरनदी रम्या शैलेन्द्रस्य सुता तदा ।  

सुरलोकं समारूढा विपापा जलवाहिनी  ॥  १।३५।२५  ॥   

इत्यार्षे श्रीरामायणे वाल्मीकीये आदिकाव्ये बालकाण्डे पञ्चत्रिंश सर्गः  ॥ 
३५  ॥   

अथ सुरलोकं च समारूढेत्याह सैषेति  ॥  १।३५।२५  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने पञ्चत्रिंशः सर्गः  ॥  ३५  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/01/035_gangotpattiH.md">
<details><summary><h2>शिरोमणी ...{Loading}...</h2></summary>



उपास्येति । महर्षिभिः सह विश्वामित्रः शोणकूले एव रात्रिशेषमुपास्य
उपविश्य शयित्वेत्यर्थः सुप्रभातायां निशायामभ्यभाषत । तुशब्द एवार्थे ।
द्वितीया "कालाध्वनोः" इति विहिता  ॥  १।३५।१  ॥   

  

तद्भाषणमेवाह सुप्रभातेति । हे राम निशासुप्रभाता सुप्रभातत्वं प्राप्ता अत
एव पूर्वा सन्ध्या उपलक्षणया तत्सम्बन्धि कर्म प्रवर्तते प्रवर्तयति
उत्थातुं प्रेरयतीत्यर्थः । अतः उत्तिष्ठोतिष्ठ ते तुभ्यं भद्रं
कल्याणमस्तु गमनाय सान्ध्यकर्मसमाप्तिपूर्वकगमनं कर्तुमभिरोचय इच्छ  ॥ 
१।३५।२  ॥   

  

तदिति । तस्य विश्वामित्रस्य तद्वचनं श्रुत्वा पूर्वाह्णिकीं
पूर्वाह्णसम्बन्धिनीं क्रियां सन्ध्योपासनादिरूपां कृत्वा गमनं रोचयामास
इयेष इदं वाक्यं च उवाच । हशब्दो हर्षद्योतकः  ॥  १।३५।३  ॥   

  

तद्वचनमेवाह अयमिति । हे ब्रह्मन् शुभजलः शोभनजलविशिष्टः गाधः अल्पजलः अत
एव पुलिनमण्डितः पुलिनैः सिकताभिः मण्डितः शोभितः यः अयं शोणो ऽस्ति तं
कतरेण पथा मार्गेण वयं सन्तरिष्यामहे कतरेणेत्युक्त्या तत्र मार्गद्वयेन
मनुष्यसन्तरणमिति ध्वनितम् । एतेन अगाध इति पदच्छेदो न रमणीय इति बोध्यम्
 ॥  १।३५।४  ॥   

  

एवमिति । एवमनेन प्रकारेण रामेणोक्तो विश्वामित्रः इदं वचनमब्रवीत् ।
तद्वचनमेवाह येन पथा महर्षयो यान्ति स पन्था मयैव उद्दिष्टः बोधितः
तेनानेनैव मार्गेण गन्तव्यमिति ध्वनितम् । तुशब्द एवार्थे  ॥  १।३५।५  ॥   

  

ते इति । तदा विश्वामित्रोक्तोत्तरणोत्तरकाले ते
विश्वामित्रोक्तमार्गेणोत्तीर्णनदाः दूरमध्वानं गत्वा अर्धदिवसे
मध्याह्नसमये गते व्यतीते सति सरितां सर्वनदीनां मध्ये श्रेष्ठामत एव
मुनिसेवितां जाह्नवीं जह्नुप्रादुर्भूतां गङ्गां ददृशुः  ॥  १।३५।६  ॥   

  

तामिति । पुण्य सलिलां पुण्योत्पादकसलिलविशिष्टां हंससारससेवितां तां
सर्वलोकप्रसिद्धां जाह्नवीं दृष्ट्वा सहराघवाः राघवसहिताः सर्वे मुनयः
मुदिताः प्रमोदं प्राप्ता बभूवुः  ॥  १।३५।७  ॥   

  

तस्या इति । तदा जाह्नवीदर्शनसमये तस्या जाह्नव्यास्तीरे वासपरिग्रहं
वासस्य वासस्थानस्य परिग्रहं स्वीकारं मुदितमानसाः सर्वे चक्रुः ततः
वासस्थानस्वीकारानन्तरं यथान्यायं यथाशास्त्रं स्नात्वा पितृदेवताः
सन्तर्प्य च अग्निहोत्राणि हुत्वा च अमृतवद्धविः प्राश्य च महात्मानं
विश्वामित्रं समन्ततः परिवार्य शुचौ जाह्नवीतीरे विविशुः
स्वस्वस्वीकृतवासस्थाने प्रवेशं चक्रुः । सार्धश्लोकद्वयमेकान्वयि ।
परिवार्यसमन्ततः इत्यस्मादुत्तरत्र ऽविष्ठिताश्च यथान्यायं राघवौ च
यथार्हतःऽ इत्यर्धश्लोकः भट्टसम्मतः तत्र विष्ठिता इत्यस्य विशेषेण स्थिता
इत्यर्थः  ॥  १।३५।८१०  ॥   

  

समिति । अथ उपवेशानन्तरं स हृष्टमनारामो विश्वामित्रमब्रवीत् । तद्वचनमेवाह
भगवन् हे सकलसामर्थ्यविशिष्ट त्रिपथगां नदीं गङ्गां श्रोतुमिच्छामि  ॥ 
१।३५।११  ॥   

  

श्रवणप्रकारमाह त्रैलोक्यमिति । त्रैलोक्यमाक्रम्य नदनदीपतिं समुद्रं कथं
केन प्रकारेण गता प्राप्ता  ॥  १।३५।१२  ॥   

  

चोदित इति । रामवाक्येन चोदितः प्रेरितो महामुनिर्विश्वामित्रः गङ्गायाः
वृद्धिं जलरूपेण त्रिलोकपूरणत्वं जन्मप्रादुर्भावं च वक्तुमेव उपचक्रमे ।
एवो वार्तान्तरव्यवच्छेदकः  ॥  १।३५।१३  ॥   

  

तत्र पूर्वं प्रादुर्भावप्रकारमाह शैलेन्द्र इत्यादिभिः । हे राम
धातूनामाकरः महानतिविस्तीर्णः शैलेन्द्रः शैलाधिपतिः यो हिमवान्नाम तस्य
भुवि त्रिलोक्यां रूपेणाप्रतिममुपमारहितं कन्याद्वयमासीदिति शेषः  ॥ 
१।३५।१४  ॥   

  

येति । हे राम या मेरुदुहिता मेरुकन्या सुमध्यमा शोभनकटिमती नाम्ना मेनका
मेनकानाम्नी हिमवतः प्रिया नाम प्रसिद्धा पत्नी सैव तयोः
हिमवत्कन्ययोर्माता । चशब्दः एवार्थे । ऽनाम्ना मेना  

मनोज्ञा वै पत्नी हिमवतः प्रियाऽ इति भट्टसम्मतः पाः । नाम्नेति तृतीया
"प्रकृत्यादिभ्यश्च" इति विहिता  ॥  १।३५।१५  ॥   

  

तस्यामिति । हे राघव तस्य प्रसिद्धस्य हिमवतः भार्यायां तस्यां
प्रसिद्धायां मेनायां ज्येष्ठा सुता इयं गङ्गा ऽभवत् हिमवत एव उमा नाम
द्वितीया कन्या ऽभूत्  ॥  १।३५।१६  ॥   

  

अथेति । अथ गङ्गाप्रादुर्भावानन्तरं देवतार्थचिकीर्षया देवतानामर्थं
स्नानशिवतेजोधारणादि प्रयोजनं तस्य चिकीर्षया सम्पादनेच्छया सर्वे सुराः
त्रिपथगां नदीं गङ्गां शैलेन्द्रं हिमवन्तं वरयामासुः ययाचे "अकथितं च" इति
शैलेन्द्रस्य कर्मत्वम् । ऽदेवकार्यचिकीर्षयाऽ इति भट्टसम्मतः पाठः  ॥ 
१।३५।१७  ॥   

  

ददाविति । हिमवान् लोकपावनीं लोकपावनकर्त्रीं स्वच्छन्दपथगां
स्वेच्छाविषयीभूतपथगमनकर्त्रीं गङ्गां तनयां त्रैलोक्यहितकाम्यया धर्मेण
ददौ  ॥  १।३५।१८  ॥   

  

प्रतीति । त्रैलोक्यहितकारिणः ते देवाः गङ्गां त्रिलोकार्थं
त्रिलोकीप्रयोजनसाधनसमर्थां प्रतिगृह्य आदाय स्वीकृत्य कृतार्थेन
अन्तरात्मना मनसा अगच्छन् । त्रिलोकार्थमिति सामान्ये नपुंसकं त्रिलोकार्थं
प्रतिगृह्य उद्दिश्येत्यर्थो वा  ॥  १।३५।१९  ॥   

  

प्रसङ्गात् हिमवत्कनिष्ठकन्यावृत्तमाह येति । हे रघुनन्दन अन्या कनिष्ठा या
शैलदुहिता कन्या अस्वीकृतपतिः आसीत् सा सुव्रतमच्युतसङ्कल्पमुग्रं शिवमेव
आस्थाय स्वपतित्वेन निश्चित्य तपोधना सती तपस्तेपे । चशब्द एवार्थे  ॥ 
१।३५।२०  ॥   

  

उग्रेणेति । शैलवरः शैलश्रेष्ठः हिमवान् उग्रेण अत्युत्कटेन तपसा युक्तां
लोकनमस्कृतामुमां सुतामप्रतिरूपाय सादृश्यानुयोगित्वानाक्रान्ताय उग्राय
शिवाय ददौ  ॥  १।३५।२१  ॥   

  

उपसंहरन्नाह एते इत्यादिभिः । हे राघव सरितां श्रेष्ठा गङ्गा देवी उमा च
एते ते प्रसिद्धे एव शैलराजस्य सुते लोकनमस्कृते स्तः इति शेषः ।
चकारान्तरमेवार्थे  ॥  १।३५।२२  ॥   

  

एतदिति । हे राम वर हे सर्वश्रेष्ठ त्रिपथगा गङ्गा नदी गतिमतां गतिं
खमाकाशं प्रथमं गता एतत्सर्वं ते तुभ्यमाख्यातं कथितम्  ॥  १।३५।२३  ॥   

  

सैवेति । सुरनदी रम्या अतिरमणीया सा प्रसिद्धा एषा शैलेन्द्रस्य सुता यदा
सुरलोकं समारूढा प्राप्ता तदा जलवाहिनी सती विपापा
स्नानादिकर्तृसकललोकपापविगतकर्त्री आसीदिति शेषः  ॥  १।३५।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे पञ्चत्रिंशः
सर्गः  ॥  १।३५  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/01/035_gangotpattiH.md">
<details><summary><h2>तिलकम् ...{Loading}...</h2></summary>



रात्रिशेषमुपास्य निद्रयातिवाह्य  ॥  १।३५।१  ॥   

  

गमनाय गमनं कर्तुम्  ॥  १।३५।२,३  ॥   

  

अयं शोणा इति । शोणैव शोण इति व्यपदिष्टः । कतरेण पथा सन्तरिष्यामह
इत्यन्वयः । प्रश्नबीजमगाध इति । अतलस्पर्श इत्यर्थः  ॥  १।३५।४  ॥   

  

उद्दिष्टो गन्तव्यत्वेन निश्चितः  ॥  १।३५।५,६  ॥   

  

सारसः पक्षिविशेषः  ॥  १।३५।७  ॥   

  

वासपरिग्रहं सम्मार्जनादिना वासस्थानं चक्रुरित्यर्थः  ॥  १।३५।८  ॥   

  

अमृतवदमृततुल्यं पञ्चयज्ञाद्यवशिष्टमन्नम् । यद्वामृतवत्तत्सदृशं गङ्गाजलं
हविश्च प्रागुक्तं प्राश्येत्यर्थः  ॥  १।३५।९  ॥   

  

विष्ठिता विशेषेण स्थिताः । यथार्हतः यथावस्थानमर्हतः । तथा
स्थितावित्यर्थः  ॥  १।३५।१०  ॥   

  

गङ्गां श्रोतुम् । गङ्गाविषयकं किञ्चिच्छ्रोतुमित्यर्थः । श्रोतव्यं
विषयमाह त्रैलोक्यमित्यादि  ॥  १।३५।११  ॥   

  

वृद्धिम् त्रैलोक्यव्याप्तिरूपाम्  ॥  १।३५।१२  ॥   

  

धातूनाम् स्वर्णादीनाम्  ॥  १।३५।१३  ॥   

  

या मेरुदुहिता मेना नाम सा तयोः कन्ययोर्मातेत्यन्वयः  ॥  १।३५।१४  ॥   

  

तस्यां मेनायां या ज्येष्ठा हिमवतः सुता कुटिला नाम । सेयं
गङ्गाभवदित्यर्थः । तस्यैव हिवमतः  ॥  १।३५।१५  ॥   

  

देवकार्यम् वक्ष्यमाणं भववीर्यधारणम् । त्रिपथगाम् स्वर्गभूपातालमार्गगाम्
। इदं वर्तमानापदेशेन वरणं चास्याः शिवभार्यात्वाय  ॥  १।३५।१६  ॥   

  

धर्मेण कन्यादानधर्मेण । स्वच्छन्दपथगामित्यपि वर्तमानापदेशेन ।
स्वेच्छामात्रेण प्रवाहादिवायुमार्गगमनशीलाम्  ॥  १।३५।१७  ॥   

  

त्रिलोकार्थं तारकतो भीतत्रिलोकरक्षकपुत्रोत्पत्त्यार्थमगच्छन् ब्रह्मलोकम्
। "तत्र ब्रह्मशापवशाज्जलरूपताप्राप्तिरिति" इत्यादिवामनपुराणोक्तदिशा
मध्ये ऊह्यम् । वामनपुराणवृत्तान्तस्य प्रायेणात्र प्रत्यभिज्ञानात् । एवं
हि तत्राख्यायिका "उमाज्येष्ठा कुटिला नाम हिमवत्कन्या देवैः
शिववीर्यधारणाय हिमवन्तं प्रार्थिता । तेन दत्तया तया सह देवा ब्रह्मलोकं
गत्वा ब्रह्मणे निवेदितवन्तः । ब्रह्मणा च "असमर्थेयं तद्धारणे" इत्युक्ता
"अवश्यं धारयामि" इति कथितवाक्यावज्ञानेन ब्रह्मणा "जलरूपा भव" इति शप्ता ।
तत्रैव ब्रह्मण्डोर्ध्वकटाहे जलरूपेण लग्ना स्थिता । तस्यामेवाग्निना
शिववीर्यं क्षिप्तमिति । "विष्ण्वङ्घ्रिणा प्रसरता कटाहे भेदिते ऽम्बरात् ।
कुटिला विष्णुपादान्तात्पपाताकुलिता ततः  ॥  तस्माद्विष्णुपदी ख्याता" इति
वामनपुराणोक्तेरेव ब्रह्माण्डोर्ध्वकटाहे लग्नेति ज्ञायते । पतनसमये च
ब्रह्माण्डबाह्यजलेन सहैव पतितं तज्जलं ब्रह्मणा कमण्डलुधृतं बाह्यजलं च
शिवानन्दबाष्पजातं नारायणात्मकमिति कामीकासंहितादौ स्पष्टम् । ततो भगवता
पदारोपणे तेनैव कमण्डलुजलेन तत्पादप्रक्षालनं कृत्वा तज्जलं कण्डलावेव
क्षिप्तम् । शङ्करसंहितोक्तरीत्या गौरीविवाहोत्तरं लीलया गौर्या पाणिभ्यां
शिवनयनाच्छादने कृते शिवेन ललाटनेत्रं प्रकाशितम् । ततो
भयाद्गौरीपाणिस्वेदजलं स्रुतं तदपि ब्रह्मणा कमण्डलौ
स्थापितमित्यप्यत्रोह्यम् । गौरीविवाहकथनेन सूचितं च । भगीरथप्रार्थनया च
ब्रह्मरूपः सर्वपवित्रजलसमूहस्तस्मै दत्तः । सर्वमुक्तजलमुपक्रम्य पुराणेषु
भगीरथसम्बन्धश्रवणात् । विस्तरस्त्वस्मत्कृतगङ्गामाहात्म्यप्रकाशे
द्रष्टव्यः  ॥  १।३५।१८  ॥   

  

कन्या अवृतपतिः । अग्रे शिववीर्यस्खलनादि वक्तुं चैतद्वर्णनम् । उग्रं
सुव्रतं पर्णभोजनस्यापि त्यागसङ्कल्परूपम् । तपः शिवध्यानरूपम्  ॥ 
१।३५।१९२१  ॥   

  

यथा त्रिपथगामिनी गङ्गा । तथा प्रतिपादयामीति शेषः । तदेव विवृणोति
खमित्यादि । प्रथमं खं गताकाशमार्गं गता । पश्चात्सुरलोकं समारूढाभवत् ।
जलवाहिनी तत्स्वभावा जाता । विपापा सकलपापहन्त्री  ॥  १।३५।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
पञ्चत्रिंशः सर्गः  ॥  ३५  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/01/035_gangotpattiH.md">
<details><summary><h2>द्राविडपाठः ...{Loading}...</h2></summary>

उपास्य रात्रिशेषं तु शोणाकूले महर्षिभिः।  
निशायां सुप्रभातायां विश्वामित्रोऽभ्यभाषत ॥ 1.35.1 ॥   
सुप्रभाता निशा राम पूर्वा सन्ध्या प्रवर्तते।  
उत्तिष्ठोत्तिष्ठ भद्रं ते गमनायाभिरोचय ॥ 1.35.2 ॥   
तच्छ्रुत्वा वचनं तस्य कृत्वा पौर्वाह्णिकीं क्रियाम्।  
गमनं रोचयामास वाक्यं चेदमुवाच ह ॥ 1.35.3 ॥   
अयं शोणः शुभजलो गाधः पुलिनमण्डितः।  
कतरेण पथा ब्रह्मन् सन्तरिष्यामहे वयम् ॥ 1.35.4 ॥   
एवमुक्तस्तु रामेण विश्वामित्रोऽब्रवीदिदम्।  
एष पन्था मयोद्दिष्टो येन यान्ति महर्षयः ॥ 1.35.5 ॥   
एवमुक्ता महर्षयो विश्वामित्रेण धीमता।  
पश्यन्तस्ते प्रयाता वै वनानि विविधानि च ॥ 1.35.6 ॥   
ते गत्वा दूरमध्वानं गतेऽर्द्धदिवसे तदा।  
जाह्नवीं सरितां श्रेष्ठां ददृशुर्मुनिसेविताम् ॥ 1.35.7 ॥   
तां दृष्ट्वा पुण्यसलिलां हंससारससेविताम्।  
बभूवुर्मुनयः सर्वे मुदिताः सहराघवाः ॥ 1.35.8 ॥   
तस्यास्तीरे ततश्चक्रुस्त आवासपरिग्रहम् ॥ 1.35.9 ॥   
ततः स्नात्वा यथान्यायं सन्तर्प्य पितृदेवताः।  
हुत्वा चैवाग्निहोत्राणि प्राश्य चामृतवद्धविः ॥ 1.35.10 ॥   
विविशुर्जाह्नवीतीरे शुचौ मुदितमानसाः।  
विश्वामित्रं महात्मानं परिवार्य समन्ततः ॥ 1.35.11 ॥   
अथ तत्र तदा रामो विश्वामित्रमथाब्रवीत्।  
भगवन् श्रोतुमिच्छामि गङ्गां त्रिपथगां नदीम् ॥ 1.35.12 ॥   
त्रैलोक्यं कथमाक्रम्य गता नदनदीपतिम् ॥ 1.35.13 ॥   
चोदितो रामवाक्येन विश्वामित्रो महामुनिः।  
वृद्धिं जन्म च गङ्गाया वक्तुमेवोपचक्रमे ॥ 1.35.14 ॥   
शैलेन्द्रो हिमवान्नाम धातूनामाकरो महान्।  
तस्य कन्याद्वयं राम रूपेणाप्रतिमं भुवि ॥ 1.35.15 ॥   
या मेरुदुहिता राम तयोर्माता सुमध्यमा।  
नाम्ना मनोरमा नाम पत्नी हिमवतः प्रिया ॥ 1.35.16 ॥   
तस्यां गङ्गेयमभवज्ज्येष्ठा हिमवतः सुता।  
उमा नाम द्वितीयाभून्नाम्ना तस्यैव राघव ॥ 1.35.17 ॥   
अथ ज्येष्ठां सुराः सर्वे देवतार्थचिकीर्षया।  
शैलेन्द्रं वरयामासुर्गङ्गां त्रिपथगां नदीम् ॥ 1.35.18 ॥   
ददौ धर्मेण हिमवांस्तनयां लोकपावनीम्।  
स्वच्छन्दपथगां गङ्गां त्रैलोक्यहितकाम्यया ॥ 1.35.19 ॥   
प्रतिगृह्य त्रिलोकार्थं त्रिलोकहितकारिणः।  
गङ्गामादाय तेऽगच्छन् कृतार्थेनान्तरात्मना ॥ 1.35.20 ॥   
या चान्या शैलदुहिता कन्याऽऽसीद्रघुनन्दन।  
उग्रं सा व्रतमास्थाय तपस्तेपे तपोधना ॥ 1.35.21 ॥   
उग्रेण तपसा युक्तां ददौ शैलवरः सुताम्।  
रुद्रायाप्रतिरूपाय उमां लोकनमस्कृताम् ॥ 1.35.22 ॥   
एते ते शैलराजस्य सुते लोकनमस्कृते।  
गङ्गा च सरितां श्रेष्ठा उमा देवी च राघव ॥ 1.35.23 ॥   
एतत्ते सर्वमाख्यातं यथा त्रिपथगा नदी।  
खं गता प्रथमं तात गतिं गतिमतां वर ॥ 1.35.24 ॥   
सैषा सुरनदी रम्या शैलेन्द्रस्य सुता तदा।  
सुरलोकं समारूढा विपापा जलवाहिनी ॥ 1.35.25 ॥   

</details>
</div>
