+++
title = "१४"

+++

चतुर्दशोऽध्यायः  

पुत्र उवाच  

इति पृष्टस्तदा तेन शृण्वतां नो महात्मना  ।  
उवाच पुरुषो याम्यो घोरोऽपि प्रसृतं वचः  ॥ १४.१ ॥  

यमकिङ्कर उवाच  

महाराज ! यथात्थ त्वं तथैतन्नात्र संशयः  ।  
किन्तु स्वल्पं कृतं पापं भवता स्मारयामि तत् ॥ १४.२ ॥  
वैदर्भो तव या पत्नी पीवरी नाम नामतः  ।  
ऋतुमत्या ऋतुर्वन्ध्यस्त्वया तस्याः कृतः पुरा  ॥ १४.३ ॥  
शुशोभनायां कैकेय्यामासक्तेन ततो भवान्  ।  
ऋतुव्यतिक्रमात्प्राप्तो नरकं घोरमीदृशम्  ॥ १४.४ ॥  
होमकाले यथा वह्निराज्यपातमवेक्षते  ।  
ऋतौ प्रजापतिस्तद्वद्बीजपातमवेक्षते  ॥ १४.५ ॥  
यस्तमुल्लङ्घ्य धर्मात्मा कामेष्वासक्तिमान् भवेत् ।  
स तु पित्र्यादृणात्पापमवाप्य नरकं पतेत् ॥ १४.६ ॥  
एतावदेव ते पापं नान्यत्किञ्चन विद्यते  ।  
तदेहि गच्छ पुण्यानामुपभोगाय पार्थिव  ॥ १४.७ ॥  

राजोवाच  

यास्यामि देवानुचर यत्र त्वं मां नयिष्यसि  ।  
किञ्चित्पृच्छामि तन्मे त्वं यथावद्वक्तुमर्हसि  ॥ १४.८ ॥  
वज्रतुण्डास्त्वमी काकाः पुंसां नयनहारिणः  ।  
पुनः पुनश्च नेत्राणि तद्वदेषां भवन्ति हि  ॥ १४.९ ॥  
किं कर्म कृतवन्तश्च कथयैतज्जुगुप्सितम्  ।  
हरन्त्येषां तथा जिह्वां जायमानां पुनर्नवाम्  ॥ १४.१० ॥  
परपत्रेण पाट्यन्ते कस्मादेतेऽतिदुः खिताः  ।  
करम्भवालुकास्वेते पच्यन्ते तैलगोचराः  ॥ १४.११ ॥  
अयोमुखैः खगैश्चैते कृष्यन्ते किंविधा वद  ।  
विश्र्लिष्टदेहबन्धार्तिमहारावविराविणः  ॥ १४.१२ ॥  
अयश्चञ्चुनिपातेन सर्वाङ्गक्षतदुः खिताः  ।  
किमेतेऽनिष्टकर्तारस्तुद्यन्तेऽहर्निशं नराः  ॥ १४.१३ ॥  
एताश्चान्याश्च दृश्यन्ते यातनाः पापकर्मिणाम्  ।  
येन कर्मविपाकेण तन्ममाशेषतो वद  ॥ १४.१४ ॥  

यमकिङ्कर उवाच  

यन्मां पृच्छसि भूपाल ! पापकर्मफलोदयम्  ।  
तत्तेऽहं सम्प्रवक्ष्यामि सङ्क्षेपेण यथातथम्  ॥ १४.१५ ॥  
पुण्यापुण्ये हि पुरुषः पर्यायेण समश्नते  ।  
भुञ्जतश्च क्षयं याति पापं पुण्यमथापि वा  ॥ १४.१६ ॥  
न तु भोगादृते पुण्यं किञ्चिद्वा कर्म मानवम्  ।  
पापकं वा पुनात्याशु क्षयो भोगात्प्रजायते  ॥ १४.१७ ॥  
परित्यजति भोगाच्च पुण्यापुण्ये निबोध मे  ।  
दुर्भिक्षादेव दुर्भिक्षं क्लेशात्क्लेशं भयाद्भयम्  ॥ १४.१८ ॥  
मृतेभ्यः प्रमृता यान्ति दरिद्राः पापकर्मिणः  ।  
गतिं नानाविधां यान्ति जन्तवः कर्मबन्धनात् ॥ १४.१९ ॥  
उत्सवादुत्सवं यान्ति स्वर्गात्स्वर्गं सुखात्सुखम्  ।  
श्रद्धधानाश्च शान्ताश्च धनदाः शुभकारिणः  ॥ १४.२० ॥  
व्यालकुञ्जरदुर्गाणि सर्पचौरभयानि तु  ।  
हताः पापेन गच्छन्ति पापिनः किमतः परम्  ॥ १४.२१ ॥  
अनेकशतसाहस्त्रजन्मसञ्चयसञ्चितम्  ।  
पुण्यापुण्यं नृणां तद्वत्सुखदुः खाङ्कुरोद्भवम्  ॥ १४.२३ ॥  
यथा बीजं हि भूपाल ! पयांसि समवेक्षते  ।  
पुण्यापुण्ये तथा कालदेशान्यकर्मकारकम्  ॥ १४.२४ ॥  
स्वल्पं पापं कृतं पुंसा देशकालोपपादितम्  ।  
पादन्यासकृतं दुः खं कण्टकोत्थं प्रयच्छति  ॥ १४.२५ ॥  
तत्प्रभूततरं स्थूलं शूलकीलकसम्भवम्  ।  
दुः खं यच्छति तद्वच्च शिरोरोगादि दुः सहम्  ॥ १४.२६ ॥  
अपथ्याशनशीतोष्णश्रमतापादिकारकम्  ।  
तथान्योऽन्यमपेक्षन्ते पापानि फलसङ्गमे  ॥ १४.२७ ॥  
एवं महान्ति पापानि दीर्घरोगादिविक्रियाम्  ।  
तद्वच्छस्त्राग्निकृच्छ्रार्तिबन्धनादिफलाय वै  ॥ १४.२८ ॥  
स्वल्पं पुण्यं शुभं गन्धं हेलया सम्प्रयच्छिति  ।  
स्पर्श वाप्यथवा शब्दं रसं रूपमथापि वा  ॥ १४.२९ ॥  
चिराद्गुरुतरं तद्वन्महान्तमपि कालजम्  ।  
एवञ्च सुखदुः खानि पुण्यापुण्योद्भवानि वै  ॥ १४.३० ॥  
भुञ्जानोऽनेकसंसारसम्भवानीह तिष्ठति  ।  
जाति देशावरुद्धानि ज्ञानाज्ञानफलानि च  ॥ १४.३१ ॥  
तिष्णन्ति तत्र युक्तानि लिङ्गमात्रेण चात्मनि  ।  
वपुषा मनसा वाचा न कदाचित्क्वचिन्नरः  ॥ १४.३२ ॥  
अकुर्वन् पापकं कर्म पुण्यं वाप्यवतिष्ठते  ।  
यद्यत्प्राप्नोति पुरुषो दुः खं सुखमथापि वा  ॥ १४.३३ ॥  
प्रभूतमथवा स्वल्पं विक्रियाकारि चेतसः  ।  
तावता तस्य पुण्यं वा पापं वाप्यथ चेतरत् ॥ १४.३४ ॥  
उपभोगात्क्षयं याति भुज्यमानमिवाशनम्  ।  
एवमेते महापापं यातनाभिरहर्निशम्  ॥ १४.३५ ॥  
क्षपयन्ति नरा घोरं नरकान्तर्विवर्तिनः  ।  
तथैव राजन् ! पुण्यानि स्वर्गलोकेऽमरैः सह  ॥ १४.३६ ॥  
गन्धर्वसिद्धाप्सरसां गीताद्यैरुपभुञ्जते  ।  
देवत्वे मानुषत्वे च तिर्यक्त्वे च शुभाशुभम्  ॥ १४.३७ ॥  
पुण्यपापोद्भवं भुङ्क्ते सुखदुः खोपलक्षणम्  ।  
यद्त्वं पृच्छसि मां राजन् ! यातनाः पापकर्मिणाम्  ।  
केन केनेति पापेन तत्ते वक्ष्याम्यशेषतः  ॥ १४.३८ ॥  
दुष्टेन चक्षुषा दृष्टाः परदारा नराधमैः  ।  
मानसेन च दुष्टेन परद्रव्यञ्च सस्पृहैः  ॥ १४.३९ ॥  
वज्रतुण्डाः खगास्तेषां हरन्त्येते विलोचने  ।  
पुनः पुनश्च सम्भूतिरक्ष्णोरेषां भवत्यथ  ॥ १४.४० ॥  
यावतोऽक्षिनिमेषांस्तु पापमेभिर्नृभिः कृतम्  ।  
तावद्वर्षसहस्राणि नेत्रात्ति प्राप्नुवन्त्युत  ॥ १४.४१ ॥  
असच्छास्त्रोपदेशास्तु यैर्दत्ता यैश्च मन्त्रिताः  ।  
सम्यग्दृष्टेर्विनाशाय रिपूणामपि मानवैः  ॥ १४.४२ ॥  
यैः शास्त्रमन्यथा प्रोक्तं यैरसद्वागुदाहृता  ।  
वेददेवद्विजातीनां गुरोर्निन्दा च यैः कृता  ॥ १४.४३ ॥  
हरन्ति तेषां जिह्वाश्च जायमानाः पुनः पुनः  ।  
तावतो वत्सरानेते वज्रतुण्डाः सदारुणाः  ॥ १४.४४ ॥  
मित्रभेदं तथा पित्रा पुत्रस्य स्वजनस्य च  ।  
याज्योपाध्याययोर्मात्रा सुतस्य सहचारिणः  ॥ १४.४५ ॥  
भार्यापत्योश्च ये केचिद्भेदं चक्रुर्नराधमाः  ।  
त हमे पश्य पाट्यन्ते करपत्रेण पार्थिव  ॥ १४.४६ ॥  
परोपतापका ये च ये चाह्लादनिषेधकाः  ।  
तालवृन्तानिलस्थानचन्दनोशीरहारिणः  ॥ १४.४७ ॥  
प्राणान्तिकं ददुस्तापमदुष्टानाञ्च येऽधमाः  ।  
करम्भवालुकासंस्थास्त इमे पापभागिनः  ॥ १४.४८ ॥  
भुङ्क्ते श्राद्धन्तु योऽन्यस्य नरोऽन्येन निमन्त्रितः  ।  
दैवे वाप्यथवा पित्र्ये स द्विधा कृष्यते खगैः  ॥ १४.४९ ॥  
मर्माणि यस्तु साधूनामसद्वाग्भिर्निकृन्तति  ।  
तमिमे तुदमानास्तु खगास्तिष्ठन्त्यवारिता  ॥ १४.५० ॥  
यः करोति च पैशुन्यमन्यवागन्यथामतिः  ।  
पाट्यते हि द्विधा जिह्वा तस्येत्थं निशितैः क्षुरैः  ॥ १४.५१ ॥  
मातापित्रोर्गुरूणाञ्च येऽवज्ञां चक्रुरुद्धताः  ।  
त इमे पूयविण्मूत्रगर्ते मज्जन्त्यधोमुखाः  ॥ १४.५२ ॥  
देवतातिथिभूतेषु भृत्येष्वभ्यागतेषु च  ।  
अभुक्तवत्सु येऽश्नन्ति तद्वत्पित्रग्निपक्षिषु  ॥ १४.५३ ॥  
दुष्टास्ते पूयनिर्यासभुजः सूचीमुखास्तु ते  ।  
जायन्ते गिरिवर्ष्माणः पश्यैते यादृशा नराः  ॥ १४.५४ ॥  
एकपङ्क्त्या तु ये विप्रमथवेतरवर्णजम्  ।  
विषमं बोजयन्तीह विड्भुजस्त इमे यथा  ॥ १४.५५ ॥  
एकसार्थप्रयातं ये निः स्वमर्थार्थिनं नरम्  ।  
अपास्य स्वान्नमश्नन्ति त इमे श्लेष्मभोजिनः  ॥ १४.५६ ॥  
गोबाह्मणाग्नयः स्पृष्टा यैरुच्छिष्टैर्नरेश्वर  ।  
तेषामेतेऽग्निकुम्भेषु लेलिह्यन्त्याहिताः कराः  ॥ १४.५७ ॥  
सूर्येन्दुतारका दृष्टा यैरुच्छिष्टैस्तु कामतः  ।  
तेषां याम्यैर्नरैर्नेत्रे न्यस्तो वह्निः समेध्यते  ॥ १४.५८ ॥  
गावोऽग्निर्जननी विप्रोज्येष्ठभ्राता पिता स्वसा  ।  
जामयो गुरवो वृद्धा यैः स्पृष्टास्तु पदा नृभिः  ॥ १४.५९ ॥  
बद्धाङ्घ्रयस्ते निगडैलौहैरग्निप्रतापितैः  ।  
अङ्गारराशिमध्यस्थास्तिष्ठन्त्याजानुदाहिनः  ॥ १४.६० ॥  
पायसं कृशरं छागो देवान्नानि च यानि वै  ।  
भुक्तानि यैरसंस्कृत्य तेषां नेत्राणि पापिनाम्  ॥ १४.६१ ॥  
निपातितानां भूपृष्ठे उद्वृत्ताक्षि निरीक्षताम्  ।  
सन्दंशैः पश्य कृष्यन्ते नरैर्याम्यैर्मुखात्ततः  ॥ १४.६२ ॥  
गुरुदेवद्विजातीनां वेदानाञ्च नराधमैः  ।  
निन्दा निशामिता यैश्च पापानामभिनन्दताम्  ॥ १४.६३ ॥  
तेषामयोमयान् कीलानग्निवर्षान् पुनः पुनः  ।  
कर्णेषु प्रेरयन्त्येते याम्या विलपतामपि  ॥ १४.६४ ॥  
यैः प्रपादेवविप्रौकोदेवालयसभाः शुभाः  ।  
भङ्क्त्वा विध्वंसमानीताः क्रोधलोभानुवर्तिभिः  ॥ १४.६५ ॥  
तेषामेतैः शितैः शस्त्रैर्मुहुर्विलपतां त्वचः  ।  
पृथक्कुर्वन्ति वै याम्याः शरीरादतिदारुणाः  ॥ १४.६६ ॥  
गोब्राह्मणार्कमार्गेषु येऽवमेहन्ति मानवाः  ।  
तेषामेतानि कृष्यन्ते गुदेनान्त्राणि वायसैः  ॥ १४.६७ ॥  
दत्त्वा कन्यां च एकस्मै द्वितीयाय प्रयच्छति  ।  
स त्वेवं नैकधाच्छिन्नः क्षारनद्यां प्रवाह्यते  ॥ १४.६८ ॥  
स्वपोषणपरो यस्तु परित्यजति मानवः  ।  
पुत्रभृत्यकलत्रादिबन्धुवर्गमकिञ्चिनम्  ॥ १४.६९ ॥  
दुर्भिक्षे सम्भ्रमे वापि सोऽप्येवं यमकिङ्करैः  ।  
उत्कृत्य दत्तानि मुखे स्वमांसान्यश्नुते क्षुधा  ॥ १४.७० ॥  
शरणागतान् यस्त्यजति लोभाद्वृत्त्युपजीविनः  ।  
सोऽप्येवं यन्त्रपीडाभिः पीड्यते यमकिङ्करैः  ॥ १४.७१ ॥  
सुकृतं ये प्रयच्छन्ति यावज्जन्म कृतं नराः  ।  
ते पिष्यन्ते शिलापेषैर्यथैते पापकर्मिणः  ॥ १४.७२ ॥  
न्यासापहारिणो बद्धाः सर्वगात्रेषु बन्धनैः  ।  
कृमिवृश्चिककाकोलैर्भुज्यन्तेऽहर्निशं नराः  ॥ १४.७३ ॥  
क्षुत्क्षामास्तृट्पतज्जिह्वातालवो वेदनातुराः  ।  
दिवामैथुनिनः पापाः परदारभुजश्च ये  ॥ १४.७४ ॥  
तथैव कण्टकैर्देर्घैरायसैः पश्य शाल्मलिम्  ।  
आरोपिता विभिन्नाङ्गाः प्रभूतासृक्स्त्रवाविलाः  ॥ १४.७५ ॥  
मूषायामपि पश्यैतान्नाश्यमानान् यमानुगैः  ।  
पुरुषैः पुरुषाव्याघ्र ! परदारावमर्षिणः  ॥ १४.७६ ॥  
उपाद्यायमधः कृत्वा स्तब्धो योऽध्ययनं नरः  ।  
गृह्णाति शिल्पमथवा सोऽप्येवं शिरसा शिलाम्  ॥ १४.७७ ॥  
बिभ्रत्क्लेशमवाप्नोति जनमार्गेऽतिपीडितः  ।  
क्षुत्क्षामोऽहर्निशं भारपीडाव्यथितमस्तकः  ॥ १४.७८ ॥  
मूत्रश्लेष्मपूरीषाणि यैरुत्सृष्टानि वारिणि  ।  
त इमे श्लेष्मविण्मूत्रदुर्गन्धं नरकं गताः  ॥ १४.७९ ॥  
परस्परञ्च मांसानि भक्ष्यन्ति क्षुधान्विताः  ।  
भुक्तं नातिथ्यविधिना पूर्वमेभैः परस्परम्  ॥ १४.८० ॥  
अपविद्धास्तु यैर्वेदा वहनयश्चाहिताग्निभिः  ।  
त इमे शालशृङ्गाग्रात्पात्यन्तेऽधः पुनः पुनः  ॥ १४.८१ ॥  
पुनर्भूपतयो जीर्णा यावज्जीवन्ति ये नराः  ।  
इमे कृमित्वमापन्ना भक्ष्यन्तेऽत्र पिपीलिकैः  ॥ १४.८२ ॥  
पतितप्रतिग्रहादानाद्यजनान्नित्यसेवनात् ।  
पाषाणमध्यकीटत्वं नरः सततमश्नुते  ॥ १४.८३ ॥  
पश्यतो भृत्यवर्गस्य मित्राणामतिथेस्तथा  ।  
एको मिष्टान्नभुग्भुङ्क्ते ज्वलदङ्गारसञ्चयम्  ॥ १४.८४ ॥  
वृकैर्भयङ्करैः पृष्ठं नित्यमस्योपभुज्यते  ।  
पृष्ठमांसं नृपैतेन यतो लोकस्य भक्षितम्  ॥ १४.८५ ॥  
अन्धोऽथ बधिरो मूको भ्राम्यतेऽयं क्षुधातुरः  ।  
अकृतज्ञोऽधमः पुंसामुपकारेषु वर्तताम्  ॥ १४.८६ ॥  
अयं कृतघ्रो मित्राणामपकारी सुदुर्मतिः  ।  
तत्पकुम्भे निपतति ततो यास्यति पेषणम्  ॥ १४.८७ ॥  
करम्भवालुकां तस्मात्ततो यन्त्रानपीडनम्  ।  
असिपत्रवनं तस्मात्करपत्रेण पाटनम्  ॥ १४.८८ ॥  
कालसूत्रे तथा छेदमनेकाश्चैव यातनाः  ।  
प्राप्य निष्कृतिमेतस्मान्न वेद्मि कथमेष्यति  ॥ १४.८९ ॥  
श्राद्धसङ्गतिनो विप्राः समुत्पत्य परस्परम्  ।  
दुष्टा हि निः सृतं फेनं सर्वाङ्गेभ्यः पिबन्ति वै  ॥ १४.९० ॥  
सुवर्णस्तेयी विप्रघ्रः सुरापी गुरुतल्पगः  ।  
अधश्चोर्ध्वञ्च दीप्ताग्नौ दह्यमानाः समन्ततः  ॥ १४.९१ ॥  
तिष्ठन्त्यब्दसहस्राणि सुबहूनि ततः पुनः  ।  
जायन्ते मानवाः कुष्ठक्षयरोगादिचिह्नताः  ॥ १४.९२ ॥  
मृताः पुनश्च नरकं पुनर्जाताश्च तादृशम्  ।  
व्याधिमृच्छन्ति कल्पान्तपरिमाणं नराधिप  ॥ १४.९३ ॥  
गोघ्रो न्यूरतरं याति नरकेऽथ त्रिजन्मनि  ।  
तथोपपातकानाञ्च सर्वेषामिति निश्चयः  ॥ १४.९४ ॥  
नरकप्रच्युता यानि यैर्यैर्विहितपातकैः  ।  
प्रयान्ति योनिजातानि तन्मे निगदतः शृणु  ॥ १४.९५ ॥  

इति श्रीमार्कण्डेयपुराणे जडोपाख्याने यमकिङ्करसंवादो नाम चतुर्दशोऽध्यायः  
