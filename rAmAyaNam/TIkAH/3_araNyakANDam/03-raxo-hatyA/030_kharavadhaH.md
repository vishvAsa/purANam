+++
title = "०३० खरवधः"
title_english = "030 Elimination of Khara"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-030-Kharasya_Vadhaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/03-raxo-hatyA/030_kharavadhaH.md">
<details><summary><h3>IITK ...{Loading}...</h3></summary>

Khara's death in the hands of Rama-- gods and charanas praise him offer
prayers-- Lakshmana and Sita come out of the cave.



#### श्लोकः
##### मूलम्
भित्त्वा तु तां गदां बाणै राघवो धर्मवत्सलः।  
स्मयमानः खरं वाक्यं संरब्धमिदमब्रवीत्॥3.30.1॥

##### शब्दार्थः
धर्मवत्सलः fond of dharma, राघवः Rama, तां गदाम् that mace, बाणैः by arrows, भित्त्वा after breaking into pieces, स्मयमानः smiling, संरब्धम् confused, खरम् Khara, इदं वाक्यम् these  words, अब्रवीत् spoke.

##### आङ्ग्लानुवादः
Rama, fond of dharma, broke into pieces Khara's mace with his arrows, and smiling at bewildered Khara, saidः



#### श्लोकः
##### मूलम्
एतत्ते बलसर्वस्वं दर्शितं राक्षसाधम।  
शक्तिहीनतरो मत्तो वृथा त्वमवगर्जसि॥3.30.2॥

##### शब्दार्थः
राक्षसाधम O lowly demon, ते your, एतत् this, बलसर्वस्वम् all your strength, दर्शितम् is shown, मत्तः from me, शक्तिहीनतरः inferior in strength, त्वम् you, वृथा unnecssarily, अवगर्जसि roared against.

##### आङ्ग्लानुवादः
O lowly demon, you have already exhibited all your strength. Inferior to me in energy, you are needlessly roaring.



#### श्लोकः
##### मूलम्
एषा बाणविनिर्भिन्ना गदा भूमितलं गता।  
अभिधानप्रगल्भस्य तव प्रत्ययघातिनी॥3.30.3॥

##### शब्दार्थः
एषा this, गदा mace, बाणविनिर्भिन्ना broken by arrows, अभिधानप्रगल्भस्य spoke arrogantly, तव you, प्रत्ययघातिनी that which destroyed all your confidence, भूमितलम् on the ground, गता lying.

##### आङ्ग्लानुवादः
The mace about which you boasted so much has betrayed your confidence. Shattered by my arrows it now lies on the ground.



#### श्लोकः
##### मूलम्
यत्त्वयोक्तं विनष्टानामहमश्रुप्रमार्जनम्।  
राक्षसानां करोमीति मिथ्या तदपि ते वचः॥3.30.4॥

##### शब्दार्थः
अहम् I, विनष्टानाम् of the dead, राक्षसानाम् of the demons, अश्रुप्रमार्जनम् wiping tears, करोमीति I will do, त्वया by  you, यत् whatever, उक्तम् uttered, ते by you, तत् that, वचः अपि word too, मिथ्या false.

##### आङ्ग्लानुवादः
You said you will wipe the tears of the dead demons. (Now) those words have proved false.



#### श्लोकः
##### मूलम्
नीचस्य क्षुद्रशीलस्य मिथ्यावृत्तस्य रक्षसः।  
प्राणानहं हरिष्यामि गरुत्मानमृतं यथा॥3.30.5॥

##### शब्दार्थः
नीचस्य mean, क्षुद्रशीलस्य of low behaviour, मिथ्यावृत्तस्य  of false pride, रक्षसः of the demon, प्राणान् life, अहम् I, गरुत्मान् Garuda, अमृतं यथा  like nectar, हरिष्यामि will take away.

##### आङ्ग्लानुवादः
You are mean. You have false pride. You are of low behaviour. I shall take away your life, O demon,, Just as Garuda carried off the nectar.



#### श्लोकः
##### मूलम्
अद्य ते छिन्नकण्ठस्य फेनबुद्बुदभूषितम्।  
विदारितस्य मद्बाणैर्मही पास्यति शोणितम्॥3.30.6॥

##### शब्दार्थः
अद्य now, मद्बाणैः with my darts, विदारितस्य  split open, छिन्नकण्ठस्य (of a person) whose neck is cut, ते your, फेनबुद्बुदभूषितम् adorned with bubbles and foam, शोणितम् blood, मही ground, पास्यति will drink.

##### आङ्ग्लानुवादः
Now with your throat split open by my arrows , the earth will drink your foamy blood full of bubbles.



#### श्लोकः
##### मूलम्
पांसुरूषितसर्वाङ्गस्स्रस्तन्यस्त भुजद्वयः।  
स्वप्स्यसे गां समालिङ्ग्य दुर्लभां प्रमदामिव॥3.30.7॥

##### शब्दार्थः
पांसुरूषितसर्वाङ्गः all your limbs covered with dust, स्रस्तन्यस्तभुजद्वयः with both the arms  dropped and outstretched on the ground, दुर्लभाम् difficult, प्रमदामिव like a woman, गाम् the earth, समालिङ्ग्य after embracing, स्वप्स्यसे you will sleep.

##### आङ्ग्लानुवादः
With all your limbs covered with dust, both the arms dropped down and stretched  out  on the ground, you will sleep as though hugging the earth, like embracing a rare woman.



#### श्लोकः
##### मूलम्
प्रबद्धनिद्रे शयिते त्वयि राक्षसपांसने।  
भविष्यन्तिशरण्यानां शरण्या दण्डका इमे॥3.30.8॥

##### शब्दार्थः
राक्षसपांसने lowly demon, त्वयि you, प्रबद्धनिद्रे when you attain eternal sleep, शयिते when sleeping so, इमे these, दण्डकाः Dandaka grounds, शरण्यानाम् for the sheltered, शरण्याः refuge, भविष्यन्ति will be.

##### आङ्ग्लानुवादः
When you, O vile demon, will go into eternal sleep the Dandaka grounds will provide shelter to those who deserve it here.



#### श्लोकः
##### मूलम्
जनस्थाने हतस्थाने तव राक्षस मच्छरैः।  
निर्भया विचरिष्यन्ति सर्वतो मुनयो वने॥3.30.9॥

##### शब्दार्थः
राक्षस O demon , तव your, जनस्थाने when Janasthana, मच्छरैः by my darts, हतस्थाने when the hold is destroyed, मुनयः seers, निर्भयाः without fear, सर्वत्र all over, वने in the forest, विचरिष्यन्ति will wander.

##### आङ्ग्लानुवादः
O demon, when my arrows destroy your hold over Janasthana the sages will move freely without fear all over this forest.



#### श्लोकः
##### मूलम्
अद्य विप्रसरिष्यन्ति राक्षस्यो हतबान्धवाः।  
बाष्पार्द्रवदना दीना भयादन्यभयावहाः॥3.30.10॥

##### शब्दार्थः
अन्यभयावहाः causing fear to others, राक्षस्यः the demonesses, हतबान्धवाः with slain relations, बाष्पार्द्रवदनाः faces drenched in tears, भयात् due to fear, दीनाः desperately, अद्य now, विप्रसरिष्यन्ति will move away.

##### आङ्ग्लानुवादः
Having lost all their relations, the demonesses, who were causing fear to others,will move away with faces full of tears.



#### श्लोकः
##### मूलम्
अद्य शोकरसज्ञास्ता भविष्यन्ति निरर्थकाः।  
अनुरूपकुलाः पत्न्यो यासां त्वं पतिरीदृशः॥3.30.11॥

##### शब्दार्थः
यासाम् those women, ईदृशः ruined , त्वम् you, पतिः husband, अनुरूपकुलाः born of a befitting race, ताः them, पत्न्यः wives, अद्य now, निरर्थकाः meaninglessly, शोकरसज्ञाः taste the pangs of sorrow, भविष्यन्ति will remain

##### आङ्ग्लानुवादः
Your wives, who have got a husband like you, must have been born to a befitting race. They will taste the pangs of sorrow today, for no reasons whatsoever.



#### श्लोकः
##### मूलम्
नृशंस नीच क्षुद्रात्मन्नित्यं ब्राह्मणकण्टक।  
यत्कृते शङ्कितैरग्नौ मुनिभिः पात्यते हविः॥3.30.12॥

##### शब्दार्थः
नृशंश cruel , नीच mean, क्षुद्रात्मन् a vile self, नित्यम् always, ब्राह्मणकण्टक opposing the brahmins, यत्कृते due to whom, शङ्कितैः by hesitant, मुनिभिः by seers, हविः an oblation, अग्नौ in fire, पात्यते is offered.

##### आङ्ग्लानुवादः
O cruel, mean, vile fellow, you had been always opposing the brahmins who pour oblations in fire under fear.



#### श्लोकः
##### मूलम्
तमेवमभिसंरब्धं ब्रुवाणं राघवं रणे।  
खरो निर्भर्त्सयामास रोषात्खरतरस्वरः॥3.30.13॥

##### शब्दार्थः
एवम् thus, रणे in war, अभिसंरब्धम् in a state of excitement, ब्रुवाणाम्  was speaking, तं राघवम् that Rama, रोषात् due to anger, खरतरस्वरः  in a harsher tone, खरः Khara, निर्भर्त्सयामास abused.

##### आङ्ग्लानुवादः
When Rama was thus speaking in a state of excitement in the middle of war, the choleric Khara  started abusing him in a harsher tone.



#### श्लोकः
##### मूलम्
दृढं खल्ववलिप्तोऽसि भयेष्वपि च निर्भयः।  
वाच्यावाच्यं ततो हि त्वं मृत्युवश्यो न बुध्यसे॥3.30.14॥

##### शब्दार्थः
भयेष्वपि even in the midst of fear, निर्भयः fearless, त्वम् you, दृढम् certainly, अवलिप्तः असि you are haughty, ततः then, मृत्युवश्यः under the grip of death, वाच्यावाच्यम् what  to speak and what not to speak, न बुध्यसे not knowing.

##### आङ्ग्लानुवादः
You are very haughty. When there is every cause of fear you pretend fearlessness. Being in the grip of death you do not know what to speak and what not to speak.



#### श्लोकः
##### मूलम्
कालपाशपरिक्षिप्ता भवन्ति पुरुषा हि ये।  
कार्याकार्यं न जानन्ति ते निरस्तषडिन्द्रियाः॥3.30.15॥

##### शब्दार्थः
ये पुरुषाः those men, कालपाशपरिक्षिप्ताः bound by the noose of death, भवन्ति remain, ते you, निरस्तषडिन्द्रियाः  whose six senses (five sense organs and mind)  cease to function, कार्याकार्यम् (sense of discrimination) of what to and not to do, न जानन्ति do not know.

##### आङ्ग्लानुवादः
Those bound by the noose of death, do not know what to and what not to do, as their six senses cease to function.



#### श्लोकः
##### मूलम्
एवमुक्त्वा ततो रामं संरुध्य भ्रुकुटीं ततः।  
स ददर्श महासालमविदूरे निशाचरः॥3.30.16॥  
रणे प्रहरणस्यार्थे सर्वतो ह्यवलोकयन्।

##### शब्दार्थः
सः निशाचरः  nightwalker, रामम् to Rama, एवम् in that way, उक्त्वा having spoken, ततः then, भ्रुकुटीम् eyebrows, संरुध्य drawing together in frown, रणे in war, प्रहरणस्य अर्थे for striking, सर्वतः all over, अवलोकयन् observing, अविदूरे close by, महासालम् huge sal tree, ददर्श saw.

##### आङ्ग्लानुवादः
Having said thus to Rama with a frown on his face, Khara, looking around for something to strike him with, saw a huge sal tree not very far.



#### श्लोकः
##### मूलम्
स तमुत्पाटयामास संदश्य दशनच्छदम्॥3.30.17॥  
तं समुत्क्षिप्य बाहुभ्यां विनद्य च महाबलः।  
राममुद्दिश्य चिक्षेप हतस्त्वमिति चाब्रवीत्॥3.30.18॥

##### शब्दार्थः
सः Khara, दशनच्छदम्   lower lip, संदस्य  biting, तम् that( tree), उत्पाटयामास uprooted, महाबलः mighty, तम् him, बाहुभ्याम् with arms, समुत्क्षिप्य  lifted, विनद्य shouted, रामम् उद्दिश्य targetting Rama, चिक्षेप hurled, त्वम् you, हतः  dead, इति thus, अब्रवीत् च said.

##### आङ्ग्लानुवादः
Khara, biting his lower lip, uprooted the tree , lifted it with his mighty arms, and shouting at Rama loudly hurled it at him, saying, 'You are dead'.



#### श्लोकः
##### मूलम्
तमापतन्तं बाणौघैच्छित्वा रामः प्रतापवान्।  
रोषमाहारयत्तीव्रं निहन्तुं समरे खरम्॥3.30.19॥

##### शब्दार्थः
प्रतापवान् courageous, रामः Rama, आपतन्तम् falling, तम् that, बाणौघैः with a flood of arrows, छित्त्वा having shattered, समरे in war, खरम् Khara, निहन्तुम् to put an end, तीव्रम् intensely, रोषम् anger, आहारयत् gathered.

##### आङ्ग्लानुवादः
Brave Rama shattered with a flood of arrows the tree falling over him and summoned sharp anger to end Khara in war.



#### श्लोकः
##### मूलम्
जातस्वेदस्ततो रामो रोषाद्रक्तान्तलोचनः।  
निर्भिभेद सहस्रेण बाणानां समरे खरम्॥3.30.20॥

##### शब्दार्थः
ततः then, जातस्वेदः sweating all over, रोषात् with anger, रक्तान्तलोचनः one whose  eyes turned red in the corners, रामः Rama, बाणानाम् of the arrows, सहस्रेण a thousand, समरे in war, खरम् Khara, निर्भिभेद hit.

##### आङ्ग्लानुवादः
Full of sweat and with the corners of his eyes turned red, Rama hit Khara with a thousand arrows in the encounter.



#### श्लोकः
##### मूलम्
तस्य बाणान्तराद्रक्तं बहु सुस्राव फेनिलम्।  
गिरेः प्रस्रवणस्येव तोयधारापरिस्रवः॥3.30.21॥

##### शब्दार्थः
तस्य his, फेनिलम् foamy, बहु a lot, रक्तम् blood, बाणान्तरात् by the arrows piercing, गिरेः  of the mount, प्रस्रवणस्य Prasravana's, तोयधारपरिस्रवः इव like the waterfalls from the mountain, सुस्राव came out.

##### आङ्ग्लानुवादः
With his body pierced with arrows his blood started flowing like the waterfalls flow from mount Prasravana.



#### श्लोकः
##### मूलम्
विह्वलस्सकृतो बाणैः खरो रामेण संयुगे।  
मत्तो रुधिरगन्धेन तमेवाभ्यद्रवद्द्रुतम्॥3.30.22॥

##### शब्दार्थः
संयुगे in the war, रामेण by Rama, बाणैः with arrows, विह्वलः completely struck, कृतः done, मत्तः an intoxicated one, सः खरः Khara's, रुधिरगन्धेन with the smell of blood, द्रुतम् quickly, तं राममेव on Rama also, अभ्यद्रवत् ran charging.

##### आङ्ग्लानुवादः
Completely struck by Rama's arrows, Khara, intoxicated with the smell of  blood, ran speedily charging towards Rama.



#### श्लोकः
##### मूलम्
तमापतन्तं संरब्धं कृतास्त्रो रुधिराप्लुतम्।  
अपासर्पत्प्रतिपदं किञ्चित्वरितविक्रमः॥3.30.23॥

##### शब्दार्थः
कृतास्त्रः trained in the science of arms, (रामः Rama), आपतन्तम् falling upon, रुधिराप्लुतम् drenched in blood, संरब्धम् highly agitated, तम् him, त्वरितविक्रमः picked up his valour quickly, प्रतिपदम्  step, किञ्चित् a little, अपासर्पत् moved aside.

##### आङ्ग्लानुवादः
Rama who was an adept in the science of arms picked up his valour quickly and moved a step back (not  to give him an opportunity to strike), looking at the highly agitated Khara falling upon him, with his body fully drenched in blood.



#### श्लोकः
##### मूलम्
ततः पावकसङ्काशं वधाय समरे शरम्।  
खरस्य रामो जग्राह ब्रह्मदण्डमिवापरम्॥3.30.24॥

##### शब्दार्थः
ततः thereafter, रामः Rama, खरस्य Khara's, वधाय to kill, पावकसङ्काशम् glowing like fire, अपरम् इव like another, ब्रह्मदण्डमिव like Brahmadanda, शरम् dart, समरे in war, जग्राह took.

##### आङ्ग्लानुवादः
Rama took a dart glowing like fire which resembled another Brahmadanda to kill Khara in the war.



#### श्लोकः
##### मूलम्
स तं दत्तं मघवता सुरराजेन धीमता।  
संदधे चापि धर्मात्मा मुमोच च खरं प्रति॥3.30.25॥

##### शब्दार्थः
धर्मात्मा righteous, सः Rama, धीमता by the wise, मघवता by Indra, सुरराजेन by the king of the gods, दत्तम् was given, तम् that weapon, संदधे placed, खरं प्रति on Khara, मुमोच च and shot.

##### आङ्ग्लानुवादः
Righteous Rama placed on his bow the dart given him by wise Indra, king of the gods, and shot it at Khara.



#### श्लोकः
##### मूलम्
स विमुक्तो महाबाणो निर्घातसमनिस्वनः।  
रामेण धनुरायम्य खरस्योरसिचापतत्॥3.30.26॥

##### शब्दार्थः
रामेण by Rama, धनुः bow, आयम्य on bending, खरस्य Khara's, उरसि on the chest, विमुक्तः released, निर्घातसमनिस्वनः sounding like a violent gust of wind, सः बाणः that arrow, अपतत् fell.

##### आङ्ग्लानुवादः
Bending the bow fully, Rama released the arrow roaring like a violent gust of wind, which fell on Khara's chest.



#### श्लोकः
##### मूलम्
स पपात खरो भूमौ दह्यमानश्शरानग्निना।  
रुद्रेणेव विनिर्दग्धश्वेतारण्ये यथान्तकः॥3.30.27॥

##### शब्दार्थः
शराग्निना by the fire of the arrow, दह्यमानः  burned सः that, खरः Khara, श्वेतारण्ये in Swetaranya, रुद्रेण by Rudra, विनिर्दग्धः burnt totally, अन्तकः यथा like Yama, भूमौ on the ground, पपात collapsed.

##### आङ्ग्लानुवादः
Just as Yama was burnt by Rudra's fire(from his eyes) in Swetaranya, Khara collapsed on the ground consumed by the fire of Rama's arrow.



#### श्लोकः
##### मूलम्
स वृत्र इव वज्रेण फेनेन नमुचिर्यथा।  
बलो वेन्द्राशनिहतो निपपात हतः खरः॥3.30.28॥

##### शब्दार्थः
सः खरः that Khara, हतः killed, स वज्रेण by the thunderbolt, वृत्र इव like Vrutra, फेनेन by froth from, नमुचिः Namuchi, यथा like that, इन्द्राशनिहतः struck by Indra's thunderbolt, बलो वा like Bala, निपपात fell down.

##### आङ्ग्लानुवादः
Khara fell down just like Vrutra or Bala killed by Indra's thunderbolt or like Numuchi by the froth of the sea.



#### श्लोकः
##### मूलम्
ततो राजर्षयस्सर्वे सङ्गताः परमर्षयः।  
सभाज्य मुदिता राममिदं वचनमब्रुवन्॥3.30.29॥

##### शब्दार्थः
ततः then, सर्वे all, राजर्षयः rajarsis, परमर्षयः great seers, सङ्गताः together, मुदिताः joyfully, रामम् Rama, सभाज्य worshipped, इदम् this, वचनम् words, अब्रुवन् said.

##### आङ्ग्लानुवादः
Then the rajarsis, great seers gathered together, offered their worship to Rama  and said these words joyfully ः



#### श्लोकः
##### मूलम्
एतदर्थं महातेजा महेन्द्रः पाकशासनः।  
शरभङ्गाश्रमं पुण्यमाजगाम पुरन्दरः॥3.30.30॥

##### शब्दार्थः
पाकशासनः killer of Paka (Indra), महातेजाः glorious, पुरन्दरः one who can break a fortress, (Indra), महेन्द्रः Mahendra, एतदर्थम् for that purpose only, पुण्यम् holy, शरभङ्गाश्रमम् hermitage of Sarabhanga, आजगाम came.

##### आङ्ग्लानुवादः
For this purpose, killer of Paka, the gIorious Indra (who can break a fortress), came to the hermitage of Sarabhanga.



#### श्लोकः
##### मूलम्
आनीतस्त्वमिमं देशमुपायेन महर्षिभिः।  
एषां वधार्थं क्रूराणां रक्षसां पापकर्मणाम्॥3.30.31॥

##### शब्दार्थः
क्रूराणाम् cruel, पापकर्मणाम् sinners, एषाम् of these, रक्षसाम् of demons, वधार्थम् to kill, त्वम् you, महर्षिभिः by great sages, उपायेन cleverly planned, इमम् this, देशम् place, आनीतः you are brought.

##### आङ्ग्लानुवादः
You are brought to this place by the great sages who had cleverly devised a plan to kill the cruel sinners, these demons৷৷



#### श्लोकः
##### मूलम्
तदिदं नः कृतं कार्यं त्वया दशरथात्मज।  
सुखं धर्मं चरिष्यन्ति दण्डकेषु महर्षयः॥3.30.32॥

##### शब्दार्थः
दशरथात्मज O son of Dasaratha, नः our, तत् such, इदम् this, कार्यम् a task, कृतम् accomplished, महर्षयः sages, दण्डकेषु in Dandaka, सुखम् happily, धर्मम् rightful duty, चरिष्यन्ति discharge.

##### आङ्ग्लानुवादः
O son of Dasaratha, you have accomplished such a task that hereafter the sages in  
Dandaka will discharge their rightful duties happily.



#### श्लोकः
##### मूलम्
एतस्मिन्तरे देवाश्चारणैस्सह सङ्गताः।  
दुन्दुभींश्चाभिनिघ्नन्तः पुष्पवर्षं समन्ततः॥3.30.33॥  
रामस्योपरि संह्रुष्टा ववृषुर्विस्मितास्तदा।

##### शब्दार्थः
एतस्मिन् in the, अन्तरे meanwhile, देवाः gods, चारणैः सह and charanas (celestial bards), सङ्गताः got together, संह्रुष्टा joyfully, दुन्दुभीन् drums, अभिनिघ्नन्तः beating, तदा then, विस्मिताः wonderstruck, रामस्य at Rama, उपरि on, समन्ततः from all sides, पुष्पवर्षम् shower of flowers, ववृषुः rained.

##### आङ्ग्लानुवादः
Meanwhile the wonderstruck gods along with the charanas (celestial bards) got together and began beating the drums and raining showers of flowers on Rama from all sides.



#### श्लोकः
##### मूलम्
अर्धाधिकमुहूर्तेन रामेण निशितैश्शरैः॥3.30.34॥  
चतुर्दशसहस्राणि रक्षसां भीमकर्मणाम्।  
खरदूषणमुख्यानां निहतानि महाहवे॥3.30.35॥

##### शब्दार्थः
रामेण by Rama, अर्धाधिकमुहूर्तेन little more than half a moment (a moment i.e. मुहूर्त  is 48 seconds) निशितैः sharp, शरैः darts, महाहवे in the great war, भीमकर्मणाम् of terrific tasks, खरदूषणमुख्यानाम् led by Khara and Dusana, रक्षसाम् demons, चतुर्दश fourteen, सहस्राणि thousand, निहतानि were killed.

##### आङ्ग्लानुवादः
'In a little more than half a moment of this great war Rama had accomplished the terrific task of killing with sharp darts fourteen thousand demons, led by Khara and Dusana.



#### श्लोकः
##### मूलम्
अहो बत महत्कर्म रामस्य विदितात्मनः।  
अहो वीर्यमहो दाक्ष्यं विष्णोरिव हि दृश्यते॥3.30.36॥  
इत्येवमुक्त्वा ते सर्वे ययुर्देवा यथागतम्।

##### शब्दार्थः
विदितात्मनः who knows the self, रामस्य Rama's, महत् great, कर्म performance, अहो बत what a great thing, वीर्यम् prowess, अहो Oh, दाक्ष्यम् efficiency, अहो Oh, विष्णोरिव like Visnu, दृश्यते appears, इत्येवम् like that, उक्त्वा saying, सर्वे all, ते देवाः the gods, यथागतम् to their destinations, ययुः went back.

##### आङ्ग्लानुवादः
'Rama who knows the self has performed a great work. Oh what prowess what efficiency  only lord Visnu could do this'. So saying all the gods went back to their respective destinations.



#### श्लोकः
##### मूलम्
तस्मिन्नन्तरे वीरो लक्ष्मणस्सह सीतया।  
गिरिदुर्गाद्विनिष्क्रम्य संविवेशाश्रमं सुखी॥3.30.37॥

##### शब्दार्थः
तस्मिन् अन्तरे in the mean time, वीरः heroic, (सः) लक्ष्मणः Lakshmana, सीतया सह accompanied by Sita, गिरिदुर्गात् from the mountain cave, विनिष्क्रम्य came out, सुखी happily, आश्रमम् hermitage, (सं)विवेश entered.

##### आङ्ग्लानुवादः
In the mean time, heroic Lakshmana accompanied by Sita came out of the mountain cave happily and entered the hermitage.



#### श्लोकः
##### मूलम्
ततो रामस्तु विजयी पूज्यमानो महर्षिभिः।  
प्रविवेशाश्रमं वीरो लक्ष्मणेनाभिपूजितः॥3.30.38॥

##### शब्दार्थः
ततः then, विजयी victorious man, वीरः hero, रामस्तु Rama too, महर्षिभिः by the seers, पूज्यमानः worshipped by, लक्ष्मणेन by Lakshmana, अभिपूजितः worshipped, आश्रमम् hermitage, प्रविवेश entered.

##### आङ्ग्लानुवादः
Then victorious Rama having been worshipped by the seers and also by Lakshmana entered the hermitage.



#### श्लोकः
##### मूलम्
तं दृष्ट्वा शत्रुहन्तारं महर्षीणां सुखावहम्।  
बभूव हृष्टा वैदेही भर्तारं परिषस्वजे॥3.30.39॥

##### शब्दार्थः
वैदेही Vaidehi, शत्रुहन्तारम् one who has killed the enemies, महर्षीणाम् of the great sages, सुखावहम् for their happiness, तम् him, भर्तारम् husband, दृष्ट्वा seeing, हृष्टा glad, बभूव became, परिषस्वजे embraced.

##### आङ्ग्लानुवादः
On seeing Rama killing the enemies of the great sages for their happiness Sita felt glad and embraced her husband.



#### श्लोकः
##### मूलम्
मुदा परमया युक्ता दृष्ट्वा रक्षोगणान्हतान्।  
रामं चैवाव्यथं दृष्ट्वा तुतोष जनकात्मजा॥3.30.40॥

##### शब्दार्थः
जनकात्मजा daughter of Janaka, हतान् dead, रक्षोगणान् the demons, दृष्ट्वा seeing, परमया very much, मुदा happy, युक्ता became, रामं चैव by Rama, अव्यथम् unhurt, दृष्ट्वा seeing, तुतोष became glad.

##### आङ्ग्लानुवादः
Sita, daughter of Janaka, was happy to see the demons killed by Rama who himself was unhurt.



#### श्लोकः
##### मूलम्
ततस्तु तं राक्षससङ्घमर्दनं सभाज्यमानं मुदितैर्महर्षिभिः।  
पुनः परिष्वज्य शशिप्रभानना बभूव हृष्टा जनकात्मजा तदा॥3.30.41॥

##### शब्दार्थः
ततः then, शशिप्रभानना face bright like the Moon, जनकात्मजा Sita, daughter of Janaka, राक्षससङ्घमर्दनम् one who destroyed the demons, मुदितैः joyful, महर्षिभिः by the great sages too, सभाज्यमानम् worshipped, तम् him, पुनः again, परिष्वज्य embraced, तदा then, हृष्टा happy, बभूव was.

##### आङ्ग्लानुवादः
Then the daughter of Janaka, cheerful Sita, who had a face bright like the moon, embraced Rama, destroyer of demons who was worshipped by the delighted sages.  

#### समाप्तिः
 श्रीमद्रामायणे वाल्मीकीये आदिकाव्ये अरण्यकाण्डे त्रिंशस्सर्गः॥  
Thus ends the thirtieth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/03-raxo-hatyA/030_kharavadhaH.md">
<details><summary><h3>भूषणम् ...{Loading}...</h3></summary>



भित्त्वा तु तां गदां बाणै राघवो धर्मवत्सलः ।  

स्मयमानः खरं वाक्यं संरब्धमिदमब्रवीत्  ॥  ३।३०।१  ॥   

एतत्ते बलसर्वस्वं दर्शितं राक्षसाधम ।  

शक्तिहीनतरो मत्तो वृथा त्वमवगर्जसि  ॥  ३।३०।२  ॥   

निरस्तनिखिलालम्बमहङ्कारमिव स्थितम् । खरं निहत्य साधूनां सुखावहमहं भजे  ॥ 
भित्त्वा त्वित्यादि । धर्मवत्सल इत्यनेन निरायुधवधो ऽनुचित इति श्रीरामो
ऽमन्यतेति गम्यते । स्मयमानः परिहसन्नित्यर्थः । संरब्धं भ्रान्तमिति
खरविशेषणम् । "संरम्भः सम्भ्रमे कोपे" इत्यमरः  ॥  ३।३०।१,२  ॥   

  

एषा बाणविनिर्भिन्ना गदा भूमितलं गता ।  

अभिधानप्रगल्भस्य तव प्रत्यरिघातिनी  ॥  ३।३०।३  ॥   

यत्त्वयोक्तं विनष्टानामहमश्रुप्रमार्जनम् ।  

राक्षसानां करोमीति मिथ्या तदपि ते वचः  ॥  ३।३०।४  ॥   

अभिधाने वचसि । प्रगल्भस्य धृष्टस्य । प्रत्यरिघातिनीति वीप्सायां प्रतिः ।
अरीनरीन् प्रतिघातिनी गदा  ॥  ३।३०।३,४  ॥   

  

नीचस्य क्षुद्रशीलस्य मिथ्यावृत्तस्य रक्षसः ।  

प्राणानपहरिष्यामि गरुत्मानमृतं यथा  ॥  ३।३०।५  ॥   

नीचस्य केवलवाचाटकत्वेन क्षुद्रस्य । क्षुद्रशीलस्य हीनस्वभावस्य ।
मिथ्यावृत्तस्य असद्वृत्तस्य  ॥  ३।३०।५  ॥   

  

अद्य ते छिन्नकण्ठस्य फेनबुद्बुदभूषितम् ।  

विदारितस्य मद्बाणैर्मही पास्यति शोणितम्  ॥  ३।३०।६  ॥   

फेनबुद्बुदाभ्यां भूषितम् अलङ्कृतम्, अनेन नूतनत्वमुक्तम् । विदारितस्य
विदारितोदरस्य  ॥  ३।३०।६  ॥   

  

पांसुरूषितसर्वाङ्गः स्रस्तन्यस्तभुजद्वयः ।  

स्वप्स्यसे गां समालिङ्ग्य दुर्लभां प्रमदामिव  ॥  ३।३०।७  ॥   

पांसुरूषितेति । रूषितं लिप्तम् । स्रस्तं यथा तथा भुवि भुजद्वयं येन । गां
भूमिं समालिङ्ग्येत्यनेनावाग्भूतत्वमुच्यते  ॥  ३।३०।७  ॥   

  

प्रवृद्धनिद्रे शयिते त्वयि राशक्षसपांसने ।  

भविष्यन्त्यशरण्यानां शरण्या दण्डका इमे  ॥  ३।३०।८  ॥   

प्रवृद्धनिद्रे दीर्घनिद्रे । अशरण्यानाम् ऋष्यादीनामगतीनाम् । शरण्याः
सुखावासभूताः  ॥  ३।३०।८  ॥   

  

जनस्थाने हतस्थाने तव राक्षस मच्छरैः ।  

निर्भया विचरिष्यन्ति सर्वतो मुनयो वने  ॥  ३।३०।९  ॥   

हतस्थाने हतराक्षसावस्थानसन्निवेषे  ॥  ३।३०।९  ॥   

  

अद्य विप्रसरिष्यन्ति राक्षस्यो हतबान्धवाः ।  

बाष्पार्द्रवदना दीना भयादन्यभयावहाः  ॥  ३।३०।१०  ॥   

पूर्वमन्यभयावहाः राक्षस्यः अद्य मद्भयात् जनस्थानात् । विप्रसरिष्यन्ति
पलायिष्यन्ते  ॥  ३।३०।१०  ॥   

  

अद्य शोकरसज्ञास्ता भविष्यन्ति निरर्थकाः ।  

अनुरूपकुलाः पत्न्यो यासां त्वं पतिरीदृशः  ॥  ३।३०।११  ॥   

अद्येति । यासां त्वमीदृशः पापी पतिः ताः पन्त्यः अनुरूपकुलाः
त्वत्सदृशदुर्वृत्ता इत्यर्थः । इतः, पूर्वं शोकानभिज्ञा अपि अद्य
शोकरसज्ञाः, निरर्थकाः निर्गतकामपुरुषार्थाः भविष्यन्ति  ॥  ३।३०।११  ॥   

  

नृशंस नीच क्षुद्रात्मन्नित्यं ब्राह्मणकण्टक ।  

यत्कृते शङ्कितैरर्ग्नौ मुनिभिः पात्यते हविः  ॥  ३।३०।१२  ॥   

तमेवमभिसंरब्धं ब्रुवाणं राघवं रणे ।  

खरो निर्भर्त्सयामास रोषात्खरतरस्वनः  ॥  ३।३०।१३  ॥   

ईदृश इत्युक्तं विवृणोति नृशंसेति । नृशंस घातुक नीच वृत्ततो हीन
क्षुद्रात्मन् क्षुद्रबुद्धे मुनिभिः यत्कृते यन्निमित्तं शङ्कितैः सद्भिः
अग्नौः हविः पात्यते हविर्दानसमये ऽपि किमेतदपहरिष्यन्तीति भीता
भवन्तीत्यर्थः  ॥  ३।३०।१२,१३  ॥   

  

दृढं खल्ववलिप्तो ऽसि भयेष्वपि च निर्भयः ।  

वाच्यावाच्यं ततो हि त्वं मृत्युवश्यो न बुद्ध्यसे  ॥  ३।३०।१४  ॥   

अवलिप्तो ऽसि गर्वितो ऽसि । दृढं निश्चितम् । ततः कारणात् । भयेषु
भयकारणेषु सत्स्वपि निर्भयो ऽसि । वाच्यं चावाच्यं च वाच्यावाच्यम् "योषां
च विरोधः शाश्वतिकः" इति द्वन्दैकवद्भावः । तत् मृत्युवश्यः सन् न बुध्यस
इति योजना  ॥  ३।३०।१४  ॥   

  

कालपाशपरिक्षिप्ता भवन्ति पुरुषा हि ये ।  

कार्याकार्यं न जानन्ति ते निरस्तषडिन्द्रियाः  ॥  ३।३०।१५  ॥   

उक्तमर्थं विशिष्य दर्शयति कालेति । परिक्षिप्ताः बद्धाः
निरस्तषडिन्द्रियाः निरस्तषडिन्द्रियव्यापाराः  ॥  ३।३०।१५  ॥   

  

एवमुक्त्वा ततो रामं संरुध्य भ्रुकुटीं ततः ।  

स ददर्श महासालमविदूरे निशाचरः ।  

रणे प्रहरणस्यार्थे सर्वतो ह्यवलोकयन्  ॥  ३।३०।१६  ॥   

भ्रुकुटीं सरुद्ध्य कृत्वेत्यर्थः । प्रहरणस्यार्थे आयुधार्थं सर्वतो
ऽवलोकयन् सन्नपि दूरे महासालं ददर्शेत्यन्वयः  ॥  ३।३०।१६  ॥   

  

स तमुत्पाटयामास सन्दश्य दशनच्छदम् ।  

तं समुत्क्षिप्य बाहुभ्यां विनद्य च महाबलः  ॥  ३।३०।१७  ॥   

राममुद्दिश्य चिक्षेप हतस्त्वमिति चाब्रवीत्  ॥  ३।३०।१८  ॥   

दशनच्छदम् अधरम् । सन्दश्य निपीड्य, अनेन सालस्य दुर्ग्रहत्वमुक्तम् ।
बाहुभ्यामित्यनेन सालस्थौल्यमुक्तम् । विनद्येत्यादिना जयाशोच्यते  ॥ 
३।३०।१७,१८  ॥   

  

तमापतन्तं बाणौघैश्छित्त्वा रामः प्रतापवान् ।  

रोषमाहारयत्तीव्रं निहन्तुं समरे खरम्  ॥  ३।३०।१९  ॥   

रोषमिति सर्वसामग्रीविरहेप्यानुकूल्यलेशाभावादिति भावः  ॥  ३।३०।१९  ॥   

  

जातस्वेदस्ततो रामो रोषाद्रक्तान्तलोचनः ।  

निर्बिभेद सहस्रेण बाणानां समरे खरम्  ॥  ३।३०।२०  ॥   

जातस्वेद इति रोषाज्जातस्वेदः न तु श्रमात् । रक्तान्तलोचनः
रक्तवर्णापाङ्गः  ॥  ३।३०।२०  ॥   

  

तस्य बाणान्तराद्रक्तं बहु सुस्राव फेनिलम् ।  

गिरेः प्रस्रवणस्येव तोयधारावरिस्रवः  ॥  ३।३०।२१  ॥   

बाणान्तरात् बाणक्षतविवरात् । फेनिलं फेनवत् । प्रस्रवणस्य प्रस्रवणाख्यस्य
। परिस्रवः प्रवाहः  ॥  ३।३०।२१  ॥   

  

विह्वलः स कृतो बाणैः खरो रामेण संयुगे ।  

मत्तो रुधिरगन्धेन तमेवाभ्यद्रवद्द्रुतम्  ॥  ३।३०।२२  ॥   

विह्वलः विक्लवः । रुधिरगन्धेनोपलक्षितः  ॥  ३।३०।२२  ॥   

  

तमापतन्तं संरब्धं कृतास्त्रो रुधिराप्लुतम् ।  

अपासर्पत् प्रतिपदं किञ्चित्त्वरितविक्रमः  ॥  ३।३०।२३  ॥   

तमापतन्तमिति । संरब्धं सम्भ्रान्तं प्रतिपदम् अस्त्रमोचनप्रतिकूलं तं खरं
किञ्चिदपासर्पत् पश्चादागतः, तस्मादपासर्पदित्यर्थः । अपसर्पणनिमित्तमाह
कृतास्त्र इति । संहितास्त्रत्वात् अस्त्रमोचनावकाशलाभायापासर्पदिति भावः ।
निमित्तान्तरमाह रुधिराप्लुतमिति । तत्स्पर्शबीभत्सेनापसर्पणमित्यर्थः ।
यद्यपि रणे किञ्चिदपसर्पणं शूरस्यायुक्तम् तथापि "सर्वतो बलवती
ह्यन्यथानुपपत्तिः" इति न्यायेनापसर्पणं विना तत्संहारहेत्वलाभादपसर्पणं न
दोष इति हृदयम्  ॥  ३।३०।२३  ॥   

  

ततः पावकसङ्काशं वधाय समरे शरम् ।  

खरस्य रामो जग्राह ब्रह्मदण्डमिवापरम्  ॥  ३।३०।२४  ॥   

ततः बाणपातावसरलाभात् । ब्रह्मदण्डं ब्रह्मशापम्  ॥  ३।३०।२४  ॥   

  

स तं दत्तं मघवता सुरराजेन धीमता ।  

सन्दधे चापि धर्मात्मा मुमोच च खरं प्रति  ॥  ३।३०।२५  ॥   

धीमता भावज्ञेन दत्तम्, अगस्त्यमुखेनेति शेषः  ॥  ३।३०।२५  ॥   

  

स विमुक्तो महाबाणो निर्घातसमनिस्वनः ।  

रामेण धनुरायम्य खरस्योरसि चापतत्  ॥  ३।३०।२६  ॥   

रामेण धनुरायम्य आकृष्य विमुक्तः इत्यन्वयः  ॥  ३।३०।२६  ॥   

स पपात खऱो भूमौ दह्यमानः शराग्निना ।  

रुद्रेणेव विनिर्दग्धः श्वेतारण्ये यथान्तकः  ॥  ३।३०।२७  ॥   

स खरः शराग्निना दह्यमानः सन् रुद्रेण रुद्रनेत्राग्निना दग्धो ऽन्तक इव
श्वेतारण्ये यथा श्वेतारण्य इव भूमौ पपात  ॥  ३।३०।२७  ॥   

  

स वृत्र इव वज्रेण फेनेन नमुचिर्यथा ।  

बलो वेन्द्राशनिहतो निपपात हतः खरः  ॥  ३।३०।२८  ॥   

सः रामबाणेन हतः खरः । अमोघबाणहतत्वज्ञापनाय प्रथमो दृष्टान्तः । लीलया
हतत्वज्ञापनाय द्वितीयः । समर्थाधिष्ठितत्वज्ञापनाय तृतीयः ।
आर्द्राच्छुष्काच्चावध्यत्वं नमुचेर्लब्धं तदर्थं फेनेन हतः । बलो वेति
वाशब्द इवार्थः । वृत्रादित्रयमिन्द्रेणैव हतम्  ॥  ३।३०।२८  ॥   

  

ततो राजर्षयः सर्वे सङ्गताः परमर्षयः ।  

सभाज्य मुदिता राममिदं वचनमब्रुवन्  ॥  ३।३०।२९  ॥   

परमर्षयः ब्रह्मर्षयः । सभाज्य सम्पूज्य  ॥  ३।३०।२९  ॥   

  

एतदर्थं महातेजा महेन्द्रः पाकशासनः ।  

शरभङ्गाश्रमं पुण्यमाजगाम पुरन्दरः  ॥  ३।३०।३०  ॥   

एतदर्थम् एतद्वधाय  ॥  ३।३०।३०  ॥   

  

आनीतस्त्वमिमं देशमुपायेन महर्षिभिः ।  

एषां वधार्थं क्रूराणां रक्षसां पापकर्मणाम्  ॥  ३।३०।३१  ॥   

तदिदं नः कृतं कार्यं त्वया दशरथात्मज ।  

सुखं धर्मं चरिष्यन्ति दण्डकेषु महर्षयः  ॥  ३।३०।३२  ॥   

इममुपपादयति आनीत इति । उपायेन तत्तदाश्रमदर्शनव्याजेन  ॥  ३।३०।३१,३२  ॥   

  

एतस्मिन्नन्तरे देवाश्चारणैः सह सङ्गताः ।  

दुन्दुभींश्चाभिनिघ्नन्तः पुष्पवर्षं समन्ततः ।  

रामस्योपरि संहृष्टा ववृषुर्विस्मितास्तदा  ॥  ३।३०।३३  ॥   

एतस्मिन्नित्याद्यर्धत्रयमेकान्वयम्  ॥  ३।३०।३३  ॥   

  

अर्धाधिकमुहूर्तेन रामेण निशितैः शरैः ।  

चतुर्दशसहस्राणिरक्षसां भीमकर्मणाम्  ॥  ३।३०।३४  ॥   

खरदूषणमुख्यानां निहतानि महाहवे ।  

अहो बत महत् कर्म रामस्य विदितात्मनः  ॥  ३।३०।३५  ॥   

अहो वीर्यमहो दाक्ष्यं विष्णोरिव हि दृश्यते ।  

इत्येवमुक्त्वा ते सर्वे ययुर्देवा यथागतम्  ॥  ३।३०।३६  ॥   

रामं स्तुवन्ति अर्धेत्यादिना । अर्धाधिकमुहूर्तेन घटिकात्रयेण । दाक्ष्यं
सर्वसंहारचातुर्यम्  ॥  ३।३०।३४३६  ॥   

  

एतस्मिन्नन्तरे वीरो लक्ष्मणः सह सीतया ।  

गिरिदुर्गाद्विनिष्क्रम्य संविवेशाश्रमं सुखी  ॥  ३।३०।३७  ॥   

ततो रामस्तु विजयीपूज्यमानो महर्षिभिः ।  

प्रविवेशाश्रमं वीरो लक्ष्मणेनाभिपूजितः  ॥  ३।३०।३८  ॥   

एतस्मिन्निति । अन्तरे अवसरे । गिरिदुर्गात् गिरिदुर्गप्रदेशात् । सुखी
रामपराक्रमदर्शनजन्यसन्तोषवान्  ॥  ३।३०।३७,३८  ॥   

  

तं दृष्ट्वा शत्रुहन्तारं महर्षीणां सुखावहम् ।  

बभूव हृष्टा वैदेही भर्तारं परिषस्वजे  ॥  ३।३०।३९  ॥   

तं दृष्ट्वेति । चतुर्दशसहस्ररक्षोभिरयमेकाकी किं करिष्यतीत्युद्विग्ना
सीता रामेण जिते वीरतारतम्याभिज्ञकुलप्रसूततया सबहुमानं परिषस्वज इत्याह ।
तं दृष्ट्वा पूर्वं महासमरे अदृश्यतया स्थितम् इदानीं दृष्ट्वा । तं
दृष्ट्वा वीरव्रणेन विगलद्रुधिरेण रोमकूपोल्लसद्भिरपि घर्मपयःकयणौघैः
"कोदण्डदण्डमवलम्ब्य विनीय वर्म किञ्चित्परिश्रमभृतं प्रियमीक्षमाणा ।"
इत्युक्तप्रकारं दृष्ट्वा । तं दृष्ट्वा ततोद्ग्रथितजटामण्डलेन
दृढबद्धकक्ष्यतया स्कन्धावलम्बितूणीरेण रणावसाननिर्वापितकोपाग्नितया
प्रसन्नवदनेन सीतालक्ष्मणमार्गावलोकनेन पुनरपि किमागमिष्यन्ति राक्षसा इति
दत्तावधानेन च लक्षितं दृष्ट्वा । तं दृष्ट्वा पूर्वं वीर इति श्रुतम्,
इदानीं निर्वर्तितवीरकृत्यं दृष्ट्वा । दर्शनप्रकारमाह शत्रुहन्तारम् ।
हननव्यापारे कर्मभावः शत्रूणां स्वस्य तु कर्तृभाव एव । हन्तारं हननव्यापार
एव दृष्टः न तु शरसन्धानादिव्यापार इत्यर्थः । शत्रुपदेन
देवगन्धर्वादिसङ्घे सत्यपि शत्रूनेव हतवानित्युच्यते । दुष्टनिग्रह उक्तः ।
शिष्ट परिपालनमाह महर्षीणां सुखावहम् । महर्षीणां तपोलेशेन हन्तुं
सामर्थ्येपि रक्षकस्वरूपस्य रक्ष्यभूतस्वस्वरूपस्य च हानिर्मा भूदिति केवलं
रक्षकव्यापारप्रतीक्षाणां रामप्रतिज्ञामेवावलोकयताम् । सुखावहम् "एहि पश्य
शरीराणि" इत्युक्तदुःखगन्धं निवर्त्य सुखस्यैव प्रापकम् । बभूव
बहुतरशत्रुगणाक्रमणाद्रामस्यैकाकितया च पूर्वं सत्तारहिता सीता सम्प्रति
सत्तां लेभे, जगत्प्राणस्य रामस्य सत्तालाभात् स्वयमपि सत्तामवाप । "आत्मा
वै पुरुषस्य दाराः" इत्युक्तरीत्या रामसत्तालाभात् स्वस्या अपि सत्ता
जातेति भावः । यद्वा "भू प्राप्तौ" इत्यस्माल्लिटि व्यत्ययेन परस्मैपदम् ।
भर्तारं विजयिनमालोक्य सरभसं गुहान्तरादागतेत्यर्थः । हृष्टा "सति धर्मिणि
धर्माः" इति न्यायेन धर्मिलाभानन्तरं तद्धर्महर्षो ऽभूदित्यर्थः । यद्वा
आन्तरप्रीत्यङ्कुरोपमरोमाञ्चाञ्चितेत्यर्थः । एवं शौर्यावलोकनप्रीतत्वे
हेतुमाह वैदेही । "मिथिलाधिपतिर्वीरः" इत्युक्तरीत्या
वीरकुलप्रसूतत्वादित्यर्थः । भर्तारं परिषस्वजे
तादृशनिरवधिकप्रेमभारभरिततया स्वयमालिलिङ्गे । भर्तरं लोकभर्तारं
सर्वलोकमातृत्वेन सर्वप्रजारक्षणं दृष्ट्वा परिषस्वजे । आयुधक्षतव्रणेषु
सुखोष्णाभ्यां स्तनाभ्यां पस्पर्श । परिषस्वजे पर्याप्तं सस्वजे, पश्चात्
पुरस्तात् पार्श्वतश्च पस्पर्शेत्यर्थः । यद्यपि रणे अपलायमानस्य पृष्ठे
शरपातप्रसङ्ग एव नास्ति तथापि सर्वतः समावृत्य आयुधप्रक्षेपात् पृष्ठतो ऽपि
व्रणसम्भवः बाणानां सम्यक् क्षिप्तानां पृष्ठतो निर्गमो ऽपि सम्भवति ।
महर्षीणां सुखावहं परिषस्वजे पुत्रविषये स्वभर्त्रोपकारकरणे
पुत्रवात्सल्यात् भर्तरि सन्तुष्टा भार्येव ऋषिजनसंरक्षणेन प्रीता
परिषस्वजे । रामं विना गुहागता सीता ततो निर्गत्य निरस्तसमस्तशत्रुं रामं
पिरषस्वज इत्यनेन हृदयगुहागतो जीवः परतन्त्रः आचार्यमुखेन परमशेषिणं
दृष्ट्वा तेन सकलविरोधिवर्गे निवर्तिते ततो निर्गत्य नित्यसूरिपरिषदासीनं
शेषिणमासाद्य तद्भोगरिवाहमनुबभूवेति ध्वन्यते  ॥  ३।३०।३९  ॥   

  

मुदा परमया युक्ता दृष्ट्वा रक्षोगणान् हतान् ।  

रामं चैवाव्यथं दृष्ट्वा तुतोष जनकात्मजा  ॥  ३।३०।४०  ॥   

ततस्तु तं राक्षससङ्घमर्दनं सभाज्यमानं मुदितैर्महर्षिभिः ।  

पुनः परिष्वज्य शशिप्रभानना बभूव हृष्टा जनकात्मजा तदा  ॥  ३।३०।४१  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे त्रिंशः
सर्गः  ॥  ३०  ॥   

उक्तमेवार्थं विशदं दर्शयति द्वाभाम् मुदेत्यादि  ॥  ३।३०।४०,४१  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रिंशः सर्गः  ॥  ३०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/03-raxo-hatyA/030_kharavadhaH.md">
<details><summary><h3>शिरोमणी ...{Loading}...</h3></summary>



खरगदाभेदानानन्तरकालिकं वृत्तान्तमाह--भित्त्वेति । धर्मवत्सलो राघवस्तां
खरप्रक्षिप्तां गदां शरै भित्त्वा स्मयमानः सन् संरब्धं कोपसूचकमिदं वाक्यं
खरमब्रवीत्  ॥  ३।३०।१  ॥   

  

एतदिति । हे राक्षसाधम ते एतत् बलसर्वस्वं दर्शितं त्वयैवेति शेषः,
शक्तिहीनतरस्त्वं मत्तो वृथा उपगर्जसि स्वप्राबल्यं कथयसि  ॥  ३।३०।२  ॥   

  

एषेति । अभिधानप्रगल्भस्य स्वप्राबल्यकथनधृष्टस्य तव एषा गदा
बाणविनिर्भिन्ना अत एव तव प्रत्ययघातिनी प्रत्ययस्य परैरच्छेद्यातो ऽनया
शत्रुविध्वंसो भविष्यत्येवेतिविश्वासस्य घातिनी निवर्तिका सती भूमितलं गता
प्राप्ता  ॥  ३।३०।३  ॥   

  

यदिति । यत् वचस्त्वया उक्तं तदपि वचः मिथ्या  ॥  ३।३०।४  ॥   

  

नीचस्येति । नीचस्य तव प्राणान् गरुत्मान् गरुडो ऽमृतमिव अपहरिष्यामि  ॥ 
३।३०।५  ॥   

  

अद्येति । मद्बाणैर्विदारितस्य अत एव भिन्नकण्ठस्य तव फेनबुद्बुदभूषितं
फेनबुद्बुदाभ्यां शोभितं शोणितं मही पास्यति  ॥  ३।३०।६  ॥   

  

पांस्विति । पांसुरूषितसर्वाङ्गः धूलीव्याप्तशरीरः स्रस्तं
शरीरदेशाच्च्युतम् अत एव न्यस्तं भूमौ संस्थापितं भुजद्वयं यस्य स त्वं
दुलेभां प्रमदामिव गां पृथ्वीं समाश्लिष्य स्वप्स्यसे  ॥  ३।३०।७  ॥   

  

प्रवृद्धेति । प्रवृद्धा अतिदैर्घ्यं प्राप्ता निद्रा यस्य तस्मिन्
राक्षसपांसने त्वयि शयिते सति इमे दण्डकाः दण्डकारण्यं शरण्यानां शरणे
हितानां मुनीनां शरण्या भविष्यन्ति  ॥  ३।३०।८  ॥   

  

तदेव भङ्ग्यन्तरेणाह--जनेति । हे राक्षस मच्छरैः हतं निवृत्तं स्थानं
राक्षसस्थितिर्यस्मात् तस्मिन् तव जनस्थाने वने मुनयो विचरिष्यन्ति  ॥ 
३।३०।९  ॥   

  

अद्येति । याः अन्यभयावहाः राक्षस्यः ता अद्य हतबान्धवाः अत एव दीनाः
बाष्पार्द्रवदनाः सत्यः भयात् विप्रसरिष्यन्ति  ॥  ३।३०।१०  ॥   

  

अद्येति । यासां पतिस्त्वमीदृशः स्वदुराचरणेन विध्वस्तस्ता अनुरूपकुलाः
दुराचरणेन स्वकुलयोग्या राक्षस्यः निरर्थिकाः सत्यः शोकरसज्ञा भविष्यन्ति
 ॥  ३।३०।११  ॥   

  

नृशंसेति । हे नृशंस त्वत्कृते सत्कर्मविध्वंसाय त्वत्प्रयत्ने सति
शङ्कितैः मुनिभिः हविरग्नौ पात्यते, एतेन महानपराधो युष्माभिः कृत इति
सूचितम्  ॥  ३।३०।१२  ॥   

  

तमिति । एवं संरब्धं वचो ब्रुवाणं राघवं रोषात्खरतरस्वरः खरो
निर्भर्त्सयामास  ॥  ३।३०।१३  ॥   

  

तत्प्रकारमाह--दृढमिति । त्वं दृडमत्यन्तमवलिप्तो गर्ववानसि अत एव भयेषु
मरणभीतिषु प्राप्तेषु अपि निर्भयस्तत एव हेतोः मृत्योर्वश्यस्त्वं
वाच्यावाच्यं न बुध्यसे  ॥  ३।३०।१४  ॥   

  

मृत्युवशत्वमेव द्रढयन्नाह--कालेति । ये पुरुषाः कालपाशपरिक्षिप्ता भवन्ति
ते निरस्तषडिन्द्रियाः सन्तः कार्याकार्यं न जानन्ति । मनसो
ऽपीन्द्रियत्वमिति मतेन मनसः प्रधानत्वेन चेन्द्रियाणां षट्त्वमिति
नानुपपत्तिः  ॥  ३।३०।१५  ॥   

  

एवमिति । राममेवमुक्त्वा भृकुटीं संरुध्य संनिबध्य प्रहरणस्यार्थे
प्रहारार्थं सर्वतो ऽवलोकयन् पश्यन् स निशाचरः अविदूरे निकटे महासालं
वृक्षविशेषं ददर्श । सार्धः श्लोक एकान्वयी  ॥  ३।३०।१६  ॥   

  

स इति । स खरः संदष्टदशनच्छदं यथा भवति तथा तं महाशालमुत्पाटयामास  ॥ 
३।३०।१७  ॥   

  

तमिति । महाबलः खरस्तं महासालं बाहुभ्यामुत्क्षिप्य ऊर्ध्वमुत्थाप्य
विनर्दित्वा विनर्द्य च राममुद्दिश्य चिक्षेप त्वं हत इत्यब्रवीच्च  ॥ 
३।३०।१८  ॥   

  

तमिति । आपतन्तं तं समरे संग्रामे बाणौघैः छित्वा प्रतापवान् रामः खं
निहन्तुं तीव्रं रोषमाहारयत्  ॥  ३।३०।१९  ॥   

  

जात इति । ततस्तीव्ररोषस्वीकारानन्तरं रोषरक्तान्तलोचनः रोषेण रक्ते
ऽन्तलोचने लोचनान्तभागौ यस्य स जातस्वेदो रामः बाणानां सहस्रेण खरं
निर्बिभेद  ॥  ३।३०।२०  ॥   

  

तस्येति । बाणान्तरात् बाणकृतव्रणान्तरालात् प्रस्रवणस्य तदभिधस्य गिरेः
धाराणां परिश्रव इव फेनिलं रक्तं बहु शुश्राव  ॥  ३।३०।२१  ॥   

  

विकल इति । रामेण बाणैः खरो विकलः कृतः अत एव रुधिरगन्धेन मत्तः स खरस्तं
राममेव द्रुतमभ्यद्रवत्  ॥  ३।३०।२२  ॥   

  

तमिति । कृतास्त्रः कृतानि छिन्नानि अस्त्राणि खरायुधानि येन स
त्वरितविक्रमो रामः रुधिराप्लुतं संक्रुद्धमापतन्तं तं खरं प्रतिपदं
तत्स्थानं प्रति किंचिदपासर्पत् बाणप्रहारयोग्यान्तराललाभायापासर्पयत्
अन्तर्भावितणिजर्थः अन्यथा तच्छब्दार्थस्य कर्मत्वाप्राप्त्या तद्वाचकात्
द्वितीयानापत्तेः पञ्चम्यापत्तेश्च दृष्ट्वेत्यस्याध्याहारे तु गौरवम्
ऽद्वित्रिपदम्ऽ इति भट्टपाठः  ॥  ३।३०।२३  ॥   

  

तत इति । ततस्तदपासर्पणानन्तरं रामः खरस्य वधाय अपरं ब्रह्मदण्डमिव
पावकसंकाशं शरं जग्राह  ॥  ३।३०।२४  ॥   

  

स इति । स रामः सुरराजेन मघवता दत्तं शरं संदधे स खरं प्रति मुमोच च  ॥ 
३।३०।२५  ॥   

  

स इति । धनुरायम्य रामेण विमुक्तः निर्घातसमनिस्वनः महाबाणः खरस्य उरसि
अपतत्  ॥  ३।३०।२६  ॥   

  

स इति । रुद्रेण विनिर्दग्धः श्वेतारण्ये ऽन्धक इव शराग्निना दह्यमानः खरः
भूमौ पपात  ॥  ३।३०।२७  ॥   

  

स इति । वज्रेण वृत्र इव फेनेन नमुचिरिव इन्द्राशनिहतो बलो वा इव हतो रामेण
निहतः खरो निपपात आर्द्रशुष्काभ्यां तद्धननाभावस्य ब्रह्मवरेण
सिद्धत्वात्फेनेन वध इत्यन्यत्र प्रपञ्चितम्  ॥  ३।३०।२८  ॥   

  

एतस्मिन्निति । एतस्मिन् अन्तरे समये चारणैः सह सङ्गताः संमिलिताः
संहृष्टाः देवा दुन्दुभीन् अभिनिघ्नन्तः सन्तः रामस्योपरि समन्ततः
पुष्पवर्षं ववृषुः । सार्धश्लोक एकान्वयी  ॥  ३।३०।२९  ॥   

  

अर्धेति । अर्धाधिकमुहूर्तेन घटीत्रयेण खरदूषणमुख्यानां रक्षसां चतुर्दश
सहस्राणि महामृधे रामेण रामेण निहतानि  ॥  ३।३०।३०३१  ॥   

  

अहो इति । विदितात्मनो रामस्य आश्चर्यीभूतकर्मादित्रयमिव विष्णोः
कर्मादित्रयं दृश्यते  ॥  ३।३०।३२  ॥   

  

इतीति । सर्वे देवा इत्येवमुक्त्वा यथागतं ययुः । ततस्तद्गमनानन्तरं संगताः
सर्वे सागस्त्याः राजर्षयः परमर्षयो ब्रह्मर्षयश्च रामं सभाज्य पूजयित्वा
इदमब्रुवन्  ॥  ३।३०।३३  ॥   

  

तद्वचनाकारमाह--एतदर्थमिति । महेन्द्रो ऽत्यैश्वर्यवान् पुरन्दरः
रिपुपुरविदारकः पाकशासन इन्द्रः एतदर्थं त्वत्कर्तृकराक्षसवधप्रार्थनार्थं
शरभङ्गाश्रममाजगाम अत एव एषां शत्रूणां रक्षसां वधार्थं महर्षिभिः उपायेन
इमं देशं त्वमानीतः  ॥  ३।३०।३४३५  ॥   

  

तदिति । तत् अस्माभिरीप्िसतमिदं नः कार्यं त्वया कृतम् अतः दण्डकेषु
महर्षयः स्वधर्मं प्रचरिष्यन्ति  ॥  ३।३०।३६  ॥   

  

एतस्मिन्निति । सीतया सह लक्ष्मणः गिरिदुर्गात् विनिष्क्रम्य आश्रमे
स्वपर्णशालायां सुखी सन् संविवेश  ॥  ३।३०।३७  ॥   

  

तत इति । महर्षिभिः पूज्यमानो वीरो विजयी रामः आश्रमं प्रविवेश । ततो
ऽनन्तरं लक्ष्मणेनाभिपूजितो ऽभवदिति शेषः  ॥  ३।३०।३८  ॥   

  

तमिति । महर्षीणां सुखावहं भर्तारं तं रामं दृष्ट्वा हृष्टा बभूव अत एव
परिषस्वजे  ॥  ३।३०।३९  ॥   

  

मुदेति । जनकात्मजा वैदेही रक्षोगणान् हतान् दृष्ट्वा अव्ययं
चित्तविकाररहितं रमां च दृष्ट्वा तुतोष  ॥  ३।३०।४०  ॥   

  

उपसंहरन्नाह--तत इति । राक्षससङ्घमर्दनम् अत एव महात्मभिः पूज्यमानं तं
रामं मुदान्वितानना जनकात्मजा पुनः परिष्वज्य हृष्टा अतिसंतुष्टा बभूव  ॥ 
३।३०।४१  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे त्रिंशः
सर्गः  ॥  ३।३०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/03-raxo-hatyA/030_kharavadhaH.md">
<details><summary><h3>तिलकम् ...{Loading}...</h3></summary>



भित्त्वेति  ॥  ३।३०।१  ॥   

  

लब्धावसरो भगवांस्त्वयैव कत्थनं कृतमित्याह एतदिति । शक्तिहीनतरः शक्त्या
हीनतरः  ॥  ३।३०।२  ॥   

  

अभिधाने केवलं प्रगल्भस्य तवानया शत्रुवधो भवत्येवेत्ययं यः प्रत्ययो
विश्वासस्तस्य स्वनाशेन घातिका  ॥  ३।३०।३६  ॥   

  

स्रस्तं स्थानादत एव भूमौ न्यस्तं भुजद्वयं येन सः । गां भूवम्  ॥  ३।३०।७
 ॥   

  

प्रवृद्धनिद्रे प्रवृद्धदीर्घनिद्रे । शरण्याः सुखवासभूताः । शरण्यानां
तपोमहिम्ना सर्वजनशरण्यानाम्  ॥  ३।३०।८  ॥   

  

हतस्थाने हतराक्षसवासे  ॥  ३।३०।९  ॥   

  

विप्रसरिष्यन्ति मद्भयेन जनस्थानात्पलायिष्यन्तीत्यर्थः  ॥  ३।३०।१०  ॥   

  

शोकरसज्ञाः शोकस्थायिकरसज्ञाः । निरर्थिका निःशेषतो नष्टो ऽर्थः
कामादिपुरुषार्थो यासां ताः ।
अनुरूपकुलास्त्वत्सदृशदुर्वृत्तत्वादिगुणवत्कुलाः । ईदृशः पापकर्मा  ॥ 
३।३०।११  ॥   

  

अस्यैव विवरणम् नृशंसेत्यादि शङ्कितैस्त्वद्भटेभ्यः । यद्यपि भगवत ईदृशेषु
क्षुद्रेष्वेवं वादो ऽनुचितः, तथापि निरयस्थमिति स्वोक्तिं सत्यां कर्तुं
मरणकाले क्रोधजनकतमोगुणोद्रेकस्य तामसगुणगतिसंपादकस्योद्भवायेति बोध्यम्  ॥ 
३।३०।१२,१३  ॥   

  

ततो हि अवलिप्तत्वादेव । मृत्युवश्यो ऽपि वाच्यावाच्यं न जानीषे  ॥ 
३।३०।१४ ॥   

  

परिक्षेपो बन्धः । निरस्तषडिन्द्रियाः
सान्तःकरणचक्षुरादिपञ्चेन्द्रियैर्निरस्ता विनाशितस्वातन्त्र्याः ।
मृत्युकाले स्पुरितभगवद्रूपः । श्लेषेण स्वाविनयं क्षमापयति च । कालेति ।
अतस्त्वया मदुक्तयः क्षन्तव्या इति व्यङ्ग्यमित्यन्ये तेषां निरयस्थमिति
भगवदुक्तेरसङ्गतिः स्पष्टैव  ॥  ३।३०।१५  ॥   

  

भृकुटिं संनिरुध्य संनिबध्य  ॥  ३।३०।१६  ॥   

  

प्रहरणमायुधं तदर्थे सर्वतः प्रसृतमिति शेषः । तादृशसालमवलोकयन्नित्यर्थः ।
दशनच्छदमधरम्, सन्दष्टदशनच्छदं यथा भवति तथा  ॥  ३।३०।१७  ॥   

  

समुत्क्षिप्य भ्रमयित्वा ? हतो मारितः  ॥  ३।३०।१८,१९  ॥   

  

जातस्वेदः रोषादिति शेषः, न तु श्रमादिति । अयं रोषो ऽपि भगवतारोपित एव
नटवन्न तु वास्तवो मानुषत्वस्थिरीकरणायेति बोध्यम् । रक्तवर्णे ऽन्तभागे
ऽपाङ्गभागे लोचने यस्य सः । सहस्रेणानन्तेन  ॥  ३।३०।२०  ॥   

  

बाणान्तराद्बाणक्षतविवरात्प्रस्रवणस्य प्रस्रवणाख्यस्य परिस्रवः प्रवाहः  ॥ 
३।३०।२१  ॥   

  

विकलः परवशः कृतः न तु मृत इत्यर्थः । तदेवाह मत्त इति  ॥  ३।३०।२२  ॥   

  

आपतन्तं बाणक्षेपावकाशो यथा न भवति तथोपर्यापतन्तं खरं दृष्ट्वा ऽत्यासत्तौ
धनुर्व्यापारो न स्यादिति स्वशरीरे तद्रुधिरपातभिया च द्वित्रीणि पदानि
त्वरितपदन्यासो बाणं सन्दधदेव पृष्ठतो ऽपासर्पत् । अनेन महाबलत्वं
खरस्योक्तं नह्यन्यथा रामधनुश्छेदो ऽनन्ततद्बाणसहनं वा सुशकम् । अत एवाग्रे
तद्वधाय विशिष्य स्वशक्तिरूपवैष्णवबाणग्रहणम्  ॥  ३।३०।२३  ॥   

  

ब्रह्मदण्डमिव ब्रह्मास्त्रमिवामेघम्  ॥  ३।३०।२४  ॥   

  

मघवता दत्तमगस्त्यद्वारा  ॥  ३।३०।२५  ॥   

  

धनुरायम्य विमुक्तः स खरस्योरस्यपतदित्यन्वयः  ॥  ३।३०।२६  ॥   

  

श्वेतारण्ये यथान्धकः । अन्धकासुरश्वेतारण्ये रुद्रेण हत इति
पुराणप्रसिद्धम् । रुद्रेणेवेति इवशब्दो वाक्यालङ्कारे । "श्वेतारण्ये
यथान्तकः" इति प्रचुरः पाठः । तत्र कावेरीतीरवर्तिनि श्वेतारण्ये
मार्कण्डेयचिरजीवित्वायान्तकसंहारो रुद्रेण कृत इति तन्माहात्म्ये
प्रसिद्धिः । कौर्मे तूत्तरखण्डे श्वेतस्य राजर्षेः परमशैवस्य कालञ्जरे
पर्वते तपस्यभिरतस्य मारणायागतस्यान्तकस्य शिवेन वामपादप्रहारेण संहारः कृत
इति षट्त्रिंशो ऽध्याये उक्तम्  ॥  ३।३०।२७  ॥   

  

वज्रेण वृत्र इव फेनेन तदाच्छादितवज्रेण नमुचिरिव । न शुष्केण नार्देणेति
ब्रह्मणा तस्मै वरदानात् । अशनिहतो बलो वा वाशब्द इवार्थे बल इव । एवं च
अन्तकादिवधस्य रुद्रेन्द्रातिरिक्तासाध्यत्ववत्खरवधस्य
रामातिरिक्तासाध्यत्वं प्रकाशितं कविना  ॥  ३।३०।२८,२९  ॥   

  

अर्धाधिकमुहूर्तेन किञ्चिदूनघटिकात्रयेण  ॥  ३।३०।३०३२  ॥   

  

राजर्षयो नहुषाद्याः । परमर्षयो भृग्वाद्याः  ॥  ३।३०।३३  ॥   

  

सभाज्य पूजयित्वा । एतदर्थे रक्षसां वधायैतद्देशवासनियोजनार्थम् । क्षणं
स्थित्वा रामं प्रस्थाप्य भवद्भिर्बह्मलोकाय प्रस्थातव्यमित्युक्त्वा
शरभङ्गं प्रतीन्द्रो गत इत्याशयः  ॥  ३।३०।३४३६  ॥   

  

एतस्मिन्नन्तरे देवानाम् ऋषीणां च निर्गमनसमये  ॥  ३।३०।३७४०  ॥   

  

हर्षातिशयात्पुनरालिङ्गनम् । इदं युद्धं प्रायः शिशिरार्धे  ॥  ३।३०।४१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे त्रिंशः सर्गः  ॥  ३।३०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/03-raxo-hatyA/030_kharavadhaH.md">
<details><summary><h3>द्राविडपाठः ...{Loading}...</h3></summary>


भित्त्वा तु तां गदां बाणै राघवो धर्मवत्सलः।  
स्मयमानः खरं वाक्यं संरब्धमिदमब्रवीत् ॥ 3.30.1 ॥   
एतत्ते बलसर्वस्वं दर्शितं राक्षसाधम।  
शक्तिहीनतरो मत्तो वृथा त्वमवगर्जसि ॥ 3.30.2 ॥   
एषा बाणविनिर्भिन्ना गदा भूमितलं गता।  
अभिधानप्रगल्भस्य तव प्रत्यरिघातिनी ॥ 3.30.3 ॥   
यत्त्वयोक्तं विनष्टानामहमश्रुप्रमार्जनम्।  
राक्षसानां करोमीति मिथ्या तदपि ते वचः ॥ 3.30.4 ॥   
नीचस्य क्षुद्रशीलस्य मिथ्यावृत्तस्य रक्षसः।  
प्राणानपहरिष्यामि गरुत्मानमृतं यथा ॥ 3.30.5 ॥   
अद्य ते छिन्नकण्ठस्य फेनबुद्बुदभूषितम्।  
विदारितस्य मद्बाणैर्मही पास्यति शोणितम् ॥ 3.30.6 ॥   
पांसुरूषितसर्वाङ्गः स्रस्तन्यस्तभुजद्वयः।  
स्वप्स्यसे गां समालिङ्ग्य दुर्लभां प्रमदामिव ॥ 3.30.7 ॥   
प्रवृद्धनिद्रे शयिते त्वयि राशक्षसपांसने।  
भविष्यन्त्यशरण्यानां शरण्या दण्डका इमे ॥ 3.30.8 ॥   
जनस्थाने हतस्थाने तव राक्षस मच्छरैः।  
निर्भया विचरिष्यन्ति सर्वतो मुनयो वने ॥ 3.30.9 ॥   
अद्य विप्रसरिष्यन्ति राक्षस्यो हतबान्धवाः।  
बाष्पार्द्रवदना दीना भयादन्यभयावहाः ॥ 3.30.10 ॥   
अद्य शोकरसज्ञास्ता भविष्यन्ति निरर्थकाः।  
अनुरूपकुलाः पत्न्यो यासां त्वं पतिरीदृशः ॥ 3.30.11 ॥   
नृशंस नीच क्षुद्रात्मन्नित्यं ब्राह्मणकण्टक।  
यत्कृते शङ्कितैरर्ग्नौ मुनिभिः पात्यते हविः ॥ 3.30.12 ॥   
तमेवमभिसंरब्धं ब्रुवाणं राघवं रणे।  
खरो निर्भर्त्सयामास रोषात्खरतरस्वनः ॥ 3.30.13 ॥   
दृढं खल्ववलिप्तोऽसि भयेष्वपि च निर्भयः।  
वाच्यावाच्यं ततो हि त्वं मृत्युवश्यो न बुद्ध्यसे ॥ 3.30.14 ॥   
कालपाशपरिक्षिप्ता भवन्ति पुरुषा हि ये।  
कार्याकार्यं न जानन्ति ते निरस्तषडिन्द्रियाः ॥ 3.30.15 ॥   
स ददर्श महासालमविदूरे निशाचरः।  
रणे प्रहरणस्यार्थे सर्वतो ह्यवलोकयन् ॥ 3.30.16 ॥   
स तमुत्पाटयामास सन्दश्य दशनच्छदम्।  
तं समुत्क्षिप्य बाहुभ्यां विनद्य च महाबलः ॥ 3.30.17 ॥   
राममुद्दिश्य चिक्षेप हतस्त्वमिति चाब्रवीत् ॥ 3.30.18 ॥   
तमापतन्तं बाणौघैश्छित्त्वा रामः प्रतापवान्।  
रोषमाहारयत्तीव्रं निहन्तुं समरे खरम् ॥ 3.30.19 ॥   
जातस्वेदस्ततो रामो रोषाद्रक्तान्तलोचनः।  
निर्बिभेद सहस्रेण बाणानां समरे खरम् ॥ 3.30.20 ॥   
तस्य बाणान्तराद्रक्तं बहु सुस्राव फेनिलम्।  
गिरेः प्रस्रवणस्येव तोयधारावरिस्रवः ॥ 3.30.21 ॥   
विह्वलः स कृतो बाणैः खरो रामेण संयुगे।  
मत्तो रुधिरगन्धेन तमेवाभ्यद्रवद्द्रुतम् ॥ 3.30.22 ॥   
तमापतन्तं संरब्धं कृतास्त्रो रुधिराप्लुतम्।  
अपासर्पत् प्रतिपदं किञ्चित्त्वरितविक्रमः ॥ 3.30.23 ॥   
ततः पावकसङ्काशं वधाय समरे शरम्।  
खरस्य रामो जग्राह ब्रह्मदण्डमिवापरम् ॥ 3.30.24 ॥   
स तं दत्तं मघवता सुरराजेन धीमता।  
सन्दधे चापि धर्मात्मा मुमोच च खरं प्रति ॥ 3.30.25 ॥   
स विमुक्तो महाबाणो निर्घातसमनिस्वनः।  
रामेण धनुरायम्य खरस्योरसि चापतत् ॥ 3.30.26 ॥   
स पपात खऱो भूमौ दह्यमानः शराग्निना।  
रुद्रेणेव विनिर्दग्धः श्वेतारण्ये यथान्तकः ॥ 3.30.27 ॥   
स वृत्र इव वज्रेण फेनेन नमुचिर्यथा।  
बलो वेन्द्राशनिहतो निपपात हतः खरः ॥ 3.30.28 ॥   
ततो राजर्षयः सर्वे सङ्गताः परमर्षयः।  
सभाज्य मुदिता राममिदं वचनमब्रुवन् ॥ 3.30.29 ॥   
एतदर्थं महातेजा महेन्द्रः पाकशासनः।  
शरभङ्गाश्रमं पुण्यमाजगाम पुरन्दरः ॥ 3.30.30 ॥   
आनीतस्त्वमिमं देशमुपायेन महर्षिभिः।  
एषां वधार्थं क्रूराणां रक्षसां पापकर्मणाम् ॥ 3.30.31 ॥   
तदिदं नः कृतं कार्यं त्वया दशरथात्मज।  
सुखं धर्मं चरिष्यन्ति दण्डकेषु महर्षयः ॥ 3.30.32 ॥   
दुन्दुभींश्चाभिनिघ्नन्तः पुष्पवर्षं समन्ततः।  
रामस्योपरि संहृष्टा ववृषुर्विस्मितास्तदा ॥ 3.30.33 ॥   
अर्धाधिकमुहूर्तेन रामेण निशितैः शरैः।  
चतुर्दशसहस्राणिरक्षसां भीमकर्मणाम् ॥ 3.30.34 ॥   
खरदूषणमुख्यानां निहतानि महाहवे।  
अहो बत महत् कर्म रामस्य विदितात्मनः ॥ 3.30.35 ॥   
अहो वीर्यमहो दाक्ष्यं विष्णोरिव हि दृश्यते।  
इत्येवमुक्त्वा ते सर्वे ययुर्देवा यथागतम् ॥ 3.30.36 ॥   
एतस्मिन्नन्तरे वीरो लक्ष्मणः सह सीतया।  
गिरिदुर्गाद्विनिष्क्रम्य संविवेशाश्रमं सुखी ॥ 3.30.37 ॥   
ततो रामस्तु विजयीपूज्यमानो महर्षिभिः।  
प्रविवेशाश्रमं वीरो लक्ष्मणेनाभिपूजितः ॥ 3.30.38 ॥   
तं दृष्ट्वा शत्रुहन्तारं महर्षीणां सुखावहम्।  
बभूव हृष्टा वैदेही भर्तारं परिषस्वजे ॥ 3.30.39 ॥   
मुदा परमया युक्ता दृष्ट्वा रक्षोगणान् हतान्।  
रामं चैवाव्यथं दृष्ट्वा तुतोष जनकात्मजा ॥ 3.30.40 ॥   
ततस्तु तं राक्षससङ्घमर्दनं सभाज्यमानं मुदितैर्महर्षिभिः।  
पुनः परिष्वज्य शशिप्रभानना बभूव हृष्टा जनकात्मजा तदा ॥ 3.30.41 ॥   

</details>
</div>
