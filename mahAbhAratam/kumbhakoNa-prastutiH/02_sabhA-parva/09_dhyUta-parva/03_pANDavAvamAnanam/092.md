---
title: ०९२ भीमशपथः

---
अध्यायः 092

दुर्योधनवचनम् ॥ 1 ॥ दुर्योधनेन द्रौपदीम्प्रति निजोरौ प्रदर्शिते भीमेन तद्भेदनप्रतिज्ञा ॥ 2 ॥ अर्जुनादिभिः कर्णादिहननप्रतिज्ञा ॥ 3 ॥ द्रौपद्या दुर्योधनादीनां शापदानसमये अन्तरिक्षात्पुष्पवृष्टिः ॥ 4 ॥

वैशम्पायन उवाच 	001  
तथा तु दृष्ट्वा बहु तत्र देवीं रोरूयमाणां कुररीमिवार्ताम् ।	001a  
नोचुर्वचः साध्वथवाऽप्यसाधु महीक्षितो धार्तराष्ट्रस्य भीताः ॥	001c  
दृष्ट्वा तथा पार्थिवपुत्रपौत्रांस्तूष्णींभूतान्धृतराष्ट्रस्य पुत्रः ।	002a  
स्मयन्निवेदं वचनं बभाषे पाञ्चालराजस्य सुतां तदानीम् ॥	002c  
दुर्योधन उवाच 	003  
तिष्ठत्वयं प्रश्न उदारसत्वे भीमेऽर्जुने सहदेवे तथैव ।	003a  
पत्यौ च ते नकुले याज्ञसेनि वदन्त्वेते वचनं त्वत्प्रसूतम् ॥	003c  
अनीश्वरं विब्रुवन्त्वार्यमध्ये युधिष्ठिरं तव पाञ्चालि हेतोः ।	004a  
कुर्वन्तु सर्वे चानृतं धर्मराजं पाञ्चालि त्वं मोक्ष्यसे दासभावात् ॥	004c  
धर्मे स्थितो धर्मसुतो महात्मा स्वयं चेदं कथयत्विन्द्रकल्पः ।	005a  
ईशो वा ते ह्यनीशोऽथवैष वाक्यादस्य क्षिप्रमेकं भजस्व ॥	005c  
सर्वे हीमे कौरवेयाः सभायां दुःखान्तरे वर्तमानास्तवैव ।	006a  
न विब्रुवन्त्यार्यसत्वा यथावत्पतींश्च ते समवेक्ष्याल्पभाग्यान् ॥	006c  
वैशम्पायन उवाच 	007  
ततः सभ्याः कुरुराजस्य तस्य वाक्यं सर्वे प्रशशंसुस्तथोच्चैः ।	007a  
चेलावेधांश्चापि चक्रुर्नदन्तो हाहेत्यासीदपि चैवार्तनादः ॥	007c  
श्रुत्वा तुं तद्वाक्यमनोहरं तद्धर्षश्चासीत्कौरवाणां सभायाम् ।	008a  
सर्वे चासन्पार्थिवाः प्रीतिमन्तः कुरुश्रेष्ठं धार्मिकं पूजयन्तः ॥	008c  
युधिष्ठिरं च ते सर्वे समुदैक्षन्त पार्थिवाः ।	009a  
किन्नु वक्ष्यति धर्मज्ञ इति साचीकृताननाः ॥	009c  
किन्नु वक्ष्यति बीभत्सुरजितो युधि पाण्डवः ।	010a  
भीमसेनो यमौ चोभौ भृशं कौतूहलान्विताः ॥	010c  
तस्मिन्नुपरते शब्दे भीमसेनोऽब्रवीदिदम् ।	011a  
प्रगृह्य रुचिरं दिव्यं भुजं चन्दनचर्चितम् ॥	011c  
यद्येष गुरुरस्माकं धर्मराजो महामनाः ।	012a  
न प्रभुः स्यात्कुलस्यास्य न वयं मर्षयेमहि ॥	012c  
ईशो नः पुण्यतपसां प्राणानामपि चेश्वरः ।	013a  
मन्यते जितमात्मानं यद्येष विजिता वयम् ॥	013c  
न हि मुच्येत मे जीवन्पदा भूमिमुपस्पृशन् ।	014a  
मर्त्यधर्मा परामृश्य पाञ्चाल्या मूर्धजानिमान् ॥	014c  
पश्यध्वं ह्यायतौ वृत्तौ भुजौ मे परिघाविव ।	015a  
नैतयोरन्तरं प्राप्य मुच्येतापि शतक्रतुः ॥	015c  
धर्मपाशसितस्त्वेवमधिगच्छामि सङ्कटम् ।	016a  
गौरवेण निरुद्धश्च निग्रहादर्जुनस्य च ॥	016c  
धर्मराजनिसृष्टस्तु सिंहः क्षुद्रमृगानिव ।	017a  
धार्तराष्टारानिमान्पापान्निष्पिषेयं तलासिभिः ॥	017c  
वैशम्पायन उवाच 	018  
तमुवाच तदा भीष्मो द्रोणो विदुर एव च ।	018a  
क्षम्यतामिदमित्येवं सर्वं सम्भाव्यते त्वयि ॥	018c  
कर्ण उवाच 	019  
त्रयः किलेमे ह्यधना भवन्ति दासः पुत्रश्चास्वतन्त्रा च नारी ।	019a  
दासस्य पत्नी त्वधनस्य भद्रे हीनेश्वरा दासधनं च सर्वम् ॥	019c  
प्रविश्य राज्ञः परिवारं भजस्व तत्ते कार्यं शिष्टमादिश्यतेऽत्र ।	020a  
ईशास्तु सर्वे तव राजपुत्रि भवन्ति वै धार्तराष्ट्रा न पार्थाः ॥	020c  
अन्यं वृणीष्व पतिमाशु भामिनि यस्माद्दास्यं न लभसि देवनेन ।	021a  
अवाच्या वै पतिषु कामवृत्तिर्नित्यं दास्ये विदितं तत्तवास्तु ॥	021c  
पराजितो नकुलो भीमसेनो युधिष्ठरः सहदेवार्जुनौ च ।	022a  
दासीभूता त्वं हि वै याज्ञसेनि पराजितास्ते पतयो नैव सन्ति ॥	022c  
प्रयोजनं जन्मनि किं न मन्यते पराक्रमं पौरुषं चैव पार्थः ।	023a  
पाञ्चाल्यस्य द्रुपदस्यात्मजामिमां सभामध्ये यो व्यदेवीद्ग्लहेषु ॥	023c  
वैशम्पायन उवाच 	024  
तद्वै श्रुत्वा भीमसेनोऽत्यमर्षी भृशं निशश्वास तदाऽऽर्तरूपः ।	024a  
राजानुगो धर्मपाशानुबद्धो दहन्निवैनं क्रोधसंरक्तदृष्टिः ॥	024c  
भीम उवाच 	025  
नाहं कुप्ये सूतपुत्रस्य राजन्नेष सत्यं दासधर्मः प्रदिष्टः ।	025a  
किं विद्विषो वै मामेवं व्याहरेयुर्नादेवीस्त्वं यद्यनया नरेन्द्र ॥	025c  
वैशम्पायन उवाच 	026  
भीमसेनवचः श्रुत्वा राजा दुर्योधनस्तदा ।	026a  
युधिष्ठिरमुवाचेदं तूष्णीम्भूतमचेतनम् ॥	026c  
भीमार्जुनौ यमौ चैव स्थितौ ते नृप शासने ।	027a  
प्रश्नं ब्रूहि च कृष्णां त्वमजितां यदि मन्यसे ॥	027c  
एवमुक्त्वा तु कौन्तेयमपोह्य वसनं स्वकम् ।	028a  
स्मयन्निवेक्ष्य पाञ्चालीमैश्वर्यमदमोहितः ॥	028c  
कदलीदण्डसदृशं सर्वलक्षणसंयुतम् ।	029a  
गजहस्तप्रतीकाशं वज्रप्रतिमगौरवम् ॥	029c  
अभ्युत्स्मयित्वा राधेयं भीममाधर्षयन्निव ।	030a  
द्रौपद्याः प्रेक्षमाणायाः सव्यमूरुमदर्शयत् ॥	030c  
भीमसेनस्तमालोक्य नेत्रे उत्फाल्य लोहिते ।	031a  
प्रोवाच राजमध्ये तं सभां विश्रावयन्निव ॥	031c  
पितृभिः सह सालोक्यं मा स्म गच्छेद्वृकोदरः ।	032a  
यद्येतमूरुं गदया न भिन्द्यां ते महाहवे ॥	032c  
वैशम्पायन उवाच 	033  
क्रुद्धस्य तस्य सर्वेभ्यः स्रोतोभ्यः पावकार्चिषः ।	033a  
वृक्षस्येव विनिश्चेरुः कोटरेभ्यः प्रदह्यतः ॥	033c  
विदुर उवाच 	034  
परं भयं पश्यत भीमसेनात्तद्बुध्यध्वं पार्थिवाः प्रातिपेयाः ।	034a  
दैवेरितो नूनमयं पुरस्तात्परोऽनयो भरतेषूदपादि ॥	034c  
अतिद्यूतं कृतमिदं धार्तराष्ट्र यस्मात्स्त्रियं विवदध्वं सभायाम् ।	035a  
योगक्षेमौ नश्यतो वः समग्रौ पापान्मन्त्रान्कुरवो मन्त्रयन्ति ॥	035c  
इमं धर्मं कुरवो जानताशु ध्वस्ते धर्मे परिषत्सम्प्रदुष्येत् ।	036a  
इमां चेत्पूर्वं कितवोऽग्लहिष्यदीशोऽभविष्यदपराजितात्मा ॥	036c  
स्वप्ने यथैतद्विजितं धनं स्यादेवं मन्ये यस्य दीव्यत्यनीशः ।	037a  
गान्धारराजस्य वचो निशम्य धर्मादस्मात्कुरवो माऽपयात ॥	037c  
दुर्योधन उवाच 	038  
भीमस्य वाक्ये तद्वदेवार्जुनस्य स्थितोऽहं वै यमयोश्चैवमेव ।	038a  
युधिष्ठिरं ते प्रवदन्त्वनीशमथो दास्यान्मोक्ष्यसे याज्ञसेनि ॥	038c  
अर्जुन उवाच 	039  
ईशो राजा पूर्वमासीद्ग्लहे नः कुन्तीसुतो धर्मराजो महात्मा ।	039a  
ईशस्त्वयं कस्य पराजितात्मा तज्जानीध्वं कुरवः सर्व एव ॥	039c  
कर्ण उवाच 	040  
दुश्शासन निबोधेदं वचनं वै प्रभाषितम् ।	040a  
किमनेन चिरं वीर नयस्व द्रुपदात्मजाम् ।	040c  
दासीभावेन भुङ्क्ष्व त्वं यथेष्टं कुरुनन्दन ॥	040e  
वैशम्पायन उवाच 	041  
ततो गान्धारराजस्य पुत्रः शकुनिरब्रवीत् ।	041a  
साधु कर्ण महाबाहो यथेष्टं क्रियतामिति ॥	041c  
ततो दुश्शासनस्तूर्णं द्रुपदस्य सुतां बलात् ।	042a  
प्रवेशयितुमारब्धः स चकर्ष दुरात्मवान् ॥	042c  
ततो विक्रोशति तदा पाञ्चाली वरवर्णिनी ॥	043ac  
द्रौपद्युवाच 	044  
परित्रायस्व मां भीष्ण द्रोण द्रौणे तथा कृप ।	044a  
परित्रायस्व विदुर धर्मिष्ठो धर्मवत्सल ॥	044c  
धृतराष्ट्र महाराज परित्रायस्व वै स्नुषाम् ।	045a  
गान्धारि त्वं महाभागे सर्वज्ञे सर्वदर्शिनि ।	045c  
परित्रायस्व मां भीरुं सुयोधनभयार्दिताम् ॥	045e  
त्वमार्ये वीरजननि किं मां पश्यसि यादवीम् ।	046a  
क्लिश्यमानामनार्येण न त्रायसि वधूं स्वकाम् ॥	046c  
यदि लालप्यमानां मां न कश्चित्किञ्चिदब्रवीत् ।	047a  
हा हताऽस्मि सुमन्दात्मा सुयोधनवशं गता ॥	047c  
न वै पाण्डुर्नरपतिर्न धर्मो न च देवराट् ।	048a  
न वायुर्नाश्विनौ वाऽपि परित्रायन्ति वै स्नुषाम् ॥	048c  
धिक्कष्टं यदि जीवेयं मन्दभाग्या पतिव्रता ॥	049ac  
विदुर उवाच 	050  
शृणोमि वाक्यं तव राजपुत्रि नेमे पार्थाः किञ्चिदपि ब्रुवन्ति ।	050a  
सा त्वं प्रियार्थं शृणु वाक्यमेतद्यदुच्यते पापमतिः कृतघ्नः ॥	050c  
सुयोधनः सानुचरः सुदुष्टः सहैव राजा निकृतः सूनुना च	051a  
यद्येष वाचं महदुच्यमानां न श्रोष्यते पापमतिः सुदुष्टः ॥	051c  
वैशम्पायन उवाच 	052  
इत्येवमुक्त्वा द्रुपदस्य पुत्रीं क्षत्ताऽब्रवीद्धृतराष्ट्रस्य पुत्रम् ।	052a  
मा क्लिश्यतां वै द्रुपदस्य पुत्रीं मा त्वं चरीं द्रक्ष्यसि राजपुत्र ॥	052c  
वैशम्पायन उवाच 	053  
तमेवमुक्त्वा प्रथमं धृतराष्ट्रमुवाच ह  ॥      	053ac  
विदुर उवाच 	054  
यद्येवं त्वं महाराज सङ्क्लेशयसि द्रौपदीम् ।	054a  
अचिरेणैव कालेन पुत्रस्ते सह मन्त्रिभिः ।	054c  
गमिष्यति क्षयं पापः पाण्डवक्षयकारणात् ॥	054e  
भीमार्जुनाभ्यां क्रुद्धाभ्यां माद्रीपुत्रद्वयेन च ।	055a  
तस्मान्निवारय सुतं मा विनाशं विचिन्तय ॥	055c  
वैशम्पायन उवाच 	056  
एतच्छुत्वा मन्दबुद्धिर्नोत्तरं किञ्चिदब्रवीत् ।	056a  
ततो दुर्योधनस्तत्र दैवमोहबलात्कृतः ॥	056c  
अचिन्त्य क्षत्तुर्वचनं हर्षेणायतलोचनः ।	057a  
ऊरू दर्शयते पापो द्रौपद्या वै मुहुर्मुहुः ॥	057c  
ऊरौ सन्दर्श्यमाने तु निरीक्ष्य तु सुयोधनम् ।	058a  
वृकोदरस्तदालोक्य नेत्रे चोल्फाल्य लोहिते ॥	058c  
एतत्समीक्ष्यात्मनि चावमानं नियम्य मन्युं बलनान्स मानी ।	059a  
राजानुजः संसदि कौरवाणां विनिष्क्रमन्वाक्यमुवाच भीमः ॥	059c  
अहं दुर्योधनं हन्ता कर्णं हन्ता धनञ्जयः ।	060a  
शकुनिं चाक्षकितवं सहदेवो हनिष्यति ॥	060c  
इदं च भूयो वक्ष्यामि सभामध्ये बृहद्वचः ।	061a  
सत्यं देवाः करिष्यन्ति यन्नो युद्धं भविष्यति ॥	061c  
सुयोधनमिमं पापं हन्ताऽस्मि गदया युधि ।	062a  
शिरः पादेन चास्याहमधिष्ठास्यामि भूतले ॥	062c  
वक्षः शूरस्य निर्वास्य परुषस्य दुरात्मनः ।	063a  
दुश्शासनस्य रुधिरं पास्यामि मृगराडिव ॥	063c  
अर्जुन उवाच 	064  
भीमसेन न ते सन्ति येषां वैरं त्वया सह ।	064a  
मन्दा गृहेषु सुखिनो न बुद्ध्यन्ते महद्भयम् ॥	064c  
नैव वाचा व्यवसितं भीम विज्ञायते सताम् ।	065a  
यदि स्थास्यन्ति सङ्ग्रामे क्षत्रधर्मेण वै सह ॥	065c  
दुर्योधनस्य कर्णस्य शकुनेश्च दुरात्मनः ।	066a  
दुश्शासनचतुर्थानां भूमिः पास्यति शोणितम् ॥	066c  
असूयितारं वक्तारं प्रहृष्टानां दुरात्मनाम् ।	067a  
भीमसेन नियोगात्ते हन्ताऽहं कर्णमाहवे ॥	067c  
कर्णं कर्णानुगांश्चैव रणे हन्ताऽस्मि पत्रिभिः ।	068a  
ये चान्ये विप्रयोत्स्यन्ति बुद्धिमोहेन मां नृपाः ।	068c  
तान्स्म सर्वाञ्छितैर्बाणैर्नेताऽस्मि यमसादनम् ॥	068e  
चलेद्धि हिमवान्स्थानान्निष्प्रभः स्याद्दिवाकरः ।	069a  
शैत्यं सोमात्प्रणश्येत मत्सत्यं विचलेद्यदि ॥	069c  
वैशम्पायन उवाच 	070  
इत्युक्तवति पार्थे तु श्रीमान्माद्रवतीसुतः ।	070a  
प्रगृह्य विपुलं बाहुं सहदेवः प्रतापवान् ॥	070c  
सौबलस्य वधप्रेप्सुरिदं वचनमब्रवीत् ।	071a  
क्रोधसंरक्तनयनो निश्वस्य च मुहुर्मुहुः ॥	071c  
सहदेव उवाच 	072  
यानक्षान्मन्यसे मूढ गान्धाराणां यशोहर ।	072a  
नैते ह्यक्षाः शिता बाणास्त्वयैते समरे धृताः ॥	072c  
यथा चैवोक्तवान्भीमस्त्वामुद्दिश्य सबान्धवम् ।	073a  
कर्ताऽहं कर्मणा चास्य कुरुकार्याणि सर्वशः ।	073c  
यदि स्थस्यासि सङ्ग्रामे क्षत्रधर्मेण सौबल ॥	073e  
वैशम्पायन उवाच 	074  
सहदेववचः श्रुत्वा नकुलोऽपि विशाम्पते ।	074a  
दर्शनीयतमो नॄणामिदं वचनमब्रवीत् ॥	074c  
नकुल उवाच 	075  
सुतेयं यज्ञसेनस्य द्यूतेऽस्मिन्धृतराष्ट्रजैः ।	075a  
यैर्वाचः श्राविता रूक्षा धूर्तैर्दुर्योधनप्रियैः ॥	075c  
धार्तराष्ट्रान्सुदुर्वृत्तान्मुमूर्षून्कालचोदितान् ।	076a  
दर्शयिष्यामि भूयिष्ठमहं वैवस्वतक्षयम् ॥	076c  
उलूकं च दुरात्मानं सौबलस्य प्रियं सुतम् ।	077a  
हन्ताऽहमस्मि समरे मम शत्रुं नराधमम् ॥	077c  
निदेशाद्धर्मराजस्य द्रौपद्याः पदवीं चरन् ।	078a  
निर्धार्तराष्ट्रां पृथिवीं कर्तास्मि नचिरादिव ॥	078c  
द्रौपद्युवाच 	079  
यस्माच्चोरुं दर्शयसे यस्माच्चोरुं निरीक्षसे ।	079a  
तस्मात्तव ह्यधर्मिष्ठ ऊरौ मृत्युर्भविष्यति ॥	079c  
यस्माच्चैवं क्लेशयति भ्राता ते मां दुरात्मवान् ।	080a  
तस्मादुधिरमेवास्य पास्यते वै वृकोदरः ॥	080c  
इमं च पापिष्ठमतिं कर्णं ससुतबान्धवम् ।	081a  
सामात्यं सपरीवारं हनिष्यति धनञ्जयः ॥	081c  
क्षुद्रधर्मं नैकृतिकं शकुनिं पापचेतसम् ।	082a  
सहदेवो रणे क्रुद्धो हनिष्यति सबान्धवम् ॥	082c  
वैशम्पायन उवाच 	083  
एवमुक्ते तु वचने द्रौपद्या धर्मशीलया ।	083a  
ततोऽन्तरिक्षात्सुमहत्पुष्पवर्षमवापतत् ॥	083c  
तेषां तु वचनं श्रुत्वा नोचुस्तत्र सभासदः ।	084a  
अर्जुनस्य भयाद्राजन्नभून्निश्शब्दमत्र वै ॥ 	084c  

इति श्रीमन्महाभारते सभापर्वणि द्यूतपर्वणि द्विनवतितमोऽध्यायः ॥ 92 ॥

2-92-13 द्रौपदीपणनात् प्रागिति शेषः । अतो द्रौपदी न दासभावमापन्नेति भावः ॥ 2-92-16 पश्यसितः पाशबद्धः ॥ 2-92-33 स्रोतोभ्यः रोमकूपेभ्यः ॥