---
title: १०० भरताभिषेकः
unicode_script: devanagari

---


अध्यायः 100

आकाशवाणीश्रवणानन्तरं सपुत्रायाः शकुन्तलाया राज्ञाङ्गीकारः ॥ 1 ॥ भरतेतिनामकरणपूर्वकं पुत्रस्य राज्येऽभिषेकः ॥ 2 ॥
वैशम्पायन उवाच 	0001  
अथान्तरिक्षे दुष्यन्तं वागुवाचाशरीरिणी ।	0001a  
ऋत्विक्पुरोहिताचार्यैर्मन्त्रिभिश्चाभिसंवृतम् ॥	0001c  
माता भस्त्रा पितुः पुत्रो यस्माज्जातः स एव सः ।	0002a  
भरस्व पुत्रं दौष्यन्तिं सत्यमाह शकुन्तला ॥	0002c  
\'सर्वेभ्यो ह्यङ्गमङ्गेभ्यः साक्षादुत्पद्यते सुतः ।	0003a  
आत्मा चैव सुतो नाम तेनैव तव पौरव ॥	0003c  
आहितं ह्यात्मनाऽऽत्मानं परिरक्ष इमं सुतम् ।	0004a  
अनन्यां त्वं प्रतीक्षस्व मावमंस्थाः शकुन्तलाम् ॥	0004c  
स्त्रियः पवित्रमतुलमेतद्दुष्यन्त धर्मतः ।	0005a  
मासि मासि रजो ह्यासां दुरितान्यपकर्षति ॥	0005c  
ततः सर्वाणि भूतानि व्याजह्रुस्तं समन्ततः ।	0006a  
देवा ऊचुः 	0006  
आहितस्त्वत्तनोरेष मावमंस्थाः शकुन्तलाम्\' ॥	0006c  
रेतोधाः पुत्र उन्नयति नरदेव यमक्षयात् ।	0007a  
त्वं चास्य धाता गर्भस्य सत्यमाह शकुन्तला ॥	0007c  
\'पतिर्जायां प्रविशति स तस्यां जायते पुनः ।	0008a  
अन्योन्यप्रकृतिर्ह्येषा मावमंस्थाः शकुन्तलाम् ॥\'	0008c  
जाया जनयते पुत्रमात्मनोऽङ्गाद्द्विधा कृतम् ।	0009a  
तस्माद्भरस्व दुष्यन्त पुत्रं शाकुन्तलं नृप ॥	0009c  
सुभूतिरेषा न त्याज्या जीवितं जीवयात्मजम् ।	0010a  
शाकुन्तलं महात्मानं दुष्यन्त भर पौरवम् ॥	0010c  
भर्तव्योऽयं त्वया यस्मादस्माकं वचनादपि ।	0011a  
तस्माद्भवत्वयं नाम्ना भरतो नाम ते सुतः ॥	0011c  
\'भरताद्भारती कीर्तिर्येनेदं भारतं कुलम् ।	0012a  
अपरे ये च पूर्वे च भारता इति तेऽभवन् ॥	0012c  
वैशम्पायन उवाच 	0013  
एवमुक्त्वा ततो देवा ऋषयश्च तपोधनाः ।	0013a  
पतिव्रतेति संहृष्टाः पुष्पवृष्टिं ववर्षिरे ॥\'	0013c  
तच्छ्रुत्वा पौरवो वाक्यं व्याहृतं वे दिवौकसाम् ।	0014a  
\'सिंहासनात्समुत्थाय प्रणम्य च दिवौकसः ॥\'	0014c  
पुरोहितममात्यांश्च सम्प्रहृष्टोऽब्रवीदिदम् ।	0015a  
शृण्वन्त्वेतद्भवन्तोऽपि देवदूतस्य भाषितम् ॥	0015c  
\'शृण्वन्तु देवतानां च महर्षीणां च भाषितम्\' ।	0016a  
अहमप्येवमेवैनं जानामि सुतमात्मजम् ॥	0016c  
यद्यहं वचनादस्या गृह्णीयामिममात्मजम् ।	0017a  
भवेद्धि शङ्का लोकस्य नैवं शुद्धो भवेदयम् ॥	0017c  
वैशम्पायन उवाच 	0018  
तां विशोध्य तदा राजा देवैः सह महर्षिभिः ।	0018a  
हृष्टः प्रमुदितश्चापि प्रतिजग्राह तं सुतम् ॥	0018c  
ततस्तस्य तदा राजा पितृकर्माणि सर्वशः ।	0019a  
कारयामास मुदितः प्रीतिमानात्मजस्य ह ।	0019c  
मूर्ध्नि चैनं समाघ्राय सस्नेहं परिषस्वजे ॥	0019e  
सभाज्यमानो विप्रैश्च स्तूयमानश्च वन्दिभिः ।	0020a  
मुदं स परमां लेभे पुत्रस्पर्शनजां नृपः ॥	0020c  
स्वां चैव भार्यां धर्मज्ञः पूजयामास धर्मतः ।	0021a  
अब्रवीच्चैव तां राजा सान्त्वपूर्वमिदं वचः ॥	0021c  
लोकस्यायं परोक्षस्तु सम्बन्धो नौ पुराऽभवत् ।	0022a  
कृतो लोकसमक्षोऽद्य सम्बन्धो वै पुनः कृतः ॥	0022c  
तस्मादेतन्मया तस्य तन्निमित्तं प्रभाषितम् ॥	0023ac  
शङ्केत वाऽयं लोकोऽथ स्त्रीभावान्मयि सङ्गतम् ।	0024a  
तस्मादेतन्मया चापि तच्छुद्ध्यर्थं विचारितम् ॥	0024c  
\'ब्राह्मणाः क्षत्रिया वैश्याः शूद्राश्चैव पृथग्विधाः ।	0025a  
त्वां देवि वूजयिष्यन्ति निर्विशङ्कां पतिव्रताम्\' ॥	0025c  
पुत्रश्चायं वृतो राज्ये त्वमग्रमहिषी भव ॥	0026ac  
यच्च कोपनयात्यर्थं त्वयोक्तोऽस्म्यप्रियं प्रिये ।	0027a  
प्रणयिन्या विशालाक्षितत्क्षान्तं ते मया शुभे ॥	0027c  
\'अनृतं वाप्यनिष्टं वा दुरुक्तं वातिदुष्कृतम् ।	0028a  
त्वयाप्येवं विशालाक्षि क्षन्तव्यं मम दुर्वचः ।	0028c  
क्षान्त्या पतिकृते नार्यः पातिव्रत्यं व्रजन्ति ताः ॥	0028e  
एवमुक्त्वा तु राजर्षिस्तामनिन्दितगामिनीम् ।	0029a  
अन्तःपुरं प्रवेश्याथ दुष्यन्तो महिषीं प्रियाम् ॥	0029c  
वासोभिरन्नपानैश्च पूजयित्वा तु भारत ।	0030a  
\'स मातरमुपस्थाय रथन्तर्यामभाषत ॥	0030c  
मम पुत्रो वने जातस्तव शोकप्रणशनः ।	0031a  
ऋणादद्य विमुक्तोऽहं तव पौत्रेण शोभने ॥	0031c  
विश्वामित्रसुता चेयं कण्वेन च विवर्धिता ।	0032a  
स्नुषा तव महाभागे प्रसीदस्व शकुन्तलाम् ॥	0032c  
पुत्रस्य वचनं श्रुत्वा पौत्रं सा परिषस्वजे ।	0033a  
पादयोः पतितां तत्र रथन्तर्या शकुन्तलाम् ॥	0033c  
परिष्वज्य च बाहुभ्यां हर्षादश्रुण्यवर्तयत् ।	0034a  
उवाच वचनं सत्यं लक्षये लक्षणानि च ॥	0034c  
तव पुत्रो विशालाक्षि चक्रवर्ती भविष्यति ।	0035a  
तव भर्ता विशालाक्षि त्रैलोक्यविजयी भवेत् ॥	0035c  
दिव्यान्भोगाननुप्राप्ता भव त्वं वरवर्णिनि ।	0036a  
एवमुक्ता रथ्तर्या परं हर्षमवाप सा ॥	0036c  
शकुन्तलां तदा राजा शास्त्रोक्तेनैव कर्मणा ।	0037a  
ततोऽग्रमहिषीं कृत्वा सर्वाभरणभूषिताम् ॥	0037c  
ब्राह्मणेभ्यो धनं दत्त्वा सैनिकानां च भूपतिः ।	0038a  
दौष्यन्तिं च ततो राजा पुत्रं शाकुन्तलं तदा\' ॥	0038c  
भरतं नामतः कृत्वा यौवराज्येऽभ्यषेचयत् ।	0039a  
\'भरते भारमावेश्य कृतकृत्योऽभवन्नृपः ॥	0039c  
ततो वर्षशतं पूर्णं राज्यं कृत्वा नराधिपः ।	0040a  
गत्वा वनानि दुष्यन्तः स्वर्गलोकमुपेयिवान् ॥\' ॥	0040c  

इति श्रीमन्महाभारते आदिपर्वणि सम्भवपर्वणि शततमोऽध्यायः ॥ 100 ॥