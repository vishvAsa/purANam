+++
title = "०१३ यज्ञशाला-प्रवेशः"
title_english = "013 ashva medha begun sage vashiSTa s arrangements"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-013-Yagnashala_Praveshaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/02-putrakAmaH/013_yajnashAlA-praveshaH.md">
<details><summary><h2>IITK ...{Loading}...</h2></summary>

Dasaratha requests Vasishta to commence the sacrifice-- orders various
people skilled in their profession to attend to the
preparations--Vasishta asks Sumantra to invite kings from various
countries--extends hospitality-- Dasaratha commences the sacrificial
ceremony with his wives



### श्लोकः
#### मूलम्
पुनः प्राप्ते वसन्ते तु पूर्णस्संवत्सरोऽभवत्।  
प्रसवार्थं गतो यष्टुं हयमेधेन वीर्यवान्॥1.13.1॥

#### शब्दार्थः
पुनः again, वसन्ते in spring, प्राप्ते सति having returned, संवत्सरः one year, पूर्णः अभवत् completed, वीर्यवान् valiant, प्रसवार्थम् for begetting sons, हयमेधेन by Horsesacrifice, यष्टुम् to worship celestial beings, गतः entered sacrificial pavilion.

#### आङ्ग्लानुवादः
After completion of one year when spring returned, the valiant king (Dasaratha) entered the sacrificial pavilion to worship celestial beings for begetting sons.



### श्लोकः
#### मूलम्
अभिवाद्य वसिष्ठं च न्यायतः परिपूज्य च।  
अब्रवीत्प्रश्रितं वाक्यं प्रसवार्थं द्विजोत्तमम्॥1.13.2॥

#### शब्दार्थः
द्विजोत्तमम् best among brahmins, वसिष्ठम् sage Vasishta, अभिवाद्य offering salutations, न्यायतः in accordance with prescribed ordinance, परिपूज्य च having worshipped, प्रसवार्थम् for begetting children, प्रश्रितम् with obedience, वाक्यम् words, अब्रवीत् said.

#### आङ्ग्लानुवादः
After offering humble salutations and worshipping sage Vasishta in accordance with prescribed ordinance for begetting children, he obediently saidः



### श्लोकः
#### मूलम्
यज्ञो मे क्रियतां ब्रह्मन्यथोक्तं मुनिपुङ्गव।  
यथा न विघ्नः क्रियते यज्ञाङ्गेषु विधीयताम्॥1.13.3॥

#### शब्दार्थः
मुनिपुङ्गव O Foremost among ascetics, ब्रह्मन् O Brahman, मे my, यज्ञः sacrifice, यथोक्तम् according to the tradition, क्रियताम् let it be performed, यज्ञाङ्गेषु essential requisites, विघ्नः obstruction, यथा in such manner, न क्रियते will not take place, विधीयताम् let it be performed.

#### आङ्ग्लानुवादः
"O foremost among ascetics O brahman, may the sacrifice be performed according to  tradition in such a manner that the sacrifice is performed unhindered.



### श्लोकः
#### मूलम्
भवान् स्निग्धस्सुहृन्मह्यं गुरुश्च परमो महान्।  
ओढव्यो भवता चैव भारो यज्ञस्य चोद्यतः॥1.13.4॥

#### शब्दार्थः
भवान् you, मह्यम् to me, स्निग्धः affectionate one, सुहृत् friend, परमः great, महान् reverential, गुरुः spiritual guide, यज्ञस्य sacrifice, उद्यतः has commenced, भारः burden of performing the sacrifice, भवता चैव by you alone, ओढव्यः shall be borne.

#### आङ्ग्लानुवादः
You are an affectionate friend and most reverential spiritual guide to me. The burden of performing the sacrifice which has since commenced shall be borne by you".



### श्लोकः
#### मूलम्
तथेति च स राजानमब्रवीद्द्विजसत्तमः।  
करिष्ये सर्वमेवैतद्भवता यत्समर्थितम्॥1.13.5॥

#### शब्दार्थः
द्विजसत्तमः foremost among brahmins, सः sage Vasishta, भवता by you, यत् which ever, समर्थितम् as decided by you, एतत् that, सर्वम् all, तथा in that manner, करिष्ये will be performed, इति thus, राजानम् to the king, अब्रवीत् said.

#### आङ्ग्लानुवादः
The great among brahmins answered him saying "I shall do everything as proposed by you".



### श्लोकः
#### मूलम्
ततोऽब्रवीद्विजान्वृद्धान्यज्ञकर्मसु निष्ठितान्।  
स्थापत्ये निष्ठितांश्चैव वृद्धान्परमधार्मिकान्॥1.13.6॥  
कर्मान्तिकान् शिल्पकरान्वर्धकीन् खनकानपि।  
गणकान्शिल्पिनश्चैव तथैव नटनर्तकान्॥1.13.7॥  
तथा शुचीन्शास्त्रविदः पुरुषान् सुबहुश्रुतान्।  
यज्ञकर्म समीहन्तां भवन्तो राजशासनात्॥1.13.8॥  
इष्टका बहु साहस्राश्शीघ्रमानीयतामिति। 0  
उपकार्याः क्रियन्तां च राज्ञां बहुगुणान्विताः॥1.13.9॥

#### शब्दार्थः
ततः after that, यज्ञकर्मसु in the sacrificerelated activities, निष्ठितान् experienced, वृद्धान् venerable, द्विजान् brahmins, वृद्धान् venerable, परमधार्मिकान् most righteous people, स्थापत्ये in the science of architecture, निष्ठितांश्चैव skilled, कर्मान्तिकान् workers, शिल्पकरान् makers of bricks, वर्धकीन् carpenters, खनकानपि diggers, गणकान् men adept in calculations, शिल्पिनश्चैव artisans, तथैव and, नटनर्तकान् dancers and actors, तथा and, शुचीन् men having clean back ground, शास्त्रविदः wellversed in the scriptures, सुबहुश्रुतान् wellinformed and knowledgeable, पुरुषान् people, भवन्तः all of you, राजशासनात् by king's command, यज्ञकर्म sacrificial work, समीहन्ताम् be planned, बहुसाहस्रा in thousands, इष्टकाः bricks, शीघ्रम् immediately, आनीयताम् let them be brought, राज्ञाम् kings', बहुगुणान्विताः commanding all comforts, उपकार्याः temporary residential buildings, क्रियन्ताम् be erected.

#### आङ्ग्लानुवादः
Thereafter Vasishta summoned those brahmins who are experienced in the sacrificerelated activities venerable and righteous architects skilled workers brick makers, carpenters, diggers, artisans, account keepers, dancers and actors, men versed in scriptures and honest, wellinformed people and addressed them saying, "In accordance with the king's command let the work of the sacrificial ceremony be inauguarated. Let thousands of bricks be brought. Let temporary residential buildings be erected with all the comforts to accommodate royal guests."



### श्लोकः
#### मूलम्
ब्राह्मणावसथाश्चैव कर्तव्याश्शतशश्शुभाः।  
भक्ष्यान्नपानैर्बहुभिस्समुपेतास्सुनिष्ठिताः॥1.13.10॥

#### शब्दार्थः
शुभाः auspicious, बहुभिः by many, भक्ष्यान्नपानैः with eatables and drinks, समुपेताः furnished with, सुनिष्ठिताः well arranged, ब्राह्मणावसथाः चैव residences for brahmins, शतशः in hundreds, कर्तव्याः be prepared.

#### आङ्ग्लानुवादः




### श्लोकः
#### मूलम्
तथा पौरजनस्यापि कर्तव्या बहुविस्तराः।  
आवासा बहुभक्ष्या वै सर्वकामैरुपस्थिताः॥1.13.11॥

#### शब्दार्थः
तथा in the same manner, पौरजनस्यापि people from other towns, बहु विस्तराः widely spread, बहुभक्ष्याः many items of food, सर्वकामैः by all kinds of entertainment, उपस्थिताः provided with, आवासाः residential accommodation, कर्तव्याः should be done.

#### आङ्ग्लानुवादः
In the same manner let widely spread residential accommodation be furnished with many items of food and all kinds of entertainment be provided for people from other lands.



### श्लोकः
#### मूलम्
तथा जानपदस्यापि जनस्य बहुशोभनम्।  
दातव्यमन्नं विधिवत्सत्कृत्य न तु लीलया॥1.13.12॥

#### शब्दार्थः
तथा in the sameway, जानपदस्य for the rural, जनस्यापि people also, बहुशोभनम् extremely good, अन्नम् food, विधिवत् according to tradition, सत्कृत्य treated with good respect, दातव्यम् given, लीलयातु न not casually in a careless way.

#### आङ्ग्लानुवादः
In the same way people coming from rural areas also should be duly, not casualy treated with respect.



### श्लोकः
#### मूलम्
सर्वे वर्णा यथा पूजां प्राप्नुवन्ति सुसत्कृताः।  
न चावज्ञा प्रयोक्तव्या कामक्रोधवशादपि॥1.13.13॥

#### शब्दार्थः
सर्वे all, वर्णाः castes, सुसत्कृताः well treated, यथा in whatever manner, पूजाम् homage, प्राप्नुवन्ति will receive, कामक्रोधवशादपि through greed, anger or lust, अवज्ञा insult, न प्रयोक्तव्या not to be meted out.

#### आङ्ग्लानुवादः
People from all castes should be welltreated with respect. There should be no insult  
to any one through lust on greed on anger.



### श्लोकः
#### मूलम्
यज्ञकर्मसु ये व्यग्राः पुरुषाश्शिल्पिनस्तथा।  
तेषामपि विशेषेण पूजा कार्या यथाक्रमम्॥1.13.14॥  
ते च स्युस्सम्भृतास्सर्वे वसुभिर्भोजनेन च।

#### शब्दार्थः
ये पुरुषाः those people, तथा and, शिल्पिनः sculptors, यज्ञकर्मसु in sacrificerelated activities, व्यग्राः deeply immersed, तेषामपि for them also, विशेषेण specially, पूजा honour, कार्या should be given, ते सर्वे all of them, वसुभिः with money, भोजनेन च with food, सम्भृताः स्युः made contended.

#### आङ्ग्लानुवादः
The people deeply immersed in performing sacrificerelated activities and sculptors be specially honoured according to their nature of work. All of them should be satisfied with money and food.



### श्लोकः
#### मूलम्
यथा सर्वं सुविहितं न किञ्चित्परिहीयते॥1.13.15॥  
तथा भवन्तः कुर्वन्तु प्रीतिस्निग्धेन चेतसा।

#### शब्दार्थः
सर्वम् all, यथा in whatever manner, सुविहितम् well managed, किञ्चित् even little, न परिहीयते not left out, तथा in that manner, भवन्तः you, प्रीतिस्निग्धेन with love and affection, चेतसा with mind, कुर्वन्तु let it be done.

#### आङ्ग्लानुवादः
Every thing should be wellmanaged. In whatever manner you do, not even the smallest things be left out. Carry out the work with love and affection in your hearts".



### श्लोकः
#### मूलम्
ततस्सर्वे समागम्य वसिष्ठमिदमब्रुवन्॥1.13.16॥  
यथोक्तं तत्सुविहितं न किञ्चित्परिहीयते।  
यथोक्तं तत्करिष्यामो न किञ्चित्परिहास्यते॥1.13.17॥

#### शब्दार्थः
ततः then, सर्वे all, समागम्य approached, वसिष्ठम् Vasistha, इदम् this statement, अब्रुवन् said, यथा in the manner, उक्तम् has been told, तत् that, सुविहितम् well arranged, किञ्चित् even little, न परिहीयते will not be left out, यथोक्तम् in the manner it has been told, तत् that, करिष्यामः we will do, किञ्चित् even a little, न परिहास्यते will not be left out.

#### आङ्ग्लानुवादः
Then all of them approached Vasishta and said, "everything has been wellarranged in accordance with your instruction. There is no deficiency. Everything will be done as instructed by you without leaving out anything."



### श्लोकः
#### मूलम्
ततस्सुमन्त्रमानीय वसिष्ठो वाक्यमब्रवीत्।  
निमन्त्रयस्व नृपतीन्पृथिव्यां ये च धार्मिकाः॥1.13.18॥

#### शब्दार्थः
ततः then, वसिष्ठः Vasishhta, सुमन्त्रम् Sumantra, आनीय having summoned, वाक्यम् words, अब्रवीत् said, पृथिव्याम् on this earth, धार्मिकाः righteous ones, ये those, नृपतीन् kings, निमन्त्रयस्व you may invite.

#### आङ्ग्लानुवादः
Then Vasishta, having summoned Sumantra said to him "Invite all the righteous kings on earth".



### श्लोकः
#### मूलम्
ब्राह्मणान्क्षत्रियान्वैश्याञ्छूद्रांश्चैव सहस्रशः।  
समानयस्व सत्कृत्य सर्वदेशेषु मानवान्॥1.13.19॥

#### शब्दार्थः
सर्वदेशेषु residing in all countries, मानवान् people, ब्राह्मणान् brahmins, क्षत्रियान् kshatriyas, वैश्यान् merchants, शूद्रांश्चैव sudras also, सहस्रशः in thousands, सत्कृत्य with due honours, समानयस्व convene them.

#### आङ्ग्लानुवादः
"Extend an honourable invitation to brahmins, kshatriyas, merchants and sudras in their thousands residing in all countries.



### श्लोकः
#### मूलम्
मिथिलाधिपतिं शूरं जनकं सत्यविक्रमम्।  
निष्ठितं सर्वशास्त्रेषु तथा वेदेषु निष्ठितम्॥1.13.20॥  
तमानय महाभागं स्वयमेव सुसत्कृतम्।  
पूर्वसम्बन्धिनं ज्ञात्वा ततः पूर्वं ब्रवीमि ते॥1.13.21॥

#### शब्दार्थः
मिथिलाधिपतिम् king of Mithila, शूरम् greatest of warriors, सत्यविक्रमम् a man with real heroic valour, सर्वशास्त्रेषु in all scriptures, निष्ठितम् proficient, तथा and, वेदेषु in vedas, निष्ठितम् proficient, महाभागम् distinguished, तं जनकम् that Janaka, पूर्वसम्बन्धिनम् an ancient allay, ज्ञात्वा knowing, सुसत्कृतम् with due honours, स्वयमेव personally, आनय bring him, ततः for that reason, पूर्वम् well before, ते to you, ब्रवीमि telling.

#### आङ्ग्लानुवादः
You may personally go and bring with due honour king Janaka who is the distinguished king of Mithila, a warrior whose truth is his strength proficient in all scriptures and the Vedas. Since he is an old ally, I am telling you in advance.



### श्लोकः
#### मूलम्
तथा काशीपतिं स्निग्धं सततं प्रियवादिनम्।  
वयस्यं राजसिंहस्य स्वयमेवानयस्व ह॥1.13.22॥

#### शब्दार्थः
तथा thereafter, स्निग्धम् affectionate, सततम् ever, प्रियवादिनम् speaking pleasantly, राजसिंहस्य lion among kings, वयस्यम् friend, काशीपतिम् king of Kasi, स्वयमेव personally, आनयस्व ह bring him.

#### आङ्ग्लानुवादः
Similarly, you may personally escort king of Kasi who is always affectionate and sweettongued. He is a friend to our king who is a lion among rulers.



### श्लोकः
#### मूलम्
तथा केकयराजानं वृद्धं परमधार्मिकम्।  
श्वशुरं राजसिंहस्य सपुत्रं त्वमिहानय॥1.13.23॥

#### शब्दार्थः
तथा then, परमधार्मिकम् very righteous, राजसिंहस्य our king Dasaratha's, श्वशुरम् fatherinlaw, वृद्धम् aged, केकयराजानम् king of Kekaya, सपुत्रम् along with his sons, त्वम् you, इह here, आनय bring.

#### आङ्ग्लानुवादः
Likewise bring here the aged and very righteous king of Kekaya along with his sons. He is fatherinlaw to this lion among kings (Dasaratha).



### श्लोकः
#### मूलम्
अङ्गेश्वरम् महाभागं रोमपादं सुसत्कृतम्।  
वयस्यं राजसिंहस्य समानय यशस्विनम्॥1.13.24॥

#### शब्दार्थः
अङ्गेश्वरम् king of Anga, महाभागम् prosperous, राजसिंहस्य lion among kings, Dasaratha's, वयस्यम् friend, यशस्विनम् famous, रोमपादम् Romapada, सुसत्कृतम् well honoured, समानय bring.

#### आङ्ग्लानुवादः
Bring with honour king of Anga, Romapada, famous and prosperous. He is an intimate friend of the king (Dasaratha).



### श्लोकः
#### मूलम्
प्राचीनान्सिन्धु सौवीरान्सौराष्ट्रेयांश्च पार्थिवान्।  
दाक्षिणात्यान्नरेन्द्रांश्च समस्तानानयस्व ह॥1.13.25॥

#### शब्दार्थः
प्राचीनान् kings from the countries on the eastern side, सिन्धुसौवीरान् kings from Sindhu and Sauvera countries, सैराष्ट्रेयान् पार्थिवान् kings from Saurashtra, दाक्षिणात्यान् नरेन्द्रांश्च kings from south, समस्तान् all, आनयस्व ह bring (invite) them.

#### आङ्ग्लानुवादः
Bring kings from the countries of the eastern and southern regions, from Sindhu, Sauvera and Saurashtra৷৷



### श्लोकः
#### मूलम्
सन्ति स्निग्धाश्च ये चान्ये राजानः पृथिवीतले।  
तानानय यथाक्षिप्रं सानुगान्सह बान्धवान्॥1.13.26॥

#### शब्दार्थः
पृथिवीतले on this earth, स्निग्धाः friendly, अन्ये other, राजानः kings, तान् all of them, सानुगान् along with their retinues and families, सह बान्धवान् along with their relatives, यथाक्षिप्रम् as quickly as possible, आनय bring (invite)them.

#### आङ्ग्लानुवादः
Bring all other kings of this earth, who are friendly with us. Along with their retinues, families and relatives".



### श्लोकः
#### मूलम्
वसिष्ठवाक्यं तच्छ्रुत्वा सुमन्त्रस्त्वरितस्तदा।  
व्यादिशत्पुरुषांस्तत्र राज्ञामानयने शुभान्॥1.13.27॥

#### शब्दार्थः
तत् that, वसिष्ठवाक्यम् words of Vasishta, श्रुत्वा having heard, सुमन्त्रः Sumantra, तदा then, त्वरितः speedily, तत्र there, राज्ञाम् kings, आनयने in bringing, शुभान् virtuous, पुरुषान् emissaries, व्यादिशत् ordered.

#### आङ्ग्लानुवादः
Having heard the words of Vasishta, Sumantra speedily despatched virtuous and auspicious emissaries to bring the kings.



### श्लोकः
#### मूलम्
स्वयमेव हि धर्मात्मा  प्रययौ मुनिशासनात्।  
सुमन्त्रस्त्वरितो भूत्वा समानेतुं महीक्षितः॥1.13.28॥

#### शब्दार्थः
धर्मात्मा righteous, सुमन्त्रः Sumantra, मुनिशासनात् in accordance with ascetic's order, त्वरितो भूत्वा become quick, महीक्षितः kings, समानेतुम् to escort, स्वयमेव himself, प्रययौ set out.

#### आङ्ग्लानुवादः
In accordance with the ascetic's order, righteous Sumantra himself quickly set out to escort Janaka and other kings.



### श्लोकः
#### मूलम्
ते च कर्मान्तिकास्सर्वे वसिष्ठाय च धीमते।  
सर्वं निवेदयन्ति स्म यज्ञे यदुपकल्पितम्॥1.13.29॥

#### शब्दार्थः
ते those, कर्मान्तिकाः workers, सर्वे all, यज्ञे in the sacrifice, यत् which, उपकल्पितम् was well arranged, सर्वम् all that, धीमते to the wise, वसिष्ठाय Vasishta, निवेदयन्ति स्म informed.

#### आङ्ग्लानुवादः
All the workers reported to the wise sage, Vasishta about the tasks completed for the sacrifice.



### श्लोकः
#### मूलम्
ततःप्रीतो द्विजश्रेष्ठस्तान् सर्वानिदमब्रवीत् ।  
अवज्ञया न दातव्यं कस्यचिल्लीलयाऽपि वा॥1.13.30॥  
अवज्ञया कृतं हन्याद्दातारं नात्र संशयः। 28

#### शब्दार्थः
ततः then, प्रीतः pleased, द्विजश्रेष्ठः best among brahmins, तान् सर्वान् addressing all of them, इदम् these words, अब्रवीत् said, कस्य चित् to any one, अवज्ञया with insult, लीलयापि वा or casually, न दातव्यम् should not be gifted, अवज्ञया with contempt, कृतम् done, दातारम् donor, हन्यात् destroys, अत्र in this aspect, संशयः न no doubt.

#### आङ्ग्लानुवादः
Then, well pleased, the best among brahmins (Vasishta) said to them all "Nobody should be offered any thing with disregard. Anything given with contempt undoubtedly  results in the destruction of the donor."



### श्लोकः
#### मूलम्
ततः कैश्चिदहोरात्रैरुपयाता महीक्षितः॥1.13.31॥  
बहूनि रत्नान्यादाय राज्ञो दशरथस्य वै।

#### शब्दार्थः
ततः after that, महीक्षितः kings, राज्ञः दशरथस्य for king Dasaratha, बहूनि several, रत्नानि gifts, आदाय having brought, कैश्चित् by some, अहोरात्रैः days, उपयाताः arrived.

#### आङ्ग्लानुवादः
Meanwhile kings from several countries to travelling nights and days arrived bringing with them various kinds of (precious) gifts.



### श्लोकः
#### मूलम्
ततो वसिष्ठस्सुप्रीतो राजानमिदमब्रवीत्॥1.13.32॥  
उपयाता नरव्याघ्र राजानस्तव शासनात्।  
मयापि सत्कृताः सर्वे यथार्हं राजसत्तमाः॥1.13.33॥

#### शब्दार्थः
ततः there upon, सुप्रीतः wellpleased, वसिष्ठः Vasishta, राजानम् addressing Dasaratha, इदम् these words, अब्रवीत् said, नरव्याघ्र O Best among men, तव your, शासनात् by the  command, राजानः kings from various countries, उपयाताः have arrived, राजसत्तमाः noble kings, सर्वे all, यथार्हम् according to their merit, मया by me, सत्कृताः अपि were honoured also.

#### आङ्ग्लानुवादः
Thereupon, wellpleased, Vasishta addressing Dasaratha said "O best among men, beacuse of your command, kings from various countries have arrived. I have extended due hospitality to those noble kings according to their station."



### श्लोकः
#### मूलम्
यज्ञीयं च कृतं राजन् पुरुषैस्सुसमाहितैः।  
निर्यातु च भवान्यष्टुं यज्ञायतनमन्तिकात्॥1.13.34॥

#### शब्दार्थः
राजन् O King, सुसमाहितैः with composed minds, पुरुषैः by persons, यज्ञीयम् pertaining to  the sacrifice, कृतम् made, भवान् you, यष्टुम् to perform sacrifice, अन्तिकात् nearby, यज्ञायतनम् sacrificial ground, निर्यातु be pleased to leave for.

#### आङ्ग्लानुवादः
"O king, persons with composed minds have made preparations for the yaga. Now be pleased to leave for sacrificial altar nearby to perform yaga.



### श्लोकः
#### मूलम्
सर्वकामैरुपहृतैरुपेतं च समन्ततः।  
द्रष्टुमर्हसि राजेन्द्र मनसेव विनिर्मितम्॥1.13.35॥

#### शब्दार्थः
राजेन्द्र O Foremost of kings, उपहृतैः well arranged, सर्वकामैः articles of entertainment, समन्ततः every where, उपेतम् endowed with, मनसा by mind (imagination), विनिर्मितम् इव as though constructed, द्रष्टुम् अर्हसि you deserve (should) to see.

#### आङ्ग्लानुवादः
O foremost of kings, you ought to see the sacrificial ground full of sources of entertainment arranged everywhere, as though improvised by imagination".



### श्लोकः
#### मूलम्
तथा वसिष्ठवचनादृश्यशृङ्गस्य चोभयोः।  
शुभे दिवसनक्षत्रे निर्यातो जगतीपतिः॥1.13.36॥

#### शब्दार्थः
तदा then, तथा वशिष्ठवचनात् following the words of Vasishta, ऋश्यशृङ्गस्य च also of Rsyasringa, उभयोः of both of them, जगतीपतिः lord of the world, शुभे on an auspicious occasion, दिवसनक्षत्रे day and star, निर्यातः had set out to the sacrificial pavillion.

#### आङ्ग्लानुवादः
In response to the words of Vasishta and Rsyasringa, the Lord of the earth (Dasaratha) entered the sacrificial pavilion on a favourable day presided over by an auspicious star.



### श्लोकः
#### मूलम्
ततो वसिष्ठप्रमुखास्सर्व एव द्विजोत्तमाः।  
ऋश्यशृङ्गं पुरस्कृत्य यज्ञकर्मारभन् तदा॥1.13.37॥  
यज्ञवाटगतास्सर्वे यथाशास्त्रं यथाविधि। 3

#### शब्दार्थः
ततः then, वसिष्ठप्रमुखाः Vasishta, being foremost in the group, सर्व एव all, द्विजोत्तमाः brahmins, यज्ञवाटगताः entered the sacred sacrificial enclosure, यथाशास्त्रम् in accordance  with scriptural laws, यथाविधि in accordance with the tradition, तदा then, ऋश्यशृङ्गम् Rsyasringa, पुरस्कृत्य headed by, यज्ञकर्म sacrificial rites, आरभन् began.

#### आङ्ग्लानुवादः
At that moment the best of brahmins led by Vasishta and headed by Rsyasringa, entered the sacrificial enclosure and began the sacrifice in accordance with traditions and scriptural stipulations.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे त्रयोदशस्सर्गः॥  
Thus ends the thirteenth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/02-putrakAmaH/013_yajnashAlA-praveshaH.md">
<details><summary><h2>भूषणम् ...{Loading}...</h2></summary>



पुनः प्राप्ते वसन्ते तु पूर्णः संवत्सरो ऽभवत् ।  

प्रसवार्थं गतो यष्टुं हयमेधेन वीर्यवान्  ॥  १।१३।१  ॥   

एवं प्रथमवसन्ते चैत्रपौर्णमास्यां साङ्ग्रहणेष्टिं विधायद्वितीये ऽह्नि
ब्रह्मौदनमेध्याश्वबन्धनस्नापनप्रोक्षणविमोचनादिकम् "चत्वार ऋत्विजः
समुक्षन्ति" इत्युक्तरीत्या कृत्वा "सावित्रमष्टाकपालं प्रातर्निर्वपति"
इत्युक्तरीत्या प्रतिदिनं सावित्रादिषु कर्मस्वनुष्ठीयमानेषु संवत्सरे
पूर्णे देवयजनं प्रति प्रस्थानं दर्शयति त्रयोदशे पुनः प्राप्त इत्यादि ।
पुनर्वसन्ते द्वितीयवसन्ते प्राप्ते संवत्सरः पूर्णो ऽभवत्, अमावास्या
प्राप्तेत्यर्थः । तत्र भाविन्यां पौर्णमास्यां प्रसवार्थं हयमेधेन यष्टुं
हयमेधाख्यं यज्ञं कर्तुम् गतः, देवयजनमितिशेषः ।
प्रथमसंवत्सरान्तिमामावास्यायां उखासम्भरणत्रैधातवीयदीक्षणीयादिकं दवेयजन
एव हि कर्त्तव्यम् । तथोक्तं भास्करैः "संवत्सरस्यास्य तु या
ऽन्तिमामावास्या विधेयामिह दीक्षणीयाम् । त्रैधातवीयां प्रवदन्ति सप्त
दिनानि दीक्षाहुतयस्तथाष्टौ  ॥ " इति  ॥  १।१३।१  ॥   

  

अभिवाद्य वसिष्ठं च न्यायतः प्रतिपूज्य च ।  

अब्रवीत्प्रश्रितं वाक्यं प्रसवार्थं द्विजोत्तमम् ।  

यज्ञो मे क्रियतां विप्र यथोक्तं मुनिपुङ्गव  ॥  १।१३।२  ॥   

एवमेतत्सर्गप्रतिपाद्यं देवयजनगमनं सङ्ग्रहेणोक्त्वा पुनस्तद्विस्तरेण
वक्तुमुपक्रमते सर्गशेषेण । तत्र ब्रह्मौदनमारभ्य यावदश्वमेधसमाप्ति
यजमानस्य स्वातन्त्र्यप्रतिषेधेन स्वयं
यज्ञोपकरणसम्पादनाद्ययोगादध्वर्युणैव तस्य सर्वस्य
कर्तव्यत्वादध्वर्युत्वेन वृतं वसिष्ठं प्रति प्रार्थयते अभिवाद्येत्यादिना
। तदुक्तं भट्टभास्करैः "रशनाञ्जनतः पश्चादध्वर्युः परिवीयते । राज्याय स च
राजा स्याद्यावत् सन्तिष्ठते क्रतुः  ॥ " इति येयं "द्वादशारत्नी रशना भवति
मौञ्जी भवति" इत्यश्वबन्धनरज्जुर्विहिता, तस्याः "यदाज्यमुच्छिष्यते
तस्मिन् रशनान्युनत्ति" इति यद्ब्रह्मौदनशिष्टाज्येनाभ्यञ्जनं विहितं ततः
पश्चादित्यर्थः। अर्द्धत्रयमेकान्वयम्। वसिष्ठं अभिवाद्य च न्यायतः
शास्त्रतः, प्रतिपूज्य च। प्रश्रितं विनययुक्तं वाक्यमब्रवीत्। कथम् ?
प्रसवार्थं पुत्रार्थम्। आरब्धो मे यज्ञः यथोक्तं शास्त्रोक्तमनतिक्रम्य
क्रियताम्  ॥  १।१३।२  ॥   

  

यथा न विघ्नः क्रियते यज्ञाङ्गेषु विधीयताम्  ॥  १।१३।३  ॥   

यथेति । यज्ञाङ्गेषु द्रव्यदेवताकर्मादिरूपेषु यथा विघ्नो न क्रियते,
राक्षसैरिति शेषः । तथा क्रियतामित्यर्थः  ॥  १।१३।३  ॥   

  

भवान् स्निग्धः सुहृन्मह्यं गुरुश्च परमो महान् ।  

वोढव्यो भवता चैव भारो यज्ञस्य चोद्यतः  ॥  १।१३।४  ॥   

भवानिति । भवान् मह्यं स्निग्धः अविच्छिन्नस्नेहः सुहृत्, परमः
वामदेवादिभ्य उत्कृष्टः, महान् वस्तुतो निरुपमः, गुरुः अतः उद्यतः
उपक्रान्तः यज्ञस्य भारो भवतैव वोढव्यः चकारेणार्त्विज्यं च
कर्तव्यमित्युच्यते  ॥  १।१३।४  ॥   

  

तथेति च स राजानमब्रवीद्द्विजसत्तमः ।  

करिष्ये सर्वमेवैतद्भवता यत्समर्थितम्  ॥  १।१३।५  ॥   

तथेति । समर्थितं सम्यक् प्रार्थितम्  ॥  १।१३।५  ॥   

  

ततो ऽब्रवीद्द्विजान् वृद्धान् यज्ञकर्मसु निष्ठितान् ।  

स्थापत्ये निष्ठितांश्चैव वृद्धान् परमधार्मिकान्  ॥  १।१३।६  ॥   

तत इति सार्द्धश्लोकत्रयमेकान्वयम् । यज्ञकर्मसु यज्ञप्रयोगेषु । स्थापत्ये
तद्द्रव्यानयनस्वाम्ये । निष्ठितान् पूर्वं राज्ञा नियुक्तान्  ॥  १।१३।६
 ॥   

  

कर्मान्तिकान् शिल्पकरान् वर्द्धकीन् खनकानपि ।  

गणकान् शिल्पिनश्चैव तथैव नटनर्तकान् ।  

तथा शुचीन् शास्त्रविदः पुरुषान् सुबहुश्रुतान्  ॥  १।१३।७  ॥   

कर्मान्तिकानिति । कर्मणामन्तः समाप्तिः स एषामस्तीति कर्मान्तिकाः । "अत
इनिठनौ" इति ठन् । भृतकानित्यर्थः । शिल्पकरान् इष्टकादिनिर्मातृ़न् ।
वर्द्धकीन् तक्ष्णः । स्रुक्स्रुवचमसग्रहयूपादिनिर्मातृ़न् । खनकान्
वापीकूपादिकृतः, गणकान् लेखकान्, शिल्पिनः चित्रादिकरान्, नटाः
रसाभिनयकृतः, नर्तकाः भावाभिनयकृतः, शास्त्रविदः प्रयोगशास्त्रविदः  ॥ 
१।१३।७  ॥   

  

यज्ञकर्म समीहन्तां भवन्तो राजशासनात् ।  

इष्टका बहुसाहस्रीः शीघ्रमानीयतामिति  ॥  १।१३।८  ॥   

अथाज्ञापनप्रकारमाह अष्टभिः यज्ञकर्मेत्यादि । ऋत्विजः प्रत्याह
यज्ञकर्मेति । समीहन्तां व्याप्रियन्ताम् । शिल्पकरान् प्रत्याह इष्टकेति ।
जात्येकवचनम् । इत्यब्रवीदिति पूर्वेणान्वयः  ॥  १।१३।८  ॥   

  

औपकार्याः क्रियन्तां च राज्ञां बहुगुणान्विताः ।  

ब्राह्मणावसथाश्चैव कर्तव्याः शतशः शुभाः  ॥  १।१३।९  ॥   

औपकार्या इति, सप्तश्लोक एकान्वयः । औपकार्या राजसदनानि । "स्वार्थे ष्यङ्"
"राजसदनमुपकार्योपकारिका" इत्यमरः । बहुगुणान्तिताः
औन्नत्यविशालत्वादिबहुगुणान्विताः ब्राह्मणावसथा इति आर्षो लिङ्गव्यत्ययः
 ॥  १।१३।९  ॥   

  

भक्ष्यान्नपानैर्बहुभिः समुपेताः सुनिष्ठिताः ।  

तथा पौरजनस्यापि कर्त्तव्या बहुविस्तराः  ॥  १।१३।१०  ॥   

कठिनफलादि भक्ष्यम् । सुनिष्ठिताः वातवर्षादिभिरप्रकम्प्याः  ॥  १।१३।१०
 ॥   

  

आवासा बहुभक्ष्या वै सर्वकामैरुपस्थिताः ।  

तथा जानपदस्यापि जनस्य बहु शोभनम्  ॥  १।१३।११  ॥   

सर्वकामैः स्रक्चन्दनादिभिः उपस्थिताः संयुक्ताः बहु अधिकं विधिवत् यथा
विधि सत्कृत्य गन्धादिभिरभ्यर्च्य  ॥  १।१३।११  ॥   

  

दातव्यमन्नं विधिवत् सत्कृत्य न तु लीलता ।  

सर्ववर्णा यथा पूजां प्राप्नुवन्ति सुसत्कृताः  ॥  १।१३।१२  ॥   

लीलया अनादरेणेत्यर्थः । यथा पूजां प्राप्नुवन्ति तथा कर्तव्यमित्यर्थः  ॥ 
१।१३।१२  ॥   

  

न चावज्ञा प्रयोक्तव्या कामक्रोधवशादपि ।  

यज्ञकर्मणि ये व्यग्राः पुरुषाः शिल्पिनस्तथा  ॥  १।१३।१३  ॥   

कामक्रोधवशात् स्नेहद्वेष वशात् । अपिशब्देन लीला समुच्चीयते  ॥  १।१३।१३
 ॥   

  

तेषामपि विशेषेण पूजा कार्या यथाक्रमम् ।  

ते च स्युः सम्भृताः सर्वे वसुभिर्भोजनेन च  ॥  १।१३।१४  ॥   

विशेषेण अत्यादरेणेत्यर्थः । यथाक्रमं यथावृद्धम् । ते चेत्यत्र चशब्दो
भिन्नक्रमः । ते भोजनेन वसुभिः धनैश्च सम्भृतास्तृप्ताश्च स्युः  ॥  १।१३।१४
 ॥   

  

यथा सर्वं सुविहितं न किञ्चित् परिहीयते ।  

तथा भवन्तः कुर्वन्तु प्रीतिस्निग्धेन चेतसा  ॥  १।१३।१५  ॥   

सर्वमपि यथा सुविहितं सुष्ठु अनुष्ठितं स्यात् किञ्चिदपि न परिहीयते न
त्यक्ष्यते प्रीतिस्निग्धेन स्नेहार्द्रेण  ॥  १।१३।१५  ॥   

  

ततः सर्वे समागम्य वसिष्ठमिदमब्रुवन् ।  

यथोक्तं तत्सुविहितं न किञ्चित् परिहीयते  ॥  १।१३।१६  ॥   

यथोक्तं तत्करिष्यामो न किञ्चित् परिहीयते ।  

ततः सुमन्त्रमानीय वसिष्ठो वाक्यमब्रवीत्  ॥  १।१३।१७  ॥   

यथोक्तप्रवृत्तिं दर्शयति तत इति । तत् पूर्वोक्तकार्यजातम् ।
एवमुपकरणनिष्पत्त्यनन्तरं राजाह्वानमाज्ञापयति तत इत्यादिना  ॥  १।१३।१६,१७
 ॥   

  

निमन्त्रयस्व नृपतीन् पृथिव्यां ये च धार्मिकाः  ॥  १।१३।१८  ॥   

निमन्त्रयस्व आह्वय  ॥  १।१३।१८  ॥   

  

ब्राह्मणान् क्षत्रियान् वैश्यान् शूद्रांश्चैव सहस्रशः ।  

समानयस्व सत्कृत्य सर्वदेशेषु मानवान्  ॥  १।१३।१९  ॥   

ब्राह्मणानिति । सर्वदेशेषु स्थितानिति शेषः  ॥  १।१३।१९  ॥   

  

मिथिलाधिपतिं शूरं जनकं सत्यविक्रमम् ।  

निष्ठितं सर्वशास्त्रेषु तथा वेदेषु निष्ठितम्  ॥  १।१३।२०  ॥   

तमानय महाभागं स्वयमेव सुसत्कृतम् ।  

पूर्वसम्बन्धिनं ज्ञात्वा ततः पूर्वं ब्रवीमि ते  ॥  १।१३।२१  ॥   

मिथिलेति श्लोकद्वयमेकं वाक्यम् । तं प्रसिद्धं स्वयमेव, न तु दूतमुखेन ।
पूर्वसम्बन्धिनं चिरन्तनसुहृदं ततः पूर्वोक्तेभ्यो नृपतिभ्यः  ॥  १।१३।२०,२१
 ॥   

  

तथा काशीपतिं स्निग्धं सततं प्रियवादिनम् ।  

वयस्यं राजसिंहस्य स्वयमेवानयस्व ह  ॥  १।१३।२२  ॥   

तथेति । स्वयमेव गमने हेतवो विशेषणानि  ॥  १।१३।२२  ॥   

  

तथा केकयराजानं वृद्धं परमधार्मिकम् ।  

श्वशुरं राजसिंहस्य सपुत्रं त्वमिहानय  ॥  १।१३।२३  ॥   

तथेति । केकयराजानमिति समासान्तविधेरनित्यत्वाट्टजभावः  ॥  १।१३।२३  ॥   

  

अङ्गेश्वरं महाभागं रोमपादं सुसत्कृतम् ।  

वयस्यं राजसिंहस्य समानय यशस्विनम्  ॥  १।१३।२४  ॥   

अङ्गेति । समानय, त्वमेवेति शेषः  ॥  १।१३।२४  ॥   

  

प्राचीनान् सिन्धुसौवीरान् सौराष्ट्रेयांश्च पार्थिवान् ।  

दाक्षिणात्यान्नरेन्द्रांश्च समस्तानानयस्व ह  ॥  १।१३।२५  ॥   

प्राचीनानिति । प्राचीनान् प्राग्देशवर्तिनः । सिन्धुदेशे सौवीरदेशे च भवाः
सिन्धुसौवीराः । सौराष्ट्रेयान् सुराष्ट्रदेशभवान् । दाक्षिणात्यान्
दक्षिणदेशभवान् । आनयस्व, दूतमुखेनेति शेषः  ॥  १।१३।२५  ॥   

  

सन्ति स्निग्धाश्च ये चान्ये राजानः पृथिवीतले ।  

तानानय यथाक्षिप्रं सानुगान् सह बान्धवान्  ॥  १।१३।२६  ॥   

सन्तीति । यथाक्षिप्रं शैघ्र्यमनतिक्रम्य  ॥  १।१३।२६  ॥   

  

वसिष्ठवाक्यं तच्छ्रुत्वा सुमन्त्रस्त्वरितस्तदा ।  

व्यादिशत्पुरुषांस्तत्र राज्ञामानयने शुभान्  ॥  १।१३।२७  ॥   

वसिष्ठेति । शुभान् अन्तरङ्गान्  ॥  १।१३।२७  ॥   

  

स्वयमेव हि धर्मात्मा प्रययौ मुनिशासनात् ।  

सुमन्त्रस्त्वरितो भूत्वा समानेतुं महीक्षितः  ॥  १।१३।२८  ॥   

स्वयमिति । महीक्षितः वसिष्ठेन विशिष्योक्तान्  ॥  १।१३।२८  ॥   

  

ते च कर्मान्तिकाः सर्वे वसिष्ठाय च धीमते ।  

सर्वं निवेदयन्तिस्म यज्ञे यदुपकल्पितम् ।  

ततः प्रीतो द्विजश्रेष्ठस्तान् सर्वान् पुनरब्रवीत्  ॥  १।१३।२९  ॥   

ते चेति । उपलक्षणमेतत् । शिल्पकरादीनां यज्ञे यज्ञनिमित्तं यदुपकल्पितं
निर्मितं तत्सर्वं निवेदयन्ति स्म । अवश्यं शिक्षणीयांशं पुनः शिक्षयति ततः
प्रीत इति । अर्धमेकान्वयम्  ॥  १।१३।२९  ॥   

अवज्ञया न दातव्यं कस्यचिल्लीलयापि वा ।  

अवज्ञया कृतं हन्याद्दातारं नात्र संशयः  ॥  १।१३।३०  ॥   

अवज्ञयेति । लीलया विनोदेन  ॥  १।१३।३०  ॥   

  

ततः कैश्चिदहोरात्रैरुपयाता महीक्षितः ।  

बहूनि रत्नान्यादाय राज्ञो दशरथस्य हि  ॥  १।१३।३१  ॥   

तत इति । ततः दशरथनिर्गमनानन्तरम् रत्नानि श्रेष्ठवस्तूनि
मणिमुक्ताप्रवालवस्त्राभरणचन्दनादीनि  ॥  १।१३।३१  ॥   

  

ततो वसिष्ठः सुप्रीतो राजानमिदमब्रवीत् ।  

उपयाता नरव्याघ्र राजानस्तव शासनात्  ॥  १।१३।३२  ॥   

तत इति । स्पष्टम्  ॥  १।१३।३२  ॥   

  

मया च सत्कृताः सर्वे यथार्हं राजसत्तमाः ।  

यज्ञियं च कृतं राजन् पुरुषैः सुसमाहितैः  ॥  १।१३।३३  ॥   

मयेति । यज्ञमर्हति इति यज्ञियम् । "यज्ञर्त्विग्भ्यां घखञौ" इति घः ।
यज्ञाय यत्सम्पाद्यं तत्सर्वं सम्पादितमित्यर्थः  ॥  १।१३।३३  ॥   

  

निर्यातु च भवान् यष्टुं यज्ञायतनमन्तिकात् ।  

सर्वकामैरुपहृतै रुपेतं वै समन्ततः  ॥  १।१३।३४  ॥   

निर्यात्विति । अन्तिकात्समीपे । "दूरान्तिकार्थेभ्यो द्वितीया च" इति
चकारेण पञ्चमी । समीपे उपहृतैः सर्वकामैः सर्वोपकरणैः उपेतम्  ॥  १।१३।३४
 ॥   

  

द्रष्टुमर्हसि राजेन्द्र मनसेव विनिर्मितम्  ॥  १।१३।३५  ॥   

द्रष्टुमित्यर्धमेकान्वयम् । मनसेवेति क्षिप्रसिद्धत्वे दृष्टान्तः  ॥ 
१।१३।३५  ॥   

  

तथा वसिष्ठवचनादृश्यशृङ्गस्य चोभयोः ।  

शुभे दिवसनक्षत्रे निर्यातो जगतीपतिः  ॥  १।१३।३६  ॥   

तथेति । वसिष्ठेत्यविभक्तिको निर्देशः । वसिष्ठस्य ऋश्यशृङ्गस्य
चोभयोरित्यर्थः । ऋश्यशृङ्गस्य ब्रह्मत्वेन वृतत्वात् तद्वचनमप्यपेक्षितम्
। शुभे दिवसे सोमसौम्यवारादौ, शुभे नक्षत्रे रोहिण्यादौ, निर्यातः, गृहात्
यज्ञशालां प्रति इत्यर्थसिद्धम् । अत्राहुः
"शङ्खदुन्दुभिमृदङ्गवादनैर्मङ्गलैः पटहकाहलादिभिः ।
स्वस्तिवादमुखरैर्मखक्षितिं ब्राह्मणैश्च सह सम्प्रपद्यते  ॥ " इति  ॥ 
१।१३।३६  ॥   

  

ततो वसिष्ठप्रमुखाः सर्व एव द्विजोत्तमाः ।  

ऋश्यशृङ्गं पुरस्कृत्य यज्ञकर्मारभंस्तदा ।  

यज्ञवाटगताः सर्वे यथाशास्त्रं यथाविधि  ॥  १।१३।३७  ॥   

इत्यार्षे श्रीरामायणे वाल्मीकीये आदिकाव्ये बालकाण्डे त्रयोदशः सर्गः  ॥ 
१३  ॥   

तत इति सार्द्धश्लोकः । आरभन्निति छान्दसः । यज्ञवाटगताः सर्वे
यजमानर्त्विगादयः, यथाविधि यथाक्रमं यथाशास्त्रं सर्वे यज्ञकर्मारभन्
स्वस्वकर्मारभन्तेत्यर्थः  ॥  १।१३।३७  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्ख्याने त्रयोदशः सर्गः  ॥  १३ ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/02-putrakAmaH/013_yajnashAlA-praveshaH.md">
<details><summary><h2>शिरोमणी ...{Loading}...</h2></summary>



"संवत्सरान्ते दीक्षेत्" इति सूत्रोक्तविधिना पूर्ववसन्ते ऽश्वमेधीयो ऽश्वो
विसृष्ट इत्युक्तम् । पुनर्वसन्तप्राप्तौ यागप्रवृत्तिरित्याह
पुनरित्यादिभिः । यस्मिन्वसन्ते पुनः प्राप्ते सति संवत्सरः पूर्णो ऽभवत् ।
तस्मिन्नश्वोत्सर्जनकालिकवसन्तादुत्तरकालिकवसन्ते प्राप्ते सतीत्यर्थः ।
वीर्यवान् महापराक्रमविशिष्टः राजा दशरथः प्रसवार्थं
स्वनित्यपुत्रप्राकट्यार्थं हयमेधेन यष्टुम् अश्वमेधयागं कर्तुं गतः
वसिष्ठसमीपं प्राप्तः । तुशब्दो यस्मिन्नित्यर्थे
तद्बलात्तस्मिन्नित्यध्याह्रियते  ॥  १।१३।१  ॥   

  

अभीति । वसिष्ठमभिवाद्य नमस्कृत्यैव न्यायतः प्रतिपूज्य च प्रसवार्थं
स्वपुत्रप्राकट्यप्रयोजनकं प्रश्रितं प्रणयविशिष्टं वाक्यं द्विजोत्तमं
वसिष्ठमब्रवीत्  ॥  १।१३।२  ॥   

  

तद्वाक्यमेवाह यज्ञ इति । हे मुनिपुङ्गव विप्र यथोक्तं यथाशास्त्रं मम
ईप्सितो यज्ञः क्रियताम् निष्पाद्यताम्, यथा येन प्रकारेण यज्ञाङ्गेषु
विघ्नो न क्रियते । इन्द्राद्यैरिति शेषः । तथा विधीयताम्  ॥  १।१३।३  ॥   

  

भवानिति । स्निग्धः स्नेहविशिष्टः अत एव सुहृत् मह्यं मम परमोत्कृष्टो
गुरुः अत एव महान्सर्वपूज्यो भवानेव । अतः यज्ञस्य उद्यतः प्राप्तो भारो
भवतैव वोढव्यः । चशब्द एवार्थे । अपरौ चकारौ हेत्वर्थे  ॥  १।१३।४  ॥   

  

तथेति । भवता यत् एतत्समर्थितं प्रार्थितं तत्सर्वं तथैव करिष्ये एव इति
राजानं स द्विजसत्तमो वसिष्ठो ऽब्रवीत् । चशब्द एवार्थे  ॥  १।१३।५  ॥   

  

तत इति । ततः यज्ञभारनिर्वहणस्वीकारानन्तरं यज्ञकर्मसु निष्ठितान्
यज्ञप्रयोगनिपुणान्वृद्धान्बहुज्ञान्द्विजान्
परमधार्मिकान्परमधर्मानुष्ठानकर्तृ़न् स्थापत्ये यागविषयकशिल्पकर्मणि
निष्ठितान् निपुणान्वृद्धान्बहुद्रष्टृ़न् च द्विजानब्रवीत् । वसिष्ठ इति
शेषः । द्विजानित्युभयान्वयि  ॥  १।१३।६  ॥   

  

कर्मेति । कर्मान्तिकान्कर्मणामन्तिकाः समाप्तिकर्तारः । समाप्तिपर्यन्तं
कर्मनिर्वाहका भृत्या इत्यर्थः । ताञ्छिल्पकरान् इष्ट्यादिनिर्माणकर्तृ़न्
च वर्द्धकान् यूपादिनिर्माणकर्तृतक्ष्णश्च
खनकान्यागोपयोगिकुण्डादिखननकर्तृ़ंश्च गणकान् ज्योतिश्शास्त्रनिपुणान् च
शिल्पिनः चित्रादिनिर्मातृ़न् च नटनर्तकान्नटा रसाभिनयकर्तारः नर्तकाः
भावाभिनयकर्तारः ते च ते चेति द्वन्द्वः । तान् च  ॥  १।१३।७  ॥   

  

शुचीञ्छुद्धान् शास्त्रविदः यागप्रतिपादकशास्त्रेष्वतिनिपुणांश्च
सुबहुश्रुतान्पुरुषाँश्चाब्रवीदिति पूर्वेणैवान्वयः । अत्राव्ययानि
चार्थानि । तद्धीनेष्वप्यावृत्त्या ऽन्वेतव्यानि  ॥  १।१३।८  ॥   

  

वसिष्ठोक्तिमेवाह यज्ञेति । भवन्तः सर्वे राजशासनात् राजाज्ञातः यज्ञकर्म
समीहन्ताम् । यागोपयोगिस्वस्वक्रियानिष्पाद्यं कर्म कुर्वन्तु इत्यर्थः ।
तदेव विशिष्याह बहुसाहस्री बहुसहस्रसङ्ख्या इष्टिका शीघ्रमानीयतामित्याह ।
एकत्वं जात्यभ्युपगमात्  ॥  १।१३।९  ॥   

  

औपकार्या इति । राज्ञां निवासायेति शेषः । बहुगुणान्विताः
अनेकविधान्नपानादियुक्ता एव औपकार्या राजसद्मानि क्रियन्ताम् । शुभा
रमणीयाः भक्ष्या इति बहुभिः भक्ष्यान्नपानैः समुपेताः सुयुक्ताः
सुनिष्ठिताः वातवषार्दिभिरभिभवितुमशक्याः शतशो ब्राह्मणावसथाः
ब्राह्मणगृहाणि च कर्तव्याः । चकारेण तत्र तत्र कूपादिनिर्माणं च
क्रियतामित्यर्थः । ऽराजसदनमुपकार्योपकारिकाऽ इत्यमरः ।
प्रज्ञादिभ्यश्चेत्यनेनात्राण् । आवसथाश्चेति पुंस्त्वमार्षम् ।
सार्द्धश्लोक एकान्वयी  ॥  १।१३।१०  ॥   

  

तथेति । बहुविस्तराः बहुविस्तारयुक्ताः बहुभक्ष्याः भक्षणीयफलादिपूर्णाः
सर्वकामैः  

ईप्सितनिखिलपदार्थैः उपस्थिताः संयुक्ताः पौरजनस्याप्यावासाः कर्तव्या एव ।
तथाशब्देनात्रापि कूपादिनिर्माणं कार्यमित्यर्थः वैशब्द एवार्थे  ॥  १।१३।११
 ॥   

  

पौरेति । बहुशोभनमतिस्वाद्वन्नं सत्कृत्य पौरजानपदस्य जनस्य
पौरजानपदजनेभ्यो विधिवद्दातव्यम् । अपिशब्दः तत्रागतजनान्तरसङ्ग्राहकः ।
लीलया विलासबुद्ध्या नतु नैवदातव्यम् । यथा येन प्रकारेण सर्ववर्णाश्रमाः
सुसत्कृताः सन्तः पूजां प्राप्नुवन्ति तथा तेन प्रकारेण कार्यमिति शेषः ।
षष्ठी सम्बन्धसामान्यविवक्षया  ॥  १।१३।१२  ॥   

  

न चेति । कामक्रोधवशात् । अपिना विलासात् अवज्ञा अनादरः न प्रयोक्तव्या नैव
कर्तव्या । ये यज्ञकर्मसु यागोपयोगिक्रियासु व्याग्राः तदेकचित्ताः पुरुषाः
शिल्पिनः चित्रादिनिर्मातारश्च । तथाशब्दश्चार्थे  ॥  १।१३।१३  ॥   

  

तेषामिति । तेषां यथाक्रमं विशेषेण पूजा कार्या ।
अपिशब्देनातिथ्यभ्यागतादिसङ्ग्रहः । वसुभिर्धनैर्भोजनेन च सम्भृतास्ते
स्युः । चकारान्तरेण सूक्तिसङ्ग्रहः । ये स्युः सम्पूजिताः सर्वे इति
भट्टसम्मतः पाठः  ॥  १।१३।१४  ॥   

  

यथेति । यथा येन प्रकारेण सर्वं कृत्यं सुविहितं सुष्ठु साधितं स्यात्
किञ्चित्कृत्यं न परिहीयते विधिना न परित्यज्यते न्यूनतां न प्राप्नोति तथा
तेन प्रकारेण प्रीतिस्निग्धेन स्नेहार्द्रेण चेतसोपलक्षिता भवन्तः
कुर्वन्तु । प्रीतियुक्तेनेति भट्टसम्मतः पाठः  ॥  १।१३।१५  ॥   

  

तत इति । ततः वसिष्ठाज्ञापनश्रवणानन्तरं सर्वे वसिष्ठाज्ञप्ताः समागम्य
वसिष्ठमिदं वचनमब्रुवन् । तदुक्तिमेवाह तत्प्रसिद्धं यथा यथावत् उक्तं
भवद्वचनं सुविहितं वेदबोधितं अतः किञ्चिद्भवदुक्तं न परिहीयते विधिना न
परित्यज्यते । न्यूनतां न प्राप्नोतीत्यर्थः  ॥  १।१३।१६  ॥   

  

यथेति । तदुक्तं भवदाज्ञापितं तत्कृत्यं यथा यथावत्करिष्यामः । यतः
किञ्चिदपि कृत्यं परिहीयते विधिना न परित्यज्यते  ॥  १।१३।१७  ॥   

  

तत इति । ततः अङ्गीकारवचनश्रवणानन्तरं सुमन्त्रमानीय वसिष्ठः वाक्यमब्रवीत्
। तद्वाक्यमेवाह ये पृथिव्यां धार्मिकाः नृपतयः तान्नृपतीन् निमन्त्रयस्व ।
चकारेणान्यानपि निमन्त्रयस्व  ॥  १।१३।१८  ॥   

  

तानेवाह ब्राह्मणानित्यादिभिः । सर्वदेशेषु विद्यमानान् सहस्रशो
ब्राह्मणादीन्मानवान् वर्णबाह्यानपि सुसत्कृत्य समानयस्व  ॥  १।१३।१९  ॥   

  

मिथिलेति । शूरं शौर्य्यविशिष्टं सत्यविक्रमं कापट्यरहितविक्रमविशिष्टं
सर्वशास्त्रे सुनिष्ठितं निपुणं तथा तेन प्रकारेण वेदेषु निष्ठितं महाभागं
परमभाग्यवन्तं पूर्वसम्बन्धिनं दशरथनिरूपितनित्यसम्बन्धविशिष्टं तं
प्रसिद्धं मिथिलाधिपतिं जनकं सुसत्कृतं यथा भवति तथा स्वयमेव ततो मिथिलातः
पूर्वं प्रथममानय इति । ज्ञात्वा विचार्याहं ते तुभ्यं ब्रवीमि । ज्ञात्वा
ब्रवीमीत्यनेन वसिष्ठस्य रघुनाथनित्यपरिकरस्थत्वं व्यक्तम् ।
पूर्वसम्बन्धिनमित्यनेन जनकस्यापि तत्वं व्यक्तम्  ॥  १।१३।२०,२१  ॥   

  

तथेति  ॥  १।१३।२२  ॥   

  

तथेति । केकयराजानमित्यत्र समासान्तविधेरनित्यत्वाट्टजभावः । राजसिंहस्य
दशरथस्य  ॥  १।१३।२३  ॥   

  

अङ्ग इति  ॥  १।१३।२४  ॥   

  

प्राचीनानिति । प्राचीनान्प्राग्देशसम्भवान्  ॥  १।१३।२५  ॥   

  

सन्तीति । स्निग्धाः स्नेहयुक्ताः  ॥  १।१३।२६  ॥   

  

वसिष्ठेति । तदा वसिष्ठाज्ञापनकाले तत्प्रसिद्धं वसिष्टवाक्यं श्रुत्वा
त्वरितः त्वरां प्राप्तः सुमन्त्रः तत्र वसिष्ठाज्ञापिते राज्ञामानयने
शुभान्निपुणान्पुरुषान् व्यादिशत्  ॥  १।१३।२७  ॥   

  

सामान्यराजानानेतुं पुरुषान्नियुज्य वसिष्ठोपदिष्टविशेषराजानानेतुं
सुमन्त्रः स्वयं जगामेत्याह स्वयमिति । धर्मात्मा परमधर्मज्ञः सुमन्त्रः
मुनिशासनाद्वसिष्ठाज्ञापनात् त्वरितो भूत्वा महीक्षितः
वसिष्ठोपदिष्टराजविशेषान् समानेतुं प्रयातः  ॥  १।१३।२८  ॥   

  

ते चेति । पूर्वं वसिष्ठाज्ञापिताः सर्वे कर्मान्तिका
आसमाप्तिकर्मनिर्वर्तकाः महर्षये वसिष्ठाय यत् यज्ञे उपकल्पितं सम्पादितं
तत्सर्वं निवेदयन्ति स्म । चकारेणान्ये ऽपि तदाज्ञापिताः सम्पादितं
स्वस्वकार्यं निवेदयन्ति स्म  ॥  १।१३।२९  ॥   

  

तत इति । ततः सम्पादितसर्ववस्तुश्रवणात्प्रीतः प्रसन्नो द्विजश्रेष्ठो
वसिष्ठः तान् स्वस्वकृत्यनिवेदयितृ़न्सर्वान् पुनरब्रवीत् । तदुक्तिमेवाह
अवज्ञया ऽनादरेण लीलया विलासबुद्ध्या वा कस्यचित् कस्मैचित् नैव दातव्यम् ।
अपिरेवार्थे । अवज्ञया दाने दोषमाह अवज्ञया अनादरेण कृतं दानं दातारं
हन्यात् । अत्र संशयः सन्देहो न कार्यः । एतेन वसिष्ठस्य
वेदमर्यादापालकत्वं ध्वनितम्  ॥  १।१३।३०  ॥   

  

तत इति । ततः सुमन्त्रादिगमनानन्तरं कैश्चिदहोरात्रैः कतिपयदिवसैः बहूनि
रत्नान्यादाय उपायनं गृहीत्वैव राज्ञो दशरथस्य समीपे महीक्षितः राजान
उपयाताः प्राप्ताः  ॥  १।१३।३१  ॥   

  

तत इति । ततः राजागमनानन्तरं सुप्रीतो अतिप्रसन्नचित्तः वसिष्ठः राजानं
दशरथं हे नरव्याघ्र पुरुषसिंह तव शासनात् आज्ञापनात् राजान उपयाताः
प्राप्ताः इति अब्रवीत् अकथयत्  ॥  १।१३।३२  ॥   

  

मयेति । हे राजन् सर्वे आगता राजसत्तमा मया ये (ते) सत्कृताः । चकारेणान्ये
ऽपि यथार्हं समागतास्ते सत्कृता इत्यर्थः । सुसमाहितैः सावधानैः
पुरुषैर्यज्ञियं यज्ञोपयोगि वस्तु कृतं सम्पादितम् । वस्तुजातमित्यर्थः  ॥ 
१।१३।३३  ॥   

  

निरिति । उपहृतैर्जनैरानीतैः सर्वकामैः समन्ततः उपेतं युक्तं यज्ञायतनं
यज्ञशालां यष्टुं भवान् निर्यातु । हे राजेन्द्र मनसा इव विनिर्मितं शीघ्रं
सम्पादितम् अन्तिकादेव द्रष्टुमर्हसि । सार्द्धश्लोक एकान्वयी । एवशब्द
इवार्थे । वैशब्द एवार्थे  ॥  १।१३।३४  ॥   

  

तथेति । वसिष्ठस्य ऋष्यशृङ्गस्य च उभयोर्वचनादेव शुभे
ज्योतिश्शास्त्रसम्मते दिवसनक्षत्रे जगतीपतिः राजा निर्यातः यागशालां
प्राप्तः । तथाशब्द एवार्थे  ॥  १।१३।३५  ॥   

  

तत इति । ततः राजागमनानन्तरं वसिष्ठप्रमुखाः वसिष्ठादयः सर्वे द्विजोत्तमाः
तदा राजागमनकाले ऋष्यशृङ्गं पुरस्कृत्यैव यज्ञवाटं यज्ञशालां गताः
प्राप्ताः सन्तः यथाशास्त्रं शास्त्रमनतिक्रम्य यथाविधि यथाक्रमं यज्ञकर्म
आरभन् आरभन्त  ॥  १।१३।३६,३७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकण्डे त्रयोदशः
सर्गः  ॥  १३  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/02-putrakAmaH/013_yajnashAlA-praveshaH.md">
<details><summary><h2>तिलकम् ...{Loading}...</h2></summary>



अथ "संवत्सरान्ते दीक्षेत" इति सूत्रात्पूर्ववसन्तविसृष्टाश्वस्य पुनः
संवत्सरान्ते वसन्ते प्राप्ते दीक्षाप्रवृत्तिरुपदिश्यते पुनरिति ।
प्रसवरूपफलं हयमेधेन भावयितुं गतः । वसिष्ठान्तिकमिति शेषः  ॥  १।१३।१  ॥   

  

वसिष्ठं च । चादरुन्धतीम् । प्रश्रितम् विनययुक्तम्  ॥  १।१३।२  ॥   

  

यथोक्तम् शाश्त्रोक्तप्रकारानतिक्रमेण । यज्ञाङ्गेष्वश्वादिषु । यथा
ब्रह्मराक्षसादिभिर्विघ्ना न क्रियन्ते तथा विधीयताम् । क्रियतामित्यर्थः
 ॥  १।१३।३  ॥   

  

भवानिति । सुहृदः । स्निग्धत्वाव्यभिचारादतिशयप्रतिपत्तये पुनः स्निग्धेति
विशेषणम् । मह्यमिति षष्ठ्यर्थे । परमो महानित्यपि स्निग्धपदवत् ।
विसृष्टपुनःप्राप्ताश्वकत्वादुद्यतः । आरब्धो यज्ञसम्बन्ध्यङ्गानुष्ठानरूपो
भारो भवतैव सर्ववेदशास्त्रज्ञेन वोढव्यो वोढुमर्हः  ॥  १।१३।४  ॥   

  

समर्थितम् सम्यक्प्रार्थितम्  ॥  १।१३।५  ॥   

  

ततो ऽब्रवीदिति । वसिष्ठो ऽत्र कर्ता । स्थापत्यं स्थपते रथकारस्य कर्म
तत्र निष्ठितान्प्रवीणान्  ॥  १।१३।६  ॥   

  

कर्मान्तिकानासमाप्तिकर्मनिर्वाहकान्भृत्यान् । शिल्पकारान् । शिल्पम्
चित्रादि । वर्धकींस्तक्ष्णः । खनकाः कूपवापीनिर्मातारः ।
गणकाञ्ज्योतिर्विदः । शिल्पिनश्चर्मकाराद्याः । नटाः सूत्रधाराः । नर्तका
नृत्यकारिणः  ॥  १।१३।७  ॥   

  

समीहन्तां कर्म कुर्वन्वित्यब्रवीदिति पूर्वेणान्वयः । यज्ञकर्मेत्यस्य
निर्वर्तयितुमिति शेषः  ॥  १।१३।८  ॥   

  

इष्टका इति । बहुसाहस्री । बहुसहस्रसङ्ख्येया इत्यर्थः । जातावेकावचनम् ।
राज्ञो योग्या उपकार्या राजसद्मानि । गुणा अन्नपानाद्युपकरणानि ।
सर्वत्राब्रवीदित्यनुकर्षः  ॥  १।१३।९  ॥   

  

सुनिष्ठिता महावर्षवातादिनिवारणक्षमाः  ॥  १।१३।१०  ॥   

  

कर्तव्या इत्यस्यावासा इति शेषः । पार्थिवानामल्पमाण्डलिकानाम्  ॥  १।१३।११
 ॥   

  

वैदेशिकनिवासिनाम् । वैदेशिकानां स्वदेशनिवासिनां चेत्यर्थः । महदावासा
इत्यत्रात्वाभाव आर्षः  ॥  १।१३।१२  ॥   

  

सर्वकामैरुपस्थिताः काम्यमानैः सर्वपदार्थैर्युक्ताः ।
जनस्येतरक्षुद्रजनस्यापि बहुशोभनं यथा भवति तथावासाः कार्या इत्यर्थः  ॥ 
१।१३।१३  ॥   

  

दातव्यमिति । सत्कृत्य परलोकप्रयोजनबुद्ध्या शास्त्रोक्तसत्कारपूर्वकं
देयमित्यर्थः । न तु लीलयोत्सवमात्रबुद्ध्यानादरेण । यथा पूजां
प्राप्नुवन्ति पूजां मन्यन्ते तथा सुसत्कृताः कार्या इत्यर्थः  ॥ 
१।१३।१४,१५  ॥   

  

तेषामपीति । अपिस्त्वर्थे । यथाक्रमम् ज्येष्ठानुक्रमेण । तत्रोपपत्तिमाह
ये वसुभिर्धनर्भोजनादिभिश्च पूजिताः सेवकास्तेषां सर्वं कार्यं सुविहितं
भवति । किञ्चिदपि कार्यं न पिरहीयते न हीनं भवति । तस्मान्मयि
प्रीतियुक्तेन चित्तेन भवन्तस्तथा कुर्वन्तु यथा सर्वे सुहृदस्ते च
शिल्प्यादयश्च वस्वादिभिः पूजिताः स्युरिति  ॥  १।१३।१६१८  ॥   

  

यथोक्तमिति । यत्त्वयोक्तं तद्यथोक्तं त्वदुक्तानतिक्रमेण सुविहितम् । न
किञ्चित्तत्र लुप्यत इति शेषः । किञ्चोक्तम् । भावे क्तः । वचनं यथा
कथयिष्यसि तच्च तथैव करिष्यामः । तत्रापि न किञ्चिद्धीनं भविष्यति । ततो
नियोजनानन्तरम्  ॥  १।१३।१९,२०  ॥   

  

मानवाश्चतुर्वर्णातिरिक्ताः सङ्करादयः  ॥  १।१३।२१  ॥   

  

तमिति । मिथिलाधिपं स्वयमेव । आनयेति सम्बन्धः । न तु दूतमात्रप्रेषणेन ।
कुत एवं विशेषः कुतश्च तदानयनस्य प्रथममुपदेशस्तत्राह पूर्वं सम्बन्धिनम्
पूर्वस्मिन्नेव काले भाविनं सम्बन्धिनम् । समस्तपाठे
मयूरव्यंसकादित्वात्समासः । तं योगबलेन ज्ञात्वा । ततो
हेतोर्भाविसम्बन्धित्वाद्धेतोः सर्वेभ्यः पूर्वं पूर्वकाले तदानयनं
ब्रवीमीत्यर्थः  ॥  १।१३।२२,२३  ॥   

  

केकयराजानमित्यनित्यत्वात्समासान्ताभावः  ॥  १।१३।२४२६  ॥   

  

सत्कृतं यथा भवति तथा । आनयस्वेति शेषः । प्राचीनान्प्राग्देशवर्तिनः ।
सौराष्ट्रे भवानित्यर्थे ढगार्षः  ॥  १।१३।२७,२८  ॥   

  

यथा यथायोग्यदूतप्रेषणेन  ॥  १।१३।२९,३०  ॥   

  

स्वयमेवेति । वसिष्ठेन विशिष्योक्तानिति शेषः  ॥  १।१३।३१  ॥   

  

ते चेति । पूर्वनियुक्ता इत्यर्थः । "वसिष्ठाय महर्षय" इति पाठः  ॥  १।१३।३२
 ॥   

  

अवज्ञयानादरेण । लीलया श्रद्धया । आवश्यकत्वादेतत्पुनः शिक्षितम्  ॥ 
१।१३।३३  ॥   

  

तदेवाह अवज्ञयेति  ॥  १।१३।३४  ॥   

  

रत्नान्युत्तमवस्तूनि  ॥  १।१३।३५,३६  ॥   

  

यज्ञियम् यज्ञोपयोगि स्रुक्स्रुवादिसम्भाररूपम् । अन्तिकात् । समीपे
वर्तमानमित्यर्थः  ॥  १।१३।३७  ॥   

  

मनसेवेति । क्षिप्रसिद्धत्वोपकरणसौष्ठवज्ञापनायोत्प्रेक्षेयम्  ॥  १।१३।३८
 ॥   

  

वसिष्ठवचनादित्यत्र वसिष्ठेति लुप्तविभक्तिकं पृथक्पदम् । वसिष्ठस्य
ऋष्यशृङ्गस्य च प्रत्येकमुभयोश्च मिलितयोर्वचनात्  ॥  १।१३।३९  ॥   

  

आरभन्नितिच्छान्दसम्  ॥  १।१३।४०  ॥   

  

यज्ञवाटमित्यर्धं पूर्वान्वयि । शास्त्रम् कल्पसूत्रादि ।
विधिस्तदुक्तप्रकारः  ॥  १।१३।४१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
त्रयोदशः सर्गः  ॥  १३  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/02-putrakAmaH/013_yajnashAlA-praveshaH.md">
<details><summary><h2>द्राविडपाठः ...{Loading}...</h2></summary>


पुनः प्राप्ते वसन्ते तु पूर्णः संवत्सरोऽभवत्।  
प्रसवार्थं गतो यष्टुं हयमेधेन वीर्यवान् ॥ 1.13.1 ॥   
अब्रवीत्प्रश्रितं वाक्यं प्रसवार्थं द्विजोत्तमम्।  
यज्ञो मे क्रियतां विप्र यथोक्तं मुनिपुङ्गव ॥ 1.13.2 ॥   
यथा न विघ्नः क्रियते यज्ञाङ्गेषु विधीयताम् ॥ 1.13.3 ॥   
भवान् स्निग्धः सुहृन्मह्यं गुरुश्च परमो महान्।  
वोढव्यो भवता चैव भारो यज्ञस्य चोद्यतः ॥ 1.13.4 ॥   
तथेति च स राजानमब्रवीद्द्विजसत्तमः।  
करिष्ये सर्वमेवैतद्भवता यत्समर्थितम् ॥ 1.13.5 ॥   
ततोऽब्रवीद्द्विजान् वृद्धान् यज्ञकर्मसु निष्ठितान्।  
स्थापत्ये निष्ठितांश्चैव वृद्धान् परमधार्मिकान् ॥ 1.13.6 ॥   
गणकान् शिल्पिनश्चैव तथैव नटनर्तकान्।  
तथा शुचीन् शास्त्रविदः पुरुषान् सुबहुश्रुतान् ॥ 1.13.7 ॥   
यज्ञकर्म समीहन्तां भवन्तो राजशासनात्।  
इष्टका बहुसाहस्रीः शीघ्रमानीयतामिति ॥ 1.13.8 ॥   
औपकार्याः क्रियन्तां च राज्ञां बहुगुणान्विताः।  
ब्राह्मणावसथाश्चैव कर्तव्याः शतशः शुभाः ॥ 1.13.9 ॥   
भक्ष्यान्नपानैर्बहुभिः समुपेताः सुनिष्ठिताः।  
तथा पौरजनस्यापि कर्त्तव्या बहुविस्तराः ॥ 1.13.10 ॥   
आवासा बहुभक्ष्या वै सर्वकामैरुपस्थिताः।  
तथा जानपदस्यापि जनस्य बहु शोभनम् ॥ 1.13.11 ॥   
दातव्यमन्नं विधिवत् सत्कृत्य न तु लीलता।  
सर्ववर्णा यथा पूजां प्राप्नुवन्ति सुसत्कृताः ॥ 1.13.12 ॥   
न चावज्ञा प्रयोक्तव्या कामक्रोधवशादपि।  
यज्ञकर्मणि ये व्यग्राः पुरुषाः शिल्पिनस्तथा ॥ 1.13.13 ॥   
तेषामपि विशेषेण पूजा कार्या यथाक्रमम्।  
ते च स्युः सम्भृताः सर्वे वसुभिर्भोजनेन च ॥ 1.13.14 ॥   
यथा सर्वं सुविहितं न किञ्चित् परिहीयते।  
तथा भवन्तः कुर्वन्तु प्रीतिस्निग्धेन चेतसा ॥ 1.13.15 ॥   
ततः सर्वे समागम्य वसिष्ठमिदमब्रुवन्।  
यथोक्तं तत्सुविहितं न किञ्चित् परिहीयते ॥ 1.13.16 ॥   
यथोक्तं तत्करिष्यामो न किञ्चित् परिहीयते।  
ततः सुमन्त्रमानीय वसिष्ठो वाक्यमब्रवीत् ॥ 1.13.17 ॥   
निमन्त्रयस्व नृपतीन् पृथिव्यां ये च धार्मिकाः ॥ 1.13.18 ॥   
ब्राह्मणान् क्षत्रियान् वैश्यान् शूद्रांश्चैव सहस्रशः।  
समानयस्व सत्कृत्य सर्वदेशेषु मानवान् ॥ 1.13.19 ॥   
मिथिलाधिपतिं शूरं जनकं सत्यविक्रमम्।  
निष्ठितं सर्वशास्त्रेषु तथा वेदेषु निष्ठितम् ॥ 1.13.20 ॥   
तमानय महाभागं स्वयमेव सुसत्कृतम्।  
पूर्वसम्बन्धिनं ज्ञात्वा ततः पूर्वं ब्रवीमि ते ॥ 1.13.21 ॥   
तथा काशीपतिं स्निग्धं सततं प्रियवादिनम्।  
वयस्यं राजसिंहस्य स्वयमेवानयस्व ह ॥ 1.13.22 ॥   
तथा केकयराजानं वृद्धं परमधार्मिकम्।  
श्वशुरं राजसिंहस्य सपुत्रं त्वमिहानय ॥ 1.13.23 ॥   
अङ्गेश्वरं महाभागं रोमपादं सुसत्कृतम्।  
वयस्यं राजसिंहस्य समानय यशस्विनम् ॥ 1.13.24 ॥   
प्राचीनान् सिन्धुसौवीरान् सौराष्ट्रेयांश्च पार्थिवान्।  
दाक्षिणात्यान्नरेन्द्रांश्च समस्तानानयस्व ह ॥ 1.13.25 ॥   
सन्ति स्निग्धाश्च ये चान्ये राजानः पृथिवीतले।  
तानानय यथाक्षिप्रं सानुगान् सह बान्धवान् ॥ 1.13.26 ॥   
वसिष्ठवाक्यं तच्छ्रुत्वा सुमन्त्रस्त्वरितस्तदा।  
व्यादिशत्पुरुषांस्तत्र राज्ञामानयने शुभान् ॥ 1.13.27 ॥   
स्वयमेव हि धर्मात्मा प्रययौ मुनिशासनात्।  
सुमन्त्रस्त्वरितो भूत्वा समानेतुं महीक्षितः ॥ 1.13.28 ॥   
सर्वं निवेदयन्ति स्म यज्ञे यदुपकल्पितम्।  
ततः प्रीतो द्विजश्रेष्ठस्तान् सर्वान् पुनरब्रवीत् ॥ 1.13.29 ॥   
अवज्ञया न दातव्यं कस्यचिल्लीलयापि वा।  
अवज्ञया कृतं हन्याद्दातारं नात्र संशयः ॥ 1.13.30 ॥   
ततः कैश्चिदहोरात्रैरुपयाता महीक्षितः।  
बहूनि रत्नान्यादाय राज्ञो दशरथस्य हि ॥ 1.13.31 ॥   
ततो वसिष्ठः सुप्रीतो राजानमिदमब्रवीत्।  
उपयाता नरव्याघ्र राजानस्तव शासनात् ॥ 1.13.32 ॥   
मया च सत्कृताः सर्वे यथार्हं राजसत्तमाः।  
यज्ञियं च कृतं राजन् पुरुषैः सुसमाहितैः ॥ 1.13.33 ॥   
निर्यातु च भवान् यष्टुं यज्ञायतनमन्तिकात्।  
सर्वकामैरुपहृतैरुपेतं वै समन्ततः ॥ 1.13.34 ॥   
द्रष्टुमर्हसि राजेन्द्र मनसेव विनिर्मितम् ॥ 1.13.35 ॥   
तथा वसिष्ठवचनादृश्यशृङ्गस्य चोभयोः।  
शुभे दिवसनक्षत्रे निर्यातो जगतीपतिः ॥ 1.13.36 ॥   
ऋश्यशृङ्गं पुरस्कृत्य यज्ञकर्मारभंस्तदा।  
यज्ञवाटगताः सर्वे यथाशास्त्रं यथाविधि ॥ 1.13.37 ॥   

</details>
</div>
