---
title: १६३ जलप्राप्तिः
unicode_script: devanagari

---


अध्यायः 163

तृषार्तान् मातरं भ्रांतॄश्च न्यग्रोधमूले स्थापयित्वा जलानयनाय भीमस्य गमनम् ॥ 1 ॥ जलमानीयागतस्य भूमौ सुप्तान्मात्रादीन्पश्यतो भीमस्य प्रलापः ॥ 2 ॥
वैशम्पायन उवाच 	001  
तेन विक्रममाणेन ऊरुवेगसमीरितम् ।	001a  
वनं सवृक्षविटपं व्याघूर्णितमिवाभवत् ॥	001c  
जङ्घावातो ववौ चास्य शुचिशुक्रागमे यथा ।	002a  
आवर्जितलतावृक्षं मार्गं चक्रे महाबलः ॥	002c  
स मृद्गन्पुष्पितांश्चैव फलितांश्च वनस्पतीन् ।	003a  
अवरुज्य ययौ गुल्मान्पथस्तस्य समीपजान् ॥	003c  
स रोषित इव क्रुद्धो वने भञ्जन्महाद्रुमान् ।	004a  
त्रिप्रस्रुतमदः शुष्मी षष्टिवर्षो मतङ्गराट् ॥	004c  
गच्छतस्तस्य वेगेन तार्क्ष्यमारुतरंहसः ।	005a  
भीमस्य पाण्डुपुत्राणां मूर्च्छेव समजायत ॥	005c  
असकृच्चापि सन्तीर्य दूरपारं भुजप्लवैः ।	006a  
पथि प्रच्छन्नमासेदुर्धार्तराष्ट्रभयात्तदा ॥	006c  
कृच्छ्रेण मातरं चैव सुकुमारीं यशस्विनीम् ।	007a  
अवहत्स तु पृष्ठेन रोधःसु विषमेषु च ॥	007c  
अगमच्च वनोद्देशमल्पमूलफलोदकम् ।	008a  
क्रूरपक्षिमृगं घोरं सायाह्ने भरतर्षभ ॥	008c  
घोरा समभवत्सन्ध्या दारुणा मृगपक्षिणः ।	009a  
अप्रकाशा दिशः सर्वा वातैरासन्ननार्तवैः ॥	009c  
शीर्णपर्णफलै राजन्बहुगुल्मक्षुपद्रुमैः ।	010a  
भग्नावभुग्नभूयिष्ठैर्नानाद्रुमसमाकुलैः ॥	010c  
ते श्रमेण च कौरव्यास्तृष्णया च प्रपीडिताः ।	011a  
नाशक्नुवंस्तदा गन्तुं निद्रया च प्रवृद्धया ॥	011c  
न्यविशन्त हि ते सर्वे निरास्वादे महावने ।\'	012a  
रात्र्यामेव गतास्तूर्णं चतुर्विंशतियोजनम् ।\'	012c  
ततस्तृषा परिक्लान्ता कुन्ती वचनमब्रवीत् ॥	012e  
माता सती पाण्डवानां पञ्चानां मध्यतः स्थिता ।	013a  
तृष्णया हि परीताऽहमनाथेव महावने ॥	013c  
\'इतः परं तु शक्ताहं गन्तुं च न पदात्पदम् ।	014a  
शयिष्ये वृक्षमूलेऽत्र धार्तराष्ट्रा हरन्तु माम् ॥	014c  
शृणु भीम वचो मह्यं तव बाहुबलात्पुरः ।	015a  
स्थातुं न शक्ताः कौरव्याः किं बिभेषि पृथासुत ॥	015c  
अन्यो रथो न मेऽस्तीह भीमसेनादृते भुवि ।	016a  
धार्तराष्ट्राद्वृथा भीरुर्न मां स्वप्तुमिहेच्छसि ॥	016c  
वैशम्पायन उवाच 	017  
भीमपृष्ठस्थिता चेत्थं दूयमानेन चेतसा ।	017a  
निश्यध्वनि रुदन्ती सा निद्रावशमुपागता ॥\'	017c  
तच्छ्रुत्वा भीमसेनस्य मातृस्नेहात्प्रजल्पितम् ।	018a  
कारुण्येन मनस्तप्तं गमनायोपचक्रमे ॥	018c  
ततो भीमो वनं घोरं प्रविश्य विजनं महत् ।	019a  
न्यग्रोधं विपुलच्छायं रमणीयं ददर्श ह ॥	019c  
तत्र निक्षिप्य तान्सर्वानुवाच भरतर्षभः ।	020a  
पानीयं मृगयामीह तावद्विश्रम्यतामिह ॥	020c  
एते रुवन्ति मधुरं सारसा जलचारिणः ।	021a  
ध्रुवमत्र जलस्थानं महच्चेति मतिर्मम ॥	021c  
अनुज्ञातः स गच्छेति भ्रात्रा ज्येष्ठेन भारत ।	022a  
जगाम तत्र यत्र स्म सारसा जलचारिणः ॥	022c  
\'अपश्यत्पद्मिनीखण्डमण्डितं स सरोवरम् ।	023a  
\'स तत्र पीत्वा पानीयं स्नात्वा च भरतर्षभ ॥	023c  
तेषामर्थे च जग्राह भ्रातॄणां भ्रातृवत्सलः ।	024a  
उत्तरीयेण पानीयमानयामास भारत ॥	024c  
\'पङ्कजानामनेकैश्च पत्रैर्बध्वा पृथक्पृथक् ।	025a  
\'गव्यूतिमात्रादागत्य त्वरितो मातरं प्रति ।	025c  
शोकदुःखपरीतात्मा निशश्वासोरगो यथा ॥	025e  
स सुप्तां मातरं \'भ्रातॄन्निद्राविद्रावितौजसः ।	026a  
महारौद्रे वने घोरे वृक्षमूले सुशीतले ॥	026c  
विक्षिप्तकरपादांश्च दीर्घोच्छ्वासान्महाबलान् ।	027a  
ऊर्ध्ववक्त्रान्महाकायान्पञ्चेन्द्रानिव भूपते ॥	027c  
अज्ञातवृक्षनित्यस्थप्रेतराक्षससाध्वसान् ।	028a  
दृष्ट्वा वै भृशशोकार्तो बिललापानिलात्मजः ॥\'	028c  
भृशं शोकपरीत्मा विललाप वृकोदरः ॥	029ac  
अतः कष्टतरं किं नु द्रष्टव्यं हि भविष्यति ।	030a  
यत्पश्यामि महीसुप्तान्भ्रातॄनद्य सुमन्दभाक् ॥	030c  
शयनेषु परार्ध्येषु ये पुरा वारणावते ।	031a  
नाधिजग्मुस्तदा निद्रां तेऽद्य सुप्ता महीतले ॥	031c  
स्वसारं वसुदेवस्य शत्रुसङ्घावमर्दिनः ।	032a  
कुन्तिराजसुतां कुन्तीं सर्वलक्षणपूजिताम् ॥	032c  
स्नुषां विचित्रवीर्यस्य भार्यां पाण्डोर्महात्मनः ।	033a  
तथैव चास्मज्जननीं पुण्डरीकोदरप्रभाम् ॥	033c  
सुकुमारतरामेनां महार्हशयनोचिताम् ।	034a  
शयानां पश्यताऽद्येह पृथिव्यामतथोचिताम् ॥	034c  
धर्मादिन्द्राच्च वाताच्च सुषुवे या सुतानिमान् ।	035a  
सेयं भूमौ परिश्रान्ता शेषे प्रासादशायिनी ॥	035c  
किं नु दुःखतरं शक्यं मया द्रष्टुमतः परम् ।	036a  
योऽहमद्य नरव्याघ्रान्सुप्तान्पश्यामि भूतले ॥	036c  
त्रिषु लोकेषु यो राज्यं धर्मनित्योऽर्हते नृपः ।	037a  
सोऽयं भूमौ परिश्रान्तः शेते प्राकृतवत्कथम् ॥	037c  
अयं नीलाम्बुदश्यामो नरेष्वप्रतिमोऽर्जुनः ।	038a  
शेते प्राकृतवद्भूमौ ततो दुःखतरं नु किम् ॥	038c  
अश्विनाविव देवानां याविमौ रूपसम्पदा ।	039a  
तौ प्राकृतवदद्येमौ प्रसुप्तौ धरणीतले ॥	039c  
ज्ञातयो यस्य नै स्युर्विषमाः कुलपांसनाः ।	040a  
स जीवेत सुखं लोके ग्रामद्रुम इवैकजः ॥	040c  
एको वृक्षो हि यो ग्रामे भवेत्पर्णफलान्वितः ।	041a  
चैत्यो भवति निर्ज्ञातिरध्वनीनैश्च पूजितः ॥	041c  
येषां च बहवः शूरा ज्ञातयो धर्ममाश्रिताः ।	042a  
ते जीवन्ति सुखं लोके भवन्ति च निरामयाः ॥	042c  
बलवन्तः समृद्धार्था मित्रबान्धवनन्दनाः ।	043a  
जीवन्त्यन्योन्यमाश्रित्य द्रुमाः काननजा इव ॥	043c  
वयं तु धृतराष्ट्रेण दुष्पुत्रेण दुरात्मना ।	044a  
\'राज्यलुब्धेन मूर्खेण दुर्मन्त्रिसहितेन वै ॥	044c  
दुष्टेनाधर्मशीलेन स्वार्थनिष्ठैकबुद्धिना ।	045a  
\'विवासिता न दग्धाश्च क्षत्तुर्बुद्धिपराक्रमात् ॥	045c  
तस्मान्मुक्ता वयं दाहादिमं वृक्षमुपाश्रिताः ।	046a  
कां दिशं प्रतिपत्स्यामः प्राप्ताः क्लेशमनुत्तमम् ॥	046c  
सकामो भव दुर्बुद्धे धार्तराष्ट्राल्पदर्शन ।	047a  
नूनं देवाः प्रसन्नास्ते नानुज्ञां मे युधिष्ठिरः ॥	047c  
प्रयच्छति वधे तुभ्यं तेन जीवसि दुर्मते ।	048a  
नन्वद्य ससुतामात्यं सकर्णानुजसौबलम् ॥	048c  
गत्वा क्रोधसमाविष्टः प्रेषयिष्ये यमक्षयम् ।	049a  
किं नु शक्यं मया कर्तुं यत्तेन क्रुध्यते नृपः ॥	049c  
धर्मात्मा पाण्डवश्रेष्ठः पापाचार युधिष्ठिरः ।	050a  
एवमुक्त्वा महाबाहुः क्रोधसन्दीप्तमानसः ॥	050c  
करं करेण निष्पिष्य निःश्वसन्दीनमानसः ।	051a  
पुनर्दीनमना भूत्वा शान्तार्चिरिव पावकः ॥	051c  
भ्रातॄन्महीतले सुप्तानवैक्षत वृकोदरः ।	052a  
विश्वस्तानिव संविष्टान्पृथग्जनसमानिव ॥	052c  
नातिदूरेण नगरं वनादस्माद्धि लक्षये ।	053a  
जागर्तव्ये स्वपन्तीमे हन्त जागर्म्यहंस्वयम् ॥	053c  
प्राश्यन्तीमे जलं पश्चात्प्रतिबुद्धा जितक्लमाः ।	054a  
इति भीमो व्यवस्यैव जजागार स्वयं तदा ॥ ॥	054c  

इति श्रीमन्महाभारते आदिपर्वणि जतुगृहपर्वणि त्रिषष्ट्यधिकशततमोऽध्यायः ॥ 163 ॥ ॥ समाप्तं जतुर्गृहपर्व ॥

1-163-2 शुचिशुक्रागमे ज्येष्ठाषाढयोः समये । आवर्जिताः समीकृता लता वृक्षाश्च यस्मिन् ॥ 1-163-3 अवरुज्य भङ्क्त्वा ॥ 1-163-4 रोषितो रोषं प्रापितः । त्रिषु गण्डकर्णमूलगुह्यदेशेषु प्रस्रुतो मदो यस्य सः । शुष्मी तेजस्वी ॥ 1-163-9 अनार्तवैरनृतुभवैरुत्पातरूपैरित्यर्थः ॥ 1-163-12 तृषा तृष्णया ॥ 1-163-30 सुसमन्दभागतिमन्दभाग्यः ॥ 1-163-40 एकज एक एव जातोऽसहायः ॥ 1-163-43 बान्धवानां नन्दनाः सुखदाः ॥ 1-163-48 तुभ्यं तव ॥ त्रिषष्ट्यधिकशततमोऽध्यायः ॥ 163 ॥