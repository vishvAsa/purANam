+++
title = "७८"

+++

अष्टसप्ततितमोऽध्यायः ७८  

मार्कण्डेय उवाच  

ततस्तं तुष्टुवुर्देवास्तथा देवर्षयो रविम्  ।  
वाग्भिरोड्यमशेषस्य त्रैलोक्यस्य समागताः  ॥ ७८.१ ॥  

देवा ऊचुः  

नमस्ते ऋक्स्वरूपाय सामरूपाय ते नमः  ।  
यजुः स्वरूपरूपाय साम्नान्धामवते नमः  ॥ ७८.२ ॥  
ज्ञानैकधामभूताय निर्धूततमसे नमः  ।  
शुद्धज्योतिः स्वरूपाय विशुद्धायामलात्मने  ॥ ७८.३ ॥  
वरिष्ठाय वरेण्याय परस्मै परमात्मने  ।  
नमोऽखिलजगद्व्यापिस्वरूपायात्ममूर्तये  ॥ ७८.४ ॥  
इदं स्तोत्रवरं रम्यं श्रोतव्यं श्रद्धया नरैः  ।  
शिष्यो भूत्वा समाधिस्थो दत्त्वा देयं गुरोरपि  ॥ ७८.५ ॥  
न शून्यभूतैः श्रोतव्यमेतत्तु सफलं भवेत् ।  
सर्वकारणभूताय निष्ठायै ज्ञानचेतसाम्  ॥ ७८.६ ॥  
नमः सूर्यस्वरूपाय प्रकाशात्मस्वरूपिणे  ।  
भास्कराय नमस्तुभ्यं तथा दिनकृते नमः  ॥ ७८.७ ॥  
शर्वरीहेतवे चैव सन्ध्याज्योत्स्नाकृते नमः  ।  
त्वं सर्वमेतद्भगवन् जगदुद्भ्रमता त्वया  ॥ ७८.८ ॥  
भ्रमत्याविद्धमखिलं ब्रह्माण्डं सचराचरम्  ।  
त्वदंशुभिरिदं स्पृष्टं सर्वं सञ्जायते शुचि  ॥ ७८.९ ॥  
क्रियते त्वत्करैः स्पर्शाज्जलादीनां पवित्रता  ।  
होमदानादिको धर्मो नोपकाराय जायते  ॥ ७८.१० ॥  
तावद्यावन्न संयोगि जगदेतत्त्वदंशुभिः  ।  
ऋचस्ते सकला ह्येता यजूंष्येतानि चान्यतः  ॥ ७८.११ ॥  
सकलानि च सामानि निपतन्ति त्वदड्गतः  ।  
ऋङ्मयस्त्वं जगन्नाथ ! त्वमेव च यजुर्मयः  ॥ ७८.१२ ॥  
यतः साममयश्चैव ततो नाथ ! त्रयीमयः  ।  
त्वमेव ब्रह्मणो रूपं परञ्चापरमेव च  ॥ ७८.१३ ॥  
मूर्तामूर्तस्तथा सूक्ष्मः स्थूलरूपस्तथा स्थितः  ।  
निमेषकाष्ठादिमयः कालरूपः क्षयात्मकः  ।  
प्रसीद स्वेच्छया रूपं स्वतेजः शमनं कुरु  ॥ ७८.१४ ॥  

मार्कण्डेय उवाच  

एवं संस्तूयमानस्तु देवैर्देवर्षिभिस्तथा  ।  
मुमोच स्वं तदा तेजस्तेजसां राशिरव्ययः  ॥ ७८.१५ ॥  
यत्तस्य ऋङ्मयं तेजो भविता तेन मेदिनी  ।  
यजुर्मयेनापि दिवं स्वर्गः साममयं रवेः  ॥ ७८.१६ ॥  
शातितास्तेजसो भागा ये त्वष्ट्रा दश पञ्च च  ।  
त्वष्ट्रैव तेन शर्वस्य कृतं शूलं महात्मना  ॥ ७८.१७ ॥  
चक्रं विष्णोर्वसूनाञ्च शङ्कवोऽथ सुदारुणाः  ।  
पावकस्य तथा शक्तिः शिबिका धनदस्य च  ॥ ७८.१८ ॥  
अन्येषामसुरारीणामस्त्राण्युग्राणि यानि वै  ।  
यक्षविद्याधराणाञ्च तानि चक्रे स विश्वकृत् ॥ ७८.१९ ॥  
ततश्च षोडशं भागं बिभर्ति भगवान् विभुः  ।  
तत्तेजः पञ्चदशधा शातितं विश्वकर्मणा  ॥ ७८.२० ॥  
ततोऽश्वरूपधृग्भानुरुत्तरानगमत्कुरून्  ।  
तदृशे तत्र सञ्ज्ञाञ्च वडवारूपधारिणीम्  ॥ ७८.२१ ॥  
सा च दृष्ट्वा तमायान्तं परपुंसो विशङ्कया  ।  
जगाम सम्मुखं तस्य पृष्ठरक्षणतत्परा  ॥ ७८.२२ ॥  
ततश्च नासिकायोगं तयोस्तत्र समेतयोः  ।  
नासत्यदस्त्रौ तनयावश्वीवक्त्रविनिर्गतौ  ॥ ७८.२३ ॥  
रेतसोऽन्ते च रेवन्तः खड्गी चर्मो तनुत्रधृक् ।  
अश्वारूढः समुद्भूतो बाणतूणसमन्वितः  ॥ ७८.२४ ॥  
ततः स्वरूपमतुलं दर्शयामास भानुमान्  ।  
तस्यैषा च समालोक्य स्वरूपं मुदमाददे  ॥ ७८.२५ ॥  
स्वरूपधारिणीञ्चैमामानिनाय निजाश्रयम्  ।  
सञ्ज्ञां भार्यां प्रीतिमतीं भास्करो वारितस्करः  ॥ ७८.२६ ॥  
ततः पूर्वसुतो योऽस्याः सोऽभूद्वैवस्वतो मनुः  ।  
द्वितीयश्च यमः शापाद्धर्मदृष्टिरभूत्सुतः  ॥ ७८.२७ ॥  
कृमयो मांसमादाय पादतोऽस्य महीतले  ।  
पतिष्यन्तीति शापान्तं तस्य चक्रे पिता स्वयम्  ॥ ७८.२८ ॥  
धर्मदृष्टिर्यतश्चासौ समो मित्रे तथाहिते  ।  
ततो नियोगं तं याम्ये चकार तिमिरापहः  ॥ ७८.२९ ॥  
यमुना च नदी जज्ञे कलिन्दान्तरवाहिनी  ।  
अश्विनौ देवभिषजौ कृतौ पित्रा महात्मना  ॥ ७८.३० ॥  
गुह्यकाधिपतित्वे च रेवन्तोऽपि नियोजितः  ।  
च्छायासञ्ज्ञासुतानाञ्च नियोगः श्रुयतां मम  ॥ ७८.३१ ॥  
पूर्वजस्य मनोस्तुल्यश्छायासञ्ज्ञासुतोऽग्रजः  ।  
ततः सावर्णिकीं सञ्ज्ञामवाप तनयो रवेः  ॥ ७८.३२ ॥  
भविष्यति मनुः सोऽपि बलिरिन्द्रो यदा तदा  ।  
शनैश्चरो ग्रहाणाञ्च मध्ये पित्रा नियोजितः  ॥ ७८.३३ ॥  
तयोस्तृतीया या कन्या तपती नाम सा कुरुम्  ।  
नृपात्संवरणात्पुत्रमवाप मनुजेश्वरम्  ॥ ७८.३४ ॥  
तस्य वैवस्वतस्याहं मनोः सप्तममन्तरम्  ।  
कथयामि सुतान् भूपानृषीन् देवान् सुराधिपम्  ॥ ७८.३५ ॥  

इति श्रीमार्कण्डेयपुराणे सावर्णिके मन्वन्तरे वैवस्वतोत्पत्तिर्नामाष्टसप्ततितमोऽध्यायः  
