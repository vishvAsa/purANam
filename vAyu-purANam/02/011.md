---
title: ०११

---
             ॥सूत उवाच॥  
सप्त मेधावतां श्रेष्ठाः स्वर्गे पितृगणाः स्मृताः।  
चत्वारो मूर्तिमन्तश्च त्रयस्तेषाममूर्त्तयः।  
तेषां लोकविसर्गन्तु कीर्त्तयिष्ये निबोधत ॥ ११.१ ॥  
  
या वै दुहितरस्तेषां दोहित्राश्चैव ये स्मृताः।  
धर्ममूर्त्तिधरास्तेषां ये त्रयः परमा गणाः ॥ ११.२ ॥  
  
नामानि लोकसर्गञ्च तेषां वक्ष्ये समासतः।  
लोका विरजसो नाम्ना यत्र तिष्ठन्ति भास्वराः ॥ ११.३ ॥  
  
अमूर्त्तयः पितृगणाः पुत्रास्ते वै प्रजापतेः।  
विरजस्य द्विजाः श्रेष्ठा वैराजा इति विश्रुताः ।  
एष वै प्रथमः कल्पो वैराजानां प्रकीर्त्तितः ॥ ११.४ ॥  
  
तेषान्तु मानसी कन्या मेना नाम महागिरेः।  
पत्नी हिमवतः शुभ्र यस्यां मैनाक उच्यते ॥ ११.५ ॥  
  
जातः सर्वैषधिधरः सर्वरत्नाकरात्मवान्।  
पर्वतः प्रवरः पुण्यः क्रौञ्चस्तस्यात्मजोऽभवत् ॥ ११.६ ॥  
  
तिस्रः कन्यास्तु मेनायां जनयामास शैलराट्।  
अपर्णामेकपर्णाञ्च तृतीयामेकपाटलाम् ॥ ११.७ ॥  
  
आश्रिते द्वे ह्यपर्णा तु अनिकेता तपोऽचरत्।  
न्यग्रोधमेकपर्णी तु पाटलामेकपाटला।  
शतं वर्षसहस्राणि दुश्चरं देवदानवैः ष॥ ११.८ ॥  
  
आहारमेकपर्णेन एकपर्णी समाचरत्।  
पाटलेनैव चैकेन विदध्यादेकपाटला ॥ ११.९ ॥  
  
पूर्णे पूर्णे सहस्रे द्वे आहारं वै प्रजक्रतुः ।  
एका तत्र निराहारा तां माता प्रत्यभाषत ॥ ११.१० ॥  
  
निषेधयन्ती ह्युमेति माता स्रेहेन दुःखिता।  
सा तथोक्ततया देवी मात्रा दुश्चरचारिणी ॥ ११.११ ॥  
  
उमेति सा महाभागा त्रिषु लोकेषु विश्रुता ।  
तथेति नाम्ना तेनासौ निरुक्ता कर्मणा शुभा ॥ ११.१२ ॥  
  
एतत्तु त्रिकुमारीकं जगत्स्यास्यति शाश्वतम्।  
एतासां तपसा दृप्तं यावद्भूमिद्धरिष्यति ॥ ११.१३ ॥  
  
तपःशरीरास्ताः सर्वास्तिस्रो योगबलान्विताः।  
देव्यस्ताः सुमहाभागाः सर्व्वाश्च स्थिरयौवनाः ॥ ११.१४ ॥  
  
सर्वाश्च ब्रह्मवादिन्यः सर्वा श्चैवोर्द्ध्वरेतसः।  
उमा तासां वरिष्ठा च श्रेष्ठा च वरवर्णिनी ॥ ११.१५ ॥  
  
महायोगबलोपेता महादेवमुपस्थिता।  
दन्तकाण्वोशना तस्याः पुत्रो वै भृगु नन्दनः ॥ ११.१६ ॥  
  
असितस्यैकपर्णी तु पत्नी साध्वी दृढव्रता।  
दत्ता हिमवता तस्मै योगाचार्याय धीमते।  
देवलं सुषुवे सा तु ब्रह्मिष्ठं मानसं सुतम् ॥ ११.१७ ॥  
  
या चैतासां कुमारीणां तृतीया त्वेकपाटला।  
पुत्रं शतशिलाकस्य जैगीषव्यमुपस्थिता ॥ ११.१८ ॥  
  
तस्यापि शङ्खलिखितौ स्मृतौ पुत्रावयोनिजौ।  
इत्येता वै महाभागाः कन्या हिमवतः शुभाः ॥ ११.१९ ॥  
  
रुद्राणी सा तु प्रवरा स्वगुणैरतिरिच्यते।  
अन्योन्यप्रीतिरनयोरुमाशङ्करयोर्यथा ॥ ११.२० ॥  
  
श्लेषं संसक्तयोर्ज्ञात्वा शङ्कितः किल वृत्रहा।  
ताभ्यां मैथुनसक्ताभ्यामपत्योद्भवभीरुणा।  
तयोः सकाशमिन्द्रेण प्रेषितो हव्यवाहनः ॥ ११.२१ ॥  
  
अनयो रतिविघ्नञ्च त्वमाचर हुताशन।  
सर्वत्र गत एव त्वं न दोषो विद्यते तदा ॥ ११.२२ ॥  
  
इत्येवमुक्ते तु तथा वह्निना च तथा कृतम्।  
उमादेहं समुत्सृज्य शुक्रं भूमौ विसर्जितम् ॥ ११.२३ ॥  
  
ततो रुषितया देव्या शप्तोऽग्निः शांशपायन।  
इदं चोक्तवती वह्निं रोषगद्घदया गिरा ॥ ११.२४ ॥  
  
यस्मान्मय्यवितृप्तायां रतिविघ्नं हुताशन।  
कृतवानस्यकर्त्तव्यं तस्मात्त्वमसि दुर्मते ॥ ११.२५ ॥  
  
यदेवं विभृतं गर्भं रौद्रं शुक्रं महाप्रभम्।  
गर्भं त्वं धारयस्वैवमेषा ते दण्डधारणा ॥ ११.२६ ॥  
  
स शापरोषाद्रुद्राण्या अन्तर्गर्भो हुताशनः।  
बहून्वर्षगणान् गर्भं धारयामास वै द्विजाः ॥ ११.२७ ॥  
  
स गङ्गामुपगम्याह श्रूयतां सरिदुत्तमे।  
सुमहान् परिखेदो मे गर्भधारणकारणात् ॥ ११.२८ ॥  
  
मद्धितार्थमिमं गर्भमतो धारय निम्नगे।  
मत्प्रसादाच्च खेदो वै मन्दस्तव भविष्यति ॥ ११.२९ ॥  
  
तथेत्युक्त्वा तदा सा तु सम्प्रहृष्ट महानदी।  
तं गर्भं धारयामास दह्यमानेन चेतसा ॥ ११.३० ॥  
  
सापि कृच्छ्रेण महता खिद्यमाना महानदी।  
कालं प्रकृष्टं सुमहद्घर्भधारणतत्परा ॥ ११.३१ ॥  
  
तया परिगतं गर्भं कुक्षौ हिमवतः शुभे।  
शुभं शरवणं नाम चित्रं पुष्पितपादपम्।  
तत्र तं व्यसृजद्गर्भं दीप्यमानामिवानलम् ॥ ११.३२ ॥  
  
रुद्राग्निगङ्गातनयस्तत्र जातोऽरुणप्रभः ।  
आदित्यशतसङ्काशो महातेजाः प्रतापवान् ॥ ११.३३ ॥  
  
तस्मिञ्जाते महाभागे कुमारे जाह्नवीसुते।  
विमानयानैराकाशं पतत्रिभिरिवावृतम् ॥ ११.३४ ॥  
  
देवदुन्दुभयो नेदुराकाशे मधुरस्वराः।  
मुमुचुः पुष्पवर्षञ्च खचराः सिद्धचारणाः ॥ ११.३५ ॥  
  
जगुर्गन्धर्व्वमुख्याश्च सर्व्वशस्तत्र तत्र ह।  
यक्षा विद्याधराः सिद्धाः किन्नराश्चैव सर्वशः ॥ ११.३६ ॥  
  
महानाग सहस्राणि प्रवराश्च पतत्रिणः ।  
उपतस्थुर्महाभागमाग्नेयं शङ्करात्मजम्।  
प्रभावेण तदा तेन दैत्यदानवराक्षसाः ॥ ११.३७ ॥  
  
सह सप्तर्षिभार्याभिरादावे वाग्निसम्भवः।  
अभिषेकप्रयाताभिर्दृष्टो वर्ज्य त्वरुन्धतीम् ॥ ११.३८ ॥  
  
ताभिः स बालार्कनिभो रौद्रः परिवृतः प्रभुः ।  
स्निह्यमानाभिरत्यर्थं स्वकाभिरिव मातृभिः ॥ ११.३९ ॥  
  
युगपत्सर्वदेवीर्हि दिदृक्षुर्जाह्नवीसुतः।  
षप्मुखो व्यसृजच्छ्रीमांस्तासां प्रीत्या महाद्युतिः ॥ ११.४० ॥  
  
श्रीमान् कमलपत्राक्षस्तरुणादित्य सन्निभः।  
येन जातेन लोकानामाक्षेपस्तेजसा कृतः ॥ ११.४१ ॥  
  
तेन जातेन महता देवानामसहिष्णवः।  
स्कन्दिता दानवगणास्तस्मात्स्कन्दः प्रतापवान् ॥ ११.४२ ॥  
  
कृत्तिकाभिस्तु यस्मात् संवर्द्धितः स पुरातनः।  
कार्त्तिकेय इति ख्यातस्तस्मादसुरसूदनः ॥ ११.४३ ॥  
  
जृम्भतस्तस्य दैत्यारेर्ज्वालामालाकुलात्तदा।  
मुखाद्विनिर्गता तस्य स्वशक्तिरपराजिता ॥ ११.४४ ॥  
  
क्रीडार्थञ्चैव स्कन्दस्य विष्णुना प्रभविष्णुना।  
गरुडादिति सृष्टौ हि पक्षिणौ हि प्रभद्रकौ ॥ ११.४५ ॥  
  
मयूरः कुक्कुटश्चैव पताका चैव वायुना।  
यस्य दत्ता सरस्वत्या महावीणा महास्वना।  
अजः स्वयम्भुवा दत्तो मेषो दत्तश्च शम्भुना ॥ ११.४६ ॥  
  
माया विहरणे विप्रा गिरौ क्रौञ्चे निपातिते।  
तारके चासुरवरे समुदीर्णे निपातिते ॥ ११.४७ ॥  
  
सेन्द्रोपेन्द्रैर्महाभागैर्देवरैग्निसुतः प्रभुः ।  
सेनापत्येन दैत्यारिरभिषिक्तः प्रतापवान् ॥ ११.४८ ॥  
  
देवसेनापतिस्त्वेवं पठ्यते नरनायकः।  
देवारिस्कन्दनः स्कन्दः सर्वलोकेश्वरः प्रभुः ॥ ११.४९ ॥  
  
प्रमथैर्विविधैर्दवैस्तथा भूत गणैरपि ।  
मातृभिर्विविधाभिश्च विनायकगणैस्तथा ॥ ११.५० ॥  
  
सा त्वपश्यद्विमानानि पतन्ती सा दिवश्च्युता ।  
त्रसरेणुप्रमाणानि तेष्वपश्यच्च्युतान् पितॄन् ॥ ११.५१ ॥  
  
सुसूक्ष्मानपरित्यक्तानग्नीनग्निष्विवाहितान्।  
त्रायध्वमित्युवाचाथ पतन्ती तानवाक्शिराः ॥ ११.५२ ॥  
  
तैरुक्ता सा तु माभैषीरित्युक्ताधिष्ठिताभवत्।  
ततः प्रासादयत्सा वै पितॄंस्तान् दीनया गिरा ॥ ११.५३ ॥  
  
ऊचुस्ते पितरः कन्यां भ्रष्टैश्वर्यां व्यतिक्रमात्।  
भ्रष्टैश्वर्या स्वदोषेण तपसि त्वं शुचिस्मिते ॥ ११.५४ ॥  
  
यैः क्रियन्ते च कर्म्माणि शरीरैरिह दैवतैः ।  
तैरेव तत्कर्मफलं प्राप्नुवन्तीह देवताः ॥ ११.५५ ॥  
  
सद्यः फलन्ति कर्माणि देवत्वे प्रेत्य मानुषे।  
तस्मादमावस्वपत्यत्वं प्रेत्य प्राप्स्यसे फलम् ॥ ११.५६ ॥  
  
इत्युक्त्या वै पितरः पुनस्ते तु प्रसादिताः।  
ध्यात्वा प्रसादं सञ्चक्रुस्तस्यास्ते त्वनुकम्पया ॥ ११.५७ ॥  
  
अवश्यम्भाविनं दृष्ट्वा ह्यर्थमूचुस्ततः सुराः ।  
सोमपाः पितरः कन्यां राज्ञश्चैव ह्यमावसोः ॥ ११.५८ ॥  
  
उत्पन्नस्य पृथिव्यां तु मानुषत्वे महात्मनः।  
कन्या भूत्वा त्विमाँल्लोकान्पुनः प्राप्स्यसि स्वानिति ॥ ११.५९ ॥  
  
अष्टाविंशे भवित्री त्वं द्वापरे मत्स्ययोनिजा।  
अस्यैव राज्ञो दुहिता अद्रिकायां ह्यमावसोः ॥ ११.६० ॥  
  
पराशरस्य दायादं ऋषेस्त्वं जनयिष्यसि।  
स वेदमेकं विप्रर्षिश्चतुर्धा वै करिष्यति ॥ ११.६१ ॥  
  
महाभिषस्य पुत्रौ द्वौ शन्तनोः कीर्त्तिवर्द्धनौ।  
विचित्रवीर्य्यं धर्मज्ञं त्वमेवोत्पादयिष्यसि ॥ ११.६२ ॥  
  
चित्राङ्गदं चराजानं तेजोबलगुणान्वितम्।  
एतानुत्पाद्य पुत्रं स्वं पुनर्लोकानवाप्स्यसि ॥ ११.६३ ॥  
  
व्यतिक्रमात्पितॄणां त्वं प्राप्स्यसे जन्म कुत्सितम्।  
तस्यैव राज्ञस्त्वं कन्या अद्रिकायां भविष्यसि ॥ ११.६४ ॥  
  
कन्या भूत्वा ततश्च त्वमिमान् लोकानवाप्स्यसि।  
एवमुक्ता तु दाशेयी जाता सत्यवती तु सा ॥ ११.६५ ॥  
  
अद्रिकायां सुता मत्स्यां सुता जाता ह्यमावसोः।  
अद्रि कामत्स्यसम्भूता गङ्गायामनुसङ्गमे ॥ ११.६६ ॥  
  
तस्य राज्ञो हि सा कन्या राज्ञो वीर्य्ये सदैव हि।  
विरजा नाम ते लोका दिवि रोचन्ति ते गणाः ॥ ११.६७ ॥  
  
अग्निष्वात्ताः स्मृतास्तत्र पितरो भास्वरप्रभाः ।  
तान्दानवगणा यक्षा रक्षोगन्धर्व्वकिन्नराः।  
भूतसर्पपिशाचाश्च भावयन्ति फलार्थिनः ॥ ११.६८ ॥  
  
एते पुत्राः समाख्याताः पुलहस्य प्रजापतेः।  
त्रय एते गणाः प्रोक्ता धर्ममूर्तिधराः शुभाः ॥ ११.६९ ॥  
  
एतेषां मानसी कन्या पीवरी नाम विश्रुता।  
योगिनी योगपत्नी च योगमाता तथैव च ॥ ११.७० ॥  
  
भविता द्वापरं प्राप्य अष्टाविंशन्तु दैवतम्।  
पराशरकुलोद्भूतः शुको नाम महातपाः ॥ ११.७१ ॥  
  
श्रीमान्योगी महायोगी योगस्तस्माद्द्विजोत्तमः।  
व्यासादरण्यां सम्भूतो विधूम इव पावकः ॥ ११.७२ ॥  
  
स तस्यां पितृकन्यायां योगाचार्यान्परिश्रुतान् ।  
कृष्णं गौरं प्रभुं शम्भुं तथा भूरिश्रुतं ववौ ॥ ११.७३ ॥  
  
कन्यां कीर्त्तिमतीञ्चैव योगिनीं योगमातरम् ।  
ब्रह्मदत्तस्य जननी महिषी त्वणुहस्य तु ॥ ११.७४ ॥  
  
एतानुत्पाद्य धर्मात्मा पुत्रान्योगमवाप्य च।  
महायोगतपाश्चैव अपरावर्त्तिनीं गतिम् ॥ ११.७५ ॥  
  
आदित्यकिरणोपेतं त्वपुनर्भावमास्थितः।  
सर्वव्यापि विनिर्मुक्तो भविष्यति महामुनिः ॥ ११.७६ ॥  
  
अमूर्त्तिमन्तः पितरो धर्ममूर्त्तिधरास्तु ये।  
त्रय एते गणास्तेषां चत्वारोऽन्ये निबोधत ॥ ११.७७ ॥  
  
यान्वक्ष्यामि द्विजश्रेष्ठा मूर्त्तिमन्तो महाप्रभाः।  
उत्पन्नास्ते स्वधायास्तु कन्या ह्यग्नेः कवेः सुताः ॥ ११.७८ ॥  
  
पितरो देवलोकेषु ज्योतिर्भासिषु भास्वराः।  
सर्वकामसमृद्धेषु द्विजा स्तान्भावयन्त्युत ॥ ११.७९ ॥  
  
एतेषां मानसी कन्या गौर्नाम दिवि विश्रुता।  
दत्तसेना कुमारेण शुक्रस्य महिषी प्रिया ॥ ११.८० ॥  
  
एकत्रिंशच्च विख्याता भृगूणां कीर्त्तिवर्द्धनाः।  
मरीचिगर्भास्ते लोकाः समावृत्य दिवि स्थिताः ॥ ११.८१ ॥  
  
एते ह्यङ्गिरसः पुत्राः साध्यैः सह विवर्द्धिताः।  
उपहूताः स्मृतास्ते तु पितरो भास्वरा दिवि।  
तान्क्षत्रियगणान्दृष्ट्वा भावयन्ति फलार्थिनः ॥ ११.८२ ॥  
  
एतेषां मानसी कन्या यशोदा नाम विश्रुता।  
पत्नी सा विश्वमहतः स्नुषा वै विश्वशर्म्मिणः ॥ ११.८३ ॥  
  
राजर्षेर्जननी देवी खट्वाङ्गस्य महात्मनः।  
यस्य यज्ञे पुरा गीता गाथा गीतैर्महर्षिभिः ॥ ११.८४ ॥  
  
अग्नेर्जन्म तथा दृष्ट्वा शाण्डिल्यस्य महात्मनः।  
यजमानं दिलीपं ये पश्यन्ति सुसमाहिताः।  
सत्यव्रतं महात्मानं ते स्वर्गजयिनोऽमराः ॥ ११.८५ ॥  
  
आज्यपा नाम पितरः कर्दमस्य प्रजापतेः ।  
समुत्पन्नस्य पुलहादुत्पन्नास्तस्य वै पुनः ॥ ११.८६ ॥  
  
लोकेष्वेतेषु वर्त्तन्ते कामगेषु विहङ्गमाः ।  
एतान्वैश्यगणाः श्राद्धे भावयन्ति फलार्थिनः ॥ ११.८७ ॥  
  
एतेषां मानसी सन्या विरजा नाम विश्रुता ।  
ययातेर्जननी साध्वी पत्नी सा नहुषस्य तु ॥ ११.८८ ॥  
  
सुकाला नाम पितरो वसिष्ठस्य प्रजापतेः ।  
हिरण्यगर्भस्य सुताः शूद्रास्तान्बावयन्त्युत ॥ ११.८९ ॥  
  
मानसा नाम ते लोका वहन्ते यत्र ते दिवि।  
एतेषां मानसी कन्या नर्मदा सरितां वरा ॥ ११.९० ॥  
  
सा भावयति भूतानि दक्षिणापथगामिनी ।  
जननी त्रसद्दस्योर्हि पुरुकुत्सपरिग्रहः ॥ ११.९१ ॥  
  
एतेषामभ्युपगमान्मातुर्मन्वन्तरेश्वरः ।  
मन्वन्त रादौ श्राद्धानि प्रवर्त्तयति सर्वशः ॥ ११.९२ ॥  
  
पिदॄणामानुपूर्व्येण सर्वेषां द्विजसत्तमाः ।  
तस्मादिह स्वधर्मेण श्राद्धं देयन्तु श्रद्धया ॥ ११.९३ ॥  
  
सर्वेषां राजतैः पात्रैरपि वा रजतान्वितैः।  
दत्तं स्वधां पुरोधाय तथा प्रीणाति वै पितॄन् ॥ ११.९४ ॥  
  
सोमस्याप्यायनं कृत्वा ह्यग्नेर्वैवस्वतस्य च।  
उद गायनञ्चाग्नौ च अश्वमेधं तदामुयात् ॥ ११.९५ ॥  
  
पितॄन् प्रीणाति वै भक्त्या पितरः प्रीणयन्ति तम्।  
पितरः पुष्टिकामस्य प्रजाकामस्य वा पुनः।  
पुष्टिं प्रजां च स्वर्गं प्रयच्छन्ति न संशयः ॥ ११.९६ ॥  
  
देवकार्य्यादपि सदा पितृकार्य्यं विशिष्यते।  
देवताभ्यः पितॄणां हि पूर्व्वमाप्यायनं स्मृतम् ॥ ११.९७ ॥  
  
न हि योगगतिः सूक्ष्मा पितॄणामपि तृप्तयः।  
तपसा हि प्रसिद्धेन दृश्यन्ते मांसचक्षुषा ॥ ११.९८ ॥  
  
इत्येते पितरश्चैव लोका दुहितरश्च वै।  
दौहित्रा यजमानाश्च प्रोक्ता ये भावयन्ति तान् ॥ ११.९९ ॥  
  
चत्वारो मूर्त्तिमन्तश्च त्रयस्तेषाममूर्त्तयः।  
तेभ्यः श्राद्धानि सत्कृत्य देवाः कुर्व्वन्ति यत्नतः ॥ ११.१०० ॥  
  
भक्ताः प्राञ्जलयः सर्वे सेन्द्रास्तद्घतमानसाः।  
विश्वे च सिकताश्चैव पृश्निजाः श्रृङ्गिणस्तथा ॥ ११.१०१ ॥  
  
कृष्णाः श्वेतास्त्वजाश्चैव विधिवत्पूजयन्त्युत।  
प्रजास्ता वातरशना दिवाकीर्त्त्यास्तथैव च ॥ ११.१०२ ॥  
  
लेखाश्च मरुतश्चैव ब्रह्माद्याश्च दिवौकसः।  
अत्रिभृग्वङ्गिराद्याश्च ऋषयः सर्व्व एव च ॥ ११.१०३ ॥  
  
यक्षा नागाः सुपर्णाश्च किन्नरा राक्षसैः सह।  
पितॄंस्त्वपूजयन्सर्वे नित्यमेव फलार्थिनः ॥ ११.१०४ ॥  
  
एवमेते महात्मानः श्राद्धे सत्कृत्य पूजिताः।  
सर्वान्कामान्प्रयच्छन्ति शतशोऽथ सहस्रशः ॥ ११.१०५ ॥  
  
हित्वा त्रैलोक्यसंसारं जरामृत्युभयं तथा।  
मोक्षं योगमयैश्वर्य्यं प्रयच्छन्ति पितामहाः ॥ ११.१०६ ॥  
  
मोक्षोपायमथैश्वर्य्यं सूक्ष्मदेहाश्च देवताः।  
कृत्स्नं वैराग्यमानन्त्यं प्रयच्छन्ति पितामहाः ॥ ११.१०७ ॥  
  
ऐश्वर्य्यं विहितं योगमैश्वर्य्यं वित्तमुत्तमम्।  
योगैश्वर्य्यदृते मोक्षः कथञ्चिन्नोपपद्यते ॥ ११.१०८ ॥  
  
अपक्षस्यैव गमनं गगने पक्षिणो यथा ।  
वरिष्ठः सर्वधर्म्माणां मोक्षो धर्म्मः सनातनः ॥ ११.१०९ ॥  
  
विमानानां सहस्राणि युक्तान्यप्सरसाङ्गणैः।  
सर्वकामप्रसिद्धानि प्रयच्छन्ति पितामहाः ॥ ११.११० ॥  
  
प्रज्ञा पुष्टिः स्मृतिर्मेधा राज्यमारोग्यमेव च।  
पितॄणां हि प्रसादेन प्राप्यते सुमहात्मना ॥ ११.१११ ॥  
  
मुक्तावैढूर्य्यवासांसि वाजिनागायुतानि च।  
कोटिशश्चापि रत्नानि प्रयच्छन्ति पितामहाः ॥ ११.११२ ॥  
  
हंसबर्हिणयुक्तानि मुक्तावैढूर्य्यवन्ति च।  
किङ्किणीजालनद्धानि सदा पुष्पफलानि च।  
प्रीत्या नित्यं प्रयच्छन्ति मनुष्याणां पितामहाः ॥ ११.११३ ॥  
  
इति श्रीमहापुराणे वायुप्रोक्ते श्राद्धकल्पो नामैकादशोऽध्यायः ॥ ११ ॥ *