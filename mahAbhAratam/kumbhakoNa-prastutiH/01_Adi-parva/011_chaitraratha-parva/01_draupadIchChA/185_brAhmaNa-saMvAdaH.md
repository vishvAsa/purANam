---
title: १८५ ब्राह्मण-संवादः
unicode_script: devanagari

---


अध्यायः 185

पाञ्चालनगरं गच्छतां पाण्डवानां मार्गे ब्राह्मणैः सह संवादः ॥ 1 ॥
वैशम्पायन उवाच 	001  
गते भगवति व्यासे पाण्डवा हृष्टमानसाः ।	001a  
\'ते प्रयाता नरव्याघ्रा मात्रा सह परन्तपाः ॥	001c  
ब्राह्मणान्गच्छतो पश्यन्पाञ्चालान्सगणान्पथि ।	002a  
अथ ते ब्राह्मणा ऊचुः पाण्डवान्ब्रह्मचारिणः ॥	002c  
क्व भवन्तो गमिष्यन्ति कुतो वाऽऽगच्छथेति ह ।	003a  
युधिष्ठिर उवाच 	003  
प्रयातानेकचक्रायाः सोदर्यान्देवदर्शिनः ॥	003c  
भवन्तो नोऽभिजानन्तु सहितान्ब्रह्मचारिणः ।	004a  
गच्छतो नस्तु पाञ्चालान्द्रुपदस्य पुरं प्रति ॥	004c  
इच्छामो भवतो ज्ञातुं परं कौतूहलं हि नः ॥	005ac  
ब्राह्मणा ऊचुः 	006  
एते सार्धं प्रयाताः स्मो वयमप्यत्र गामिनः ।	006a  
तत्राप्यद्भुतसङ्काश उत्सवो भविता महान् ॥	006c  
ततस्तु यज्ञसेनस्य द्रुपदस्य महात्मनः ।	007a  
यासावयोनिजा कन्या स्थास्यते सा स्वयंवरे ॥	007c  
दर्शनीयाऽनवद्याङ्गी सुकुमारी यशस्विनी ।	008a  
धृष्टद्युम्नस्य भगिनी द्रोणशत्रोः प्रतापिनः ॥	008c  
जातो यः पावकाच्छूरः सशरः सशरासनः ।	009a  
सुसमिद्धान्महाभागः सोमकानां महारथः ॥	009c  
यस्मिन्सञ्जायमाने हि वागुवाचाशरीरिणी ।	010a  
एष मृत्युश्च शिष्यश्च भारद्वाजस्य जायते ॥	010c  
स्वसा तस्य तु वेद्याश्च जाता तस्मिन्महामखे ।	011a  
स्त्रीरत्नमसितापाङ्गी श्यामा नीलोत्पलद्युतिः ॥	011c  
तां यज्ञसेनस्य सुतां द्रौपदीं परमां स्त्रियम् ।	012a  
गच्छामस्तत्र वै द्रष्टुं तं चैवास्याः स्वयंवरम् ॥	012c  
राजानो राजपुत्राश्च यज्वानो भूरिदक्षिणाः ।	013a  
स्वाध्यायवन्तः शुचयो महात्मानो धृतव्रताः ॥	013c  
तरुणा दर्शनीयाश्च बलवन्तो दुरासदाः ।	014a  
महारथाः कृतास्त्राश्च समेष्यन्तीह भूमिपाः ॥	014c  
ते तत्र विविधं दानं विजयार्थं नरेश्वराः ।	015a  
प्रदास्यन्ति धनं गाश्च भक्ष्यभोज्यानि सर्वशः ॥	015c  
प्रतिलप्स्यामहे सर्वं दृष्ट्वा कृष्णां स्वयंवरे ।	016a  
यं च सा क्षत्रियं रङ्गे कुमारी वरयिष्यति ॥	016c  
तदा वैतालिकाश्चैव नर्तकाः सूतमागधाः ।	017a  
निबोधकाश्च देशेभ्यः समेष्यन्ति महाबलाः ॥	017c  
एतत्कौतूहलं तत्र दृष्ट्वा वै प्रतिगृह्य च ।	018a  
सहास्माभिर्महात्मानो मात्रा सह निवत्स्यथ ॥	018c  
दर्शनीयांश्च वः सर्वानेकरूपानवस्थितान् ।	019a  
समीक्ष्य कृष्मा वरयेत्सङ्गत्यान्यतमं पतिम् ॥	019c  
अयमेकश्च वो भ्राता दर्शनीयो महाभुजः ।	020a  
नियुध्यमानो विजयेत्सङ्गत्य द्रविणं महत् ॥	020c  
युधिष्ठिर उवाच 	021  
परमं भो गमिष्यामो द्रष्टुं तत्र स्वयंवरम् ।	021a  
द्रौपदीं यज्ञसेनस्य कन्यां तस्यास्तथोत्सवम् ॥\' ॥	021c  

इति श्रीमन्महाभारते आदिपर्वणि चैत्ररथपर्वणि पञ्चाशीत्यधिकशततमोऽध्यायः ॥ 185 ॥