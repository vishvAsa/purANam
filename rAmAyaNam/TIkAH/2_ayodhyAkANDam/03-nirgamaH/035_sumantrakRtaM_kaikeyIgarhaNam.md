+++
title = "०३५ सुमन्त्रकृतं कैकेयीगर्हणम्"
title_english = "035 Sumantra Rails at Kaikeyi"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-035-Sumanthrakrutham_Kaikeyee_Garhanam_.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/035_sumantrakRtaM_kaikeyIgarhaNam.md">
<details><summary><h3>IITK ...{Loading}...</h3></summary>

Sumantra pleads with Kaikeyi to change her mind--Kaikeyi refuses.



#### श्लोकः
##### मूलम्
ततो निर्धूय सहसा शिरो निश्श्वस्य चासकृत्।  
पाणौ पाणिं विनिष्पिष्य दन्तान् कटकटाप्य च ॥2.35.1॥  
लोचने कोपसंरक्ते वर्णं पूर्वोचितं जहत्।  
कोपाभिभूतस्सहसा सन्तापमशुभं गतः॥2.35.2॥  
मनः समीक्षमाणश्च सूतो दशरथस्य सः।  
कम्पयन्निव कैकेय्या हृदयं वाक्छरैश्शितैः ॥2.35.3॥  
वाक्यवज्रैरनुपमैर्निर्भिन्दन्निव चाशुभैः।  
कैकेय्यास् सर्वमर्माणि सुमन्त्रः प्रत्यभाषत॥2.35.4॥

##### शब्दार्थः
ततः thereafter, सूतः charioteer, सुमन्त्रः Sumantra, सहसा suddenly, शिरः head, निर्धूय shaking, असकृत् frequently, निःश्वस्य sighing, पाणौ in the palm, पाणिम् the other palm, विनिष्पिष्य crushing, दन्तान् teeth, कटकटाप्यच grinding, कोपसंरक्ते both turned red due to anger, लोचने both eyes, पूर्वोचितम् previous (natural), वर्णम् complexion, जहत् while abandoning, कोपाभिभूतः overcome with anger, सहसा suddenly, अशुभम् inauspicious, सन्तापम् grief, गतः turned, दशरथस्य Dasaratha's, मनः mind, समीक्षमाणश्च while observing, शितैः with sharp, वाक्छरैः arrows of words, कैकेय्याः Kaikeyi's, हृदयम् heart, कम्पयन्निव as if piercing, अनुपमैः incomparable, अशुभैः inauspicious, वाक्यवज्रैः with thunderlike words, कैकेय्याः Kaikeyi's, सर्वमर्माणि vital parts, भिन्दन्निव as if piercing, प्रत्यभाषत replied.

##### आङ्ग्लानुवादः
Overcome with anger, charioteer Sumantra started shaking his head and sighing off and on, crushing his palms and grinding his teeth. His eyes turned red due to anger. Overcome with a sudden, ominous grief, the complexion of his face turned red.  Sumantra understood the mind of Dasaratha. With sharp arrows of words as if piercing the heart of Kaikeyi, he denounced her in exceptionally harsh words which, like thunderbolt, cut her to the quickः



#### श्लोकः
##### मूलम्
ततो निर्धूय सहसा शिरो निश्श्वस्य चासकृत्।  
पाणौ पाणिं विनिष्पिष्य दन्तान् कटकटाप्य च ॥2.35.1॥  
लोचने कोपसंरक्ते वर्णं पूर्वोचितं जहत्।  
कोपाभिभूतस्सहसा सन्तापमशुभं गतः॥2.35.2॥  
मनः समीक्षमाणश्च सूतो दशरथस्य सः।  
कम्पयन्निव कैकेय्या हृदयं वाक्छरैश्शितैः ॥2.35.3॥  
वाक्यवज्रैरनुपमैर्निर्भिन्दन्निव चाशुभैः।  
कैकेय्यास् सर्वमर्माणि सुमन्त्रः प्रत्यभाषत॥2.35.4॥

##### शब्दार्थः
ततः thereafter, सूतः charioteer, सुमन्त्रः Sumantra, सहसा suddenly, शिरः head, निर्धूय shaking, असकृत् frequently, निःश्वस्य sighing, पाणौ in the palm, पाणिम् the other palm, विनिष्पिष्य crushing, दन्तान् teeth, कटकटाप्यच grinding, कोपसंरक्ते both turned red due to anger, लोचने both eyes, पूर्वोचितम् previous (natural), वर्णम् complexion, जहत् while abandoning, कोपाभिभूतः overcome with anger, सहसा suddenly, अशुभम् inauspicious, सन्तापम् grief, गतः turned, दशरथस्य Dasaratha's, मनः mind, समीक्षमाणश्च while observing, शितैः with sharp, वाक्छरैः arrows of words, कैकेय्याः Kaikeyi's, हृदयम् heart, कम्पयन्निव as if piercing, अनुपमैः incomparable, अशुभैः inauspicious, वाक्यवज्रैः with thunderlike words, कैकेय्याः Kaikeyi's, सर्वमर्माणि vital parts, भिन्दन्निव as if piercing, प्रत्यभाषत replied.

##### आङ्ग्लानुवादः
Overcome with anger, charioteer Sumantra started shaking his head and sighing off and on, crushing his palms and grinding his teeth. His eyes turned red due to anger. Overcome with a sudden, ominous grief, the complexion of his face turned red.  Sumantra understood the mind of Dasaratha. With sharp arrows of words as if piercing the heart of Kaikeyi, he denounced her in exceptionally harsh words which, like thunderbolt, cut her to the quickः



#### श्लोकः
##### मूलम्
यस्यास्तव पतिस्त्यक्तो राजा दशरथः स्वयम्।  
भर्ता सर्वस्य जगतः स्थावरस्य चरस्य च॥2.35.5॥  
न ह्यकार्यतमं किञ्चित्तव देवीह विद्यते।

##### शब्दार्थः
देवि O Kaikeyi , यस्याः तव your, पतिः husband, स्थावरस्य immovable, चरस्य च and movable, सर्वस्य जगतः for the entire world, भर्ता is the lord, राजा दशरथः king Dasaratha, स्वयम् yourself, त्यक्तः forsaken, तव your, इह here, अकार्यतमम् incapable of being done, किञ्चित् nothing, न हि विद्यते is not there.

##### आङ्ग्लानुवादः
O Kaikeyi  you have forsaken king Dasaratha, your husband and the lord of this entire world consisting of the movable and the immovable immovable and movable world. There is nothing in this world which you are notcapable of doing.



#### श्लोकः
##### मूलम्
पतिघ्नीं त्वामहं मन्ये कुलघ्नीमपि चान्ततः॥2.35.6॥  
यन्महेन्द्रमिवाजय्यं दुष्प्रकम्प्यमिवाचलम्।  
महोदधिमिवाक्षोभ्यं सन्तापयसि कर्मभिः॥2.35.7॥

##### शब्दार्थः
त्वाम् you, अहम् I, पतिघ्नीम् killer of the husband, अन्ततः ultimately, कुलघ्नीमपि च  exterminater of the race, मन्ये think, यत् for which, महेन्द्रमिव like Indra, अजय्यम् invincible, अचलमिव like a mountain, दुष्प्रकम्प्यम् unshakeable, महोदधिमिव like ocean, अक्षोभ्यम् unperturbed, कर्मभिः with evil acts, सन्तापयसि causing grief.

##### आङ्ग्लानुवादः
King Dasaratha is invincible like Indra, unshakeable like a mountain and unperturbable like the ocean. By causing grief to him through your action I feel you are killing your husband (inch by inch). I think you are ultimately destroying your own race.



#### श्लोकः
##### मूलम्
मावमंस्था दशरथं भर्तारं वरदं पतिम्।  
भर्तुरिच्छा हि नारीणां पुत्रकोट्या विशिष्यते॥2.35.8॥

##### शब्दार्थः
भर्तारम् nourisher, वरदम् bestower of boons, पतिम् your husband, दशरथम् Dasaratha, मावमंस्थाः do not insult, नारीणाम् for women, भर्तुः husband, इच्छा desire, पुत्रकोट्याः of ten million sons, विशिष्यते is of greater value.

##### आङ्ग्लानुवादः
Do not have contempt for Dasaratha who is your husband, nourisher and bestower of boons. For a wife, the desire of her husband is considered worthier than ten  
million sons.



#### श्लोकः
##### मूलम्
यथावयो हि राज्यानि प्राप्नुवन्ति नृपक्षये।  
इक्ष्वाकुकुलनाथेऽस्मिं स्तल्लोपयितुमिच्छसि॥2.35.9॥

##### शब्दार्थः
नृपक्षये after the death of the king, यथावयः according to the age, राज्यानि kingdoms, प्राप्नुवन्ति हि obtain, अस्मिन् in this, इक्ष्वाकुकुलनाथे lord of Ikshvaku dynasty (Rama), तत् that one, लोपयितुम् to break, इच्छसि wish.

##### आङ्ग्लानुवादः
After the death of the king, the princes will obtain the kingdom according to   seniority. Why do you want to break this tradition in the case of Rama, the lord of the Ikshvaku dynasty?



#### श्लोकः
##### मूलम्
राजा भवतु ते पुत्रो भरतश्शास्तु मेदिनीम्।  
वयं तत्र गमिष्यामो रामो यत्र गमिष्यति॥2.35.10॥

##### शब्दार्थः
ते पुत्रः your son, भरतः Bharata, राजा भवतु let him be king, मेदिनीम् the earth, शास्तु let him rule, रामः Rama, यत्र whereever, गमिष्यति will go, वयम् all of us, तत्र there, गमिष्यामः we will go.

##### आङ्ग्लानुवादः
Let your son Bharata be king and rule the earth. All of us will go whereever Rama goes.



#### श्लोकः
##### मूलम्
न हि ते विषये कश्चिद् र्ब्राह्मणो वस्तुमर्हति।  
तादृशं त्वममर्यादमद्य कर्म चिकीर्षसि॥2.35.11॥

##### शब्दार्थः
ते विषये in your country, कश्चित् ब्राह्मणः no brahmin, वस्तुम to dwell, न अर्हति हि is not worthy of, त्वम् you, अद्य now, तादृशम् such, अमर्यादम् trangressing the bounds of the code of conduct, कर्म act, चिकीर्षसि intending.

##### आङ्ग्लानुवादः
Now by  your act, you intend to transgress the bounds of tradition(code of conduct). No brahmin shall ever dwell in your country.



#### श्लोकः
##### मूलम्
नूनं सर्वे गमिष्यामो मार्गं रामनिषेवितम्।  
त्यक्ताया बान्धवैः सर्वैर्ब्राह्मणैः साधुभिः सदा॥2.35.12॥  
का प्रीती राज्यलाभेन तव देवि भविष्यति।  
तादृशं त्वममर्यादं कर्म कर्तुं चिकीर्षसि॥2.35.13॥

##### शब्दार्थः
नूनम् certainly, सर्वे all, रामनिषेवितम् pursued by Rama, मार्गम् in the same path, गमिष्यामः shall go, देवि O Devi (Kaikeyi), या you, बान्धवैः with relations, सर्वैः all, ब्राह्मणैः with brahmins, साधुभिः with virtuous men, सदा always, त्यक्ता abandoned, तव your, राज्यलाभेन by the lust for kingdom, का what, प्रीतिः pleasure, भविष्यति will be, त्वम् you, अमर्यादम् trangressing the limits of honour, तादृशम् such, कर्म act, कर्तुम् to do, चिकीर्षसि wish?

##### आङ्ग्लानुवादः
All of us certainly will follow the path pursued by Rama. Abandoned by relatives, brahmins and virtuous men for all times, what pleasure will you derive by your lust for this kingdom? O Kaikeyi, why do you intend to trangress the limits of honour?



#### श्लोकः
##### मूलम्
आश्चर्यमिव पश्यामि यस्यास्ते वृत्तमीदृशम्।  
आचरन्त्या न विवृता सद्यो भवति मेदिनी॥2.35.14॥

##### शब्दार्थः
यस्याः such as yours, ईदृशं such, वृत्तं act, आचरन्त्याः while undertaking, मेदिनी the earth, सद्यः right away, विवृता न भवति does not split, आश्चर्यमिव it is like a wonder, पश्यामि I see.

##### आङ्ग्लानुवादः
It is a wonder that the earth does not split right away when you are perpetrating such an (abominable) act.



#### श्लोकः
##### मूलम्
महाब्रह्मर्षिसृष्टाः वा ज्वलन्तो भीमदर्शनाः।  
धिग्वाग्दण्डा न हिंसन्ति रामप्रव्राजने स्थिताम्॥2.35.15॥

##### शब्दार्थः
रामप्रव्राजने in banishing Rama, स्थिताम् bent upon, महाब्रह्मर्षिसृष्टाः created by great brahmarshis, ज्वलन्तः burning, भीमदर्शनाः fearful to look at, धिक् वाग्दण्डाः reproachful  
words of shame, न हिंसन्ति are not destroying.

##### आङ्ग्लानुवादः
It is a wonder that while bent upon banishing Rama, you are  not destroyed by frightening fire created by great brahmarsis, crying, 'Shame, shame'



#### श्लोकः
##### मूलम्
आम्रं छित्वा कुठारेण निम्बं परिचरेत्तु यः।  
यश्चैनं पयसा सिञ्चेन्नैवास्य मधुरो भवेत्॥2.35.16॥

##### शब्दार्थः
यः whoever, आम्रम् mango tree, कुठारेण with an axe, छित्वा having severed, निम्बम् a nimba tree, परिचरेत्तु will grow, यश्च whoever, एनम् to this, पयसा with milk, सिञ्चेत् sprinkles, अस्य for him, मधुरः sweet,नैव भवेत् does not become.

##### आङ्ग्लानुवादः
By axing a mango tree and growing a nimba in its place and sprinkling it with milk one does not get sweet fruit.



#### श्लोकः
##### मूलम्
अभिजात्यं हि ते मन्ये  यथा मातुस्तथैव च।  
न हि निम्बात्स्रवेत् क्षैद्रं लोके निगदितं वचः॥2.35.17॥

##### शब्दार्थः
ते your, आभिजात्यम् nobility of birth, मातुः your mother's, यथा as that of, तथैव च like that,  मन्ये thinking, निम्बात् from nimba tree, क्षौद्रम् honey, न स्रवेत् हि does not flow, लोके in this world, वचः saying, निगदितम् is said.

##### आङ्ग्लानुवादः
Your nature corresponds to your mother's, so I think. 'Honey will not flow from a nimba tree' is a wellknown saying in this world.



#### श्लोकः
##### मूलम्
तव मातुरसद्ग्राहं विद्मः पूर्वं यथाश्रुतम्।  
पितुस्ते वरदः कश्चिद्ददौ वरमनुत्तमम्॥2.35.18॥  
सर्वभूतरुतं तस्मात्संजज्ञे वसुधाधिपः।  
तेन तिर्यग्गतानां च भूतानां विदितं वचः॥2.35.19॥

##### शब्दार्थः
पूर्वम् in the past, यथाश्रुतम् as heard, तव मातुः your mother's, असद्ग्राहम् evil (stubborn) attitude, विद्मः we are aware, कश्चित् one, वरदः bestower of boons, ते पितुः to your father, अनुत्तमम् extraordinary, वरम् boon, ददौ gave, तस्मात् by that, वसुधाधिपः the king, सर्वभूतरुतम् the sounds of all beings, सञ्जज्ञे understood, तेन by him, तिर्यग्गतानाम्  obliquely moving, भूतानाम् all living beings, वचः words, विदितम् knew.

##### आङ्ग्लानुवादः
We have heard in the past about the evil (stubborn) nature of your mother. Once a bestower of boons conferred an extraordinary boon on your father by virtue of which he could tell the sounds of all living beings. He also understood the language of all crookedly  moving creatures.



#### श्लोकः
##### मूलम्
ततो जृम्भस्य शयने विरुताद्भूरिवर्चसः।  
पितुस्ते विदितो भावस् स तत्र बहुधाऽहसत्॥2.35.20॥

##### शब्दार्थः
ततः then, शयने near his bed, जृम्भस्य of 'Jrumbha' (an ant or a bird of theis name),  विरुतात् from its sound,  भावः its meaning, भूरिवर्चसः highly brilliant, ते पितुः to your father, विदितः was known, तत्र on that, सः he, बहुधा repeatedly, अहसत् laughed.

##### आङ्ग्लानुवादः
Then one day near his bed your highly brilliant father laughed repeatedly over what an ant or a bird said, for he knew the meaning from its sound.



#### श्लोकः
##### मूलम्
तत्र ते जननी क्रुद्धा मृत्युपाशमभीप्सती।  
हासं ते नृपते सौम्य जिज्ञासामीति चाब्रवीत्॥2.35.21॥

##### शब्दार्थः
ते जननी your mother, मृत्युपाशम् noose of death, अभीप्सती seeking, तत्र at that (laughter), क्रुद्धा getting angry, सौम्य O handsome one, नृपते king, ते your,  हासम् about laughter, जिज्ञासामिति intend to know, अब्रवीत् said.

##### आङ्ग्लानुवादः
This incensed your mother who seeking the noose of death, asked him, 'O handsome king, I intend to know the cause of your laughter'.



#### श्लोकः
##### मूलम्
नृपश्चोवाच तां देवीं देवि शंसामि ते यदि।  
ततो मे मरणं सद्यो भविष्यति न संशयः॥2.35.22॥

##### शब्दार्थः
नृपश्च that king, तां देवीम् to his wife, उवाच said, देवि O queen, ते to you, शंसामि  यदि if I disclose, ततः then, सद्यः immediately, मे to me, मरणम् death, भविष्यति will happen, संशयः doubt, न not.

##### आङ्ग्लानुवादः
'O queen if I disclose it, then I will undoubtedly die that very movement' replied the king to his wife.



#### श्लोकः
##### मूलम्
माता ते पितरं देवि ततः केकयमब्रवीत्।  
शंस मे जीव वा मा वा न मामपहसिष्यसि॥2.35.23॥

##### शब्दार्थः
देवि O Devi (Kaikeyi) ततः thereafter, ते माता your mother, पितरम् to your father, केकयम् to king of Kekaya, अब्रवीत् said, जीव वा whether you live, मा वा or die, मे to me, शंस tell, माम् me, न अपहसिष्यसि do not ridicule.

##### आङ्ग्लानुवादः
Then your mother said to your father, 'Whether you live or die, tell me the cause. You are laughing at me'.



#### श्लोकः
##### मूलम्
प्रियया च तथोक्तस् सन् केकयः पृथिवीपतिः।  
तस्मै तं वरदायार्थं कथयामास तत्त्वतः॥2.35.24॥

##### शब्दार्थः
प्रियया by the beloved, तथा thus, उक्तः सन् having been spoken to, केकयः Kekaya, पृथिवीपतिः lord of the earth, तस्मै that, वरदाय conferor of boon, तम् अर्थं all this matter, तत्त्वतः as it happened, कथयामास related.

##### आङ्ग्लानुवादः
Hearing the words of his beloved, king of Kekaya related the entire matter, as it  
happened, concerning the conferor of boons.



#### श्लोकः
##### मूलम्
ततःस् स वरदः साधुराजानं प्रत्यभाषत।  
म्रियतां ध्वंसतां वेयं मा कृथास्त्वं महीपते॥2.35.25॥

##### शब्दार्थः
ततः then, वरदः the conferor of boons, सः साधुः that holy man, राजानम् to the king, प्रत्यभाषत  answered, महीपते O King, इयम् she, म्रियताम् let her die, ध्वंसतां वा or be destroyed, त्वम् you, मा कृथाः do not disclose (don't tell).

##### आङ्ग्लानुवादः
That holy man who had granted the boon (to the king) had said, 'Let her die or destroy herself, but do not disclose (the cause of your laughter).



#### श्लोकः
##### मूलम्
स तच्छ्रुत्वा वचस्तस्य प्रसन्नमनसो नृपः।  
मातरं ते निरस्याशु विजहार कुबेरवत्॥2.35.26॥

##### शब्दार्थः
सः नृपः that king, प्रसन्नमनसः cheerfully, तस्य his, तत् वचः these words, श्रुत्वा having listened, आशु at once, ते your, मातरम् mother, निरस्य dismissing, कुबेरवत् like Kubera, विजहार moved freely.

##### आङ्ग्लानुवादः
Happy to hear these words, your father sent away your mother and moved about like Kubera.



#### श्लोकः
##### मूलम्
तथा त्वमपि राजानं दुर्जनाचरिते पथि।  
असद्ग्राहमिमं मोहात्कुरुषे पापदर्शिनि॥2.35.27॥

##### शब्दार्थः
पापदर्शिनि O evilminded one त्वमपि you also, तथा like that, राजानम् to the king, दुर्जनाचरिते under the influence of the wicked, पथि on the path, इमम् this, असद्ग्राहम् unfair persistance, कुरुषे do, मोहात् due to infatuation.

##### आङ्ग्लानुवादः
O evilminded one you, too, are following the path of wickedness, forcing the king infatuated (with you) to act unrighteously.



#### श्लोकः
##### मूलम्
सत्यश्चाद्य प्रवादोऽयं लौकिकः प्रतिभाति मा।  
पितृन् समनुजायन्ते नरा मातरमङ्गनाः॥2.35.28॥

##### शब्दार्थः
नराः men, पितृन् fathers, अङ्गनाः women, मातरम् mother, समनुजायन्ते are born similar to them, अयम् this, लौकिकः generally accepted, प्रवादः saying, सत्यः truth, अद्य now, मा  
about (to) me, प्रतिभाति appears.

##### आङ्ग्लानुवादः
The generally accepted saying in this world that 'sons resemble the father and, daughters the mother' appears true to me today.



#### श्लोकः
##### मूलम्
नैवं भव गृहाणेदं यदाह वसुधाधिपः।  
भर्तुरिच्छामुपास्वेह जनस्यास्य गतिर्भव॥2.35.29॥

##### शब्दार्थः
एवम् in that way, न भव do not become, वसुधाधिपः lord of the world, king, यत् which one, आह tells, इदम् that one, गृहाण accept, भर्तुः husband's, इच्छाम् wishes, उपास्व  abide by, इह here, अस्य जनस्य for these people, गतिः भव be refuge.

##### आङ्ग्लानुवादः
Do not be like your mother. Accept what the king says. Abide by his wishes. Be his saviour.



#### श्लोकः
##### मूलम्
मा त्वं प्रोत्साहिता पापैर्देवराजसमप्रभम्।  
भर्तारं लोकभर्तारमसद्धर्ममुपादधाः॥2.35.30॥

##### शब्दार्थः
त्वम् you, पापैः by wicked, प्रोत्साहिता encouraged by, देवराजसमप्रभम् like Indra in brilliance, लोकभर्तारम् protector of the world, भर्तारम् your husband, असद्धर्मम् unrighteousness, मा उपादधाः do not attribute.

##### आङ्ग्लानुवादः
Instigated by the wicked, do not attribute unrighteousness to your husband who is equal to Indra in brilliance and is the sustainer of this world.



#### श्लोकः
##### मूलम्
न हि मिथ्या प्रतिज्ञातं करिष्यति तवानघः।  
श्रीमान्दशरथो राजा देवि राजीवलोचनः॥2.35.31॥

##### शब्दार्थः
देवि O Devi अनघः sinless, श्रीमान् prosperous, राजीवलोचनः lotuseyed, राजा king, दशरथः Dasaratha, तव to you, प्रतिज्ञातम् which is promised, मिथ्या untruth, न करिष्यति हि will not make.

##### आङ्ग्लानुवादः
The lotuseyed, sinless and prosperous king Dasaratha, O Devi will not render false the promise given you (he will fulfil it in another form).



#### श्लोकः
##### मूलम्
ज्येष्ठो वदान्यः कर्मण्यः स्वधर्मपरिरक्षिता।  
रक्षिता जीवलोकस्य बली रामोऽभिषिच्यताम्॥2.35.32॥

##### शब्दार्थः
ज्येष्ठः the eldest, वदान्यः generous, कर्मण्यः skilful, स्वधर्मपरिरक्षिता dutiful, जीवलोकस्य all beings of the world, रक्षिता protector, बली valiant, रामः Rama, अभिषिच्यताम् be installed.

##### आङ्ग्लानुवादः
Let his eldest son Rama, valiant, generous, skilful, dutiful and protector of this world, be consecrated.



#### श्लोकः
##### मूलम्
परिवादो हि ते देवि महाल्लोके चरिष्यति।  
यदि रामो वनं याति विहाय पितरं नृपम्॥2.35.33॥

##### शब्दार्थः
देवि O Devi रामः Rama, नृपम् king, पितरम् his father, विहाय leaving, वनम् to the forest, याति यदि if he goes, लोके in this world, ते your, महान् great, परिवादे blame, चरिष्यति हि will spread.

##### आङ्ग्लानुवादः
O Devi, if Rama goes to the forest leaving his father, the king, you will be squarely blamed by the people of the world.



#### श्लोकः
##### मूलम्
स राज्यं राघवः पातु भव त्वं विगतज्वरा।  
न हि ते राघवादन्यः क्षमः पुरवरे वसेत्॥2.35.34॥

##### शब्दार्थः
सः राघवः that Rama, राज्यम् kingdom, पातु protect, त्वम् you, विगतज्वरा relieved of mental afflictions, भव become, राघवात् more than Rama, अन्यः other person, क्षमः competent, ते your, पुरवरे in this excellent city, न वसेत् हि not reside.

##### आङ्ग्लानुवादः
Therefore, let Rama potect this kingdom. Be relieved of mental afflictions. There is no other person in this excellent city more competent than Rama to rule this kingdom.



#### श्लोकः
##### मूलम्
रामे हि यौवराज्यस्थे राजा दशरथो वनम्।  
प्रवेक्ष्यति महेष्वासः पूर्ववृत्तमनुस्मरन्॥2.35.35॥

##### शब्दार्थः
रामे Rama, यौवराज्यस्थे on being installed as heirapparent, महेष्वासः great archer, राजा king, दशरथः Dasaratha, पूर्ववृत्तम् the ancient custom, अनुस्मरन् recollecting, वनम्  to the forest, प्रवेक्ष्यति enter.

##### आङ्ग्लानुवादः
If Rama is installed as heirapparent, king Dasaratha, the great archer will retire to the forest for carrying out austerities following ancient customs.



#### श्लोकः
##### मूलम्
इति सान्त्वैश्च तीक्ष्णैश्च कैकेयीं राजसंसदि।  
सुमन्त्रः क्षोभयामास भूय एव कृताज्जलिः॥2.35.36॥

##### शब्दार्थः
इति in this way, सुमन्त्रः Sumantra, सान्त्वैश्च with gentle words, तीक्ष्णैश्च with sharp words also, राजसंसदि in the presence of the king, कैकेयीम् Kaikeyi, क्षोभयामास made her feel sorry, भूय एव again, कृताज्ञलिः stood with folded palms.

##### आङ्ग्लानुवादः
Sumantra tried with words both gentle and sharp to make Kaikeyi regret. And then stood with folded palms in the presence of the king.



#### श्लोकः
##### मूलम्
नैव सा क्षुभ्यते देवी न च स्म परिदूयते।  
न चास्या मुखवर्णस्य विक्रिया लक्ष्यते तदा॥2.35.37॥

##### शब्दार्थः
सा देवी that Kaikeyi, नैव क्षुभ्यते unperturbed, न च परिदूयते स्म did not feel sorry, तदा then,  
मुखवर्णस्य colour of her face (and expression), विक्रिया च change, न लक्ष्यते could not be seen.

##### आङ्ग्लानुवादः
(Despite the exhortations by Sumantra) Kaikeyi remained unperturbed. She did not feel sorry. There was no change in the expression of her face.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे पंचत्रिंशस्सर्गः॥  
Thus ends the thirtyfifth sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/035_sumantrakRtaM_kaikeyIgarhaNam.md">
<details><summary><h3>भूषणम् ...{Loading}...</h3></summary>



ततो निर्द्धूय सहसा शिरो निश्वस्य चासकृत् ।  

पाणिं पाणौ विनिष्पिष्य दन्तान् कटकटाप्य च  ॥  २।३५।१  ॥   

सुमन्त्रस्य कैकेयीविषयकोपानुभावं दर्शयति--तत इत्यादि । कटकटाप्य
कटकटाशब्दयुक्तान् कृत्वा । कटकटाश्ाब्दात् "तत्करोति" इति ण्यन्ताल्ल्यप्
 ॥  २।३५।१  ॥   

  

लोचने कोपसंरक्ते वर्णं पूर्वोचितं जहत् ।  

कोपाभिभूतः सहसा सन्तापमशुभं गतः  ॥  २।३५।२  ॥   

मनः समीक्षमाणश्च सूतो दशरथस्य सः ।  

कम्पयन्निव कैकेय्या हृदयं वाक्छरैः शितैः  ॥  २।३५।३  ॥   

वाक्यवज्रैरनुपमैर्निर्भिन्दन्निव चाशुगैः ।  

कैकेय्याः सर्वमर्माणि सुमन्त्रः प्रत्यभाषत  ॥  २।३५।४  ॥   

कोपसंरक्ते कृत्वेति शेषः । वर्णं देहकान्तिम् । पूर्वोचितं
पूर्वाभ्यस्तम्, स्वाभाविकमित्यर्थः । जहत् त्यजन्, कोपरक्ताङ्ग इत्यर्थः ।
अशुभं तीव्रमित्यर्थः । मनः समीक्षमाणः कैकेयीविषयस्नेहरहितं
जानन्नित्यर्थः । सूतः सारथिः । आशुगैरिव बाणैरिव स्थितैः । वाक्यवज्रैः
वाक्सारैः । मर्माणि मर्मतुल्यान् दोषान् । निर्भिन्दन् प्रकाशयन्  ॥ 
२।३५।२४  ॥   

  

यस्यास्तव पतिस्त्यक्तो राजा दशरथः स्वयम् ।  

भर्त्ता सर्वस्य जगतः स्थावरस्य चरस्य च ।  

न ह्यकार्यतमं किञ्चित्तव देवीह विद्यते  ॥  २।३५।५  ॥   

यस्या इत्यादि । यस्यास्तव । यया त्वयेत्यर्थः । तवेत्यत्र तस्या
इत्युपस्कार्यम्  ॥  २।३५।५  ॥   

  

पतिघ्नीं त्वामहं मन्ये कुलघ्नीमपि चान्ततः  ॥  २।३५।६  ॥   

पतिघ्नीमीति । अन्ततः पर्यवसानगत्या पतिहननद्वारा सर्वेषां विनाशनादिति
भावः  ॥  २।३५।६  ॥   

  

यन्महेन्द्रमिवाजय्यं दुष्प्रकम्प्यमिवाचलम् ।  

महोदधिमिवाक्षोभ्यं सन्तापयसि कर्मभिः  ॥  २।३५।७  ॥   

तत्रैव युक्त्यन्तरमाह--यदिति  ॥  २।३५।७  ॥   

  

मावमंस्था दशरथं भर्त्तारं वरदं पतिम् ।  

भर्तुरिच्छा हि नारीणां पुत्रकोट्यां विशिष्यते  ॥  २।३५।८  ॥   

मावमंस्था इत्यादि । भर्तुरिच्छा हि भर्त्तुरिच्छानुसरणमेव । पुत्रकोट्या
इति पञ्चमी । पुत्रानुसरणं त्यक्त्वापि भर्तुरिच्छानुसर्तव्येति भावः  ॥ 
२।३५।८  ॥   

  

यथावयो हि राज्यानि प्राप्नुवन्ति नृपक्षये ।  

इक्ष्वाकुकुलनाथे ऽस्मिंस्तल्लोपयितुमिच्छसि  ॥  २।३५।९  ॥   

यथेति । यथावयः वयःक्रममनतिक्रम्य, ज्येष्ठानुक्रमेणेत्यर्थः ।
प्राप्नुवन्ति, पुत्रा इति शेषः । इक्ष्वाकुकुलनाथे, वर्तमान इति शेषः ।
तत् पूर्वोक्तराजधर्मद्वयम्  ॥  २।३५।९  ॥   

  

राजा भवतु ते पुत्रो भरतः शास्तु मेदिनीम् ।  

वयं तत्र गमिष्यामो यत्र रामो गमिष्यति  ॥  २।३५।१०  ॥   

राजेति । शास्तु शास्तु च  ॥  २।३५।१०  ॥   

  

न हि ते विषये कश्चिद्ब्राह्मणे वस्तुमर्हति ।  

तादृशं त्वममर्यादमद्य कर्म चिकीर्षसि  ॥  २।३५।११  ॥   

नेति । विषये देशे "नीवृज्जनपदो देशविषयौ" इत्यमरः । ब्राह्मण इति
सत्पुरुषमात्रोपलक्षणम् । तत्र हेतुमाह तादृशमिति । तादृशं
ब्राह्मणनिर्गमनार्हम् । अमर्यादं ज्येष्ठाभिषेकादिमर्यादाशून्यम्  ॥ 
२।३५।११  ॥   

  

आश्चर्यमिव पश्यामि यस्यास्ते वृत्तमीदृशम् ।  

आचरन्त्या न विवृता सद्यो भवति मेदिनी  ॥  २।३५।१२  ॥   

आश्चर्यमिति । ईदृशम् अमर्यादम् । वृत्तम् आचारम् आचरन्त्या यस्यास्ते
मेदिनी न विवृता न विदीर्णा । तस्यास्ते इदमविदारणम् आश्चर्यमिव पश्यामि  ॥ 
२।३५।१२  ॥   

  

महाब्रह्मर्षिजुष्टा वा ज्वलन्तो भीमदर्शनाः ।  

धिग्वाग्दण्डा न हिंसन्ति रामप्रव्राजने स्थिताम्  ॥  २।३५।१३  ॥   

महाब्रह्मर्षीति । महाब्रह्मर्षिभिः वसिष्ठादिभिः । जुष्टाः प्रयुक्ताः ।
ज्वलन्तः तीव्राः । धिग्वाग्दण्डाः धिगित्येवंरूपाः वाग्दण्डाः ।
रामप्रव्राजने स्थितां स्थिरबुद्धिं त्वां न हिंसन्ति । वाशब्द एवकारार्थः
। "वा स्याद्विकल्पोपमयोरेवार्थे च समुच्चये" इति विश्वः  ॥  २।३५।१३  ॥   

  

आम्रं छित्त्वा कुठारेण निम्बं परिचरेत्तु यः ।  

यश्चैनं पयसा सिञ्चेन्नैवास्य मधुरो भवेत्  ॥  २।३५।१४  ॥   

अथ कैकेयीदशरथावन्यापदेशेन निन्दति--आम्रमिति । आम्रं मधुरफलदं कुठारेण
सद्यः बुद्धिपूर्वकं छित्त्वा निम्बं कटुफलकं यः परिचरेत् आलवालादिकरणेन
संरक्षेत् । यश्चेत्यपि स एवोच्यते । एनं निम्बम् । पयसा क्षीरेण सिञ्चेत्
। अस्य आम्रं छित्त्वा निम्बं पयसा सिञ्चतः, स इति शेषः । स निम्बः मधुरः
मधुरफलदः नैव भवेत् । अनेन सुगुणं रामं वरव्याजेन विवास्य
कैकेयीचित्तानुसरणं न युक्तमित्युक्तम् । तेन च सर्वथा कैकेयी
कटुरेवेत्युक्तम्  ॥  २।३५।१४  ॥   

  

अभिजातं हि ते मन्ये यथा मातुस्तथैव च ।  

न हि निम्बात् स्रवेत् क्षौद्रं लोके निगदितं वचः  ॥  २।३५।१५  ॥   

अभिजातमिति । अभिजातम् अभिजननम्, स्वभाव इति यावत् । ते मातुर्यादृशी
तादृशी तवापि प्रकृतिरित्यर्थः । कारणानुसारिकार्यसम्भवे लौकिकवाक्यं
निदर्शयति नहीति । क्षौद्रं मधु । स्रवेदित्यत्र इतिकरणं बोध्यम्  ॥ 
२।३५।१५  ॥   

  

तव मातुरसद्ग्राहं विद्मः पूर्वं यथा श्रुतम्  ॥  २।३५।१६  ॥   

कैकेय्याः पतिघ्नीत्वस्वभावो मातृसम्बन्धप्रयुक्त इति प्रस्तावं कृत्वा
तन्मातुर्वृत्तान्तं वक्तुमुपक्रमते--तव मातुरित्यादिना । असद्ग्राहम्
असदर्थाभिनिवेशम् । पूर्वं यथा येनप्रकारेण श्रुतं तथा विद्मः  ॥  २।३५।१६
 ॥   

  

पितुस्ते वरदः कश्चिद्ददौ वरमनुत्तमम् ।  

सर्वभूतरुतं तस्मात् सञ्जज्ञे वसुधाधिपः ।  

तेन तिर्यग्गतानां च भूतानां विदितं वचः  ॥  २।३५।१७  ॥   

पितुरिति । कश्चिद्योगी गन्धर्व इति श्रुतम् । तस्माद्वरदानात् रुतं शब्दं
"तिरश्चां वाशितं रुतम्" इत्यमरः । सञ्जज्ञे सम्यक् ज्ञातवान् । तेन
सर्वभूतरुतज्ञेन राज्ञा । तिर्यग्गतानां तिर्यग्गमनानाम्  ॥  २।३५।१७  ॥   

  

ततो जृम्भस्य शयने विरुताद्भूरिवर्चसः ।  

पितुस्ते विदितो भावः स तत्र बहुधा ऽहसत्  ॥  २।३५।१८  ॥   

तत इति । जृम्भस्य पिपीलिकाविशेषस्य । शयने शयनसमीपे, पर्यङ्काधःप्रदेश
इत्यर्थः । भूरिवर्चस इति पितुर्विश्ोषणम् । वरलाभेन अधिकतेजस इत्यर्थः ।
जृम्भविशेषणं वा तदा सुवर्णवर्चस इत्यर्थः । "सुवर्णेपि भूरि--" इत्यमरः ।
सः पिता तत्र रुते विषये बहुधा द्विस्त्रिः अहसत्  ॥  २।३५।१८  ॥   

  

तत्र ते जननी क्रुद्धा मृत्युपाशमभीप्सती ।  

हासं ते नृपतं सौम्य जिज्ञासामीति चाब्रवीत्  ॥  २।३५।१९  ॥   

नृपश्चोवाच तां देवीं शंसामि ते यदि ।  

ततो मे मरणं सद्यो भविष्यति न संशयः  ॥  २।३५।२०  ॥   

तत्रेति । तत्र हासविषये । क्रुद्धा मां परिहसतीति क्रुद्धा । हे नृप ते
हासं हासनिमित्तम् । जिज्ञासामि ज्ञातुमिच्छामि  ॥  २।३५।१९२०  ॥   

  

माता ते पितरं देवि ततः केकयमब्रवीत् ।  

शंस मे जीव वा मा वा न मामपहसिष्यसि  ॥  २।३५।२१  ॥   

मातेति । जीव वा मावेत्यनेन कैकेयीमातुः पतिघ्नीत्वमुक्तम्  ॥  २।३५।२१  ॥   

  

प्रियया च तथोक्तः सन् केकयः पृथिवीपतिः ।  

तस्मै तं वरदायार्थं कथयामास तत्त्वतः  ॥  २।३५।२२  ॥   

प्रिययेति । वरदाय तत्त्वतः कथयामास । अत्यन्तसङ्कटेपि विमृश्यकारी सन्
वरदाय कथयामासेत्यर्थः  ॥  २।३५।२२  ॥   

  

ततः स वरदः साधू राजानं प्रत्यभाषत ।  

म्रियतां ध्वंसतां वेयं मा कृथास्त्वं महीपते  ॥  २।३५।२३  ॥   

स तच्छ्रुत्वा वचस्तस्य प्रसन्नमनसो नृपः ।  

मातरं ते निरस्याशु विजहार कुबेरवत्  ॥  २।३५।२४  ॥   

तत इति । ध्वंसतां स्वाधिकारात् प्रच्युता स्यात्  ॥  २।३५।२३२४  ॥   

  

तथा त्वमपि राजानं दुर्ज्जनाचरिते पथि ।  

असद्ग्राहमिमं मोहात् कुरुषे पापदर्शिनि  ॥  २।३५।२५  ॥   

उक्तमर्थं प्रकृते निगमयति--तथेति । दुर्जनाचरिते पथि । स्थितेति शेषः ।
असद्ग्राहम् असदर्थाभिनिवेशम्  ॥  २।३५।२५  ॥   

  

सत्यश्चाद्य प्रवादो ऽयं लौकिकः प्रतिभाति मा ।  

पितृ़न् समनुजायन्ते नरा मातरमङ्गनाः  ॥  २।३५।२६  ॥   

सत्य इति । सत्य इति मा मां प्रतिभातीत्यन्वयः । "अभितः परितः--" इत्यादिना
प्रतियोगे द्वितीया । पितृ़न् समनुजायन्ते । अत्र इति करणं द्रष्टव्यम् ।
पितृसमानलक्षणा जायन्त इत्यर्थः । अङ्गनाः पुत्र्यः  ॥  २।३५।२६  ॥   

  

नैवं भव गृहाणेदं यदाह वसुधाधिपः ।  

भर्त्तुरिच्छामुपास्वेह जनस्यास्य गतिर्भव  ॥  २।३५।२७  ॥   

नेति । नैवं भवेति पाठः । नेया भवेति पाठे--नेया नेतुं योग्या । विधेया
भवेत्यर्थः । वसुधाधिपः यदाह "श्व एव पुष्यो भविता श्वो ऽभिषिच्येत मे
सुतः" इति यद्वचनमाह इदं गृहाण । अस्य जनस्य पौरजानपदस्य । गतिः शरणमिति
सान्त्वोक्तिः  ॥  २।३५।२७  ॥   

  

मा त्वं प्रोत्साहिता पापैर्देवराजसमप्रभम् ।  

भर्त्तारं लोकभर्त्तारमसद्धर्ममुपादधाः  ॥  २।३५।२८  ॥   

मेति । असद्धर्मं कनिष्ठाभिषेकपूर्वकज्येष्ठविवासनरूपम् । मोपादधाः मा
ग्राहय  ॥  २।३५।२८  ॥   

  

न हि मिथ्या प्रतिज्ञातं करिष्यति तवानघः ।  

श्रीमान् दशरथो राजा देवि राजीवलोचनः  ॥  २।३५।२९  ॥   

एवं क्रियमाणे मम वरस्य का गतिरित्याशङ्क्य प्रकारान्तरेण
गतिर्भविष्यतीत्याह--नहीति । प्रतिज्ञातं प्रतिश्रुतम् । वरद्वयं तन्मिथ्या
न करिष्यति, राज्यादप्यधिकमूल्यरत्नभूषणसम्मानादिभिस्सफलं करिष्यतीत्यर्थः
 ॥  २।३५।२९  ॥   

  

ज्येष्ठो वदान्यः कर्मण्यः स्वधर्मपरिरक्षिता ।  

रक्षिता जीवलोकस्य बली रामो ऽभिषिच्यताम्  ॥  २।३५।३०  ॥   

रामस्य राज्याभिषेकार्हता साधनगुणानाह--ज्येष्ठ इति । कर्मण्यः कर्मणि
साधुः । सदाचारपर इत्यर्थः । वदान्यः उदारः । स्वधर्मपरिरक्षिता स्वधर्मस्य
दुष्टनिग्रहपूर्वकशिष्टपरिपालनरूपक्षत्त्रियधर्मस्य परिरक्षिता । बली
रामोभिषिच्यताम्, त्वयेति शेषः । अभिषेकानुमतिः क्रियतामित्यर्थः  ॥ 
२।३५।३०  ॥   

  

परिवादो हि ते देवि महान् लोके चरिष्यति ।  

यदि रामो वनं याति विहाय पितरं नृपम्  ॥  २।३५।३१  ॥   

परिवाद इति । परिवादः अपवादः, दोषवाद इत्यर्थः  ॥  २।३५।३१  ॥   

  

स राज्यं राघवः पातु भव त्वं विगतज्वरा ।  

न हि ते राघवादन्यः क्षमः पुरवरे वसेत्  ॥  २।३५।३२  ॥   

स इति । ते पुरवरे । हि यस्मात्कारणात् । क्षमो राघवादन्यो न वसेत्, अतः स
राघवः राज्यं पात्विति सम्बन्धः । यद्वा राघवादन्यः पुरवरे राजतया वसन्
भरतः ते न क्षमः न युक्तः, कनिष्ठस्त्वया राज्ये स्थापयितुं न युक्त
इत्यर्थः । हिते हितकरणे । न क्षम इति वा  ॥  २।३५।३२  ॥   

  

रामे हि यौवराज्यस्थे राजा दशरथो वनम् ।  

प्रवेक्ष्यति महेष्वासः पूर्ववृत्तमनुस्मरन्  ॥  २।३५।३३  ॥   

इति सान्त्वैश्च तीक्ष्णैश्च कैकेयीं राजसंसदि ।  

सुमन्त्रः क्षोभयामास भूय एव कृताञ्जलिः  ॥  २।३५।३४  ॥   

राम इति । पूर्ववृत्तम् इक्ष्वाकुकुलक्रमागतवृत्तम्  ॥  २।३५।३३३४  ॥   

  

नैव सा क्षुम्यते देवी न च स्म परिदूयते ।  

न चास्या मुखवर्णस्य विक्रिया लक्ष्यते तदा  ॥  २।३५।३५  ॥   

नेति । मुखवर्णस्य उग्रमुखवर्णस्य  ॥  २।३५।३५  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
पञ्चत्रिंशः सर्गः  ॥  ३५  ॥   

इति श्रीगोविन्दराज० श्रीरामायणभूषणे पीताम्बराख्याने
अयोध्याकाण्डव्याख्याने पञ्चत्रिंशः सर्गः  ॥  ३५  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/035_sumantrakRtaM_kaikeyIgarhaNam.md">
<details><summary><h3>शिरोमणी ...{Loading}...</h3></summary>



तत इति । ततः सर्वस्यातिशोकवत्वाद्धेतोः शिरः असकृन्निर्धूय कराभ्यां
सन्ताड्य दन्तान्कटकटय्य कटकटाशब्दविशिष्टान्कृत्वा लोचने कोपसंरक्ते कोपेन
अकालप्रार्थनाहेतुकमन्थराविषयकक्रोधेन संरक्ते अत्यरुणे कृत्वा कोपाभिभूतः
कोपः अभिभूतः पराभूतो येन सः अशुभं शुभनिवर्तकं सन्तापं जनानां खेदं गतो
निवर्तकः सूतः सुमन्त्रः दशरथस्य मनः अन्तर्वृत्तिं समीक्षमाणः जिज्ञासमानः
सन् अत एव पूर्वोचितं पौर्वकालिकयोग्यताविशिष्टं वर्णं स्वनम्रतामित्यर्थः
। जहत् त्यजन् सन्नत एव शितैः तीक्ष्णैः वाक्शरैः कैकेय्या हृदयं हृत्
हृदयमयते अन्यविषयं प्रापयति तन्मन्थरामित्यर्थः । सामान्ये नपुंसकं
कम्पयन्निव आशुभैः जनसन्तापनिवर्तकत्वेनातिशुभहेतुभिः अनुपमैः
अतिविलक्षणत्वेनोपमारहितैः वाक्यवज्रैः लक्ष्यविदारकत्वेन वज्रसदृशवचनैः
कैकेय्याः सर्वमर्माणि सम्भावितापराधजातानि निर्भिन्दन् विदारयन्निव
प्रत्यभाषत अनुकरणीभूतकटकटाशब्दप्रकृतिककरोत्यर्थणिजन्तप्रकृतिकल्यबन्त
कटकटय्येति "कटकटाय्य" इति पाठे तु कटकटां कटकटाशब्दत्वमयते प्राप्नोतीति
कटकटायः तं करोतीति णिचि ल्यपि च साधुः गत इत्यत्रान्तर्भावितणिजर्थः
कर्तरि निष्ठा । श्लोकचतुष्टयमेकान्वयि  ॥  २।३५।१४  ॥   

  

तत्प्रतिभाषणमेवाह-- यस्या इति । स्थावरस्य चरस्य च सर्वस्य जगतो भर्ता
पालकः यस्याः तव पतिः राजा दशरथः स्वयं शोभनः अयः शुभावहो
विधिर्यस्मिंस्तद्राज्यं त्यक्तः "अयः शुभावहो विधिः" इत्यमरः कर्तरि
निष्ठा तस्याः तव इह रामाभिषेके अकार्यतमं किञ्चिन्न विद्यते एतेन
रामाभिषेकानन्तरं वनयात्रा स्यादिति प्रार्थना सूचिता । सार्धश्लोक
एकान्वयी  ॥  २।३५।५  ॥   

  

ननु यदि तव प्रार्थितं वरं स्यात्तर्हि अतिबुद्धिमती मन्थरात्रार्थे
सम्मतिं कुतो न कुर्यादित्यत आह-- पतिघ्नीमिति । यतः यद्यस्याः कर्मभिः
वचनैः महेन्द्रमिन्द्रमिवाजय्यं जेतुमशक्यमचलं महापर्वतमिव दुष्प्रकम्प्यं
महोदधिं समुद्रमिवाक्षोभ्यं राजानं सन्तापयसि तस्माद्धेतोः तां त्वां
विलक्षणसम्मतिदात्रीत्वेन सर्वस्त्रीभ्यो ऽत्यन्तभिन्नां मन्थरामेव
पतिघ्नीं सर्वस्वामिपीडादात्रीमत एव कुलघ्नीं प्रजादिसमूहपीडादात्रीमहं
मन्ये प्रसिद्धो ऽन्यपर्यायः त्वशब्दः सर्वादौ अत एवास्य वचनस्य
वक्ष्यमाणकृताञ्जल्यनुरूपत्वम् । सार्धश्लोक एकान्वयी  ॥  २।३५।६,७  ॥   

  

मेति । दशरथं मावमंस्थाः तदवमानं न कुर्वित्यर्थः । ननु रामेच्छयैव मयेत्थं
क्रियते इत्यत आह-- पुत्रकोट्याः पुत्रकोटीच्छातः भर्तुः पाणिग्रहीतुः
इच्छा विशिष्यते एतेन स्त्रीभिः पत्यनुसारेणैव वर्तितव्यमिति सूचितम्  ॥ 
२।३५।८  ॥   

  

ननु भर्तुः राज्ये स्थितत्वात्किमर्थं पुत्राभिषेकयत्न इत्यत आह-- यथेति ।
यथावयः वृद्धावस्थातिरिक्तावस्थामनतिक्रम्यैव नृपक्षपये राज्यासने स्थिता
इक्ष्वाकुकुलराजा इति शेषः राज्यानि प्राप्नुवन्ति पालयन्तीत्यर्थः । एतेन
वृद्धावस्थायां तपः कुर्वन्तीति सूचितम् । अस्मिन् दशरथे तं तपश्चरणधर्मं
लोपयितुं ध्वंसितुमिच्छसि एतेनेदं न युक्तमिति व्यञ्जितम्  ॥  २।३५।९  ॥   

  

ननु पतिपुत्रानुक्तं त्वद्वचो नाद्रियते इत्यत आह-- राजेति । भरतः मेदिनीं
शास्तु अत एव राजा भवतु वयं तु तत्र गमिष्यामः  ॥  २।३५।१०  ॥   

  

अन्ये ऽपि गन्तार इति बोधयन्नाह-- नेति । अमर्यादं
प्रारब्धकार्यनिवर्तनरूपमर्यादाविरुद्धं तादृशं
प्रारब्धाभिषेकत्याजनपूर्वकप्रव्राजनं कर्म करिष्यसि चेत्तर्हि ते विषये
देशे कश्चिद्ब्राह्मणो विज्ञाता वस्तुं नार्हति अर्हिष्यति
"वर्तमनसामीप्ये" इति भविष्यति लट् । चश्चेदर्थे  ॥  २।३५।११  ॥   

  

आश्चर्यमिति । ईदृशमर्यादं वे वृत्तं वृत्तान्तमाचरन्त्याः आचरयन्त्याः
यस्याः मन्थरायाः मेदिनी पृथ्वी सद्यो न विदृता विदीर्णा तस्यास्तेजः
आश्चर्यमिव पश्यामि । तेज इत्यध्याहृतम्  ॥  २।३५।१२  ॥   

  

महेति । महाब्रह्मर्षिसृष्टाः वसिष्ठप्रभृतिप्रयुक्ता वाग्दण्डाः
रामप्रव्राजने स्थितां परमहेतुभूतां मन्थरामित्यर्थः । यतो न हिंसन्ति अतो
धिक् प्रत्यासत्तिन्यायेन वाग्दण्डानेवेत्यर्थः  ॥  २।३५।१३  ॥   

  

इदानीमस्मत्त्यागपूर्वकमन्थरासम्मतिग्रहणं त्वदनिष्टकारकमेवेति बोधयन्नाह--
आम्रमिति । कुठारेण आम्रं च्छित्त्वा
अतिस्वाद्वास्पदीभूतनिम्बवृद्ध्यादिप्रतिबन्धकीभूतबुद्ध्या भित्त्वा निम्बं
परिचरेत् स्वादुलाभबुद्ध्या सेवेत यश्च एनं निम्बं पयसा सिञ्चेत्तस्यास्य
परिवरणसेचनयोः कर्तुरपि मधुरो न भवेदेतेन मन्थरासम्मतौ
इष्टसाधिकात्वबुधिर्न कर्तव्येति सूचितम्  ॥  २।३५।१४  ॥   

  

इदानीमसत्सङ्ग्रहस्तव दुस्त्यज इति बोधयन्नाह-- आभिजात्यमिति । यथा येन
प्रकारेण ते तव मातुः आभिजात्यं स्वभावः तवापि तत्तथैव इति अहं मन्ये
निश्चिनोमि । स्वनिश्चियस्य प्रामाणिकत्वं द्रढयन्नाह-- हि यतः निम्बात्
क्षौद्रं मधु न भवेत् इति वचः लोके निगदितम् । एतेन तन्मातुः
असत्सङ्ग्रहकर्तृस्वभाववतीत्वं व्यञ्जितम्  ॥  २।३५।१५  ॥   

  

तदेवोपपादयन्नाह-- तवेति । पूर्वं यथाश्रुतं श्रुतमनतिक्रम्य तव मातुः
असद्ग्राहमसत्सङ्ग्रहकर्तृस्वभावं विद्मः । श्रुतमेव बोधयन्नाह --वरदो
वरदानसमर्थः कश्चिदनुत्तमं श्रेष्ठं वरं ते तव पितुः पित्रे ददौ  ॥  २।३५।१६
 ॥   

  

वरस्वरूपं बोधयन्नाह-- सर्वेति । तस्माद्वरदानाद्वसुधाधिपस्तव पिता
सर्वभूतरुतं सर्वभूतोच्चारितशब्दं सञ्जज्ञे तच्छ्रवणसामर्थ्यं
प्रापेत्यर्थः । अत एव तेन राज्ञा तिर्यग्गतानामपि भूतानां वचो विदितं
ज्ञातम्  ॥  २।३५।१७  ॥   

  

तत इति । ततः शब्दविज्ञातृत्वप्राप्त्यनन्तरं जृम्भस्य पक्षिविशेषस्य
विरुताच्छब्दात् जृम्भस्य भावो ऽभिप्रायः शयने पर्यङ्केशयानस्येति शेषः ।
भूरिवर्चसस्ते पितुः विदितो ज्ञातः अत एव सः ज्ञाताभिप्रायस्त्वत्पिता तत्र
तस्मिन् शयने बहुधा अनेकवारमहसत् । एतेन तदभिप्रायस्य हास्यरसोत्पादकत्वं
व्यक्तम्  ॥  २।३५।१८  ॥   

  

तत्रेति । तत्र हसनसमये क्रुद्धा मामयं हसतीति बुद्ध्या क्रोधविशिष्टा अत
एव मृत्युपाशं मृत्युकारणीभूतगलबन्धनयोग्यरज्जुविशेषमभीप्सती इच्छन्ती सती
हे नृपते हे सौम्य ते हासं जिज्ञासामि किमर्थं हसितवानसीति
ज्ञातुमिच्छामीत्यब्रवीत् । सञ्ज्ञापूर्वकविधेरनित्यत्वात्
ज्ञादिशास्त्राप्रवृत्तिः  ॥  २।३५।२९  ॥   

  

राजवचनं बोधयन्नाह-- नृप इति । तां पृच्छन्तीं नृप उवाच । तद्वचनमेवाह--
हासं हासस्वरूपं यदि ते तुभ्यं शंसामि तदा मे मरणं सद्यो भविष्यति अत्र
अस्मिन्विषये संशयो न एतेन कथने तव मृतिर्भवितेति वरदानसमये
वरदात्रोक्तमिति व्यक्तम्  ॥  २।३५।२०  ॥   

  

मातेति । देवी राज्ञी ते माता केकयं पुनः अब्रवीत् । तद्वचनमेवाह-- जीव वा
मा जीव वा त्वं मे मह्यं शंस कथय । ननु किमर्थमेवमाग्रहः इत्यत आह-- मां
त्वं न प्रहसिष्यसि मदुपहासं न करिष्यसि हासकारणकथनादिति शेषः । अयं मां
परिहसतीति मयि भ्रमो न भविष्यतीत्यर्थः । एतेन पतिकर्तृकमरणोक्तिरपि
हासहेतुकेति तया निश्चितमिति ध्वनितम्  ॥  २।३५।२१  ॥   

  

प्रिययेति । प्रियया उक्तः स केकेयः वरदाय वरदात्रे तं
स्वभार्याग्रहरूपमर्थं तत्त्वतः कथयामास  ॥  २।३५।२२  ॥   

  

तत इति । ततः केकयराजवचनश्रवणानन्तरं वरदः साधुः राजानं प्रत्यभाषत ।
तद्भाषणमेवाह-- हे महीपते इयं तव पत्नी म्रियतां ध्वंसतां पित्रादिगेहं
गच्छतु वा त्वं मा शंसीः न कथय  ॥  २।३५।२३  ॥   

  

स इति । प्रसन्नमनसः तस्य वरदातुः वचः श्रुत्वा ते मातरं निरस्य नृपः केकयः
कुबेरवद्विजहार  ॥  २।३५।२४  ॥   

  

तथेति । पापदर्शिनी पापं पापाचरणशीलां मन्थरां पश्यति तदनुमतिं गृह्णति
तच्छीला अत एव दुर्जनाचरिते प्रतिज्ञाहापनरूपे पथि मार्गे प्रवर्तिता त्वं
तथा स्वमातरमिव असद्ग्राहं प्रतिज्ञात्यागरूपासत्कर्मग्राहकं राजानं
मोहान्मन्थराया अविवेकाद्धेतुभूतात्कुरुषे  ॥  २।३५।२५  ॥   

  

ननु पितुः स्वभावो मयि कुतो नागत इत्यत आह-- सत्य इति । प्रवादः उक्तिः मा
मां सत्यः प्रतिभाति । प्रवादस्वरूपमाह-- नराः पुरुषाः पितृ़न्समनुजायन्ते
पितृस्वभावसदृशस्वभाववन्तो भवन्तीत्यर्थः । अङ्गनाः कन्या मातरं
समनुजायन्ते  ॥  २।३५।२६  ॥   

  

ननु लोकप्रवादस्य सत्यत्वे किमर्थं तन्निवारणयत्नः क्रियते इत्यत आह-- नेति
। एवं लोकवत्त्वं न भव तेन तस्याः प्राकृतविलक्षणात्वं ध्वनितम् । ननु
तर्हि मया किं कर्तव्यमित्यत आह-- वसुधाधिपो राजा यदाह वदति तदिदं गृहाण
एतेन राजेदानीं प्रव्रजनं निवारयतु इत्यभिप्रायः सूचितः । तेन
राजसत्यप्रतिज्ञत्वस्य सुमन्त्रविस्मृतिः सूचिता तेन
वियोगदुःखस्याश्चर्यशक्तिमत्त्वं व्यक्तम् । ग्रहणफलमाह-- उपास्य तदनुसारेण
वर्तित्वा इह दुःखे विद्यमानस्य अस्य जनस्य गतिर्भव  ॥  २।३५।२७  ॥   

  

तदेव द्रढयन्नाह-- मेति । पापैः मन्थरादिभिः प्रोत्साहिता त्वं
भर्तारमसद्धर्ममभिषेकप्रतिज्ञात्यागं मा उपावह प्रापय । एतेन प्रतिज्ञातः
पूर्वमेव प्रव्राजनं त्वया कर्तव्यमिदानीं तन्नोचितमिति सूचितम्  ॥  २।३५।२८
 ॥   

  

ननु त्वमेव राजानं बोधयित्वा प्रव्राजननिवृत्तिं कुरु इत्यत आह-- नेति ।
अनघः अघसंसर्गशून्यो राजा तवाग्रे प्रतिज्ञातं मिथ्या न करिष्यति । एतेन
मद्बोधनमकिञ्चित्करमिति सूचितम्  ॥  २।३५।२९  ॥   

  

ननु निवारणे राक्षसध्वंसः कथं भविष्यतीत्यत आह वारणफलमाह-- ज्येष्ठ इति ।
ज्येष्ठः सर्वगुणैः श्रेष्ठः कर्मण्यः निखिलसत्कर्मणि साधुः रक्षिता रामो
ऽभिषिच्यताम् । एतेनैतद्गुणश्रवणादेव राक्षसध्वंसो भवितेति बोधितम्  ॥ 
२।३५।३०  ॥   

  

ननु प्रतिज्ञाहापनयत्नो निरर्थक इत्यत आह-- परीति । एतेन
परिहासभीतिश्चेन्निवारयेति ध्वनितम्  ॥  २।३५।३१  ॥   

  

स्वेति । राघवो रामः स्वराज्यं पातु त्वं विगतज्वरा भव । ननु पालनं
विगतज्वरात्वं च राजैव कर्तेत्यत आह-- राघवाद्रामादन्यः राजा भरतो वा इह
पुरे वसन् वस्तुं न क्षमः हिते त्वत्प्रियाचरणे च न क्षमो भविता रामगमने
सतीति शेषः  ॥  २।३५।३२  ॥   

  

स्वविचारितमाह-- राम इति । पूर्ववृत्तं स्वकुलमर्यादाम्  ॥  २।३५।३३  ॥   

  

उपसंहरन्नाह-- इतीति । तीक्ष्णैः मातृवृत्तान्तकथनादिभिः भूयः अत्यन्तं
क्षोभयामास चालयामास  ॥  २।३५।३४  ॥   

  

नैवेति । तदा सुमन्त्रचालनकाले । एतेन रामारागरक्तानां
क्षोभादिविक्रियाराहित्यं व्यञ्जितम्  ॥  २।३५।३५  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
पञ्चत्रिंशः सर्गः  ॥  २।३५  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/035_sumantrakRtaM_kaikeyIgarhaNam.md">
<details><summary><h3>तिलकम् ...{Loading}...</h3></summary>



एवं सपरिकरस्य राज्ञः परमशोके प्राप्ते सुमन्त्रः कैकेयीं प्रत्याह तत इति
। शिरोनिर्धूननादि कोपविकाराभिनयः । कटकटाय्य कटकटशब्दवतः कृत्वा  ॥ 
२।३५।१ ॥   

  

कोपसंरक्ते कृत्वेति शेषः वर्णं मुखकान्तिम् । पूर्वोचितं पूर्वकालस्तितं
राजमन्त्रिण उचितं च  ॥  २।३५।२  ॥   

  

दशरथस्यमनः समीक्षमाणः कैकेयीविषयस्नेहरहितं जानन्  ॥  २।३५।३,४  ॥   

  

यस्यास्तव यया त्वया  ॥  २।३५।५  ॥   

  

अतः नहीति । हे देवि तवातिशयेन कर्तुमशक्यं न किंचिद्विद्यते । इह संसारे
अन्ततः सर्वान्ते त्वत्कृत्यसाध्यफलविचार इत्यर्थः । पतिघ्नीमिति । रामगमने
राजमरणस्यावश्यकत्वादिति भावः । रामस्य विवासनाद्राज्ञो मरणाच्च कुलघ्नीम्
 ॥  २।३५।६  ॥   

  

अचलमिव दुष्प्रकम्प्यम् । कर्मभिः क्रूरैः सन्तापयसि राजानमिति शेषः  ॥ 
२।३५।७  ॥   

  

भर्तुरिच्छा भर्तुरिच्छाविषयानुसरणम्  ॥  २।३५।८  ॥   

  

यथावयः वयःक्रममनतिक्रम्य नृपक्षये राजभूतपितृक्षये राज्यानि प्राप्नुवन्ति
ज्येष्ठक्रमेणेति यावत् तमिममनादिप्रवृत्तमाचारमिक्ष्वाकुकुलनाथे दशरथे
जीवत्येव लोपयितुमिच्छसीति योजना  ॥   

२।३५।९,१०  ॥   

विषये देशे तादृशं ब्राह्मणवासानर्हम्
अमर्यादमतिक्रमितज्येष्ठराज्यादिव्यवहारं करिष्यसीत्यनेनाद्यापि रामं
निवर्तयेति सूचयति  ॥  २।३५।१११३  ॥   

  

यस्यास्त ईदृशं घोरं वृत्तमस्ति तया त्वया तदाचरन्त्या हेतुभूतया पृथिवी
यन्न  

विदृता न विदीर्णा तदाश्चर्यमिव पश्यामि  ॥  २।३५।१४  ॥   

  

किं च महाब्रह्मर्षिभिः सृष्टाः प्रयुक्ताः, ज्वलन्तो
ऽग्निवद्भस्मकरणसमर्थाः, भीमदर्शना भीमं फलं दृश्यते येषु तादृशा धिगिति
वाग्रूपा दण्डास्त्वां न हिंसन्ति इदमप्याश्चर्यमित्यनुकर्षः । स्थितां
कृतनिश्चयाम् अनेन सर्वे त्वां धिक्कुर्वन्तीति  

ध्वनयति  ॥  २।३५।१५  ॥   

  

अथान्यापदेशेन राजानं निन्दति आम्रमिति । परिचरेदालवालादिकरणेन रोपयेत्,
आम्रस्थाने तं च पुनः पयसा सिञ्चेत् अस्यैवं निम्बसेवां कुर्वतः प्रीतये स
मधुरो न भवेत् अतो वृथैवेदं कैकेय्यनुवर्तनं राज्ञ इत्याशयः  ॥  २।३५।१६
 ॥   

  

इदानीं कैकेय्या मर्मवचनान्यप्याह-- आभिजात्यमिति । यथा ते मातुराभिजात्यं
प्रशस्तमातापितृजत्वोचितव्यवहाररूपं तथैव ते तव मन्ये
कारणानुसारित्वात्कार्यस्येति भावः । तदुपपादयति दृष्टान्तेन नहीति ।
निम्बात्क्षौद्रं न स्त्रवेदिति वचो लोकप्रसिद्धं किलेत्यर्थः  ॥  २।३५।१७
 ॥   

  

ननु मे मातुः कथमाभिजात्यक्षतिस्तत्राह तवेति । असद्ग्राहं
घोरपापकर्माभिनिवेशं पूर्ववृद्धेभ्यो यथा येन प्रकारेण श्रुतं तथा संप्रति
विद्म स्मरामः । तदेवाह पितुरित्यादि । कश्चिदृषिः  ॥  २।३५।१८  ॥   

  

तस्माद्वरदानात्सर्वभूतानां व्यक्ताव्यक्तवाचां रुतं शब्दं तद्बोध्यमर्थं
संजज्ञे जानीते स्म । तेन सर्वभूतरुतज्ञत्वेन तिर्यग्गतानां
तिर्यक्स्त्रोतसां पशुपक्ष्यादीनां वचो विदितं ज्ञातार्थं भवति  ॥  २।३५।१९
 ॥   

  

ततस्तत एव हेतोः शयने शयानस्य ते पितुर्भूरिवर्चसः सुवर्णकान्तेर्जृम्भस्य
जृम्भाख्यस्य पक्षिणो भावो ऽभिप्रायो विरुतात्तदीयशब्दाद्विदितः । अथ स ते
पिता तत्र शयने शयान एव तद्भावपरिज्ञानजसन्तोषेण बहुधा
द्विस्त्रिर्बहुप्रकारेण चाहसत्  ॥  २।३५।२०  ॥   

  

तत्र शयने शयाना ते जननी मामयं हसतीति क्रुद्धा सती मृत्युरूपं
पाशमिच्छन्ती हे नृपते ते हासं हासकारणं ज्ञातुमिच्छामीति ते पितरमब्रवीत्
। "वरं ते" इति पाठे ते जननी मामयं हसतीति बुद्ध्या क्रुद्धाभवत् ततो
राज्ञा त्वद्विषयो ऽयं न हासः, किं तु वरबलान्मे
सर्वरुतज्ञानसामर्थ्यमस्ति, अतः किंचिज्जन्तुं विदिततद्भावो
ऽहासिषमित्युक्ते तद्वरस्वरूपं तद्दातारं च जिज्ञासामीत्यर्थः  ॥ 
२।३५।२१ ॥   

  

हासं तत्कारणम् । "वरम्" इति पाठे तद्दातारम्  ॥  २।३५।२२  ॥   

  

सर्वथा शंस जीव वा मा वा म्रियस्व वा । तस्मिन्नवगते इतः परं कदापि न
हसिष्यसि त्वत्कर्तृकमत्कर्मकभाविहासाभावं निश्चेष्यामीत्यर्थः  ॥  २।३५।२३
 ॥   

  

तस्मै वरदाय ऋषये तमर्थं कथननिर्बन्धरूपं कथयामासेत्यन्वयः  ॥  २।३५।२४  ॥   

  

ततः साधुः स वरदः प्रत्यभाषत ध्वंसतां वा स्वपित्रादिसमीपं गच्छतु वा । "मा
कथाः" इति पाठे ऽस्या वच इति शेषः  ॥  २।३५।२५  ॥   

  

निरस्य भद्रे त्वमितो गच्छेति ते मातरं परित्यज्य  ॥  २।३५।२६  ॥   

  

तथा त्वमपि दुर्जनाचरिते पथि स्थितेति शेषः । अत इमं राजानं  

मोहान्मोहमुत्पाद्यासद्ग्राहमसत्कार्यग्राहकं कुरुषे  ॥  २।३५।२७  ॥   

  

कन्यानां मातृतुल्यत्वं न्यायप्राप्तमित्याह सत्य इति । मा माम् नराः
पुत्ररूपाः समनुजायन्ते पितृस्वभावानुवर्तिनो जायन्ते  ॥  २।३५।२८  ॥   

  

नैवं भव मातृवन्मा भव यद्वसुधाधिप आह तद्गृहाण रामाभिषेकरूपं वचः । "नेया"
इति पाठे विधेया भवेत्यर्थः । भर्तुरिच्छां तद्विषयमुपास्य तदनुवर्तिनी
भूत्वास्य जनस्यास्मदादेर्गतिः शरणं भव  ॥  २।३५।२९  ॥   

  

प्रोत्साहिता प्रेरिता । असद्धर्मं कनिष्ठाभिषेकपूर्वं ज्येष्ठस्य
विवासनरूपमुपादध ग्राहय । "उपावह" इति पाठे ऽप्ययमेवार्थः  ॥  २।३५।३०  ॥   

  

तव मिथ्याप्रतिज्ञातं लीलयोक्तं वरद्वयदानरूपं वचः, अतो राजा न करिष्यति
तत्  ॥  २।३५।३१  ॥   

  

अतो ज्येष्ठत्वादिगुणको रामो ऽभिषिच्यताम् तदभिषेके ऽनुमतिः क्रियताम् ।
कर्मण्यः कर्मणि साधुः  ॥  २।३५।३२  ॥   

  

विपक्षे बाधकमाह परिवाद इति परिवादो ऽपवादः चरिष्यति प्रचरिष्यति  ॥ 
२।३५।३३  ॥   

  

राघवाद्रामादन्यः पुरवरे वसंस्ते क्षमो ऽनुकूलो नहि भवेदित्यर्थः ।
भरतस्त्वत्प्रतिकूल एव भविष्यतीति भावः  ॥  २।३५।३४  ॥   

  

अतः रामे हीति । पूर्ववृत्तं पूर्वराजाचारम्  ॥  २।३५।३५  ॥   

  

भूयो ऽत्यर्थम्  ॥  २।३५।३६  ॥   

  

सान्त्वैर्न क्षुभ्यते तीक्ष्णैर्न परिदूयते  ॥  २।३५।३७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे पञ्चत्रिंशः सर्गः  ॥  २।३५  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/035_sumantrakRtaM_kaikeyIgarhaNam.md">
<details><summary><h3>द्राविडपाठः ...{Loading}...</h3></summary>



  
ततो निर्द्धूय सहसा शिरो निश्वस्य चासकृत्।  
पाणिं पाणौ विनिष्पिष्य दन्तान् कटकटाप्य च ॥ 2.35.1 ॥   
लोचने कोपसंरक्ते वर्णं पूर्वोचितं जहत्।  
कोपाभिभूतः सहसा सन्तापमशुभं गतः ॥ 2.35.2 ॥   
मनः समीक्षमाणश्च सूतो दशरथस्य सः।  
कम्पयन्निव कैकेय्या हृदयं वाक्छरैः शितैः ॥ 2.35.3 ॥   
वाक्यवज्रैरनुपमैर्निर्भिन्दन्निव चाशुगैः।  
कैकेय्याः सर्वमर्माणि सुमन्त्रः प्रत्यभाषत ॥ 2.35.4 ॥   
भर्त्ता सर्वस्य जगतः स्थावरस्य चरस्य च।  
न ह्यकार्यतमं किञ्चित्तव देवीह विद्यते ॥ 2.35.5 ॥   
पतिघ्नीं त्वामहं मन्ये कुलघ्नीमपि चान्ततः ॥ 2.35.6 ॥   
यन्महेन्द्रमिवाजय्यं दुष्प्रकम्प्यमिवाचलम्।  
महोदधिमिवाक्षोभ्यं सन्तापयसि कर्मभिः ॥ 2.35.7 ॥   
मावमंस्था दशरथं भर्त्तारं वरदं पतिम्।  
भर्तुरिच्छा हि नारीणां पुत्रकोट्यां विशिष्यते ॥ 2.35.8 ॥   
यथावयो हि राज्यानि प्राप्नुवन्ति नृपक्षये।  
इक्ष्वाकुकुलनाथेऽस्मिंस्तल्लोपयितुमिच्छसि ॥ 2.35.9 ॥   
राजा भवतु ते पुत्रो भरतः शास्तु मेदिनीम्।  
वयं तत्र गमिष्यामो यत्र रामो गमिष्यति ॥ 2.35.10 ॥   
न हि ते विषये कश्चिद्ब्राह्मणे वस्तुमर्हति।  
तादृशं त्वममर्यादमद्य कर्म चिकीर्षसि ॥ 2.35.11 ॥   
आश्चर्यमिव पश्यामि यस्यास्ते वृत्तमीदृशम्।  
आचरन्त्या न विवृता सद्यो भवति मेदिनी ॥ 2.35.12 ॥   
महाब्रह्मर्षिजुष्टा वा ज्वलन्तो भीमदर्शनाः।  
धिग्वाग्दण्डा न हिंसन्ति रामप्रव्राजने स्थिताम् ॥ 2.35.13 ॥   
आम्रं छित्त्वा कुठारेण निम्बं परिचरेत्तु यः।  
यश्चैनं पयसा सिञ्चेन्नैवास्य मधुरो भवेत् ॥ 2.35.14 ॥   
अभिजातं हि ते मन्ये यथा मातुस्तथैव च।  
न हि निम्बात् स्रवेत् क्षौद्रं लोके निगदितं वचः ॥ 2.35.15 ॥   
तव मातुरसद्ग्राहं विद्मः पूर्वं यथा श्रुतम् ॥ 2.35.16 ॥   
सर्वभूतरुतं तस्मात् सञ्जज्ञे वसुधाधिपः।  
तेन तिर्यग्गतानां च भूतानां विदितं वचः ॥ 2.35.17 ॥   
ततो जृम्भस्य शयने विरुताद्भूरिवर्चसः।  
पितुस्ते विदितो भावः स तत्र बहुधाऽहसत् ॥ 2.35.18 ॥   
तत्र ते जननी क्रुद्धा मृत्युपाशमभीप्सती।  
हासं ते नृपतं सौम्य जिज्ञासामीति चाब्रवीत् ॥ 2.35.19 ॥   
नृपश्चोवाच तां देवीं शंसामि ते यदि।  
ततो मे मरणं सद्यो भविष्यति न संशयः ॥ 2.35.20 ॥   
माता ते पितरं देवि ततः केकयमब्रवीत्।  
शंस मे जीव वा मा वा न मामपहसिष्यसि ॥ 2.35.21 ॥   
प्रियया च तथोक्तः सन् केकयः पृथिवीपतिः।  
तस्मै तं वरदायार्थं कथयामास तत्त्वतः ॥ 2.35.22 ॥   
ततः स वरदः साधू राजानं प्रत्यभाषत।  
म्रियतां ध्वंसतां वेयं मा कृथास्त्वं महीपते ॥ 2.35.23 ॥   
स तच्छ्रुत्वा वचस्तस्य प्रसन्नमनसो नृपः।  
मातरं ते निरस्याशु विजहार कुबेरवत् ॥ 2.35.24 ॥   
तथा त्वमपि राजानं दुर्ज्जनाचरिते पथि।  
असद्ग्राहमिमं मोहात् कुरुषे पापदर्शिनि ॥ 2.35.25 ॥   
सत्यश्चाद्य प्रवादोऽयं लौकिकः प्रतिभाति मा।  
पितॄन् समनुजायन्ते नरा मातरमङ्गनाः ॥ 2.35.26 ॥   
नैवं भव गृहाणेदं यदाह वसुधाधिपः।  
भर्त्तुरिच्छामुपास्वेह जनस्यास्य गतिर्भव ॥ 2.35.27 ॥   
मा त्वं प्रोत्साहिता पापैर्देवराजसमप्रभम्।  
भर्त्तारं लोकभर्त्तारमसद्धर्ममुपादधाः ॥ 2.35.28 ॥   
न हि मिथ्या प्रतिज्ञातं करिष्यति तवानघः।  
श्रीमान् दशरथो राजा देवि राजीवलोचनः ॥ 2.35.29 ॥   
ज्येष्ठो वदान्यः कर्मण्यः स्वधर्मपरिरक्षिता।  
रक्षिता जीवलोकस्य बली रामोऽभिषिच्यताम् ॥ 2.35.30 ॥   
परिवादो हि ते देवि महान् लोके चरिष्यति।  
यदि रामो वनं याति विहाय पितरं नृपम् ॥ 2.35.31 ॥   
स राज्यं राघवः पातु भव त्वं विगतज्वरा।  
न हि ते राघवादन्यः क्षमः पुरवरे वसेत् ॥ 2.35.32 ॥   
रामे हि यौवराज्यस्थे राजा दशरथो वनम्।  
प्रवेक्ष्यति महेष्वासः पूर्ववृत्तमनुस्मरन् ॥ 2.35.33 ॥   
इति सान्त्वैश्च तीक्ष्णैश्च कैकेयीं राजसंसदि।  
सुमन्त्रः क्षोभयामास भूय एव कृताञ्जलिः ॥ 2.35.34 ॥   
नैव सा क्षुम्यते देवी न च स्म परिदूयते।  
न चास्या मुखवर्णस्य विक्रिया लक्ष्यते तदा ॥ 2.35.35 ॥   

</details>
</div>
