+++
title = "०३१ मिथिला-प्रस्थानम्"
title_english = "031 rAma travel to mithila city"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-031-Mithila_Prasthanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/01/031_mithilA-prasthAnam.md">
<details><summary><h2>IITK ...{Loading}...</h2></summary>

Viswamitra accompanied by the two princes departs for Mithila they halt
on the bank of Sona on their way



### श्लोकः
#### मूलम्
अथ तां रजनीं तत्र कृतार्थौ रामलक्ष्मणौ।  
ऊषतुर्मुदितौ वीरौ प्रहृष्टेनान्तरात्मना॥1.31.1॥

#### शब्दार्थः
अथ then, कृतार्थौ having fulfilled their purpose, मुदितौ rejoicing, वीरौ two heroes, रामलक्ष्मणौ Rama and Lakshmana, तां रजनीम् that night, प्रहृष्टेन with delighted, अन्तरात्मना hearts, तत्र there, ऊषतुः lived.

#### आङ्ग्लानुवादः
There, with their purpose fulfilled the heroes, Rama and Lakshmana, full of joy in their hearts spent the night.



### श्लोकः
#### मूलम्
प्रभातायां तु शर्वर्यां कृतपौर्वाह्णिकक्रियौ।  
विश्वामित्रमृषींश्चान्यान् सहितावभिजग्मतुः॥1.31.2॥

#### शब्दार्थः
शर्वर्याम् when that night (had passed away), प्रभातायाम् at dawn, कृतपौर्वाह्णिकक्रियौ performing religious rites relating to forenoon, सहितौ together, विश्वामित्रम् Visvamitra, अन्यान् other, ऋषींश्च rishis, अभिजग्मतुः approached.

#### आङ्ग्लानुवादः
As the night dawned, both the brothers performed the morning rites and approached Viswamitra and other rishis.



### श्लोकः
#### मूलम्
अभिवाद्य मुनिश्रेष्ठं ज्वलन्तमिव पावकम्।  
ऊचतुर्मधुरोदारं वाक्यं मधुरभाषिणौ॥1.31.3॥

#### शब्दार्थः
मधुरभाषिणौ having the disposition of agreeable speech, ज्वलन्तम् flaming, पावकम् इव like fire, मुनिश्रेष्ठम् best of ascetics, अभिवाद्य saluting with folded hands, मधुरोदारम् in sweet and generous way, वाक्यम् words, ऊचतुः uttered.

#### आङ्ग्लानुवादः
Sweettongued, they visited with folded hands the best of ascetics Viswamitra who was shining like a flaming fire and addressed him  thus in sweet and generous wordsः



### श्लोकः
#### मूलम्
इमौ स्म मुनिशार्दूल किङ्करौ समुपस्थितौ।  
आज्ञापय यथेष्टं वै शासनं करवाव किम्॥1.31.4॥

#### शब्दार्थः
मुनिशार्दूल O Best of ascetics, किङ्करौ two servants, इमौ here we are, समुपस्थितौ स्म in attendance in your presence, यथेष्टम् freely, आज्ञापय command us, किम् what, शासनम् order, करवाव shall we both do.

#### आङ्ग्लानुवादः
"O tiger among ascetics, we  two are at your  service. Command whatever you want and we shall execute" it.



### श्लोकः
#### मूलम्
एवमुक्ता स्ततस्ताभ्यां सर्व एव महर्षयः।  
विश्वामित्रं पुरस्कृत्य रामं वचनमब्रुवन्॥1.31.5॥

#### शब्दार्थः
ताभ्याम् by both of them, एवम् in this way, उक्ताः having been addressed, महर्षयः maharshis, सर्वे एव all of them, विश्वामित्रम् Viswamitra, पुरस्कृत्य placing in the forefront, रामम् addressing Rama, वचनम् words, अब्रुवन् spoke.

#### आङ्ग्लानुवादः
Addressed, thus by both of them, Viswamitra ahead of all the sages, spoke to Rama.



### श्लोकः
#### मूलम्
मैथिलस्य नरश्रेष्ठ जनकस्य भविष्यति।  
यज्ञः परमधर्मिष्ठस्तस्य यास्यामहे वयम्॥1.31.6॥

#### शब्दार्थः
नरश्रेष्ठ O Foremost of men, मैथिलस्य of the king of Mithila, जनकस्य Janaka's, परमधर्मिष्ठः highly conforming to righteousness, यज्ञः sacrifice, भविष्यति is going to be performed, वयम् we, तस्य of that sacrifice, यास्यामहे shall go there.

#### आङ्ग्लानुवादः
"O foremost of men, Janaka, king of Mithila, is performing a great religious sacrifice. We shall go there.



### श्लोकः
#### मूलम्
त्वं चैव नरशार्दूल सहास्माभिर्गमिष्यसि।  
अद्भुतं धनुरत्नं च तत्र तद्रष्टुमर्हसि॥1.31.7॥

#### शब्दार्थः
नरशार्दूल O Best among men, त्वम् च you also, अस्माभिः सह along with us, गमिष्यसि will go, तत्र there, अद्भुतम् wonderful, तत् धनुरत्नं च that  jewel of bow, द्रष्टुम् to see, अर्हसि you are  worthy of seeing.

#### आङ्ग्लानुवादः
O tiger among men, come along with us. You ought to see there the wonderful  jewel of a bow.



### श्लोकः
#### मूलम्
तद्धि पूर्वं नरश्रेष्ठ दत्तं सदसि दैवतैः।  
अप्रमेयबलं घोरं मखे परमभास्वरम्॥1.31.8॥

#### शब्दार्थः
नरश्रेष्ठ O Best among men, अप्रमेयबलम् having  immeasurable energy, घोरम् dreadful, परमभास्वरम् highly lustrous, तत् that (bow), पूर्वम् in the ancient days, दैवतैः by devatas, मखे at the sacrifice, सदसि in the sacrificial assembly, दत्तम् was bestowed.

#### आङ्ग्लानुवादः
O best among men, this bow of immeasurable energy. dreadful and highly lustrous was bestowed on king Janaka by devatas in a sacrificial  assembly in the past.



### श्लोकः
#### मूलम्
नास्य देवा न गन्धर्वा नासुरा न च राक्षसाः।  
कर्तुमारोपणं शक्ता न कथञ्चन मानुषाः॥1.31.9॥

#### शब्दार्थः
अस्य of that, आरोपणम् stringing of bow, कर्तुम् to do, देवाः devas, न शक्ताः are not capable, गन्धर्वाः gandharvas ,न not capable, असुराः asuras, न not capable, राक्षसाः च rakshasas also, न not capable, मानुषाः men, कथञ्चन in any way, न not capable.

#### आङ्ग्लानुवादः
Neither devas, nor gandharvas, nor asuras nor human, are capable of stringing the bow by any means.



### श्लोकः
#### मूलम्
धनुषस्तस्य वीर्यं तु जिज्ञासन्तो महीक्षितः।  
न शेकुरारोपयितुं राजपुत्रा महाबलाः॥1.31.10॥

#### शब्दार्थः
राजपुत्राः princes, महाबलाः possesing mighty strength, महीक्षितः kings, तस्य धनुषः that bow's, वीर्यम् prowess, जिज्ञासन्तः intent on knowing, आरोपयितुम् attempted to lift or string it, न शेकुः failed.

#### आङ्ग्लानुवादः
Mighty princes and kings have failed to string it, in their attempt to know its strength.



### श्लोकः
#### मूलम्
तद्धनुर्नरशार्दूल मैथिलस्य महात्मनः।  
तत्र द्रक्ष्यसि काकुत्स्थ यज्ञं चाद्भुतदर्शनम्॥1.31.11॥

#### शब्दार्थः
नरशार्दूल O Best among men, काकुत्स्थ O Descendent of Kakutstha, महात्मनः of the  magnanimous, मैथिलस्य of the king of Mithila, तद्धनुः that bow, अद्भुतदर्शनम् wonderful to look at, यज्ञं च that sacrifice, तत्र there, द्रक्ष्यसि you will see.

#### आङ्ग्लानुवादः
O best of men, O descendent of Kakustha, there you will see the bow that belongs to the magnanimous king of Mithila and the wonderful sacrifice at that place.



### श्लोकः
#### मूलम्
तद्धि यज्ञफलं तेन मैथिलेनोत्तमं धनुः।  
याचितं नरशार्दूल सुनाभं सर्वदैवतैः॥1.31.12॥

#### शब्दार्थः
नरशार्दूल O Best among men, सुनाभम् with strong centre, तत् that, उत्तमं superior, धनुः bow, तेन मैथिलेन by the king of Mithila, Devarata, सर्वदैवतैः by all devatas, यज्ञफलम् as fruit of the sacrifice, याचितं हि solicited.

#### आङ्ग्लानुवादः
O best among men, that excellent bow strong in the middle was offered by king of Mithila, Devarata as well as by all devatas as fruit of the sacrifice.



### श्लोकः
#### मूलम्
आयागभूतं नृपतेस्तस्य वेश्मनि राघव।  
अर्चितं विविधैर्गन्धैर्धूपैश्चागरुगन्धिभिः॥1.31.13॥

#### शब्दार्थः
राघव O Rama, तस्य नृपतेः that king's, वेश्मनि in the house, आयागभूतम् as principal deity in the festival of bows, विविधैः by various kinds of, गन्धैः sandal wood paste, अगरुगन्धिभिः fragrant Agaru, धूपैश्च with incense, अर्चितम् is worshipped.

#### आङ्ग्लानुवादः
O Rama, that bow is worshipped in the king's palace as principal deity with various kinds of perfumes, sandal paste, incense and fragrant agaru".



### श्लोकः
#### मूलम्
एवमुक्त्वा मुनिवरः प्रस्थानमकरोत्तदा।  
सर्षिसङ्घस् सकाकुत्स्थः आमन्त्र्य वनदेवताः॥1.31.14॥

#### शब्दार्थः
मुनिवरः the best of ascetics, एवम् in this way, उक्त्वा having spoken, सर्षिसङ्घः in the company of rishis, सकाकुत्स्थः along with Kakutstha, वनदेवताः sylvian deities, आमन्त्र्य taking leave of, तदा then, प्रस्थानम् journey, अकरोत् performed.

#### आङ्ग्लानुवादः
Having spoken thus, Viswamitra,  the best of ascetics commenced the onward journey along with the Kakutshas and rishis, taking leave of the deities of the forest.



### श्लोकः
#### मूलम्
स्वस्ति वोऽस्तु गमिष्यामि सिद्वस्सिद्धाश्रमादहम्।  
उत्तरे जाह्नवीतीरे हिमवन्तं शिलोच्चयम्॥1.31.15॥

#### शब्दार्थः
(O Deities of the forest) वः स्वस्ति may safety be yours, सिद्धः my purpose has been achieved, अहम् I, सिद्धाश्रमात् from Siddha ashrama, उत्तरे जाह्नवीतीरे on northern side of river Jahnavi, हिमवन्तम् named Himavanta, शिलोच्चयम् mountain, गमिष्यामि I shall go.

#### आङ्ग्लानुवादः
"(O ascetics of the forest) May you be safe. My purpose has been achieved in this Siddhaashrama. From here I shall go to the Himavanta mountain situated on the  
northern bank of  Jahnavi" (said Viswamitra).



### श्लोकः
#### मूलम्
प्रदक्षिणं ततः कृत्वा सिद्धाश्रममनुत्तमम्।  
उत्तरां दिशमुद्दिश्य प्रस्थातुमुपचक्रमे॥1.31.16॥

#### शब्दार्थः
ततः thereafter, अनुत्तमम् the supreme, सिद्धाश्रमम् Siddha asrama, प्रदक्षिणम्     circumambulation, कृत्वा having made, उत्तरां दिशमुद्दिश्य towards northern direction, प्रस्थातुम् to perform journey, उपचक्रमे commenced.

#### आङ्ग्लानुवादः
Thereafter, circumambulating the supreme Siddhasrama with reverence, they (Viswamitra and the princes) commenced their journey in the northern direction.



### श्लोकः
#### मूलम्
तं प्रयान्तं मुनिवरमन्वयादनुसारिणम्।  
शकटीशतमात्रं तु प्रायेण ब्रह्मवादिनाम्॥1.31.17॥

#### शब्दार्थः
प्रयान्तम् as he set out for his onward journey, तं मुनिवरम् the best of ascetics, अनुसारिणाम् who was following, ब्रह्मवादिनाम् of the expounders of vedas, प्रायेण nearly, शकटीशतमात्रम् one hundred carriages alone, अन्वयात् followed.

#### आङ्ग्लानुवादः
As Viswamitra, the best of ascetics set out on his journey, expounders of the Vedas followed him, nearly in one hundred carriages.



### श्लोकः
#### मूलम्
मृगपक्षिगणाश्चैव सिद्धाश्रमनिवासिनः।  
अनुजग्मुर्महात्मानं विश्वामित्रं महामुनिम्॥1.31.18॥  
निवर्तयामास ततः पक्षिसङ्घान् मृगानपि।

#### शब्दार्थः
सिद्धाश्रमनिवासिनः living in Siddha asrama, मृगपक्षिगणाश्चैव hosts of birds and beasts, महात्मानम् the illustrious, विश्वामित्रं महामुनिम् maharshi Visvamitra, अनुजग्मुः followed, पक्षिसङ्गान् host of birds, मृगानपि beasts, (ततः) निवर्तयामास sent them back.

#### आङ्ग्लानुवादः
Birds and beasts living in Siddhaashrama also followed the illustrious maharshi  
Viswamitra over a long distance until he sent them back.



### श्लोकः
#### मूलम्
ते गत्वा दूरमध्वानं लम्बमाने दिवाकरे।  
वासं चक्रुर्मुनिगणाः शोणाकूले समाहिताः॥1.31.19॥

#### शब्दार्थः
ते मुनिगणाः those groups of sages, दूरम् अध्वानम् a long way, गत्वा having gone, दिवाकरे when the Sun, लम्बमाने was hanging down, समाहिताः assembled, शोणाकूले on the bank of river Sona, वासम् halt, चक्रुः made.

#### आङ्ग्लानुवादः
The sages travelled a long distance and halted on the bank of  Sona at sunset.



### श्लोकः
#### मूलम्
तेऽस्तं गते दिनकरे स्नात्वा हुतहुताशनाः।  
विश्वामित्रं पुरस्कृत्य निषेदुरमितौजसः॥1.31.20॥

#### शब्दार्थः
अमितौजसः men possessing great splendour, ते those sages, दिनकरे when the Sun, अस्तंगते was set, स्नात्वा having bathed, हुतहुताशनाः having kindled fire, विश्वामित्रम् Viswamitra, पुरस्कृत्य having honoured him, निषेदुः sat down.

#### आङ्ग्लानुवादः
The sages who possessed great splendour bathed and offered oblations to fire at sunset and sat in front of  Viswamitra.



### श्लोकः
#### मूलम्
रामोऽपि सहसौमित्रिर्मुनीं स्तानभिपूज्य च।  
अग्रतो निषसादाथ विश्वामित्रस्य धीमतः॥1.31.21॥

#### शब्दार्थः
सहसौमित्रिः together with Lakshmana, रामः अपि Rama also, तान् मुनीन् those sages, अभिपूज्य offering respectful salutations, अथ thereafter, धीमतः of the sagacious, विश्वामित्रस्य Viswamitra, अग्रतः in front of, निषसाद sat down.

#### आङ्ग्लानुवादः
Rama together with Lakshmana having offered respectful salutations to the sages, sat in front of the sagacious Viswamitra.



### श्लोकः
#### मूलम्
अथ रामो महातेजाः विश्वामित्रं महामुनिम्।  
पप्रच्छ नरशार्दूलः कौतूहलसमन्वितः॥1.31.22॥

#### शब्दार्थः
अथ thereafter, महातेजाः highly lustrous, नरशार्दूलः best among men, रामः Rama, कौतूहलसमन्वितः filled with curiosity, महामुनिम् great sage, विश्वामित्रम् Viswamitra, पप्रच्छ enquired.

#### आङ्ग्लानुवादः
Thereafter highly lustrous Rama, the best among men, filled with curiosity enquired of  
the great sage Viswamitraः



### श्लोकः
#### मूलम्
भगवन् कोऽन्वयं देशस्समृद्धवनशोभितः।  
श्रोतुमिच्छामि भद्रं ते वक्तुमर्हसि तत्त्वतः॥1.31.23॥

#### शब्दार्थः
भगवन् O Worshipful one, समृद्धवनशोभितः shining with affluent groves, अयम् देशः this region, कः नु what could be?, श्रोतुम् to listen, इच्छामि I am desirous, ते भद्रम् may safety be to you, तत्त्वतः truly, वक्तुम् अर्हसि you are fit to tell me.

#### आङ्ग्लानुवादः
"O worshipful one, what could be the reason for this region shining with luxuriant groves?  I wish to hear from you. You can tell me all about this (region). May it be safe for you"



### श्लोकः
#### मूलम्
चोदितो रामवाक्येन कथयामास सुव्रतः।  
तस्य देशस्य निखिलमृषिमध्ये महातपाः॥1.31.24॥

#### शब्दार्थः
सुव्रतः O Man of excellent vows, महातपाः a sage who performed rigid austerities, रामवाक्येन by the words of Rama, चोदितः urged by, ऋषिमध्ये in the midst of rishis, तस्य  देशस्य that region's, निखिलम् entire story, कथयामास described.

#### आङ्ग्लानुवादः
A sage of  excellent vows and rigid austerities, Viswamitra, urged by the words of Rama, described  in the midst of rishis the entire story relating to that region.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे एकत्रिंशस्सर्गः॥  
Thus ends the thirtyfirst sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/01/031_mithilA-prasthAnam.md">
<details><summary><h2>भूषणम् ...{Loading}...</h2></summary>



अथ तां रजनीं तत्र कृतार्थौ रामलक्ष्मणौ ।  

ऊषतुर्मुदितौ वीरौ प्रहृष्टेनान्तरात्मना  ॥  १।३१।१  ॥   

एवं कृतार्थो विश्वामित्रो जनकसुतात्वेनावतीर्णया श्रिया रामं योजयितुं
व्याजेन मिथिलाप्रस्थानं प्रस्तौत्येकत्रिंशे अथेत्यादि । कृतार्थौ
कृतविश्वामित्रप्रयोजनौ । प्रहृष्टेन सन्तुष्टेन अन्तरात्मना अन्तःकरणेन
उपलक्षितौ  ॥  १।३१।१  ॥   

  

प्रभातायां तु शर्वर्यां कृतपौर्वाह्णिकक्रियौ ।  

विश्वामित्रं मुनींश्चान्यान् सहितावभिजग्मतुः  ॥  १।३१।२  ॥   

प्रभातायामिति । सहितौ अविनाभूतौ  ॥  १।३१।२  ॥   

  

अभिवाद्य मुनिश्रेष्ठं ज्वलन्तमिव पावकम् ।  

ऊचतुर्मधुरोदारं वाक्यं मधुरभाषिणौ  ॥  १।३१।३  ॥   

अभिवाद्येति । मधुरोदारोक्तौ हेतुः मधुरभाषिणाविति  ॥  १।३१।३  ॥   

  

इमौ स्म मुनिशार्दूल किङ्करौ समुपस्थितौ ।  

आज्ञापय यथेष्टं वै शासनं करवाव किम्  ॥  १।३१।४  ॥   

इमाविति । स्मेति भूतार्थसूचकमव्ययम् । इमौ स्म आज्ञापितं
सर्वमनुष्ठितवन्तावित्यर्थः । मुनिशार्दूल ब्रह्मध्यायिषु श्रेष्ठ अनेन
निरवधिकभक्तिमत्त्वं सूचितम् । किङ्करौ "भक्तिक्रीतो जनार्दनः"  

इत्युक्तरीत्या त्वया क्रीतौ । समुपस्थितौ भक्तं त्वां विना क्षणमपि
स्थातुमक्षमौ, "शरतल्पगतो भीष्मः शाम्यन्निव हुताशनः । मां ध्याति
पुरुषव्याघ्रस्ततो मे तदग्तं मनः  ॥ " इतिवत्। आज्ञापय यथेष्टं क्षामकाले
अल्पद्रव्याय क्रीतो राजपुत्रः पुनर्निवर्तयितुं नार्हः किल। शासनं करवाव
किम्, कर्तव्ये न सङ्कोचः कार्य इत्यर्थः। अनेन स्वभक्ताय स्वान्यं न ददाति
आहूय न ददाति स्वयं गत्वैव ददाति स्वात्मानमिष्टविनियोगार्हं
करोतीत्युक्तम्  ॥  १।३१।४  ॥   

  

एवमुक्तास्ततस्ताभ्यां सर्व एव महर्षयः ।  

विश्वामित्रं पुरस्कृत्य रामं वचनमब्रुवन्  ॥  १।३१।५  ॥   

एवमिति । अत्र विश्वामित्रेण प्रतिवक्तव्ये ऋषिभिर्नियोजनं
रामभक्त्यतिरेकेण । पुरस्कृत्य तदनुज्ञां लब्ध्वेत्यर्थः । यद्वा
विश्वामित्रप्रमुखा मुनय इत्यर्थः  ॥  १।३१।५  ॥   

  

मैथिलस्य नरश्रेष्ठ जनकस्य भविष्यति ।  

यज्ञः परमधर्मिष्ठस्तस्य यास्यामहे वयम्  ॥  १।३१।६  ॥   

मैथिलस्येति । मिथिलाया ईश्वरो मैथिलः "तस्येदम्" इत्यण् । परमधर्मिष्ठः
अतिशयेन धर्मवान्, भगवत्कैङ्कर्यरूपत्वेन काम्यनित्याभ्यामुत्कृष्ट
इत्यर्थः । तस्य तस्यकृते  ॥  १।३१।६  ॥   

  

त्वं चैव नरशार्दूल सहास्माभिर्गमिष्यसि ।  

अद्भुतं धनुरत्नं च तत्र तद्द्रष्टुमर्हसि  ॥  १।३१।७  ॥   

त्वमिति । गमिष्यसि, यदीति शेषः । धनुरत्नं धनुःश्रेष्ठम् । दीर्घाभाव
आर्षः । चकाराद्यज्ञं चेत्यर्थः । तत् प्रसिद्धम्  ॥  १।३१।७  ॥   

  

तद्धि पूर्वं नरश्रेष्ठ दत्तं सदसि दैवतैः ।  

अप्रमेयबलं घोरं मखे परमभास्वरम्  ॥  १।३१।८  ॥   

तस्य धनूरत्नं कुतः समायातम् ? तत्राह तद्धीति । मखे सदसि
दैवतैर्दत्तमित्यन्वयः  ॥  १।३१।८  ॥   

  

नास्य देवा न गन्धर्वा नासुरा न च राक्षसाः ।  

कर्तुमारोपणं शक्ता न कथञ्चन मानुषाः  ॥  १।३१।९  ॥   

नास्येति । आरोपणं ज्यारोपणम्  ॥  १।३१।९  ॥   

  

धनुषस्तस्य वीर्यं तु जिज्ञासन्तो महीक्षितः ।  

न शेकुरारोपयितुं राजपुत्रा महाबलाः  ॥  १।३१।१०  ॥   

धनुष इति । जिज्ञासन्तः जिज्ञासमानाः  ॥  १।३१।१०  ॥   

  

तद्धनुर्नरशार्दूल मैथिलस्य महात्मनः ।  

तत्र द्रक्ष्यसि काकुत्स्थ यज्ञं चाद्भुतदर्शनम्  ॥  १।३१।११  ॥   

तदिति । यज्ञं द्रक्ष्यसि तत्र तद्धनुश्च द्रक्ष्यसीत्यन्वयः  ॥  १।३१।११
 ॥   

  

तद्धि यज्ञफलं तेन मैथिलेनोत्तमं धनुः ।  

याचितं नरशार्दूल सुनाभं सर्वदैवतैः  ॥  १।३१।१२  ॥   

मखे किमर्थं दत्तम् ? तत्राह तद्धीति । सुनाभं शोभनमुष्टिबन्धनस्थानम् ।
दैवतैः दैवतेभ्यः । याचितं दत्तं चेत्यर्थः  ॥  १।३१।१२  ॥   

  

आयागभूतं नृपतेस्तस्य वेश्मनि राघव ।  

अर्चितं विविधैर्गन्धैर्माल्यैश्चागरुगन्धिभिः  ॥  १।३१।१३  ॥   

आयागेति । आयागभूतं धनुरुत्सवे प्राधान्येनार्चितं धनुरायाग उच्यते । अत्र
विश्वामित्रेणैवानुक्तिः सर्वसम्मतत्वद्योतनाय  ॥  १।३१।१३  ॥   

  

एवमुक्त्वा मुनिवरः प्रस्थानमकरोत्तदा ।  

सर्षिसङ्घः सकाकुत्स्थ आमन्त्र्य वनदेवताः  ॥  १।३१।१४  ॥   

एवमिति । पूर्वं विश्वामित्रं पुरस्कृत्येत्युक्त्या प्राधान्यात्
विश्वामित्र उक्तवानित्यनूद्यते  ॥  १।३१।१४  ॥   

  

स्वस्ति वो ऽस्तु गमिष्यामि सिद्धः सिद्धाश्रमादहम् ।  

उत्तरे जाह्नवीतीरे हिमवन्तं शिलोच्चयम्  ॥  १।३१।१५  ॥   

स्वस्तीति । जाह्नवीतीरे स्थितं हिमवन्तं गमिष्यामीत्यन्वयः । शिलोच्चयं
पर्वतं सिद्धाश्रमाद्धिमवद्गमनं मिथिलामार्गेणेतिज्ञेयम्  ॥  १।३१।१५  ॥   

  

प्रदक्षिणं ततः कृत्वा सिद्धाश्रममनुत्तमम्  ॥   

उत्तरां दिशमुद्दिश्य प्रस्थातुमुपचक्रमे  ॥  १।३१।१६  ॥   

प्रदक्षिणमिति । ततः वनदेवतामन्त्रणानन्तरम्  ॥  १।३१।१६  ॥   

  

तं प्रयान्तं मुनिवरमन्वयादनुसारिणम् ।  

शकटीशतमात्रं च प्रायेण ब्रह्मवादिनाम्  ॥  १।३१।१७  ॥   

तमिति । अनुसारिणम् उत्तरदिगनुसारिणं तम् । प्रायेण बाहुल्येन ।
ब्रह्मवादिनां शकटीशतमात्रं शकट्यः शकटानि तेषां शतमात्रं शतप्रमाणम् ।
अन्वयात् अन्वगात् । यद्वा शतमात्रमन्वयात्, इतरत्सर्वं सिद्धाश्रम एव
स्थितमित्यर्थः । अत्र शकटीशब्देन शकट्यारोपिताग्निहोत्रसम्भारादिकमुच्यते
 ॥  १।३१।१७  ॥   

  

मृगपक्षिगणाश्चैव सिद्धाश्रमनिवासिनः ।  

अनुजग्मुर्महात्मानं विश्वामित्रं महामुनिम्  ॥  १।३१।१८  ॥   

मृगेति । तद्भक्त्येति भावः  ॥  १।३१।१८  ॥   

  

निवर्तयामास ततः पक्षिसङ्घान् मृगानपि  ॥  १।३१।१९  ॥   

निवर्तयामासेत्यर्द्धम् । अत्र पक्ष्यादिनिवर्तनेन मुनीनां गमनं द्योतितम्
 ॥  १।३१।१९  ॥   

  

ते गत्वा दूरमध्वानं लम्बमाने दिवाकरे ।  

वासं चक्रुर्मुनिवराः शोणाकूले समागताः  ॥  १।३१।२०  ॥   

त इति । शोणः पुन्नदः, स एव शोणेत्यपि व्यपदिश्यते  ॥  १।३१।२०  ॥   

  

ते ऽस्तङ्गते दिनकरे स्नात्वा हुतहुताशनाः ।  

विश्वामित्रं पुरस्कृत्य निषेदुरमितौजसः  ॥  १।३१।२१  ॥   

त इति । शोणे स्नात्वा दिनकरे ऽस्तङ्गते सति हुतहुताशना इत्यन्वयः  ॥ 
१।३१।२१  ॥   

  

रामो ऽपि सह सौमित्रिर्मुनींस्तानभिपूज्य च ।  

अग्रतो निषसादाथ विश्वामित्रस्य धीमतः  ॥  १।३१।२२  ॥   

राम इति । अभिपूज्य अभिवाद्य  ॥  १।३१।२२  ॥   

  

अथ रामो महातेजा विश्वामित्रं महामुनिम् ।  

पप्रच्छ नरशार्दूलः कौतूहलसमन्वितः  ॥  १।३१।२३  ॥   

अथेति । स्पष्टम्  ॥  १।३१।२३  ॥   

  

भगवन् कस्य देशो ऽयं समृद्धवनशोभितः ।  

श्रोतुमिच्छामि भद्रं ते वक्तुमर्हसि तत्त्वतः  ॥  १।३१।२४  ॥   

भगवन्निति । अयं शोणकूलस्थः  ॥  १।३१।२४  ॥   

  

चोदितो रामवाक्येन कथयामास सुव्रतः ।  

तस्य देशस्य निखिलमृषिमध्ये महातपाः  ॥  १।३१।२५  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकत्रिंशः सर्गः  ॥ 
३१  ॥   

चोदित इति । निखिलं वृत्तान्तमित्यर्थः  ॥  १।३१।२५  ॥   

इति श्रीगोविन्दराजविरचिते श्रीरामायणे मणिमञ्जीराख्याने बालकाण्डव्याख्यान
एकत्रिंशः सर्गः  ॥  ३१  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/01/031_mithilA-prasthAnam.md">
<details><summary><h2>शिरोमणी ...{Loading}...</h2></summary>



विश्वामित्रवचनानन्तरकालिकं वृत्तमाह अथेति । अथ विश्वामित्रोक्त्यनन्तरं
कृतार्थौ साधितमुनिप्रयोजनौ मुदितौ प्रमोदस्य दातारौ प्रहृष्टेन
अन्तरात्मनोपलक्षितौ वीरौ रामलक्ष्मणौ तत्र सिद्धाश्रमे ऊषतुः ।
मुदितावित्यत्रान्तर्भावितणिजर्थः । कर्मणो ऽविवक्षया कर्तरि निष्ठा  ॥ 
१।३१।१  ॥   

  

प्रभातायामिति । शर्वर्यां रात्रौ प्रभातायां प्रभातत्वं प्राप्तायामेव
कृतपौर्वाह्णिकक्रियौ निर्वर्तितप्रातःक्रियाकलापौ सहितौ रामलक्ष्मणौ
विश्वामित्रमन्यांश्च मुनीनभिजग्मतुः तत्सम्मुखं प्रापतुः  ॥  १।३१।२  ॥   

  

अभिवाद्येति । ज्वलन्तं पावकमिव मुनिश्रेष्ठं विश्वामित्रप्रभृतिमभिवाद्य
प्रणम्य मधुरोदारं मधुरत्वसमानाधिकरणोदारत्वविशिष्टं वाक्यं मधुरभाषिणौ
नित्यं मधुरभाषणशीलौ रामलक्ष्मणौ ऊचतुः  ॥  १।३१।३  ॥   

  

तद्वचनमेवाह इमाविति हे मुनिशार्दूल समुपस्थितौ त्वां प्राप्तौ इमौ आवां
द्वौ किङ्करौ त्वं यथेष्टं यथेच्छमेव किमपि आज्ञापय । तव शासनमावां करवाव ।
स्मशब्द एवार्थे । वैशब्दो ऽप्यर्थे  ॥  १।३१।४  ॥   

  

रामप्रार्थनोत्तरकालिकं वृत्तमाह एवमिति । तयोः रामलक्ष्मणयोः एवमनेन
प्रकारेण वाक्ये उक्ते सति सर्वे महर्षयः विश्वामित्रं पुरस्कृत्यैव रामं
वचनमब्रुवन् । सम्बन्धसामान्यविवक्षया षष्ठी  ॥  १।३१।५  ॥   

  

तद्वचनमेवाह मैथिलस्येत्यादिभिः । नरश्रेष्ठ हे राम मैथिलस्य मिथिलाधिपतेः
जनकस्य परमधर्मिष्ठः अतिशयधर्मोत्पादक इत्यर्थः । यज्ञः भविष्यति तत्र वयं
यास्यामहे यास्यामः  ॥  १।३१।६  ॥   

  

अतः हे नरशार्दूल । अस्माभिः सह त्वमपि तत्र गमिष्यसि । तत्र हेतुः तत्र
यागे अद्भुतं विलक्षणं तत्प्रसिद्धं धनूरत्नं त्वं द्रष्टुमर्हसि । चशब्दो
हेतौ । एवो ऽप्यर्थे  ॥  १।३१।७  ॥   

  

धनुषो ऽद्भुतत्वं दर्शयन्नाह तदिति । हे नरश्रेष्ठ
अप्रमेयबलमियत्तारहितबलविशिष्टमतिगुर्वित्यर्थः ।
परमभास्वरमतिदीप्तियुक्तमत एव घोरं भयङ्करं तत्प्रसिद्धं धनुः मखे सदसि
देवरातनामकजनकमखसभायां दैवतैः दक्षप्रजापतियागध्वंसे
प्रसादितशिवाल्लब्धधनुष्कदेवैः किञ्च देवतैः देवतास्वामिशिवेन ।
बहुत्वमादरार्थम् । पूर्वं दत्तं देवरातनामकपूर्वजनकायेति शेषः । हिर्हेतौ
 ॥  १।३१।८  ॥   

  

नास्येति । अस्य धनुषः आरोपणं बाणप्रक्षेपयोग्यज्यासंयोगं कर्तुं देवाः
कथञ्चन न शक्ताः,  

गन्धर्वाः कथञ्चन न शक्ताः, असुराः कथञ्चन न शक्ताः, राक्षसाः कथञ्चन न
शक्ताः, मानुषाश्च कथञ्चन न शक्ताः । मनुष्येष्वपि नहुषादिषु
अधिकपराक्रमश्रुतेः न पतत्प्रकर्षदोषाशङ्का  ॥  १।३१।९  ॥   

  

धनुष इति । तस्य देवैर्दत्तस्य धनुषः वीर्यं जिज्ञासन्तः महाबला महीक्षितो
राजानः राजपुत्राश्च आरोपयितुं बाणप्रक्षेपयोग्यज्यासंयोगं कर्तुं न शेकुः
। हिशब्दश्चार्थे  ॥  १।३१।१०  ॥   

  

उपसंहरन्नाह तदिति । हे नरशार्दूल हे काकुत्स्थ अद्भुतदर्शनं तत्प्रसिद्धं
मैथिलस्य धनुर्यज्ञं च तत्र मिथिलायां द्रक्ष्यसि  ॥  १।३१।११  ॥   

  

ननु तद्धनुः कथं प्राप्तमित्यत आह तदिति । हे नरशार्दूल सुनाभं
रमणीयमुष्टिबन्धनस्थानकमिदमेव यज्ञफलमिति मैथिलेन मिथिलाधिपतिना
याचितमुत्तमं श्रेष्ठं तत्प्रसिद्धं धनुः सर्वदैवतैः सर्वदेवदेवैः शिवेन
दत्तमिति शेषः । चशब्द इदमित्यर्थे । हिशब्द एवार्थे । अत एव ऽचापं
शम्भोर्दयादत्तम्ऽ इति पाद्मवचनं ऽप्रीतश्च भगवानीशस्त्रिशूली नीललोहितः ।
प्रददौ शत्रुनाशार्थं जनकायाद्भुतं धनुःऽ इति कौर्मवचनं च सङ्गच्छते  ॥ 
१।३१।१२  ॥   

  

आयागेति । हे राघव तस्य प्रसिद्धस्य नृपतेर्जनकस्य वेश्मनि विविधैः
अनेकप्रकारैः गन्धैश्चन्दनेः माल्यैः पुष्पैः अगरुगन्धिभिश्च अर्चितं
पूजितमायागभूतमासमन्तात् यागो यजनं यत्र तत्र भूतं प्राप्तं धनुरस्तीति
शेषः  ॥  १।३१।१३  ॥   

  

एवमिति । सर्षिसङ्घः ऋषिसङ्घसहितः सकाकुत्स्थः काकुत्स्थो रामस्तत्सहितः
मुनिवरो विश्वामित्रः एवमनेन प्रकारेणोक्त्वा तदैव वनदेवता आमन्त्र्य च
प्रस्थानमकरोत् । विनापि चं समुच्चयः । सर्वं वाक्यं सावधारणं भवतीति
न्यायेनैवकारलाभः  ॥  १।३१।१४  ॥   

  

आमन्त्रणप्रकारं वदन्नाह स्वस्तीति । सिद्धः साधितयागादिक्रियो ऽहमुत्तरे
जाह्नवीतीरे भिद्यमानं शिलोच्चयं हिमवन्तं सिद्धाश्रमाद्गमिष्यामि वो
युष्मभ्यं स्वस्त्यस्तु  ॥  १।३१।१५  ॥   

  

प्रदक्षिणमिति । ततः वनदेवतामन्त्रणानन्तरमनुत्तमं परमोत्कृष्टं
सिद्धाश्रमं प्रदक्षिणं कृत्वा उत्तरां दिशमुद्दिश्य प्रस्थातुमुपचक्रमे  ॥ 
१।३१।१६  ॥   

  

तमिति । व्रजन्तं तं प्रसिद्धं मुनिवरमनुसारिणां ब्रह्मवादिनां प्रयाणे एव
शकटीशतमात्रं शकटीशतेन शतसङ्ख्याकशकटीभिः मीयते परिच्छिद्यते तत्
यागोपस्करणं यागसामग्रीपूरितशकटीशतमित्यर्थः । अन्वयात् अभ्यगच्छत् । चशब्द
एवार्थे  ॥  १।३१।१७  ॥   

  

मृगेति । सिद्धाश्रमनिवासिनो मृगपक्षिगणा अपि महात्मानं पूज्यस्वरूपं
महामुनिं विश्वामित्रमेवानुजग्मुः । चकारो ऽप्यर्थकः  ॥  १।३१।१८  ॥   

  

निवर्तयामासेति । ततः मृगाद्यनुगमनानन्तरं बहून् पक्षिसङ्घान् अपिशब्देन
मृगसङ्घान् बहून्निवर्तयामास  ॥  १।३१।१९  ॥   

  

ते इति । समागता मुनिवरा दूरमध्वानं गत्वा दिवाकरे लम्बमाने अस्तं प्राप्ते
सति शोणकूले वासं चक्रुः  ॥  १।३१।२०  ॥   

  

तदेव विशदयन्नाह ते इति । हुतहुताशना अमितौजसस्ते मुनयः दिनकरे सूर्ये
ऽस्तं गते सति विश्वामित्रं पुरस्कृत्य निषेदुः  ॥  १।३१।२१  ॥   

  

राम इति । अथ मुनिनिषादानन्तरं सहसौमित्रिः सौमित्रिसहितः रामो ऽपि
तान्समागतान्मुनीनभिपूज्य चकारेण प्रणामादिकं विधाय धीमतो
विश्वामित्रस्याग्रतो निषसाद  ॥  १।३१।२२  ॥   

  

अथेति । अथ सर्वनिषादानन्तरं महातेजाः नरशार्दूलो रामः कौतूहलसमन्वितः सन्
महामुनिं  

विश्वामित्रं पप्रच्छ  ॥  १।३१।२३  ॥   

  

प्रश्नमेवाह भगवन्निति । हे भगवन् सकलसामर्थ्यविशिष्ट समृद्धवनशोभितः अयं
देशः कस्य इति अहं श्रोतुमिच्छामि । अतस्त्वं तत्त्वतो वक्तुमर्हसि । ते
तुभ्यं भद्रमस्तु  ॥  १।३१।२४  ॥   

  

चोदित इति । रामवाक्येन चोदितः प्रेरितः सुव्रतः महातपाः विश्वामित्रः तस्य
देशस्य निखिलं सम्पूर्णं वृत्तान्तमृषिमध्ये कथयामास  ॥  १।३१।१५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे एकत्रिंशः
सर्गः  ॥  ३१  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/01/031_mithilA-prasthAnam.md">
<details><summary><h2>तिलकम् ...{Loading}...</h2></summary>



एवं स्वयज्ञविघ्नविनाशफलकं सर्वास्त्रसम्बन्धानुग्रहं कृत्वा
भगवान्विश्वामित्रः सहजलक्ष्मीशक्तिसम्बन्धानुग्रहाय प्रवर्तत इत्याह अथेति
। तत्र यज्ञशालायम्  ॥  १।३१।१  ॥   

  

कृता पौर्वाह्णिकी क्रिया याभ्यां तावभिजग्मतुः । अभिवादार्थमिति शेषः ।
तदुक्तं पूर्वसर्गान्ते "सन्ध्यामुपागमत्" इति । सह गतो विश्वामित्रो
होमार्थं त्वरया शालामागत इति बोध्यम्  ॥  १।३१।२  ॥   

  

मुनिश्रेष्ठम् विश्वामित्रम्  ॥  १।३१।३  ॥   

  

स्मेत्यव्ययम्  ॥  १।३१।४  ॥   

  

तयोरिति ताभ्यामित्यर्थे । विश्वामित्रं पुरस्कृत्य ।
कृतविश्वामित्रानुमतिका इति यावत्  ॥  १।३१।५  ॥   

  

मैथिलस्य मैथिलाधिपतेः । परमधर्मिष्ठ उत्कटातिशयितधर्मवान् । परमेति
पृथक्पदं वा । परा मा यस्मिन्नित्यर्थकं रामसम्बोधनम्  ॥  १।३१।६,७  ॥   

  

पूर्वं पूर्वस्मिन्काले । देवराताख्यप्राचीनजनकस्य यज्ञे सदसि
दैवतैर्दक्षयज्ञवधे प्रसादिताच्छिवाल्लब्धं यज्ञप्रसादितैः
शिवसहितैर्देवतैर्दत्तम् । अतस्तत्र तिष्ठतीति शेषः  ॥  १।३१।८  ॥   

  

तस्याद्भुतत्वमाह नास्येति । आरोपणम् शरप्रेक्षेपयोग्यज्यासम्बन्धः । न
कथञ्चन नृ कथमपीत्यर्थः  ॥  १।३१।९,१०  ॥   

  

तत्र मिथिलायाम् । यज्ञं चेति । यज्ञं द्रक्ष्यसि चेत्यन्वयः । चकारेण
जानकीस्वीकारसमुच्चयः  ॥  १।३१।११  ॥   

  

कुतस्तादृशधनुषस्तत्र स्थितिस्तत्राह तद्धीति । उत्तमं तद्धनुर्मैथिलेन
निजयज्ञप्रीतदेवेभ्यो यज्ञफलत्वेन याचितं युद्धे रिपूणां जयाय सर्वदैवतैः
शिवसहितैः सर्वदैवतैर्दत्तम् । अतस्तत्र तिष्ठतीत्यर्थः । तदुक्तं पाद्मे
"चापं शम्भोर्दयादत्तम्" इति । कौर्मे ऽपि "प्रीतश्च भगवानीशस्त्रिशूली
नीललोहितः । प्रददौ शत्रुनाशार्थं जनकायाद्भुतं धनुः  ॥ " इति। सुनाभम्
शोभनमुष्टिबन्धनस्थानम्  ॥   

१।३१।१२  ॥   

आयागभूतम् यजनीयदेवताभूतमित्यर्थः । वेश्मनीत्यस्य तिष्ठतीति शेषः । अत
एवाह अर्चितमित्यादि । "न्यासभूतं नरपतेः" इति क्वचित्पाठः । तत्रापि
न्यस्यते ऽस्मिन्देवतेति व्युत्पत्त्या स एवार्थः । देवतान्यासश्च यागार्थ
एव प्रतिमादौ  ॥  १।३१।१३  ॥   

  

एवमुक्त्वेति । महर्षिगणद्वारेति शेषः । मुनिवरो विश्वामित्रः । वनदेवता
वनदुर्गाद्याः  ॥  १।३१।१४  ॥   

सिद्धः । निर्विघ्नयज्ञसिद्ध्येति भावः । क्व गमिष्यसीत्यत्राह उत्तर इति
 ॥  १।३१।१५,१६  ॥   

  

अनुसारिणामुक्तदिगनुसारिणां पश्चाद्गामिनामिति वा । शकटीशतमात्रं
शतपरिच्छिन्नशकट्यारोपिताग्निहोत्रसम्भारादिमद्ब्रह्मवादिनां यूथमन्वगादिति
सम्बन्धः  ॥  १।३१।१७,१८  ॥   

  

पक्षिणो निवर्तयामासेत्यनेन ऋषीणामनिवर्तनमुक्तम् । तदेवाह ते गत्वेति  ॥ 
१।३१।१९  ॥   

  

शोणनदस्यैव "शोणा" इत्यपि नामेत्याहुः । वस्तुतः "शोणा" इति
गिरिव्रजसमीपस्थो नदीविशेष इत्येतदुत्तरसर्गे स्पष्टम् । अस्तं गते । अस्तं
जिगमिषतीत्यर्थः  ॥  १।३१।२०२२  ॥   

  

अयं देशः शोणाकूलस्थः  ॥  १।३१।२३  ॥   

  

निखिलम् । वैभवमिति शेषः  ॥  १।३१।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
एकत्रिंशः सर्गः  ॥  ३१  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/01/031_mithilA-prasthAnam.md">
<details><summary><h2>द्राविडपाठः ...{Loading}...</h2></summary>


अथ तां रजनीं तत्र कृतार्थौ रामलक्ष्मणौ।  
ऊषतुर्मुदितौ वीरौ प्रहृष्टेनान्तरात्मना ॥ 1.31.1 ॥   
प्रभातायां तु शर्वर्यां कृतपौर्वाह्णिकक्रियौ।  
विश्वामित्रं मुनींश्चान्यान् सहितावभिजग्मतुः ॥ 1.31.2 ॥   
अभिवाद्य मुनिश्रेष्ठं ज्वलन्तमिव पावकम्।  
ऊचतुर्मधुरोदारं वाक्यं मधुरभाषिणौ ॥ 1.31.3 ॥   
इमौ स्म मुनिशार्दूल किङ्करौ समुपस्थितौ।  
आज्ञापय यथेष्टं वै शासनं करवाव किम् ॥ 1.31.4 ॥   
एवमुक्तास्ततस्ताभ्यां सर्व एव महर्षयः।  
विश्वामित्रं पुरस्कृत्य रामं वचनमब्रुवन् ॥ 1.31.5 ॥   
मैथिलस्य नरश्रेष्ठ जनकस्य भविष्यति।  
यज्ञः परमधर्मिष्ठस्तस्य यास्यामहे वयम् ॥ 1.31.6 ॥   
त्वं चैव नरशार्दूल सहास्माभिर्गमिष्यसि।  
अद्भुतं धनुरत्नं च तत्र तद्द्रष्टुमर्हसि ॥ 1.31.7 ॥   
तद्धि पूर्वं नरश्रेष्ठ दत्तं सदसि दैवतैः।  
अप्रमेयबलं घोरं मखे परमभास्वरम् ॥ 1.31.8 ॥   
नास्य देवा न गन्धर्वा नासुरा न च राक्षसाः।  
कर्तुमारोपणं शक्ता न कथञ्चन मानुषाः ॥ 1.31.9 ॥   
धनुषस्तस्य वीर्यं तु जिज्ञासन्तो महीक्षितः।  
न शेकुरारोपयितुं राजपुत्रा महाबलाः ॥ 1.31.10 ॥   
तद्धनुर्नरशार्दूल मैथिलस्य महात्मनः।  
तत्र द्रक्ष्यसि काकुत्स्थ यज्ञं चाद्भुतदर्शनम् ॥ 1.31.11 ॥   
तद्धि यज्ञफलं तेन मैथिलेनोत्तमं धनुः।  
याचितं नरशार्दूल सुनाभं सर्वदैवतैः ॥ 1.31.12 ॥   
आयागभूतं नृपतेस्तस्य वेश्मनि राघव।  
अर्चितं विविधैर्गन्धैर्माल्यैश्चागरुगन्धिभिः ॥ 1.31.13 ॥   
एवमुक्त्वा मुनिवरः प्रस्थानमकरोत्तदा।  
सर्षिसङ्घः सकाकुत्स्थ आमन्त्र्य वनदेवताः ॥ 1.31.14 ॥   
स्वस्ति वोऽस्तु गमिष्यामि सिद्धः सिद्धाश्रमादहम्।  
उत्तरे जाह्नवीतीरे हिमवन्तं शिलोच्चयम् ॥ 1.31.15 ॥   
प्रदक्षिणं ततः कृत्वा सिद्धाश्रममनुत्तमम्।  
उत्तरां दिशमुद्दिश्य प्रस्थातुमुपचक्रमे ॥ 1.31.16 ॥   
तं प्रयान्तं मुनिवरमन्वयादनुसारिणम्।  
शकटीशतमात्रं च प्रायेण ब्रह्मवादिनाम् ॥ 1.31.17 ॥   
मृगपक्षिगणाश्चैव सिद्धाश्रमनिवासिनः।  
अनुजग्मुर्महात्मानं विश्वामित्रं महामुनिम् ॥ 1.31.18 ॥   
निवर्तयामास ततः पक्षिसङ्घान् मृगानपि ॥ 1.31.19 ॥   
ते गत्वा दूरमध्वानं लम्बमाने दिवाकरे।  
वासं चक्रुर्मुनिवराः शोणाकूले समागताः ॥ 1.31.20 ॥   
तेऽस्तङ्गते दिनकरे स्नात्वा हुतहुताशनाः।  
विश्वामित्रं पुरस्कृत्य निषेदुरमितौजसः ॥ 1.31.21 ॥   
रामोऽपि सह सौमित्रिर्मुनींस्तानभिपूज्य च।  
अग्रतो निषसादाथ विश्वामित्रस्य धीमतः ॥ 1.31.22 ॥   
अथ रामो महातेजा विश्वामित्रं महामुनिम्।  
पप्रच्छ नरशार्दूलः कौतूहलसमन्वितः ॥ 1.31.23 ॥   
भगवन् कस्य देशोऽयं समृद्धवनशोभितः।  
श्रोतुमिच्छामि भद्रं ते वक्तुमर्हसि तत्त्वतः ॥ 1.31.24 ॥   
चोदितो रामवाक्येन कथयामास सुव्रतः।  
तस्य देशस्य निखिलमृषिमध्ये महातपाः ॥ 1.31.25 ॥   

</details>
</div>
