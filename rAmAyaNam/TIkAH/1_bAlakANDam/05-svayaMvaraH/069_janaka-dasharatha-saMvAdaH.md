+++
title = "०६९ जनक-दशरथ-संवादः"
title_english = "069 dasharatha arrives at mithila"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-069-Janaka_Dasharatha_Samvadhaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/05-svayaMvaraH/069_janaka-dasharatha-saMvAdaH.md">
<details><summary><h2>IITK ...{Loading}...</h2></summary>

Accompanied by the army Dasaratha reaches Mithila Janaka honours him.



### श्लोकः
#### मूलम्
ततो रात्र्यां व्यतीतायां सोपाध्यायः सबान्धवः।  
राजा दशरथो हृष्टस् सुमन्त्रमिदमब्रवीत्॥1.69.1॥

#### शब्दार्थः
सोपाध्यायः accompanied by spiritual preceptors, सबान्धवः relations, राजा दशरथः king Dasaratha, हृष्टः highly pleased, ततः afterwards, रात्र्याम् when the night, व्यतीतायाम् had passed, सुमन्त्रम् addressing Sumantra, इदम् this word, अब्रवीत् spoke.

#### आङ्ग्लानुवादः
With the passing of the night king Dasaratha, accompanied by spiritual preceptors and relatives said to Sumantraः



### श्लोकः
#### मूलम्
अद्य सर्वे धनाध्यक्षा धनमादाय पुष्कलम्।  
व्रजन्त्वग्रे सुविहिता नानारत्नसमन्विताः॥1.69.2॥

#### शब्दार्थः
अद्य today, सर्वे all, धनाध्यक्षाः officers of the treasury, पुष्कलम् abundance of, धनम् wealth, आदाय taking, नानारत्नसमन्विताः furnished with a variety gems, सुविहिताः wellprepared, अग्रे in advance, व्रजन्तु may go.

#### आङ्ग्लानुवादः
"Let all the officers of the treasury furnished with enough wealth and a variety gems go in advance under escort.



### श्लोकः
#### मूलम्
चतुरङ्गबलं चापि शीघ्रं निर्यातु सर्वशः।  
ममज्ञासमकालं च यानयुग्यमनुत्तमम्॥1.69.3॥

#### शब्दार्थः
मम my, अज्ञासमकालम् at command itself, चतुरङ्गबलम् four divisions of the army, सर्वशः from all the four quarters, निर्यातु many depart, अनुत्तमम् excelent, यानयुग्यम् also chariots, palanquins (march out).

#### आङ्ग्लानुवादः
Let the four divisions of the army from all the four quarters with elegant palanquins  
proceed at my command.



### श्लोकः
#### मूलम्
वसिष्ठो वामदेवश्च जाबालिरथ काश्यपः।  
मार्कण्डेयश्च दीर्घायुःऋषिः कात्यायनस्तथा॥1.69.4॥  
एते द्विजाः प्रयान्त्वग्रे स्यन्दनं योजयस्व मे।  
यथा कालात्ययो न स्या द्दूता हि त्वरयन्ति माम्॥1.69.5॥

#### शब्दार्थः
वसिष्ठः Vasishta, वामदेवश्च Vamadeva, अथ also, जाबालिः Jabali, काश्यपः Kasyapa, दीर्घायुः endowed with long life, मार्कण्डेयश्च Markandeya, तथा also, ऋषिः कात्यायनः rishi Katyayana, एते these, द्विजाः brahmins, अग्रे in advance, प्रयान्तु will go, मे my, स्यन्दनम् chariot, योजयस्व be yoked, कालात्यय passage of time, यथा as, न स्यात् will not happen, दूताः messengers, माम् me, त्वरयन्ति हि are hastening me up.

#### आङ्ग्लानुवादः
Let brahmins like Vasishta, Vamadeva, Jabali, Kasyapa, Markandeya endowed with long life, and rishi Katyayana depart in advance. My chariot be yoked and kept ready. Let there be no delay. The messengers (from Janaka) are hastening me up".



### श्लोकः
#### मूलम्
वचनात्तु नरेन्द्रस्य सा सेना चतुरङ्गिणी।  
राजानमृषिभिस् सार्धं व्रजन्तं पृष्ठतोऽन्वगात्॥1.69.6॥

#### शब्दार्थः
नरेन्द्रस्य of Indra among kings, Dasaratha's, वचनात् by the command, चतुरङ्गिणी having four divisions, सा that, सेना army, ऋषिभिः with sages, व्रजन्तम् while going, राजानम् king Dasaratha, पृष्ठतः behind, अन्वगात् followed.

#### आङ्ग्लानुवादः
While the Indra among kings (Dasaratha) proceeded with the sages, the four divisions of the army followed them at the command of the king.



### श्लोकः
#### मूलम्
गत्वा चतुरहं मार्गं विदेहानभ्युपेयिवान्।  
राजा तु जनक श्श्रीमान् श्श्रुत्वा पूजामकल्पयत्॥1.69.7॥

#### शब्दार्थः
चतुरहम् to be covered in four days, मार्गम् that path, गत्वा having passed, विदेहान् country of Videhas, अभ्युपेयिवान् arrived, राजा king, श्रीमान् the auspicious, जनकः Janaka, श्रुत्वा having heard, पूजाम् reverential hospitality, अकल्पयत् made.

#### आङ्ग्लानुवादः
Covering the distance in four days, they arrived in the country of the Videhas. The fortunate king Janaka, having heard about these tidings, made arangements to extend to them reverential hospitality.



### श्लोकः
#### मूलम्
ततो राजानमासाद्य वृद्धं दशरथं नृपम्।  
जनको मुदितो राजा हर्षं च परमं ययौ॥1.69.8॥

#### शब्दार्थः
ततः afterwards, राजा King, मुदितः immensely pleased, जनकः Janaka, नृपम् ruler of men, राजानम् king, वृद्धम् aged, दशरथम् Dasaratha, आसाद्य having approached, परमम् great, हर्षम् delight, ययौ obtained.

#### आङ्ग्लानुवादः
King Janaka approached the aged ruler of men, Dasaratha, and experienced great delight.



### श्लोकः
#### मूलम्
उवाच च नरश्रेष्ठो नरश्रेष्ठं मुदाऽन्वितः।  
स्वागतं ते महाराज दिष्ट्या प्राप्तोऽसि राघव॥1.69.9॥  
पुत्रयोरुभयोः प्रीतिं लप्स्यसे वीर्यनिर्जिताम्।

#### शब्दार्थः
नरश्रेष्ठः best of men, मुदा with joy, अन्वितः filled, नरश्रेष्ठम् addressing the best of men Dasaratha, उवाच spoke, राघव O Descendant of Raghu, महाराज O Great king Dasaratha, ते to you, स्वागतम् welcome, दिष्ट्या fortunately, प्राप्तः असि you have come, उभयोः of the  two, पुत्रयोः sons', वीर्यनिर्जिताम् won through prowess, प्रीतिम् pleasure, लप्स्यसे you will experience.

#### आङ्ग्लानुवादः
Filled with joy the best of men (Janaka) addreseed the best of men Dasarathaः "O Descendant of the Raghus, O Great king welcome I am fortunate to have you, you will experience the pleasure of both your sons having won the  reward for their prowess.



### श्लोकः
#### मूलम्
दिष्ट्या प्राप्तो महातेजा वसिष्ठो भगवानृषिः॥1.69.10॥  
सह सर्वैर्द्विजश्रेष्ठैर्देवैरिव शतक्रतुः।

#### शब्दार्थः
महातेजाः highly lustrous, भगवान् adorable, ऋषिः ascetic Vasishta, सर्वैः all, द्विजश्रेष्ठैः (सह) with foremost of brahmins, देवैः with devatas, शतक्रतुरिव like Indra, दिष्ट्या by the grace of god, प्राप्तः has come here.

#### आङ्ग्लानुवादः
Most brilliant and adorable ascetic Vasishta surrounded by the foremost of brahmins like Indra by the gods has also arrived by the grace of God.



### श्लोकः
#### मूलम्
दिष्ट्या मे निर्जिता विघ्ना दिष्ट्या मे पूजितं कुलम्॥1.69.11॥  
राघवैस् सह सम्बन्धाद्वीर्यश्रेष्ठैर्महात्मभिः।

#### शब्दार्थः
वीर्यश्रेष्ठैः by the men who are distinguished because of prowess, महात्मभिः by the great, राघवैः सह along with Raghus, संबन्धात् through the alliance, दिष्ट्या मे by heaven's grace, मे विघ्नाः my impediments, निर्जिताः have been overcome, दिष्ट्या by the grace of god, कुलम् race, पूजितम् honoured.

#### आङ्ग्लानुवादः
By the grace of god, I have overcome all impediments. By the grace of God my race  has been honoured through alliance with the house of the Raghus distinguished by their valour.



### श्लोकः
#### मूलम्
श्वः प्रभाते नरेन्द्रेन्द्र निर्वर्तयितुमर्हसि॥1.69.12॥  
यज्ञस्यान्ते नरश्रेष्ठ विवाहमृषिसम्मतम्।

#### शब्दार्थः
नरश्रेष्ठ O Foremost of men, नरेन्द्रेन्द्र O Best of kings, श्वः tomorrow, प्रभाते at dawn, यज्ञस्य sacrifice's, अन्ते completion of, ऋषिसम्मतम् worthy of approval by sages, विवाहम् marriage, (आर्षविवाह) निर्वर्तयितुम् to perform, अर्हसि it behoves of you.

#### आङ्ग्लानुवादः
O Foremost of men, O Best of kings, tomorrow at dawn after the completion of the sacrifice, you should perform the marriage with approval by the sages".



### श्लोकः
#### मूलम्
तस्य तद्वचनं श्रुत्वा ऋषिमध्ये नराधिपः॥1.69.13॥  
वाक्यं वाक्यविदां श्रेष्ठः प्रत्युवाच महीपतिम्।

#### शब्दार्थः
वाक्यविदाम् among the knowledgeable men in words, श्रेष्ठः (वरः) excellent, नराधिपः king, तस्य his, तत् वचनम् those words, श्रुत्वा having heard, ऋषिमध्ये amidst sages, महीपतिम् addressing the king, वाक्यम् words, प्रत्युवाच replied.

#### आङ्ग्लानुवादः
At these words, the most eloquent king (Dasaratha) made his reply in the midst of sagesः



### श्लोकः
#### मूलम्
प्रतिग्रहो दातृवश श्श्रृतमेतन्मया पुरा॥1.69.14॥  
यथा वक्ष्यसि धर्मज्ञ तत्करिष्यामहे वयम्।

#### शब्दार्थः
प्रतिग्रहः acceptance of a gift, दातृवशः as it may please the giver, एतत् this one, पुरा formerly, मया by me, श्रुतम् heard, धर्मज्ञ O Knower of righteousness, यथा whatever, वक्ष्यसि you may say, तत् that, वयम् we, करिष्यामहे will perform.

#### आङ्ग्लानुवादः
"I have heard that acceptance of a gift from the righteous is a pleasure. So we will act upon your word".



### श्लोकः
#### मूलम्
धर्मिष्ठं च यशस्यं च वचनं सत्यवादिनः॥1.69.15॥  
श्रुत्वा विदेहाधिपतिः परं विस्मयमागतः॥

#### शब्दार्थः
सत्यवादिनः truth speaking Dasaratha's, धर्मिष्ठम् च conforming to morality, यशस्यं च conducive to fame, वचनम् words, श्रुत्वा having listened, विदेहाधिपतिः Janaka, परम् extreme, विस्मयम् admiration, आगतः filled with.

#### आङ्ग्लानुवादः
Janaka was filled with extreme admiration to hear one who was truthful, righteous and famous (this Dasaratha).



### श्लोकः
#### मूलम्
ततस् सर्वे मुनिगणाः परस्परसमागमे।1.69.16।  
हर्षेण महता युक्तास्तां निशामवसन् सुखम्॥

#### शब्दार्थः
ततः afterwards, सर्वे all, मुनिगणाः hosts of sages, परस्परसमागमे in each other's company, महता by great, हर्षेण delight, युक्ताः filled with, ताम् that, निशाम् night, सुखम् comfortably, अवसन् lived.

#### आङ्ग्लानुवादः
Thereupon hosts of sages in one another's company, filled with great delight spent the night comfortably.



### श्लोकः
#### मूलम्
राजा च राघवौ पुत्रौ निशाम्य परिहर्षितः॥1.69.17॥  
उवास परमप्रीतो जनकेन सुपूजितः।

#### शब्दार्थः
राजा king Dasaratha, पुत्रौ sons, राघवौ Rama and Lakshmana, निशाम्य on beholding them, परिहर्षितः experienced supreme satisfaction, जनकेन by Janaka, सुपूजितः wellhonoured, परमप्रीतः greatly delighted, उवास lived.

#### आङ्ग्लानुवादः
The king (Dasaratha) was greatly delighted on being reunited with his sons Rama and Lakshmana. Honoured by Janaka, he spent the night with supreme satisfaction.



### श्लोकः
#### मूलम्
जनकोऽपि महातेजाः क्रियां धर्मेण तत्त्ववित्॥1.69.18॥  
यज्ञस्य च सुताभ्यां च कृत्वा रात्रिमुवास ह ।

#### शब्दार्थः
महातेजाः highly splendrous, तत्त्ववित् knower of prescibed duty and conduct, जनकोऽपि Janaka also, यज्ञस्य of sacrifice, सुताभ्यां च for both of his daughters, क्रियाम् acts, कृत्वा having made, रात्रिम् night, उवास ह lived.

#### आङ्ग्लानुवादः
Mighty philosopher Janaka also performed the  sacrificial rites and spent the night (there where the sacrificial ceremony was performed) with both his daughters.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे एकोनसप्ततितमस्सर्गः॥  
Thus ends the sixtynineth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/05-svayaMvaraH/069_janaka-dasharatha-saMvAdaH.md">
<details><summary><h2>भूषणम् ...{Loading}...</h2></summary>



ततो रात्र्यां व्यतीतायां सोपाध्यायः सबान्धवः ।  

राजा दशरथो हृष्टः सुमन्त्रमिदमब्रवीत्  ॥  १।६९।१  ॥   

अथ दशरथस्य मिथिलागमनमेकोनसप्ततितमे--ततो रात्र्यामित्यादि  ॥  १।६९।१  ॥   

  

अद्य सर्वे धनाध्यक्षा धनमादाय पुष्कलम् ।  

व्रजन्त्वग्रे सुविहिता नानारत्नसमन्विताः  ॥  १।६९।२  ॥   

धनाध्यक्षाः कोशरक्षाधिकृताः । पुष्कलं श्रेष्ठम् । "श्रेयान् श्रेष्ठः
पुष्कलः स्यात्" इत्यमरः । सुविहिताः सुसम्पादितकल्याणोचितकर्माणः  ॥ 
१।६९।२  ॥   

  

चतुरङ्गं बलं चापि शीघ्रं निर्यातु सर्वशः ।  

ममाज्ञासमकालं च यानयुग्यमनुत्तमम्  ॥  १।६९।३  ॥   

यानयुग्यमिति । यानं शिबिकान्दोलिकादि, युग्यं रथादि ।
सेनाङ्गत्वादेकवद्भावः  ॥  १।६९।३  ॥   

  

वसिष्ठो वामदेवश्च जाबालिरथ काश्यपः ।  

मार्कण्डेयः सुदीर्घायुर्ऋषिः कात्यायनस्तथा  ॥  १।६९।४  ॥   

एते द्विजाः प्रयान्त्वग्रे स्यन्दनं योजयस्व मे ।  

यथा कालात्ययो न स्याद्दूता हि त्वरयन्ति माम्  ॥  १।६९।५  ॥   

वचनात्तु नरेन्द्रस्य सा सेना चतुरङ्गिणी ।  

राजानमृषिभिः सार्द्धं व्रजन्तं पृष्ठतो ऽन्वगात्  ॥  १।६९।६  ॥   

यथा कालात्ययः कालातिक्रमः न स्यात्तथा प्रयान्त्विति योजना  ॥  १।६९।४६
 ॥   

  

गत्वा चतुरहं मार्गं विदेहानभ्युपेयिवान् ।  

राजा तु जनकः श्रीमान् श्रुत्वा पूजामकल्पयत्  ॥  १।६९।७  ॥   

चतुरहं चतुर्ष्वहस्सु । श्रुत्वा दशरथमागतं श्रुत्वा । पूजाम् उपधाम्  ॥ 
१।६९।७  ॥   

  

ततो राजानमासाद्य वृद्धं दशरथं नृपम् ।  

जनको मुदितो राजा हर्षं च परमं ययौ ।  

उवाच च नरश्रेष्ठो नरश्रेष्ठं मुदान्वितः  ॥  १।६९।८  ॥   

राजानमासाद्य मुदितः विवाहः शीघ्रं भावीति हर्षं ययौ  ॥  १।६९।८  ॥   

  

स्वागतं ते महाराज दिष्ट्या प्राप्तो ऽसि राघव ।  

पुत्रयोरुभयोः प्रीतिं लप्स्यसे वीर्यनिर्जिताम्  ॥  १।६९।९  ॥   

वीर्यनिर्जितां पुत्रयोर्वीर्येण धनुर्भङ्गादिना सम्भूतामित्यर्थः  ॥ 
१।६९।९  ॥   

  

दिष्ट्या प्राप्तो महातेजा वसिष्ठो भगवानृषिः ।  

सह सर्वैर्द्विजश्रेष्ठैर्देवैरिव शतक्रतुः  ॥  १।६९।१०  ॥   

वसिष्ठस्य शतक्रतुसाम्यं पूर्णधर्मत्वेन  ॥  १।६९।१०  ॥   

  

दिष्ट्या मे निर्जिता विघ्ना दिष्ट्या मे पूजितं कुलम् ।  

राघवैः सह सम्बन्धाद्वीर्यश्रेष्ठैर्महात्मभिः  ॥  १।६९।११  ॥   

विघ्नाः कन्याप्रदानप्रतिबन्धकाः । पूजितत्वे हेतुमाह--राघवैरिति । यत
इत्युपस्कार्यम्  ॥   

१।६९।११  ॥   

  

श्वः प्रभाते नरेन्द्रेन्द्र निर्वर्तयितुमर्हसि ।  

यज्ञस्यान्ते नरश्रेष्ठ विवाहमृषिसम्मतम्  ॥  १।६९।१२  ॥   

इक्ष्वाकुप्रथमवंशत्वेन नरेन्द्राणामिन्द्रत्वम् । यज्ञस्यान्त इति,
त्रिचतुरदिनानन्तरभाविनीति शेषः । ऋषिसम्मतं ब्राह्मं विवाहमित्यर्थः  ॥ 
१।६९।१२  ॥   

  

तस्य तद्वचनं श्रुत्या ऋषिमध्ये नराधिपः ।  

वाक्यं वाक्यविदां श्रेष्ठः प्रत्युवाच महीपतिम्  ॥  १।६९।१३  ॥   

महीपतिं जनकम्  ॥  १।६९।१३  ॥   

  

प्रतिग्रहो दातृवशः श्रुतमेतन्मया पुरा ।  

यथा वक्ष्यसि धर्मज्ञ तत्करिष्यामहे वयम्  ॥  १।६९।१४  ॥   

प्रतिग्रह इति । कन्यागवादीनां प्रतिग्रहो दातृवश एव, यदा दाता ददाति तदा
प्रतिगृह्यते प्रतिग्रहीत्रेति वस्तुस्थितिः । एतत् युष्मदीयं
वीर्यशुल्ककन्याप्रदानमपि पूर्वमेव श्रुतम्, अतःपरं कन्याप्रदस्त्वं यथा
वक्ष्यसि तथा वयं करिष्यामः  ॥  १।६९।१४  ॥   

  

धर्मिष्ठं च यशस्यं च वचनं सत्यवादिनः ।  

श्रुत्वा विदेहाधिपतिः परं विस्मयमागतः  ॥  १।६९।१५  ॥   

विस्मयमिति । प्रतिग्रहो दातृवश इत्यादि विनयोक्तेरिति भावः  ॥  १।६९।१५
 ॥   

  

ततः सर्वे मुनिगणाः परस्परसमागमे ।  

हर्षेण महता युक्तास्तां निशामवसन् सुखम्  ॥  १।६९।१६  ॥   

परस्परसमागमे सम्भूते सतीति शेषः  ॥  १।६९।१६  ॥   

  

राजा च राघवौ पुत्रौ निशाम्य परिहर्षितः ।  

उवास परमप्रीतो जनकेनाभिपूजितः  ॥  १।६९।१७  ॥   

निशाम्य दृष्ट्वा । "शमो दर्शने" इति मित्वनिषेधान्न ह्रस्वः  ॥  १।६९।१७
 ॥   

  

जनको ऽपि महातेजाः क्रियां धर्मेण तत्त्ववित् ।  

यज्ञस्य च सुताभ्यां च कृत्वारात्रिमुवास ह  ॥  १।६९।१८  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकोनसप्ततितमःसर्गः
 ॥  ६९  ॥   

जनको ऽपीति । यज्ञस्य क्रियाम् अवशिष्टक्रियाम् । सुताभ्यां पुत्र्योः ।
क्रियामङ्कुरार्पणादिकम्  ॥  १।६९।१८  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकोनसप्ततितमः सर्गः  ॥  ६९  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/05-svayaMvaraH/069_janaka-dasharatha-saMvAdaH.md">
<details><summary><h2>शिरोमणी ...{Loading}...</h2></summary>



तत इति । ततः तस्यां रात्र्यां व्यतीतायां सत्यां सोपाध्यायः उपाध्यासहितः
सबान्धवो बान्धवसहितः हृष्टो राजा दशरथः सुमन्त्रमिदमब्रवीत्  ॥  १।६९।१
 ॥   

  

तद्वचनमेवाह अद्येति । नानारत्नसमन्विताः अनेकविधरत्नयुक्ताः अत एव
सुविहिताः अश्ववारादिभिः सुरक्षिताः सर्वे धनाध्यक्षाः कोशाधिकारिणः
पुष्कलमधिकत्वादिना श्रेष्ठं धनमद्यादाय गृहीत्वाग्रे व्रजन्तु
ऽश्रेयाञ्च्छ्रेष्ठश्च पुष्कलःऽ इत्यमरसिंहः  ॥  १।६९।२  ॥   

  

चतुरङ्गेति । चतुरङ्गलं रथाद्यङ्गसहितसैन्यं सर्वशः
कृत्स्नमनुत्तममतिश्रेष्ठं यानयुग्यं यानं शिबिकाप्रभृति युग्यमश्वप्रभृति
च ममाज्ञासमकालमेव शीघ्रं निर्यातु अपिशब्द एवार्थे । यानयुग्यमिति
सेनाङ्गत्वादेकवचनान्तम्  ॥  १।६९।३  ॥   

  

वशिष्ठ इति । वशिष्ठादय एते द्विजा अग्रे एव प्रयान्तु दूताः
जनकराजमन्त्रिणः मां त्वरयन्ति अतः कालात्ययो यथा न स्यात् तथैव मे
स्यन्दनं योजयस्व । श्लोकद्वयमेकान्वयि । हिशब्द एवार्थे  ॥  १।६९।४,५  ॥   

  

वचनादिति । नरेन्द्रस्य महाराजाधिराजदशरथस्य वचनादेव चतुरङ्गिणी सेना
ऋषिभिः सार्धमेव व्रजन्तं राजानं पृष्ठतो ऽन्वगात् । चशब्दद्वयमेवार्थकम्
 ॥  १।६९।६  ॥   

  

गत्वेति । चतुरहं चतुर्दिनपर्यन्तं मार्गं गत्वा विदेहानभ्युपेयिवान्
महाराजाधिराजदशरथ इति शेषः । श्रीमान् राजा जनकः श्रुत्वा दूतादिद्वारा
तदागमनमवगत्यैव पूजां सत्कृतिसामग्रीमकल्पयत् समपादयत् । चशब्द एवार्थे  ॥ 
१।६९।७  ॥   

  

तत इति । ततः सामग्रीसंपादनानन्तरमेव वृद्धं विलक्षणैश्वर्यवत्त्वादिना
वृद्धिं प्राप्तं राजानं परमानुरागविशिष्टं दशरथं नृपं आसाद्य प्राप्य
मुदितः आगमनश्रुतिजनितहर्षविशिष्टः राजा जनकः परममवधिरहितं प्रहर्षं
दर्शनजनितविलक्षणानन्दं ययौ प्राप । चशब्द एवार्थे  ॥  १।६९।८  ॥   

  

उवाचेति । नरश्रेष्ठः महाराजाधिराजजनकः मुदान्वितं नरश्रेष्ठं
महाराजाधिराजदशरथमुवाच । तद्वचनमेवाह हे महाराज हे राघव रघुकुलप्रादुर्भूत
दिष्ट्यास्मद्भाग्यवशेन त्वं प्राप्तो ऽसि ते स्वागतमस्तु  ॥  १।६९।९  ॥   

  

पुत्रयोरिति । वीर्यनिर्जितां वीर्येण प्रादुर्भूतसमाधिकरहितपराक्रमेण
निर्जितामत्युत्कर्षं प्राप्तामुभयोः पुत्रयोः प्रीतिं कान्तिं त्वं
लप्स्यसे द्रक्ष्यसि दिष्ट्या अस्मद्भाग्योदयेन महातेजा भगवान्
अतिसामर्थ्यविशिष्टः ऋषिः सर्वज्ञो वशिष्ठः देवैः सह शतक्रतुरिन्द्र इव
सर्वैर्द्विजश्रेष्ठैः सह प्राप्तः इह समागतः । सार्धश्लोक एकान्वयी  ॥ 
१।६९।१०  ॥   

  

दिष्ट्येति । हे नरेन्द्रेन्द्र । मे विघ्नाः
कन्याविवाहप्रतिबन्धकीभूतदुष्टनृपाः दिष्ट्या निर्जिताः दिष्ट्यैव
वीर्यश्रेष्ठैर्महात्मभिः राघवैर्भवद्भिःसह सम्बन्धान्मे कुलं पूजितं
भविष्यतीति शेषः । अतः श्वः आगामिनि प्रभाते हे नरश्रेष्ठ यज्ञस्य
यागस्यान्ते ऋषिसम्मतं विवाहं निर्वर्तयितुं संसाधयितुं त्वमर्हसि ।
अर्धचतुष्टयमेकान्वयि  ॥  १।६९।११,१२  ॥   

  

तस्येति । नराधिपो दशरथः तस्य जनकस्य तद्वचनमृषिमध्ये श्रुत्वा वाक्यविदां
श्रेष्ठं महीपतिं जनकं वाक्यं प्रत्युवाच  ॥  १।६९।१३,१४  ॥   

  

तद्वचनमेवाह प्रतीति । प्रतिग्रहः दातृवशः एतत् मया पुरा श्रुतमतः हे
धर्मज्ञ यथा त्वं वक्ष्यसि तत्तथा वयं करिष्यामहे  ॥  १।६९।१५  ॥   

  

तदिति । सत्यवादिनो दशरथस्य धर्मिष्ठं यशस्यं च तद्वचनं श्रुत्वा
विदेहाधिपतिर्जनकः परं
विस्मयमतितेजःप्रतापैश्वर्यादिविशिष्टस्यातिविनयोक्त्यात्याश्चर्यमागतः
प्राप्तः  ॥  १।६९।१६  ॥   

  

तत इति । ततः उक्तिप्रत्युक्तिश्रवणानन्तरं परस्परसमागमे सति महता हर्षेण
युक्ताः सर्वे मुनिगणास्तां निशां सुखं यथा स्यात्तथा अवसन्  ॥  १।६९।१७
 ॥   

  

अथेति । अथ महाराजद्वयसमागमानन्तरं महातेजा रामः पितुः पादौ
उपस्पृशन्नुपस्प्रष्टुं  

विश्वामित्रं पुरस्कृत्य लक्ष्मणेन समं ययौ । "लक्षणहेत्वोः क्रिययाः" इति
शतात्र  ॥  १।६९।१८  ॥   

  

राजेति । राघवौ रघुवंशभूषणौ पुत्रौ निशाम्यावलोक्यैव परिहर्षितः परितः
हर्षिता  

हर्षं प्रापिताः पुत्रादयो येन सः जनकेनाभिपूजितः परमप्रीतो राजा दशरथः
उवाच । चशब्द एवार्थे  ॥  १।६९।१९  ॥   

  

जनक इति । महातेजास्तत्ववित् जनको ऽपि यज्ञस्य क्रियां कृत्यं सुताभ्यां
दुहितृभ्यां धर्मेण सदाचारहेतुभूतेनैव कृत्वा कारयित्वैव रात्रिमुवास ह
प्रसिद्धमेतत् । चावेवार्थौ  ॥  १।६९।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
एकोनसप्ततितमः सर्गः  ॥  १।६९  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/05-svayaMvaraH/069_janaka-dasharatha-saMvAdaH.md">
<details><summary><h2>तिलकम् ...{Loading}...</h2></summary>



तत इति  ॥  १।६९।१  ॥   

  

धनाध्यक्षाः कोशरक्षाधिकारिणः । पुष्कलं बहु श्रेष्ठं च । सुविहिताः
सुरक्षिताः सुसम्पादितकल्याणोचितकर्माणो वा  ॥  १।६९।२  ॥   

  

यानम् शिबिकादि । युग्यमश्वादि । अनुत्तमानि श्रेष्ठानि यानानि युग्यानि च
यान्तु । वसिष्ठाद्यर्थमिति शेषः  ॥  १।६९।३,४  ॥   

  

अग्रे द्विजप्रयाणं प्रयाणे कल्याणाय । प्रयान्तु । उक्तयानयुग्यैरिति शेषः
। दूता जनकदूताः  ॥  १।६९।५  ॥   

  

चद्वयं चिन्त्यफलं पादपूरणमात्रार्थम्  ॥  १।६९।६  ॥   

  

दूतानां त्रिदिनगम्यो ऽपि मार्गश्चतुरङ्गबलोपेतप्रयाणत्वाच्चतुर्दिनं वासो
मध्ये । श्रुत्वा दशरथागमनम्  ॥  १।६९।७  ॥   

  

राजानमासाद्य मुदितो हर्षं ययौ । मोदस्यैवाधिकावस्था हर्ष इति भेदः  ॥ 
१।६९।८,९  ॥   

  

वीर्यम् शौर्यम्  ॥  १।६९।१०  ॥   

  

वसिष्ठे इन्द्रसादृश्यं पूर्णधर्मत्वेन । विघ्नाः कन्यादानप्रतिबन्धः  ॥ 
१।६९।११  ॥   

  

राघवैः सह सम्बन्धं प्राप्य पूजितं मे कुलम् । नरेन्द्र सर्वराजश्रेष्ठ ।
संवर्तयितुम् निर्वर्तयितुम् । विवाहमित्यग्रिमेणान्वयः  ॥  १।६९।१२  ॥   

  

यज्ञान्ते ऽवभृथे  ॥  १।६९।१३  ॥   

  

प्रतिग्रहः कन्यागवादीनाम् । दातृवशो यदि दाता ददति तदा प्रतिग्राह्यं
प्रतिग्रहीत्रेति स्थितः । एतद्वाक्यं मया श्रुतम् । क्षत्रियतया
प्रतिग्रहधर्मस्याद्याप्यज्ञानमेव । साम्प्रतमेवानुभवो भविष्यतीति
श्रुतमित्युक्तम्  ॥  १।६९।१४  ॥   

  

अतो यथा त्वं वक्ष्यसि तद्वयं करिष्यामहे  ॥  १।६९।१५  ॥   

  

विस्मयम् कन्याया वीर्येण शुल्केन जितत्वान्मदनुमत्यनपेक्षायामपि राज्ञो
विनयेन तादृशवचनाद्विस्मयः  ॥  १।६९।१६  ॥   

  

निशाम्य दृष्ट्वा  ॥  १।६९।१७  ॥   

  

यज्ञस्यावशिष्टाः क्रियाः । सुताभ्यां दुहित्रोः कन्यादानशेषतया
यत्कर्तव्यमङ्कुरारोपणादि लौकिकालौकिकं तत्सर्वं कृत्वोवास  ॥  १।६९।१८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्ड
एकोनसप्ततितमः सर्गः  ॥  ६९  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/05-svayaMvaraH/069_janaka-dasharatha-saMvAdaH.md">
<details><summary><h2>द्राविडपाठः ...{Loading}...</h2></summary>


ततो रात्र्यां व्यतीतायां सोपाध्यायः सबान्धवः।  
राजा दशरथो हृष्टः सुमन्त्रमिदमब्रवीत् ॥ 1.69.1 ॥   
अद्य सर्वे धनाध्यक्षा धनमादाय पुष्कलम्।  
व्रजन्त्वग्रे सुविहिता नानारत्नसमन्विताः ॥ 1.69.2 ॥   
चतुरङ्गं बलं चापि शीघ्रं निर्यातु सर्वशः।  
ममाज्ञासमकालं च यानयुग्यमनुत्तमम् ॥ 1.69.3 ॥   
वसिष्ठो वामदेवश्च जाबालिरथ काश्यपः।  
मार्कण्डेयः सुदीर्घायुर्ऋषिः कात्यायनस्तथा ॥ 1.69.4 ॥   
एते द्विजाः प्रयान्त्वग्रे स्यन्दनं योजयस्व मे।  
यथा कालात्ययो न स्याद्दूता हि त्वरयन्ति माम् ॥ 1.69.5 ॥   
वचनात्तु नरेन्द्रस्य सा सेना चतुरङ्गिणी।  
राजानमृषिभिः सार्द्धं व्रजन्तं पृष्ठतोऽन्वगात् ॥ 1.69.6 ॥   
गत्वा चतुरहं मार्गं विदेहानभ्युपेयिवान्।  
राजा तु जनकः श्रीमान् श्रुत्वा पूजामकल्पयत् ॥ 1.69.7 ॥   
जनको मुदितो राजा हर्षं च परमं ययौ।  
उवाच च नरश्रेष्ठो नरश्रेष्ठं मुदान्वितः ॥ 1.69.8 ॥   
स्वागतं ते महाराज दिष्ट्या प्राप्तोऽसि राघव।  
पुत्रयोरुभयोः प्रीतिं लप्स्यसे वीर्यनिर्जिताम् ॥ 1.69.9 ॥   
दिष्ट्या प्राप्तो महातेजा वसिष्ठो भगवानृषिः।  
सह सर्वैर्द्विजश्रेष्ठैर्देवैरिव शतक्रतुः ॥ 1.69.10 ॥   
दिष्ट्या मे निर्जिता विघ्ना दिष्ट्या मे पूजितं कुलम्।  
राघवैः सह सम्बन्धाद्वीर्यश्रेष्ठैर्महात्मभिः ॥ 1.69.11 ॥   
श्वः प्रभाते नरेन्द्रेन्द्र निर्वर्तयितुमर्हसि।  
यज्ञस्यान्ते नरश्रेष्ठ विवाहमृषिसम्मतम् ॥ 1.69.12 ॥   
तस्य तद्वचनं श्रुत्या ऋषिमध्ये नराधिपः।  
वाक्यं वाक्यविदां श्रेष्ठः प्रत्युवाच महीपतिम् ॥ 1.69.13 ॥   
प्रतिग्रहो दातृवशः श्रुतमेतन्मया पुरा।  
यथा वक्ष्यसि धर्मज्ञ तत्करिष्यामहे वयम् ॥ 1.69.14 ॥   
धर्मिष्ठं च यशस्यं च वचनं सत्यवादिनः।  
श्रुत्वा विदेहाधिपतिः परं विस्मयमागतः ॥ 1.69.15 ॥   
ततः सर्वे मुनिगणाः परस्परसमागमे।  
हर्षेण महता युक्तास्तां निशामवसन् सुखम् ॥ 1.69.16 ॥   
राजा च राघवौ पुत्रौ निशाम्य परिहर्षितः।  
उवास परमप्रीतो जनकेनाभिपूजितः ॥ 1.69.17 ॥   
जनकोऽपि महातेजाः क्रियां धर्मेण तत्त्ववित्।  
यज्ञस्य च सुताभ्यां च कृत्वारात्रिमुवास ह ॥ 1.69.18 ॥   

</details>
</div>
