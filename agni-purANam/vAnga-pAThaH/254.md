---
title: २५४

---
अग्निरुवाच  
गृहीतार्थः क्रमाद्दाप्यो धनिनामधमर्णिकः ।  
दत्वा तु ब्राह्मणायादौ नृपतेस्तदनन्तरम् ॥ २५४.१ ॥  
  
राज्ञाधमर्णिको दाप्यः साधिताद्दशकं स्मृतम् ।  
पञ्चकन्तु शतं दाप्यः प्राप्तार्थो ह्युत्तमर्णिकः ॥ २५४.२ ॥  
  
हीनजातिं परिक्षीणमृणार्थं कर्म्म कारयेत् ।  
ब्राह्मणस्तु परिक्षीणः शनैर्द्दाप्यो यथोदयम् ॥ २५४.३ ॥  
  
दीयमानं न गृह्णाति प्रयुक्तं स्वकन्धनम् ।  
मध्यस्थस्थापितं तत्स्याद्वर्द्धते न ततः परं ॥ २५४.४ ॥  
  
ऋक्थग्राह ऋणं दाप्यो योपिद्‌ग्राहस्तथैव च ।  
पुत्रोऽनन्याश्रितद्रव्यः पुत्रहीनस्य ऋक्थिनः ॥ २५४.५ ॥  
  
अविभक्तैः कुटुम्वार्थं यदृणन्तु कृतम्भवेत् ।  
दद्युस्तदृक्थिनः प्रेते प्रोषिते वा कुटुम्बिनि ॥ २५४.५ ॥  
  
न योषित् पतिपुत्राभ्यां न पुत्रेण कृतं पिता ।  
दद्यादृते कुटुम्बार्थान्न पतिः स्त्रीकृतं तथा ॥ २५४.६ ॥  
  
गोपशौण्डिकशैलूषरजकव्याधयोषितां ।  
ऋणं दद्यात्पतिस्त्वासां यस्माद्‌वृत्तिस्तदाश्रया ॥ २५४.८ ॥  
  
प्रतिपन्नं स्त्रिया देयं पत्या वा सह यत् कृतं ।  
स्वयं कृतं वा यदृणं नान्यस्त्री दातुमर्हति ॥ २५४.९ ॥  
  
पितरि प्रोषिते प्रेते व्यसनाभिप्लुतेऽथ वा ।  
पुत्रपौत्रैर्ऋणं देयं निह्नवे साक्षिभावितम् ॥ २५४.१० ॥  
  
सुराकामद्यूतकृतन्दण्डशुल्कावशिष्टकम् ।  
वृथा दानं तथैवेहपु त्रो दद्यान्न पैतृकम् ॥ २५४.११ ॥  
  
भ्रातॄणामथ दम्पत्योः पितुः पुत्रस्य चैव हि ।  
प्रतिभाव्यमृणं ग्राह्यमविभक्तेन च स्मृतम् ॥ २५४.१२ ॥  
  
दर्शने प्रत्यये दाने प्रव्भिव्यं विधीयते ।  
आधौ तु वितथे दाप्या वितथस्य सुता अपि ॥ २५४.१३ ॥  
  
दर्शनप्रतिभूर्यत्र मृतः प्रात्ययिकोऽपि वा ।  
न तत्‌पुत्रा धनं दद्युर्दद्युर्दानाय ये स्थिताः ॥ २५४.१४ ॥  
  
बहवः स्युर्यदि स्वांशैर्दद्युः प्रतिभुवो धनम् ।  
एकच्छायाश्रितेष्वेषु धनिकस्य यथारुचि ॥ २५४.१५ ॥  
  
प्रतिभूर्दापितो यत्र प्रकाशं धनिने धनम् ।  
द्विगुणं प्रतिदातव्यमृणिकैस्तस्य तद्भवेत् ॥ २५४.१६ ॥  
  
स्वस्न्ततिस्त्रीपशव्यं धान्यं द्विगुणमेव च ।  
वस्त्रं चतुर्गुणं प्रोक्तं रसश्चाष्टगुणस्तथा ॥ २५४.१७ ॥  
  
आधिः प्रणश्येत् द्विगुणे धने यदि न मोक्ष्यते ।  
काले कालकृतं नश्येत् फलभोग्यो न नश्यति ॥ २५४.१८ ॥  
  
गोप्याधिबोग्यो नावृद्धिः सोपकारेऽथ भाविते ।  
नष्टो देयो विनष्टश्च दैवराजकृतादृते ॥ २५४.१९ ॥  
  
आधेः स्वीकरणात्सिद्धीरक्षमाणोप्यसारताम् ।  
यातश्चेदन्य आधेयो धनभाग्‌ वा धनी भवेत् ॥ २५४.२० ॥  
  
चरित्रं बन्धककृतं सवृद्धं दापयेद्वनं ।  
सत्यह्कारकृतं द्रव्यं द्विगुणं प्रतिदापयेत् ॥ २५४.२१ ॥  
  
उपस्थितस्य मोक्तव्य आधिर्दण्डोऽन्यथा भवेत् ।  
प्रयोजके सति धनं कुलेन्यस्याधिमाप्नुयात् ॥ २५४.२२ ॥  
  
तत्‌कालकृतमूल्यो वा तत्र तिष्ठेदवृद्धिकः ।  
विना धारणकाद्वापि विक्रीणीते ससाक्षिकम् ॥ २५४.२३ ॥  
  
यदा तु द्विगुणीभूतमृणमाधौ तदा खलु ।  
मोच्यश्चाधिस्तदुत्पाद्य प्रविष्टे द्विगुणे धणे ॥ २५४.२४ ॥  
  
व्यसनस्थमनाख्याय हस्तेऽन्यस्य यदर्पयेत् ।  
द्रव्यं तदौपनिधिकं प्रतिदेयं तथैव तत् ॥ २५४.२५ ॥  
  
न दाप्योऽपहृतं तत्तु राजदैवकतस्करैः ।  
प्रेपश्चेन्मार्गिते दत्ते दाप्यो दण्डश्च तत्समम् ॥ २५४.२६ ॥  
  
आजीवन् स्वेच्छया दण्ड्यो दाप्यस्तच्चापि सोदयं ।  
याचितावाहितन्यासे निक्षेपेष्वप्ययं विधिः ॥२५४.२७ ॥  
  
इत्यादिमहापुराणे आग्नेये व्यवहारो नाम चतुःपञ्चाशदधिकद्विशततमोऽध्यायः ॥