+++
title = "०६८ राम-जटायुसंवादः"
title_english = "068 Jataayu infoms about Ravana and dies"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-068-Rama_Jataayu_Samvadaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/068_rAma-jaTAyusaMvAdaH.md">
<details><summary><h3>IITK ...{Loading}...</h3></summary>

Jatayu informs Rama about his combat with Ravana and Sita's abduction--
Jatayu's death-- cremation



#### श्लोकः
##### मूलम्
रामस्सम्प्रेक्ष्य तं गृध्रं भुवि रौद्रेण पातितम्।  
सौमित्रिं मित्रसम्पन्नमिदं वचनमब्रवीत्॥3.68.1॥

##### शब्दार्थः
रौद्रेण by fierce, भुवि ground, पातितम्  thrown down, तं गृध्रम् that vulture, प्रेक्ष्य seeing, रामः Rama, मित्रसम्पन्नम् friendly, सौमित्रिम् Lakshmana, इदं वचनम् these words, अब्रवीत् spoke.

##### आङ्ग्लानुवादः
Seeing the vulture lying on the ground thrown down by the fierce demon, Rama said to friendly Lakshmanaः



#### श्लोकः
##### मूलम्
ममायं नूनमर्थेषु यतमानो विहङ्गमः।  
राक्षसेन हतस्संख्ये प्राणांस्त्यक्ष्यति दुस्त्यजान्॥3.68.2॥

##### शब्दार्थः
मम my, अर्थेषु in my objective, यतमानः while he is making efforts, अयं विहङ्गमः this bird, सङ्ख्ये in battle, राक्षसेन by demon, हतः struck, दुस्त्यजान्  hard to leave, प्राणान् life, त्यक्ष्यति going to give up, नूनम् surely.

##### आङ्ग्लानुवादः
Struck down by the demon in the combat on my account this bird is going to give up his life which is indeed difficult.



#### श्लोकः
##### मूलम्
अयमस्य शरीरेऽस्मिन्प्राणो लक्ष्मण विद्यते।  
तथा हि स्वरहीनोऽयं विक्लवस्समुदीक्ष्यते॥3.68.3॥

##### शब्दार्थः
लक्ष्मण Lakshmana, अस्य his, अस्मिन् शरीरे in this body, प्राणः life, (अतिखिन्नः suffering from intense pain), विद्यते appears, तथा हि like that, अयम् he, स्वरहीनः faint voice, विक्लवः frightened, समुदीक्ष्यते feeling excruciating pain.

##### आङ्ग्लानुवादः
O Lakshmana, it appears he is frightened and is experiencing excruciating pain in the body. His voice sounds faint, too.



#### श्लोकः
##### मूलम्
जटायो यदि शक्नोषि वाक्यं व्याहरितुं पुनः।  
सीतामाख्याहि भद्रं ते वधमाख्याहि चात्मनः॥3.68.4॥

##### शब्दार्थः
जटायो Jatayu, पुनः again, व्याहरितुम् to speak, शक्नोषि यदि if you are able, ते भद्रम् be blessed, सीताम् about Sita, अख्याहि tell, आत्मनः yourself, वधम् striking, आख्याहि tell.

##### आङ्ग्लानुवादः
O Jatayu If you are still able to speak, tell me about Sita and about how you have been struck down.



#### श्लोकः
##### मूलम्
किं निमित्तोऽहरत्सीतां रावणस्तस्य किं मया।  
अपराद्धं तु यं दृष्ट्वा रावणेन हृता प्रिया॥3.68.5॥

##### शब्दार्थः
रावणः Ravana, किं निमित्तः for what reason, सीताम् Sita, अहरत् abducted, मया by me, तस्य his, किम् what, अपराद्धम्  crime, यम् which, दृष्ट्वा seeing, प्रिया beloved, हृता taken?

##### आङ्ग्लानुवादः
Why did Ravana abduct Sita? What fault did he find with me so that he kidnapped my beloved ?



#### श्लोकः
##### मूलम्
कथं तच्चन्द्रसङ्काशं मुखमासीन्मनोहरम्।  
सीतया कानि चोक्तानि तस्मिन्काले द्विजोत्तम॥3.68.6॥

##### शब्दार्थः
द्विजोत्तम best of birds, चन्द्रसङ्काशम् Moon like, मनोहरम् delightful, तत् मुखम् her face, कथम् how, आसीत् it was, तस्मिन् काले at the time of abduction, सीतया by Sita,  कानि what, उक्तानि did she say?

##### आङ्ग्लानुवादः
O best of birds how did her delightful, Moonlike face look when she was hijacked. What did she say at that time?



#### श्लोकः
##### मूलम्
कथं वीर्यः कथं रूपः किं कर्मा स च राक्षसः।  
क्व चास्य भवनं तात ब्रूहि मे परिपृच्छतः॥3.68.7॥

##### शब्दार्थः
सः राक्षसः the demon, कथं वीर्यः how powerful, कथं रूपः how did he look, किं कर्मा what he does, अस्य his, भवनं च mansion also, क्व च where, तात dear, परिपृच्छतः I am asking you, मे to me, ब्रूहि please tell.

##### आङ्ग्लानुवादः
O father  how powerful is that demon ? How does he look?What work does he do? Where does he dwell? Do answer my questions?



#### श्लोकः
##### मूलम्
तमुद्वीक्ष्याथ दीनात्मा विलपन्तमनन्तरम्।  
वाचातिसन्नया रामं जटायुरिदमब्रवीत्॥3.68.8॥

##### शब्दार्थः
अनन्तरम् incessantly, दीनात्मा a piteous soul, जटायुः Jatayu, विलपन्तम् wailing, रामम् to Rama, उद्वीक्ष्य seeing, अथ this, अतिसन्नया in a faint voice, वाचा spoke, इदम् these, अब्रवीत् said.

##### आङ्ग्लानुवादः
Thereafter Jatayu, a piteous soul, looked up at Rama who was  crying incessantly and said this in a feeble voiceः



#### श्लोकः
##### मूलम्
हृता सा राक्षसेन्द्रेण रावणेन विहायसा।  
मायामास्थाय विपुलां वातदुर्दिनसङ्कुलाम्॥3.68.9॥

##### शब्दार्थः
सा she, राक्षसेन्द्रेण by the lord of demons, रावणेन by Ravana, वातदुर्दिनसङ्कुलाम् violent wind, विपुलाम् huge, मायाम् magic, आस्थाय creating, विहायसा in the sky, हृता taken away.

##### आङ्ग्लानुवादः
Ravana, the lord of the demons created violent winds through terrific magic and whisked her away in the sky.



#### श्लोकः
##### मूलम्
परिश्रान्तस्य मे तात पक्षौ छित्वा स राक्षसः।  
सीतामादाय वैदेहीं प्रयातो दक्षिणां दिशम्॥3.68.10॥

##### शब्दार्थः
तात O my child, सः राक्षसः that demon, परिश्रान्तस्य when I was exhausted, मे myself, पक्षौ wings, छित्त्वा after cutting, वैदेहीम् princess of Videha, सीताम् Sita, आदाय taking,दक्षिणां दिशम् southern, प्रयातः went.

##### आङ्ग्लानुवादः
O my child  when I was exhausted, that demon cut off my wings and carried Sita off in the southern direction.



#### श्लोकः
##### मूलम्
उपरुध्यन्ति मे प्राणा दृष्टिर्भ्रमति राघव।  
पश्यामि वृक्षान्सौवर्णानुशीरकृतमूर्धजान्॥3.68.11॥

##### शब्दार्थः
राघव Rama, मे my, प्राणाः life, उपरुध्यन्ति obstructing, दृष्टिः sight, भ्रमति is reeling, अनुशीरकृतमूर्धजान् root hair grown on tops, सौवर्णान् golden , वृक्षान् trees, पश्यामि I see.

##### आङ्ग्लानुवादः
O scion of the Raghu race, I am gasping for breath. My eyes are reeling. I see root hair growing on the tops of golden trees.



#### श्लोकः
##### मूलम्
येन याति मुहूर्तेन सीतामादाय रावणः।  
विप्रणष्टं धनं क्षिप्रं तत्स्वामी प्रतिपद्यते॥3.68.12॥  
विन्दो नाम मुहूर्तोऽयं स च काकुत्स्थ नाबुधत्।

##### शब्दार्थः
काकुत्स्थ O Rama, रावणः Ravana, येन मुहूर्तेन by such moment, सीताम् Sita, आदाय taking, याति he, अयम् this, विन्दः Vinda, नाम by name, मुहूर्तः time, विनष्टम् lost, धनम् wealth, तत्स्वामी that person, क्षिप्रम् quickly, प्रतिपद्यते will obtain, सः च and he, नाबुधत् did not know.

##### आङ्ग्लानुवादः
The time Ravana kidnapped Sita is known as 'Vinda'. The effect (of that time), is that her husband will regain his lost wealth. O scion of the Kakutstha race  he (Ravana )did not know it.



#### श्लोकः
##### मूलम्
त्वत्प्रियां जानकीं हृत्वा रावणो राक्षसेश्वरः॥3.68.13॥  
झषवद्बडिशं गृह्य क्षिप्रमेव विनश्यति।

##### शब्दार्थः
राक्षसेश्वरः lord of the demons, रावणः Ravana, त्वत्प्रियाम् your beloved, जानकीम् Janaki, हृत्वा after carrying away, बडिशम् fish hook, गृह्य having picked up, झषवत् like the fish, क्षिप्रमेव quickly, विनश्यति will be destroyed.

##### आङ्ग्लानुवादः
Ravana, king of the demons, will perish soon for running away with your beloved Janaki just like a fish carrying away a fishhook (which causes its destruction).



#### श्लोकः
##### मूलम्
न च त्वया व्यथा कार्या जनकस्य सुतां प्रति॥3.68.14॥  
वैदेह्या रंस्यसे क्षिप्रं हत्वा तं राक्षसं रणे।

##### शब्दार्थः
त्वया by you, जनकस्य सुतां Janaka's daughter, प्रति with regard to, व्यथा worry, न कार्या need not be, रणे in battle, तं राक्षसम् that demon, क्षिप्रम् soon, हत्वा having slain, वैदेह्या with Vaidehi, रंस्यसे will sport.

##### आङ्ग्लानुवादः
You need not worry about Janaka's daughter. You will soon enjoy the company of your beloved, Vaidehi after killing that demon.



#### श्लोकः
##### मूलम्
असम्मूढस्य गृध्रस्य रामं प्रत्यनुभाषतः॥3.68.15॥  
आस्यात्सुस्राव रुधिरं म्रियमाणस्य सामिषम्।

##### शब्दार्थः
रामं प्रति with Rama, अनुभाषतः conversing, असम्मूढस्य of the bird that was not deluded, म्रियमाणस्य while dying, गृध्रस्य vulture's, आस्यात् from his mouth, सामिषम् mixed with flesh, रुधिरम् blood, सुस्राव dripped.

##### आङ्ग्लानुवादः
As he(Jatayu) was speaking to Rama with an alert mind even while dying, blood mixed with flesh started oozing from Jatayu's mouth.



#### श्लोकः
##### मूलम्
पुत्रो विश्रवसस्साक्षाद्भ्राता वैश्रवणस्य च॥3.68.16॥  
इत्युक्त्वा दुर्लभान्प्राणान्मुमोच पतगेश्वरः।

##### शब्दार्थः
विश्रवसः Visrava's, पुत्रः son, वैश्रवणस्य साक्षात् Vaisravana's lawful, भ्राता brother, इति thus,  
उक्त्वा said, पतगेश्वरः Jatayu, the king of birds, दुर्लभान्  rare, प्राणान् life, मुमोच gave up.

##### आङ्ग्लानुवादः
Ravana was Visrava's son and Vaisravana's (Kubera's) brother, said Jatayu and gave up his rare life.



#### श्लोकः
##### मूलम्
ब्रूहि ब्रूहीति रामस्य ब्रुवाणस्य कृताञ्जलेः॥3.68.17॥  
त्वक्त्वा शरीरं गृध्रस्य जग्मुः प्राणा विहायसम्।

##### शब्दार्थः
कृताञ्जलेः waiting with folded palms, रामस्य Rama's, ब्रुहि ब्रुहि इति saying 'tell me, tell me', ब्रुवाणस्य as he spoke so, गृध्रस्य of the vulture, प्राणाः life, शरीरम् body, त्वक्त्वा after leaving, विहायसम् to the sky, जग्मुः went.

##### आङ्ग्लानुवादः
As Rama was saying to the vulture with folded palms 'Tell me, tell me'( about Ravana) the life breath of the vulture soared into the sky leaving the body.



#### श्लोकः
##### मूलम्
स निक्षिप्य शिरो भूमौ प्रसार्य चरणौ तदा॥3.68.18॥  
विक्षिप्य च शरीरं स्वं पपात धरणीतले।

##### शब्दार्थः
सः Jatayu, तदा then, शिरः head, भूमौ on the ground, निक्षिप्य after throwing, चरणौ feet, प्रसार्य stretching, स्वम् his, शरीरम् body, धरणीतले on the ground, विक्षिप्य scattering, पपात fallen down.

##### आङ्ग्लानुवादः
Then Jatayu dropped his head down, his feet thrown about, his body outstretched on earth.



#### श्लोकः
##### मूलम्
तं गृध्रं प्रेक्ष्य ताम्राक्षं गतासुमचलोपमम्॥3.68.19॥  
रामस्सुबहुभिर्दुःखैर्दीनस्सौमित्रिमब्रवीत्।

##### शब्दार्थः
सुबहुभिः with much, दुःखैः with sorrow, दीनः dejected, रामः Rama, ताम्राक्षम् eyes red (with tears), गतासुम् with his life gone, अचलोपमम् looking like a mountain, तं गृध्रम् to that vulture, प्रेक्ष्य  seeing, सौमित्रिम् to Lakshmana, अब्रवीत् said.

##### आङ्ग्लानुवादः
Stricken with deep grief, his eyes red (with tears) Rama saw the vulture looking like a mountain. Seeing him dead, he said to Lakshmanaः



#### श्लोकः
##### मूलम्
बहूनि रक्षसां वासे वर्षाणि वसता सुखम्॥3.68.20॥  
अनेन दण्डकारण्ये विशीर्णमिह पक्षिणा।

##### शब्दार्थः
रक्षसाम् the demon's, वासे dwellingplace, इह here, दण्डकारण्ये Dandaka forest, सुखम् happily, बहूनि many, वर्षाणि years, वसता living, अनेन by this, पक्षिणा by the bird, विशीर्णम् lost life.

##### आङ्ग्लानुवादः
Dwelling for many years happily in Dandaka forest, the abode of demons, the bird lost his life (on our account).



#### श्लोकः
##### मूलम्
अनेकवार्षिको यस्तु चिरकालसमुत्थितः॥3.68.21॥  
सोऽयमद्य हतश्शेते कालो हि दुरतिक्रमः।

##### शब्दार्थः
अनेकवार्षिकः many years old, यः he, चिरकालसमुत्थितः lived for a long time, सः अयम् this Jatayu, अद्य now, हतः dead, शेते lying down, कालः time (fate), दुरतिक्रमः हि not possible to escape.

##### आङ्ग्लानुवादः
This Jatayu, who lived for long years, is lying dead now. (The dictate of) destiny is inescapable.



#### श्लोकः
##### मूलम्
पश्य लक्ष्मण गृध्रोऽयमुपकारी हतश्च मे॥3.68.22॥  
सीतामभ्यवपन्नो वै रावणेन बलीयसा।

##### शब्दार्थः
लक्ष्मण O Lakshmana, सीताम् Sita, अभ्यवपन्नः he reached out for help, मे उपकारी my wellwisher, अयं गृध्रः this vulture, बलीयसा by the powerful, रावणेन by Ravana, हतः is killed, पश्य see.

##### आङ्ग्लानुवादः
O Lakshmana, see this Jatayu, my benefactor, killed by the powerful Ravana while he was reaching out to help Sita.



#### श्लोकः
##### मूलम्
गृध्रराज्यं परित्यज्य पितृपैतामहं महत्॥3.68.23॥  
मम हेतोरयं प्राणान्मुमोच पतगेश्वरः।

##### शब्दार्थः
अयं पतगेश्वरः this lord of the birds, पितृपैतामहम् ancestral, महत् great, गृध्रराज्यम् kingdom of vultures, परित्यज्य  left, मम हेतोः for my sake, प्राणान् life, मुमोच gave up.

##### आङ्ग्लानुवादः
This lord of the birds left his ancestral kingdom of viltures and gave up life for my sake.



#### श्लोकः
##### मूलम्
सर्वत्र खलु दृश्यन्ते साधवो धर्मचारिणः॥3.68.24॥  
शूराश्शरण्यास्सौमित्रे तिर्यग्योनिगतेष्वपि।

##### शब्दार्थः
सौमित्रे Lakshmana, शूराः heroes, शरण्याः protectors, धर्मचारिणः rigteous people, साधवः good people, सर्वत्र all over, तिर्यग्योनिगतेष्वपि even among animals and birds, दृश्यन्ते खलु are seen.

##### आङ्ग्लानुवादः
O Lakshmana valiant souls and protectors, being righteous and honest are found even among animals and birds.



#### श्लोकः
##### मूलम्
सीताहरणजं दुःखं न मे सौम्य तथाविधम्॥3.68.25॥  
यथा विनाशे गृध्रस्य मत्कृते च परन्तप।

##### शब्दार्थः
परन्तप O scorcher of enemies, सौम्य handsome one, गृध्रस्य bird's, विनाशे at his death, मत्कृते च for my sake, यथा as, सीताहरणजम् caused by the abduction of Sita, दुःखम् grief, तथाविधम् in that way, न not experienced.

##### आङ्ग्लानुवादः
O scorcher of enemies, O handsome Lakshmana the grief I experience due to Jatayu's death on my account is more intense than Sita's abduction.



#### श्लोकः
##### मूलम्
राजा दशरथश्श्रीमान्यथा मम महायशाः॥3.68.26॥  
पूजनीयश्च मान्यश्च तथाऽयं पतगेश्वरः।

##### शब्दार्थः
महायशाः illustrious, श्रीमान् prosperous, राजा king, दशरथः Dasaratha, मम for me, यथा as, पूजनीयश्च worthy of reverence, मान्यश्च worthy of honour, अयम् this, पतगेश्वरः lord of the birds, तथा in the same way.

##### आङ्ग्लानुवादः
This lord of the birds for me is as worthy of reverence and honour as the famous and prosperous king Dasaratha.



#### श्लोकः
##### मूलम्
सौमित्रे हर काष्ठानि निर्मथिष्यामि पावकम्॥3.68.27॥  
गृध्रराजं दिधक्षामि मत्कृते निधनं गतम्।

##### शब्दार्थः
सौमित्रे Saumitri, काष्ठानि firewood, हर fetch, पावकम् fire, निर्मथिष्यामि I will rub, मत्कृते for my sake, निधनम् गतम् died, गृध्रराजम् king of the birds, दिधक्षामि I wish to burn.

##### आङ्ग्लानुवादः
O Saumitri  fetch firewood. I shall generate fire by rubbing them and cremate the king of the birds who has laid down his life for my sake.



#### श्लोकः
##### मूलम्
नाथं पतगलोकस्य चितामारोप्य राघव॥3.68.28॥  
इमं धक्ष्यामि सौमित्रे हतं रौद्रेण रक्षसा।

##### शब्दार्थः
राघव O scion of the Raghu race, सौमित्रे Saumitri, रौद्रेण by the fierce, रक्षसा demon, हतम् killed, इमम् this, पतगलोकस्य नाथम् lord of the world of birds, चिताम् funeral pyre, आरोप्य placing, धक्ष्यामि I will cremate with honour.

##### आङ्ग्लानुवादः
O scion of the Raghus  I will place the body of the lord of the world of birds, killed by the fierce demon, on the funeral pyre and crimate him with honour.



#### श्लोकः
##### मूलम्
या गतिर्यज्ञशीलानामाहिताग्नेश्च या गतिः॥3.68.29॥  
अपरावर्तिनां या च या च भूमिप्रदायिनाम्।  
मया त्वं समनुज्ञातो गच्छ लोकाननुत्तमान्॥3.68.30॥  
गृध्रराज महासत्त्व संस्कृतश्च मया व्रज।

##### शब्दार्थः
महासत्त्व very strong, गृध्रराज king of the birds, मया by me, समनुज्ञातः permitted, त्वम् you, यज्ञशीलानाम of those who perform sacrifices, या such, गतिः resort, आहिताग्नेश्च for him who kindles sacrificial fires, या गतिः attainment, अपरावर्तिनाम् of those who beat no retreat (from battle), या च and such state, भूमिप्रदायिनाम् for those who offer land in charity, या च that state, गच्छ go, मया by me, संस्कृतः च purified, अनुत्तमान् best of, लोकान् worlds, व्रज depart.

##### आङ्ग्लानुवादः
O mighty lord of the birds  by my grace attain the state of those who perform sacrifices, who kindle and maintain sacrificial fires, who beat no retreat from the battlefield and who offer land in charity. Purified by my offering of fire, you may depart for the best of the worlds.



#### श्लोकः
##### मूलम्
एवमुक्त्वा चितां दीप्तामारोप्य पतगेश्वरम्॥3.68.31॥  
ददाह रामो धर्मात्मा स्वबन्धुमिव दुःखितः।

##### शब्दार्थः
धर्मात्मा righteous, रामः Rama, एवम् in that way, उक्त्वा having said, पतगेश्वरम् lord of birds, चिताम् on the pyre, आरोप्य having laid, दुःखितः sorrowful, स्वबन्धुमिव like his own relation, ददाह cremated.

##### आङ्ग्लानुवादः
Thus said, righteous Rama laid him on the pyre and sadly cremated the lord of the birds as one would do to his own relative.



#### श्लोकः
##### मूलम्
रामोऽथ सहसौमित्रिर्वनं गत्वा स वीर्यवान्॥3.68.32॥  
स्थूलान्हत्वा महारोहीननुतस्तार तं द्विजम्।

##### शब्दार्थः
अथ then, वीर्यवान् mighty, रामः Rama, सहसौमित्रिः with Saumitri, वनम् forest, गत्वा after going, स्थूलान् large, महारोहीन् stately deer, हत्वा killed, तं द्विजम् to that bird (Jatayu), अनुतस्तार spread it as offering.

##### आङ्ग्लानुवादः
Then the mighty Rama, accompanied by Saumitri, got into the forest and killed a huge  
deer, brought it and spread it as an offering (to the dead Jatayu).



#### श्लोकः
##### मूलम्
रोहिमांसानि चोत्कृत्य पेशीकृत्य महायशाः॥3.68.33॥  
शकुनाय ददौ रामो रम्ये हरितशाद्वले।

##### शब्दार्थः
महायशाः famed, रामः Rama, रोहिमांसानि flesh of the deer, उत्कृत्य cutting to pieces, पेशीकृत्य making into balls, रम्ये in a lovely, हरितशाद्वले green, grassy land, शकुनाय the bird Jatayu, ददौ offered.

##### आङ्ग्लानुवादः
Tearing the flesh of the deer to pieces and making them  into balls, the celebrated Rama laid it on a lovely, green grassy land as offering to the bird.



#### श्लोकः
##### मूलम्
यत्तत्प्रेतस्य मर्त्यस्य कथयन्ति द्विजातयः॥3.68.34॥  
तत्स्वर्गगमनं तस्य पित्र्यं रामो जजाप ह।

##### शब्दार्थः
तत् that, यत् whatever, द्विजातयः brahmins, प्रेतस्य for the dead, मर्त्यस्य for a mortal, स्वर्गगमनम् for ascending to heaven, कथयन्ति they utter, तत् all that, पित्र्यम् pertaining to father, तस्य that, जजाप muttered.

##### आङ्ग्लानुवादः
Rama muttered the mantras recommended by brahmins for dead mortals as one would do for his father, to help him ascend to heaven.



#### श्लोकः
##### मूलम्
ततो गोदावरीं गत्वा नदीं नरवरात्मजौ॥3.68.35॥  
उदकं चक्रतुस्तस्मै गृध्रराजाय तावुभौ।

##### शब्दार्थः
ततः then, उभौ तौ they both, नरवरात्मजौ two princes, गोदावरीं नदीम् to river Godavari, गत्वा after reaching, तस्मै for him, गृद्रराजाय for the vultureking, उदकम् libations, चक्रतुः offered.

##### आङ्ग्लानुवादः
Then both the princes went down to river Godavari and offered libations for the king of vultures.



#### श्लोकः
##### मूलम्
शास्त्रदृष्टेन विधिना जले गृध्राय राघवौ॥3.68.36॥  
स्नात्वा तौ गृध्रराजाय उदकं चक्रतुस्तदा।

##### शब्दार्थः
तदा thereafter, (तौ) राघवौ both scions of the Raghu dynasty, शास्त्रदृष्टेन as ordained in scriptures, विधिना duly, गृध्राय for the vulture, जले in water, स्नात्वा bathing, गृध्रराजाय to the king of vultures, उदकम् water, चक्रतुः offered.

##### आङ्ग्लानुवादः
Thereafter both the scions of the Raghu dynasty bathed in water, offered libations for the king of vultures as ordained in the scriptures.



#### श्लोकः
##### मूलम्
स गृध्रराजः कृतवान्यशस्करं सुदुष्करं कर्म रणे निपातितः।  
महर्षिकल्पेन च संस्कृतस्तदा जगाम पुण्यां गतिमात्मनश्शुभाम्॥3.68.37॥

##### शब्दार्थः
रणे in battle, सुदुष्करम् very difficult feat, यशस्करम् glorious, कर्म deed, कृतवान् done, निपातितः was made to fall, सः गृध्रराजः that lord of the vultures, तदा then, महर्षिकल्पेन following the prescription of sages, संस्कृतः sanctified, पुण्याम् holy, शुभाम् auspicious, आत्मनः his, गतिम् state, जगाम reached.

##### आङ्ग्लानुवादः
The king of vultures had performed a very difficult and glorious feat by laying down his life fighting. Sanctified by Rama's offering as laid down in scriptures by the seers, he attained a holy, auspicious and divine state of the self.



#### श्लोकः
##### मूलम्
कृतोदकौ तावपि पक्षिसत्तमे स्थिरां च बुद्धिं प्रणिधाय जग्मतुः।  
प्रवेश्य सीताधिगमे ततो मनो वनं सुरेन्द्रविव विष्णुवासवौ॥3.68.38॥

##### शब्दार्थः
तौ अपि they both, कृतोदकौ  offering libation, पक्षिसत्तमे to the great bird, स्थिराम् settled, बुद्धिम् mind, प्रणिधाय employing their attention, ततः then, सीताधिगमे to search Sita, मनः mind, प्रवेश्य  entered , सुरेन्द्रौ like two lords of gods, विष्णुवासवाविव like Visnu and Indra, वनम् forest, जग्मतुः went.

##### आङ्ग्लानुवादः
Rama and Lakshmana, like two lords of gods, Indra and Visnu, offered libations for the great bird with their settled minds and concentrated and then entered deeper into the forest turning their attention to the search for Sita.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे अष्टषष्टितमस्सर्गः॥  
Thus ends the sixtyeighth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/068_rAma-jaTAyusaMvAdaH.md">
<details><summary><h3>भूषणम् ...{Loading}...</h3></summary>



रामः सम्प्रेक्ष्य तं गृध्रं भुवि रौद्रेण पातितम् ।  

सौमित्रिं मित्रसम्पन्नमिदं वचनमब्रवीत्  ॥  ३।६८।१  ॥   

अथ भगवत्कार्यार्थं त्यक्तशरीरस्य गृध्रराजस्य मोक्षपदप्रापणमष्टषष्टितमे
राम इत्यादि । रौद्रेण रावणेन । मित्रसम्पन्नं सर्वजनमित्रमित्यर्थः ।
यद्वा परनिपातः सम्पन्नमित्रम्, अत्यन्तरामविषयसौहार्दयुक्तमित्यर्थः  ॥ 
३।६८।१  ॥   

  

ममायं नूनमर्थेषु यतमानो विहङ्गमः ।  

राक्षसेन हतः सङ्ख्ये प्राणांस्त्यक्षति दुस्त्यजान्  ॥  ३।६८।२  ॥   

अर्थेष्विति निमित्तसप्तमी । मम प्रयोजनार्थमित्यर्थः । सङ्ख्ये युद्धे  ॥ 
३।६८।२  ॥   

  

अयमस्य शरीरे ऽस्मिन् प्राणो लक्ष्मण विद्यते ।  

तथाहि स्वरहीनो ऽयं विक्लवः समुदीक्षते  ॥  ३।६८।३  ॥   

अयं प्राणः सूक्ष्मप्राणः । स्वरहीनः हीनस्वरः । विक्लवः विह्वलः  ॥  ३।६८।३
 ॥   

  

जटायो यदि शक्नोषि वाक्यं व्याहरितुं पुनः ।  

सीतामाख्याहि भद्रं ते वधमाख्याहि चात्मनः  ॥  ३।६८।४  ॥   

व्याहरितुं व्याहर्तुम् । वधं वधप्रकारम्  ॥  ३।६८।४  ॥   

  

किन्निमित्तो ऽहरत्सीतां रावणस्तस्य किं मया ।  

अपराद्धं तु यं दृष्ट्वा रावणेन हृता प्रिया  ॥  ३।६८।५  ॥   

किन्निमित्तः किं निमित्तं यस्यासौ किन्निमित्तः, केन हेतुना अहरदित्यर्थः
। किं भोगार्थम् उत अपकारप्रतीकारार्थमित्यर्थः । चरमपक्षे तत्स्वरूपं
पृच्छति तस्येति । यम् अपराधम्  ॥  ३।६८।५  ॥   

  

कथं तच्चन्द्रसङ्काशं मुखमासीन्मनोहरम् ।  

सीतया कानि चोक्तामि तस्मिन् काले द्विजोत्तम  ॥  ३।६८।६  ॥   

कथं कीदृशप्रकारम् । कानि वाक्यानि  ॥  ३।६८।६  ॥   

  

कथंवीर्यः कथंरूपः किङ्कर्मा स च राक्षसः ।  

क्व चास्य भवनं तात ब्रूहि मे परिपृच्छतः  ॥  ३।६८।७  ॥   

तात पितृतुल्य  ॥  ३।६८।७  ॥   

  

तमुद्वीक्ष्याथ दीनात्मा विलपन्तमनन्तरम् ।  

वाचा ऽतिसन्नया रामं जटायुरिदमब्रवीत्  ॥  ३।६८।८  ॥   

दीनात्मा दीनमनाः । अतिसन्नया अतिकार्श्यं प्राप्तया  ॥  ३।६८।८  ॥   

  

हृता सा राक्षसेन्द्रेण रावणेन विहायसा ।  

मायामास्थाय विपुलां वातदुर्दिनसङ्कुलाम्  ॥  ३।६८।९  ॥   

किं कर्मेत्यस्योत्तरमाह हृता सेति । वातेन दुर्दिनेन च सङ्कुलाम् ।
"मेघच्छन्ने ऽह्नि दुर्दिनम्" इत्यमरः । मायया महावातं मेघच्छादनं
चोत्पाद्य हृतवानित्यर्थः  ॥  ३।६८।९  ॥   

  

परिश्रान्तस्य मे तात पक्षौ छित्त्वा स राक्षसः ।  

सीतामादाय वैहेहीं प्रयातो दक्षिणां दिशम्  ॥  ३।६८।१०  ॥   

वधमाख्याहीत्यस्योत्तरमाह परिश्रान्तस्येति । युद्धपरिश्रान्तस्येत्यर्थः
 ॥  ३।६८।१०  ॥   

  

उपरुद्ध्यन्ति मे प्राणा दष्टिर्भ्रमति राघव ।  

पश्यामि वृक्षान् सौवर्णानुशीरकृतमूर्धजान्  ॥  ३।६८।११  ॥   

प्रश्नान्तरे प्रत्युत्तरकथनाशक्तिमाह उपरुध्यन्तीति । उपरुध्यन्ति
उपरुध्यन्ते मरणवेदनया पीड्यन्त इत्यर्थः । सौवर्णान् मरणकाले तथा
प्रतीयन्त इति प्रसिद्धम् । उशीरैः लामज्जकैः कृताः कल्पिताः मूर्धजाः
केशाः येषां ते तथा  ॥  ३।६८।११  ॥   

  

येन यातो मुहूर्तेन सीतामादाय रावणः ।  

विप्रनष्टं धनं क्षिप्रं तत्स्वामी प्रतिपद्यते  ॥  ३।६८।१२  ॥   

किमिह बहुनोक्तेन, सर्वथा सीता पुनर्लप्स्यत इत्याह येनेति । येन मुहूर्तेन
निमित्तभूतेन रावणः सीतामादाय याति स्म, तन्मुहूर्तबलेन स्वामी धनस्वामी
विप्रनष्टं धनं क्षिप्रम् अचिरेण पुनः प्रतिपद्यते प्राप्नोति  ॥  ३।६८।१२
 ॥   

  

विन्दो नाम मूहूर्तो ऽयं स च काकुत्स्थ नाबुधत् ।  

त्वत्प्रियां जानकीं हृत्वा रावणो राक्षसेश्वरः ।  

झषवद्बडिशं गृह्य क्षिप्रमेव विनश्यति  ॥  ३।६८।१३  ॥   

को ऽसौ मुहूर्त इत्यत्राह विन्द इति । नष्टं धनं विन्दति लभते ऽस्मिन्निति
विन्दः, स रावणस्तु नाबुधत् नाबुध्यत । विकरणव्यत्ययश्छान्दसः । तस्मात्
बडिशं गृह्य गृहीत्वा झषवत् मत्स्य इव विनश्यति । वर्तमानसामीप्ये
वर्तमानवत् । "बडिशं मत्स्यवेधनम्" इत्यमरः  ॥  ३।६८।१३  ॥   

  

न च त्वया व्यथा कार्या जनकस्य सुतां प्रति ।  

वैदेह्या रंस्यसे क्षिप्रं हत्वा तं राक्षसं रणे  ॥  ३।६८।१४  ॥   

फलितमाह न चेति  ॥  ३।६८।१४  ॥   

  

असम्मूढस्य गृध्रस्य रामं प्रत्यनुभाषतः ।  

आस्यात्सुस्राव रुधिरं म्रियमाणस्य सामिषम्  ॥  ३।६८।१५  ॥   

असम्मूढस्येति । एतावत्पर्यन्तमिति शेषः । अनुभाषतः उत्तरं भाषमाणस्य ।
सामिषं मांससहितं रुधिरम्  ॥  ३।६८।१५  ॥   

  

पुत्रो विश्रवसः साक्षात् भ्राता वैश्रवणस्य च ।  

इत्युक्त्वा दुर्लभान् प्राणान् मुमोच पतगेश्वरः  ॥  ३।६८।१६  ॥   

अथ रावणवंशं वक्तुमुपक्रमते पुत्र इति । साक्षात्पुत्रः औरस इत्यर्थः ।
अस्योत्तरार्धम् "अध्यास्ते नगरीं लङ्कां रावणो राक्षसेश्वरः ।" इति
बोध्यम् । उत्तरत्र सम्पातिवचने इदमेव पूर्वार्धमुपादाय अस्योत्तरार्धस्य
कथनादिति लोकाचार्योक्तम् । इत्युक्त्वा, एतावन्मात्रमुक्त्वा भवनादिकथनात्
पूर्वमित्यर्थः । दुर्लभान् ब्रूहि ब्रूहीति पृच्छते रामाय साकल्येन
विज्ञापनपर्यन्तं प्राणा न स्थिताः । हन्तेति ऋषिः शोचति  ॥  ३।६८।१६  ॥   

  

ब्रूहि ब्रूहीति रामस्य ब्रुवाणस्य कृताञ्जलेः ।  

त्यक्त्वा शरीरं गृध्रस्य जग्मुः प्राणा विहायसम्  ॥  ३।६८।१७  ॥   

ब्रूहीति । ब्रुवाणस्य ब्रुवाणे सति । प्राणः सूक्ष्मशरीरेन्द्रियप्राणसहित
आत्मेत्यर्थः  ॥  ३।६८।१७  ॥   

  

स निक्षिप्य शिरो भूमौ प्रसार्य चरणौ तदा ।  

विक्षिप्य च शरीरं स्वं पपात धरणीतले  ॥  ३।६८।१८  ॥   

स इति । निक्षिप्य मरणवेदनयेति भावः । विक्षिप्य विधूय
पपातेत्युक्तिरौपचारिकी  ॥  ३।६८।१८  ॥   

  

तं गृध्रं प्रेक्ष्य ताम्राक्षं गतासुमचलोपमम् ।  

रामः सुबहुभिर्दुःखैर्दीनः सौमित्रिमब्रवीत्  ॥  ३।६८।१९  ॥   

ताम्राक्षम् अधःशिरस्कतया पतनजक्षोभात्  ॥  ३।६८।१९  ॥   

  

बहूनि रक्षसां वासे वर्षाणि वसता सुखम् ।  

अनेन दण्डकारण्ये विशीर्णमिह पक्षिणा  ॥  ३।६८।२०  ॥   

रक्षसां वासे दण्डकारण्ये । बहूनि वर्षाणि निर्भयतया सुखं वसता ऽनेन
पक्षिणा विशीर्णँ देहविशरणं प्राप्तम् । इहैव सुखम् उषित्वा इहैव
मृतमनेनेति भावः । विचीर्णमिति पाठे अत्रैव वसता अनेन अत्रैव सुखं
विचीर्णम् अनुभूतमित्यर्थः  ॥  ३।६८।२०  ॥   

  

अनेकवार्षिको यस्तु चिरकालसमुत्थितः ।  

सो ऽयमद्य हतः शेते कालो हि दुरतिक्रमः  ॥  ३।६८।२१  ॥   

एतदेव विवृणोति अनेकेति । अनेकवार्षिकः बहुवयःप्राप्तः । चिरकालसमुत्थितः
चिरकालमभ्युदयं प्राप्तः  ॥  ३।६८।२१  ॥   

  

पश्य लक्ष्मण गृध्रो ऽयमुपकारी हतश्च मे ।  

सीतामभ्यवपन्नो वै रावणेन बलीयसा  ॥  ३।६८।२२  ॥   

पश्येति । अनेन मोक्षप्रदानोचितं तदीयसुकृतविशेषं दर्शयति सीतामभ्यवपन्नो
मे उपकारी सन् हतः  ॥  ३।६८।२२  ॥   

  

गृध्रराज्यं परित्यज्य पितृपैतामहं महत् ।  

मम हेतोरयं प्राणान् मुमोच पतगेश्वरः  ॥  ३।६८।२३  ॥   

गृध्रराज्यं परित्यज्येति प्राप्याभ्यासपरित्याग उक्तः । महदिति
स्वकीयेक्ष्वाकुराज्यव्यावृतिः,  

एकमुखत्वात् । ममेत्यादिना उपायानुष्ठानोक्तिः । पतगेश्वरः पितुर्मरणात्
इतःपरमस्य पक्षानाश्रित्य सुखं स्थास्यामीति स्थितो ऽहम् अयं तातवन्मत्कृते
प्राणत्यागं कृतवानिति भावः  ॥  ३।६८।२३  ॥   

  

सर्वत्र खलु दृश्यन्ते साधवो धर्मचारिणः ।  

शूराः शरण्याः सौमित्रे तिर्यग्योनिगतेष्वपि  ॥  ३।६८।२४  ॥   

सर्वत्रेति सर्वजातिष्वपीत्यर्थः । तिर्यग्योनिगतस्यास्य कथमेतादृशी
बुद्धिरिति न मन्तव्यमिति भावः  ॥  ३।६८।२४  ॥   

  

सीता हरणजं दुःखं न मे सौम्य तथागतम् ।  

यथा विनाशे गृध्रस्य मत्कृते च परन्तप  ॥  ३।६८।२५  ॥   

मत्कृते च मत्कृत एव यथा ऽस्य विनाशः प्राप्तः तथा सीताहरणजं दुःखं नागतं न
प्राप्तम् । अत्र विनाशशब्देन तज्जं दुःखमुच्यते  ॥  ३।६८।२५  ॥   

  

राजा दशरथः श्रीमान् यथा मम महायशाः ।  

पूजनीयश्च मान्यश्च तथा ऽयं पतगेश्वरः । ३।६८।२६  ॥   

अथ संस्कारयोग्यतामाह राजेति । पूज्यः पैतृकविधिना अर्चनीयः । मान्यः
श्लाघ्यः  ॥  ३।६८।२६  ॥   

  

सौमित्रे हर काष्ठानि निर्मथिष्यामि पावकम् ।  

गृध्रराजं दिधक्षामि मत्कृते निधनं गतम्  ॥  ३।६८।२७  ॥   

दिधक्षामि दग्धुमिच्छामि । दहेस्सन्नन्तात् घत्वभष्भावौ  ॥  ३।६८।२७  ॥   

  

नाथं पतगलोकस्य चितामारोप्य राघव ।  

इमं धक्ष्यामि सौमित्रे हतं रौद्रेण रक्षसा  ॥  ३।६८।२८  ॥   

नाथमिति । चितां काष्ठभारम्  ॥  ३।६८।२८  ॥   

  

या गतिर्यज्ञशीलानामाहिताग्नेश्च या गतिः ।  

अपरावर्तिनां या च या च भूमिप्रदायिनाम् । ३।६८।२९  ॥   

मया त्वं समनुज्ञातो गच्छ लोकाननुत्तमान् ।  

गृध्रराज महासत्त्व संस्कृतश्च मया व्रज  ॥  ३।६८।३०  ॥   

या गतिरित्यादिश्लोकद्वयमेकान्वयम् । गम्यत इति गतिः लोकः । यज्ञशीलानां
यज्ञाः शीलं सद्वृत्तं येषां ते तथा, सदा यज्ञानुष्ठानपराणां
गृहस्थानामित्यर्थः । आहिताः परितः स्थापिताः अग्नयः पञ्चाग्नयोः यस्य स
तथा, सर्वदा तपःशीलस्य वानप्रस्थस्येत्यर्थः । अग्न्याधानस्य पूर्वेणैव
सिद्धत्वात् पृथक् फलाभावाच्च । अपरावर्तिनाम् "अरण्यमियात्ततो न
पुनरेयात्" इत्युक्तानां सन्न्यासिनामित्यर्थः ।
रणादपलायितानामित्यर्थवर्णने जटायोस्तादृशत्वेन तत्फलस्य
स्वतःसिद्धत्वेनानुज्ञातव्यत्वाभावात् मुक्तानां धर्मप्रकरणे
उक्त्यसम्भवात् । भूमिप्रदायिनां भूमिभोगत्यागिनां नैष्ठिकानामित्यर्थः ।
ता गतीरिति यत्तदोर्नित्यसम्बन्धात्सिद्धम् । ता गतीः "प्राजापत्यं
गृहस्थानां ब्राह्मं सन्न्यासिनां स्मृतम् ।" इत्याद्युक्तस्थानानि । यद्वा
यज्ञदानतपःसन्न्यासिनामित्यर्थः । तेषां या या गतिः शास्त्रविहिता तां मया
संस्कृतो व्रज मया समनुज्ञातस्तु अनुत्तमान् सर्वश्रेष्ठान् लोकान् । "अथ
यदतः परो दिवो ज्योतिर्दीप्यते विश्वतः पृष्ठेषु सर्वतः
पृष्ठेष्वनुत्तमेषूत्तमेषु" इत्यादिश्रुतिप्रसिद्धान् विष्णुलोकान् गच्छ ।
अवयवबहुत्वाद्वबुवचनम्, अन्यथा गतिशब्देन पौनरुक्त्यम् अनन्वयश्च,
समनुज्ञातः संस्कृतश्चेति पदद्वयानर्थक्यं च । ननु मानुषभावं भावयतः
श्रीरामस्य कथं मुक्तिप्रदानं तस्य परत्वासाधारणचिह्नत्वादिति चेत् "सत्येन
लोकान् जयति" इत्युक्तरीत्या स्वार्जितधर्मविशेषेण
स्वाधीनसर्वलोकत्वाविरोधात् । केचित्तु मया संस्कृतस्ततोनुज्ञातस्त्वं
यज्ञशीलादीनां या गतयः तान् लोकान् गच्छ सर्वान्ते मां व्रज । "सो ऽश्नुने
सर्वान् कामान् सह ब्रह्मणा विपश्चिता" इत्युक्तरीत्या मुक्तभोगं
प्राप्नुहि, न च निर्हेतुकमुक्तिप्रदाने ऽतिप्रसङ्गः । स्वकार्यमुद्दिश्य
प्राणत्यागस्यैव हेतुत्वात् । अत एव नृसिंहपुराणे "मत्कृते निधनं
यस्मात्त्वया प्राप्तं द्विजोत्तम । तस्मान्मम प्रसादेन
विष्णुलोकमवाप्स्यसि" इत्युक्तम् । "कर्मणैव हि संसिद्धिमास्थिता जनकादयः"
इति हि कर्मणो ऽपि मुक्तिहेतुत्वमुक्तम् । "नान्यः पन्थाः" इति श्रुतिः
परमात्मनो ऽन्यत्र साक्षान्मुक्तिहेतुत्वं निषेधति तस्यैव प्राधान्येन
प्रकृतत्वादित्याहुः । यद्वा हे गृध्रराज महासत्त्व मया संस्कृतस्त्वं मया
ऽनुज्ञातो भूत्वा अनुत्तमान् लोकान् मल्लोकानित्यर्थः । गच्छ आनुषङ्गिकतया
यज्ञशीलादीनां या या गतयस्ता अपि गच्छ । गम्यत इति गतिः लोकः । आहिताग्नेः
गार्हपत्याहवनीयदक्षिणाग्निनिरतस्य या गतिः "अग्नयो वै त्रयी विद्या"
इत्यारभ्य "तस्मादग्नीन् परमं वदन्ति" इत्याहिताग्नित्वस्यापि पृथक्
धर्मत्वश्रवणात् । अपरावर्तिनां युद्धादपरावर्तमानानाम् । या गतिः
दृष्टान्तार्थमिदमुक्तम्, जटायोस्तादृशत्वेन तत्फलस्येदानीमदेयत्वात्
तिरश्चां यज्ञाद्यधिकाराभावेन तत्फलमात्रस्य देयत्वत् । यथा ऽपरावर्तिनां
गतिं प्राप्स्यसि तथा यज्ञशीलादीनां लोकानपि ब्रह्मप्राप्तौ वसुत्वादिकमिव
प्राप्नुहीत्यर्थः । अस्मिन् कल्पे भूमिप्रद्रायिनामित्यस्य
प्रतीयमानार्थकत्वमेव व्रज एवं गच्छ । यद्वा मया प्रथमं संस्कृतः । "अथ
तृतीयेन ज्योतिषा संविशस्व" इत्यादिमन्त्रेणानुज्ञातो मया त्वं
यज्ञाधिकारिणां लोकान् गच्छ, ब्रह्ममेधसंस्कारबलेन प्राप्नुहीत्यर्थः । इदं
च फलं संस्कारोत्तरक्षण एवानुतिष्ठतीत्युच्यते संस्कृतो व्रजेति ।
"गृध्रराज महासत्त्व संस्कृतश्च महाव्रते"ति पाठे संस्कृतश्च भवेति वार्थः
 ॥  ३।६८।२९,३०  ॥   

  

एवमुक्त्वा चितां दीप्तामारोप्य पतगेश्वरम् ।  

ददाह रामो धर्मात्मा स्वबन्धुमिव दुःखितः  ॥  ३।६८।३१  ॥   

दीप्तां दीपनार्हाम्, स्वबन्धुमिवेत्यनेन मन्त्रपूर्वकत्वं दाहस्योच्यते  ॥ 
३।६८।३१  ॥   

  

रामो ऽथ सहसौमित्रिर्वनं गत्वा स वीर्यवान् ।  

स्थूलान् हत्वा महारोहीननु तस्तार तं द्विजम् । ३।६८।३२  ॥   

राम इति । महारोहीन् महामृगान् । तान् द्विजमनु जटायुषमुद्दिश्य हत्वा
तस्तार पिण्डदानार्थं दर्भानास्तृतवान्  ॥  ३।६८।३२  ॥   

  

रोहिमांसानि चोत्कृत्य पेशीकृत्य महायशाः ।  

शकुनाय ददौ रामो रम्ये हरितशाद्वले  ॥  ३।६८।३३  ॥   

रोहीति । उत्कृत्य उद्धृत्य । पेशीकृत्य पिण्डीकृत्य । हरितशाद्वले
नवीनतृणास्तृतप्रदेशे । शकुनाय पक्षिणे ददौ  ॥  ३।६८।३३  ॥   

  

यत्तत्प्रेतस्य मर्त्यस्य कथयन्ति द्विजातयः ।  

तत्स्वर्गगमनं तस्य पित्र्यं रामो जजाप ह  ॥  ३।६८।३४  ॥   

प्रेतस्य मर्त्यस्य मुनुष्यस्य यत्तत् प्रसिद्धं मन्त्रजातम् । स्वर्गगमनं
स्वर्गो गम्यते ऽनेनेति स्वर्गगमनं स्वर्गप्रापकं वदन्ति । पित्र्यं
पितृदेवताकम् । तज्जजाप याम्यसूक्तादिकं जजापेत्यर्थः  ॥  ३।६८।३४  ॥   

  

ततो गोदावरीं गत्वा नदीं नरवरात्मजौ ।  

उदकं चक्रतुस्तस्मै गृध्रराजाय तावुभौ  ॥  ३।६८।३५  ॥   

चक्रतुरिति । लक्ष्मणस्य कर्तृत्वं सहकारितया । उदकम् उदकदानमित्यर्थः  ॥ 
३।६८।३५  ॥   

  

शास्त्रदृष्टेन विधिना जले गृध्राय राघवौ ।  

स्नात्वा तौ गृध्रराजाय उदकं चक्रतुस्तदा  ॥  ३।६८।३६  ॥   

उक्तस्यैवार्थस्य स्नानपूर्वकत्वविधिपूर्वकत्वप्रदर्शनाय पुनरप्याह
शास्त्रेति । तदा तौ राघवौ । शास्त्रदृष्टेन विधिना । गृध्राय
गृध्रमुद्दिश्य । जले स्नात्वा गृध्रराजायोदकं चक्रतुरित्यन्वयः । अयमत्र
क्रमः गृध्रराजं दग्ध्वा स्वर्गगमनसूक्तं जप्त्वा गोदावरीं गत्वा स्नात्वा
उदकं दत्त्वा रोहिमांसपिण्डं ददाविति । ननु वैदिकोत्तमो रामः कथं हीनजातिं
तिर्यञ्चं वैदिकेन कर्मणा संस्कृतवान्? मैवम्, तस्यात्यन्तभक्तत्वेन
जातेरपगमात् । "न शूद्रा भगवद्भक्ता विप्रा भागवताः स्मृताः । सर्ववर्णेषु
ते शूद्रा ये ह्यभक्ता जनार्दने  ॥ " इत्युक्तेः। न चेदं वचनम् "अपशवो वा
अन्ये गोऽश्वेभ्यः" इतिवत् प्रशंसापरमिति वक्तुं शक्यम्, बाधकाभावात्।
ब्राह्मणत्वादिजातिर्हि शास्त्रैकसमधिगम्या न तु गोत्वादिवदाकृतिगम्या, येन
तत्तुल्यत्वमाशङ्क्येत। अत एव विश्वामित्रस्यापि क्षत्ित्रयत्वजातिरपनीता
उपनीता च ब्राह्मणत्वजातिरित्युपपादितं बालकाण्डे। अयमर्थ उपपादयिष्यते च
श्रमणीवृत्तान्ते। इदं च
द्रौपदीविवाहादिवदैतिहासिकविलक्षणव्यक्तिविशेषनियतमिति च नातिप्रसङ्गावकाशः
 ॥  ३।६८।३६  ॥   

  

स गृध्रराजः कृतवान् यशस्करं सुदुष्करं कर्म रणे निपातितः ।  

महर्षिकल्पेन च संस्कृतस्तदा जगाम पुण्यां गतिमात्मनः शुभाम्  ॥  ३।६८।३७
 ॥   

उक्तमर्थमादरातिशयेन पुनः सङ्गृह्णाति स इति । रणे सीतानिमित्तं दुष्करं
कर्म प्राणविनाशपर्यन्तं व्यापारं कृतवान् । स गृध्रराजः रावणेन निपातितः
महर्षिकल्पेन महर्षितुल्येन रामेण संस्कृतश्च तदा तदुत्तरक्षण एव पुण्यां
पुण्यफलभूताम् आत्मनः सुखावहां गतिं लोकं जगाम  ॥  ३।६८।३७  ॥   

  

कृतोदकौतावपि पक्षिसत्तमे स्थिरां च बुद्धिं प्रणिधाय जग्मतुः ।  

प्रवेश्य सीताधिगमे ततो मनो वनं सुरेन्द्राविव विष्णुवासवौ  ॥  ३।६८।३८  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
अष्टषष्टितमः सर्गः  ॥  ६८  ॥   

कतोदकाविति । इदं पिण्डदानस्याप्युपलक्षणम् । पक्षिसत्तमे स्थिरां बुद्धिं
प्रणिधाय सीतामवश्यं प्राप्स्यसीत्युक्तं तद्वचनं विश्वस्येत्यर्थः ।
सीताधिगमे मनः प्रवेश्य वनं जग्मतुः । सुरेन्द्रौ विष्णुवासवाविव
स्थितावित्यनेन सीतान्वेषणं भावनामात्रामिति सूच्यते । अस्मिन् सर्गे
सार्धाष्टात्रिंशच्छ्लोकाः  ॥  ३।६८।३८  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने अष्टषष्टितमः सर्गः  ॥  ६८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/068_rAma-jaTAyusaMvAdaH.md">
<details><summary><h3>शिरोमणी ...{Loading}...</h3></summary>



किंचित्स्वास्थ्यप्राप्त्यनन्तरं लक्ष्मणं प्रति रामोक्तिं
वर्णयितुमाह--राम इति । रौद्रेण अतिभयंकरेण रक्षसा पातितं गृध्रं तं
जटायुषं प्रेक्ष्य मित्रसंपन्नं मित्रत्वं प्राप्तं सौमित्रिं रामो
ऽब्रवीत् । मित्रशब्दो भावप्रधानः  ॥  ३।६८।१  ॥   

  

तद्वचनाकारमाह--ममेति । ममार्थेषु यतमानः अत एव संख्ये संग्रामे राक्षसेन
हतः अयं विहङ्गमः दुस्त्यजान् प्राणान् त्यजति  ॥  ३।६८।२  ॥   

  

अतीति । हे लक्ष्मण अस्मिन् जटायुसंबन्धिनि शरीरे प्राणः प्राणवायुः
अतिखिन्नः क्षीणतां प्राप्तो विद्यते तथा अत एव स्वरविहीनः क्षीणस्वरो ऽयं
विक्लवं यथा भवति तथा समुदीक्षते पश्यति  ॥  ३।६८।३  ॥   

  

लक्ष्मणं प्रत्युक्त्वा जटायुं प्रत्याह--जटायो इति । हे जटायो वाक्यं
व्याहरितुं व्याहर्तुम् अभिधातुं यदि पुनः शक्नोषि तर्हि सीतां
सीतावृत्तान्तम् आख्याहि आत्मनो वधं वधवृत्तान्तं चाख्याहि  ॥  ३।६८।४  ॥   

  

पृष्टवृत्तान्तस्वरूपमाह--किमिति । रावणः आर्यां सीतां किंनिमित्तः सन्
जहार । तदेव भङ्ग्यन्तरेणाह--यमपराधं दृष्ट्वा ज्ञात्वा रावणेन प्रिया सीता
हृता सो ऽपराधः मया किं कृत इति शेषः । किमिति प्रश्ने  ॥  ३।६८।५  ॥   

  

कथमिति । चन्द्रसंकाशं चन्द्रस्यापि प्रकाशकम् अत एव मनोहरं तत्प्रसिद्धं
सीताया मुखं तस्मिन्नपहरणकाले कथं कीदृशमित्यर्थः, आसीत् कानि वचनानि सीतया
चोक्तानि  ॥  ३।६८।६  ॥   

  

कथमिति । राक्षसो रावणः कथं वीर्यादिविशिष्टः अस्य रावणस्य भवनं क्व इति
परिपृच्छतो मे ब्रूहि  ॥  ३।६८।७  ॥   

  

तमिति । धर्मात्मा स जटायुः अनन्तरमन्तररहितं निरन्तरमित्यर्थः, विलपन्तं
विविधं पृच्छन्तं राममुद्वीक्ष्य प्रेमभरेणावलोक्य अतिसन्नया अतिक्षीणया
वाचा इदमब्रवीत्  ॥  ३।६८।८  ॥   

  

तद्वचनाकारमाह--सेति । रावणेन वातदुर्दिनसंकुलां वातेन दुर्दिनेन च
संयुक्तां विपुलां बहुमायामास्थाय सा सीता हृता  ॥  ३।६८।९  ॥   

  

परीति । परिश्रान्तस्य रावणयुद्धे प्राप्तपरिश्रमस्य मे पक्षौ छित्त्वा
सीतामादाय च निशाचरो रावणः दक्षिणामुखः सन् प्रयातः  ॥  ३।६८।१०  ॥   

  

उत्तरान्तरं वक्तुं सामर्थ्यं नास्तीति बोधयन्नाह--उपेति । हे राघव मे
प्राणाः उपरुध्यन्ति कायव्यापारं निवारयन्ति निर्गच्छन्तीत्यर्थः । किं च
मे प्राणाः इन्द्रियाणि उपरुध्यन्ति पिधीयन्ते स्वस्वव्यापारसामर्थ्यं
जहतीत्यर्थः, अत एव दृष्टिर्भ्रमति अत एव सौवर्णान् सुवर्णमयान्
उशीरकृतमूर्धजान् उशीरेण नलदेन कृताः संरचिताः मूर्धजाः अग्रभागा येषां
तान् वृक्षान् पश्यामि मरणचिह्नत्वेन जानामीत्यर्थः  ॥  ३।६८।११  ॥   

  

स्वस्य शास्त्रविज्ञातृत्वं बोधयन्नाह--येनेति । रावणः येन मुहूर्तेन
सीतामादाय याति तस्मिन् मुहूर्ते तत्स्वामी धनाधिपः विप्रनष्टम् अदृश्यत्वं
प्राप्तं धनं क्षिप्रं प्रतिपद्यते  ॥  ३।६८।१२  ॥   

  

ननु को ऽसौ मुहूर्त इत्यत आह--विन्द इति । के काकुत्स्थ असौ
सीतापहरणसंबन्धी विन्दो नाम मुहूर्तः अपहृतवस्तु तत्स्वामिसमीपं
प्रापयतीत्यर्थः । नन्वस्मिन् मुहूर्ते रावणेन सीता कथमपहृतेत्यत आह--स
रावणो न अबुधत् स्वप्रतापाभिमानात् मुमूर्षुत्वाद्वा नागणयदित्यर्थः, अत एव
बडिशं संगृह्य गृहीत्वा झषवत् मीनवत् विनश्यति विनेष्टा । अबुधत् इति इरितो
बुधो लुङ् । विकरणव्यत्ययश्छान्दस इति भूषणोक्तिस्तु चिन्त्या  ॥  ३।६८।१३
 ॥   

  

नेति । यतस्तं रावणं रणमूर्धनि हत्वा वैदेह्या सह क्षिप्रं रंस्यसे अतः
जनकस्य सुतां प्रति त्वया व्यथा न कार्या  ॥  ३।६८।१४  ॥   

  

असंमूढस्येति । असंमूढस्य संमूढतारहितस्य सावधानचित्तस्येत्यर्थः, गृध्रस्य
आस्यात् मुखात् सामिषं मांससहितं रुधिरं सुस्राव  ॥  ३।६८।१५  ॥   

  

पुत्र इति । विश्रवसः साक्षात् पुत्रः औरसः सूनुः वैश्रवणस्य कुबेरस्य
भ्राता इत्युक्त्वा तदैश्वर्यादिकमनुक्त्वेत्यर्थः, पतगेश्वरो दुर्लभान्
प्राणान्मुमोच  ॥  ३।६८।१६  ॥   

  

ब्रूहीति । ब्रूहि ब्रूहि रावणवृत्तान्तं कथय कथय इति ब्रुवाणस्य
रामस्याग्रे कृताञ्जलेर्गृध्रस्य प्राणाः शरीरं त्यक्त्वा विहायसं जग्मुः
 ॥  ३।६८।१७  ॥   

  

स इति । स जटायुः शिरो भूमौ निक्षिप्य चरणौ प्रसार्य स्वं शरीरं विक्षिप्य
इतस्ततः संचाल्य धरणीतले पपात  ॥  ३।६८।१८  ॥   

  

तमिति । ताम्राक्षं रक्तनयनं गतासुं निर्गतप्राणम् अचलोपमं तं जटायुं
सुबहुभिः अनेकविधैर्दुःखैः शृङ्गारपोषकसीतावियोगजनितदुःखाभासैः दीनः
क्षीणत्वेन प्रतीयमानः रामः सौमित्रिमब्रवीत्  ॥  ३।६८।१९  ॥   

  

तद्वचनाकारमाह--बहूनीति । रक्षसां वासे निवासस्थाने दण्डकारण्ये बहूनि
वर्षाणि सुखं वसता अनेन पक्षिणा इह विशीर्णं प्राणा त्यक्ता इत्यर्थः ।
ऽविचीर्णंऽ इति तीर्थपाठः  ॥  ३।६८।२०  ॥   

  

अनेकेति । अनेकवार्षिकः बहुवर्षपरिच्छिन्नावस्थाकः यश्चिरकालसमुत्थितः
बहुकालं प्रवृद्धः सो ऽयमद्य हतः सन् शेते हि यतः कालो दुरतिक्रमः
अनिवारणीयः  ॥  ३।६८।२१  ॥   

  

पश्येति । मे उपकारी अयं गृध्रः सीतामभ्यवपन्नः अपहरणनिवारणाय सीतासंमुखं
प्राप्तः अत एव बलीयसा रावणेन हतः  ॥  ३।६८।२२  ॥   

  

गृध्रेति । पितृपैतामहं पित्रादिपरंपराप्राप्तं गृध्रराज्यं परित्यज्य अयं
पतगेश्वरः पक्ष्यधीशः मम हेतोः प्राणान्मुमोच  ॥  ३।६८।२३  ॥   

  

सर्वत्रेति । सर्वत्र हे सर्वसज्जनरक्षणकर्तः सौमित्रे तिर्यग्योनिगतेष्वपि
धर्माचरणादिमन्तो दृश्यन्ते  ॥  ३।६८।२४  ॥   

  

सीतेति । मत्कृते मदर्थं यथा गृध्रस्य विनाशो विनाशजनितदुःखं मे आगतं
प्राप्तं तथा सीताहरणजं दुःखं नागतम् । विनाशशब्दो भाक्तः  ॥  ३।६८।२५  ॥   

  

तत्र हेतुमाह--राजेति । यथा राजा दशरथः पूजनीयो मान्यश्च तथा ऽयं
पतगेश्वरश्च तन्मित्रत्वादिति तात्पर्यम्  ॥  ३।६८।२६  ॥   

  

सौमित्रे इति । हे सौमित्रे गृध्रराजं दिधक्षामि दग्धुमिच्छामि अतः
काष्ठानि एतच्छरीरभस्मीकरणयोग्यदारूणि हर प्रापय । अहं पावकं निर्मथिष्यामि
मथनेन निष्पादयिष्यामि  ॥  ३।६८।२७  ॥   

  

तदेव भङ्ग्यन्तरेणाह--नाथमिति । पतगलोकस्य पक्षिजनस्य नाथं यतो ऽहं
धक्ष्यामि अतः चितिं चितामारोपयामि आरोपयिष्यामि प्रापयिष्यामि एतेन रामस्य
कृपालुत्वं कृतज्ञत्वं च व्यक्तम्  ॥  ३।६८।२८  ॥   

  

व्यञ्जितस्वरूपं दर्शयन्नाह--येति । हे गृध्रराज मया समनुज्ञातः संस्कृतश्च
त्वं यज्ञशीलादीनां या गतिस्तां गतिं प्राप्येति शेषः, अनुत्तमान्
सर्वोत्तमान् लोकान् गच्छ । संस्कृतो गच्छेत्युक्त्या रामस्य
मर्यादापालकत्वं व्यञ्जितम् । श्लोकद्वयमेकान्वयि  ॥  ३।६८।२९३०  ॥   

  

एवमिति । स्वबन्धुं स्वविषयकात्यनुरागवन्तं पतागेश्वरं चितामारोप्य दुःखित
एव रामो ददाह  ॥  ३।६८।३१  ॥   

  

राम इति । रामो वनं यात्वा गत्वा स्थूलान्महारोहीन् मूलविशेषान् हत्वा
छेदनेनानीय द्विजं पक्षिणं तं जटायुमुद्दिश्य अनुतस्तार पिण्डदानार्थं
कुशैर्भूमिमाच्छादयामास  ॥  ३।६८।३२  ॥   

  

रोहीति । रोहिमांसानि स्थूलमूलसंबन्धिभोग्यांशान् उद्धृत्य निस्सार्य
पेशीकृत्वा पिण्डाकारतां संपाद्य रम्ये हरितशाद्वले आस्तृतकोमलकुशमयभूमौ
शकुनाय पक्षिणे ददौ  ॥  ३।६८।३३  ॥   

  

यदिति । प्रेतस्य इमं लोकं त्यक्त्वा गतस्य मर्त्यस्य जन्तोः यत्
स्वर्गगमनं साकेतप्रापकं मन्त्रस्वरूपं द्विजातयः कथयन्ति पठन्ति तत् तस्य
जटायुषो ऽर्थं तद्विस्तृतं यथा भवति तथा रामो जजाप । एतेन दशरथसमीपं
प्रेषयामासेति सूचितम्  ॥  ३।६८।३४  ॥   

  

तत इति । ततः दाहाद्यनन्तरं गोदावरी गत्वा गृध्रराजाय उदकं सलिलक्रियां
चक्रतुः । तत इत्यनेन दाहाद्युत्तरकाललाभस्तु पाठक्रमादर्थक्रमो बलीयानिति
न्यायेन  ॥  ३।६८।३५  ॥   

  

तदेव भङ्ग्यन्तरेणाह--शास्त्रेति । राघवौ गृध्राय
गृध्रोद्देश्यककर्मनिवृत्त्यर्थं जलं जलाशयं प्राप्येति शेषः, स्नात्वा च
शास्त्रदृष्टेन विधिना गृध्रराजाय गृध्रराजार्थम् उदकं उदकक्रियां चक्रतुः
 ॥  ३।६८।३६  ॥   

  

स इति । यः गृध्रराजः सुदुष्करम् अन्यैः कर्तुमशक्यम् यशस्करं यशस्संपादकं
कर्म सीतारक्षणोद्देश्यकक्रियां कृतवान् रणे निपातितश्च स गृध्रराजः
महर्षिकल्पेन महर्षित्वादिसंपादकेन रामेण संस्कृतः सन् पुण्यां
पापसंसर्गशून्यां शुभाम् आत्मनो गतिं स्वप्राप्यसाकेतं जगाम  ॥  ३।६८।३७
 ॥   

  

कृतेति । कृतोदकौ कृता निष्पादिता उदका उदकक्रियाविशिष्टा प्रमीतक्रिया
याभ्यां तौ सुरेन्द्रौ ब्रह्मविष्ण्वादिसकलदेवस्वामिनौ रामलक्ष्मणौ
पक्षिसत्तमे स्थिरां परमपुरुषार्थप्राप्तत्वेन चाञ्चल्यरहितां बुद्धिं
प्रणिधाय संस्थाप्य सीताधिगमे सीताप्राप्तौ मनः प्रवेश्य
ततस्तस्मात्स्थानात् विष्णुवासवाविव जग्मतुः  ॥  ३।६८।३८  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
ऽष्टषष्टितमः सर्गः  ॥  ३।६८  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/068_rAma-jaTAyusaMvAdaH.md">
<details><summary><h3>तिलकम् ...{Loading}...</h3></summary>



रौद्रेम रक्षसा अनेन रक्षसां तमः प्राधान्यमेवेति सूचितम् । मित्रसंपन्नं
मित्रत्वेन संपन्नं सर्वजनेषु मैत्र्या युक्तम्  ॥  ३।६८।१,२  ॥   

  

तथातिखिन्नप्राण इव स्वरहीनो विह्वलेक्षणश्च  ॥  ३।६८।३  ॥   

  

व्याहरितुं व्याहर्तुम् । वधं वधप्रकारम्  ॥  ३।६८।४  ॥   

  

यमपराधं दृष्ट्वा तु प्रिया सीता हृता सो ऽपराधस्तस्य मया किं कृतः, अपि तु
न । अतः--किंनिमित्त इति । किं निमित्तं हृदि यस्य स रावण आर्यां जहार  ॥ 
३।६८।५८  ॥   

  

किंकर्मेत्यस्योत्तरम्--मायामिति । वातेन दुर्दिनेन च संकुलाम्  ॥ 
३।६८।९,१०  ॥   

  

अन्यप्रश्नोत्तरासामर्थ्यं ध्वनयन्प्राणोपरोधमाह--उपेति । उशीरेण नलदेन
कृता मूर्धजाः केशा येषां तान्सौवर्णान्वृक्षान्पश्यामि ।
तादृशसौवर्णवृक्षदर्शनं मरणचिह्नम्  ॥  ३।६८।११  ॥   

  

ज्योतिषज्ञानबलादाह--येनेति  ॥  ३।६८।१२  ॥   

  

को ऽसौ मुहूर्तस्तत्राहविन्द इति । लाभार्थाद्विदेर्निष्पन्नो ऽसावित्याहुः
। स च रावणो निजकर्माननुकूलं तं नावबुधत् ऽबुधिरवगमनेऽ इत्यस्य लुङि रूपम्
। न केवलं मुहूर्तमहिम्ना इष्टप्राप्तिरेव, अपि तु शत्रुनाशो ऽपीत्याहझषेति
। बडिशं गृहीत्वा झष इव क्षिप्रमेव विनश्यति ।
वर्तमाननिर्देशेनातिसांनिध्यं विनाशस्य दर्शयति  ॥  ३।६८।१३  ॥   

  

न चेति  ॥  ३।६८।१४  ॥   

  

असंमूढस्य मृतिकाले ऽप्यभ्रान्तस्य । रामं प्रत्यनुभाषतः उत्तरं भाषमाणस्य
 ॥  ३।६८।१५  ॥   

  

इत्युक्त्वैतावन्मात्रमुक्त्वा । तद्रीर्यतद्भवनादिकथनात्पूर्वमिति शेषः  ॥ 
३।६८।१६१९  ॥   

  

अस्मिन्दण्डकारण्ये बहूनि वर्षाणि सुखं वसता ऽनेन पक्षिणेहैव दण्डकारण्ये
विशीर्णं देहविशरणं प्राप्तम्  ॥  ३।६८।२०  ॥   

  

अनेकवार्षिक इत्यस्यैव विवरणम्--चिरकालसमुत्थित इति  ॥  ३।६८।२१  ॥   

  

मे उपकारीत्यन्वयः । सीतामभ्यवपन्नः सीतां मोचयितुं प्रवृत्तः  ॥ 
३।६८।२२,२३  ॥   

  

सर्वत्र सर्वजातिषु  ॥  ३।६८।२४  ॥   

  

तथा आगतमिति च्छेदः, प्राप्तमित्यर्थः । मन्निमित्तं यो गृध्रविनाशस्तज्जं
दुःखं यथा मां प्राप्तम् । सीताहरणजदुःखाद्गृध्रविनाशजं दुःखमधिकमिति भावः
। तस्याः पुनः प्राप्तिसंभावनासत्त्वादस्य तदभावाच्चेति तात्पर्यम्  ॥ 
३।६८।२५,२६  ॥   

  

दिधक्ष्यामि दग्धुमिच्छामि सद्गतिसिद्धये श्यन्नार्षः  ॥  ३।६८।२७,२८  ॥   

  

अपरावर्तिनाम् सङ्ग्रामे इति शेषः । गम्यत इति गतिर्लोकः । यज्ञशीलानां
सोकान्क्रमेण प्राप्य मदनुज्ञातः सन्ननुत्तमान्येभ्यः परे उत्तमा न सन्ति
ताँल्लोकान्ब्रह्मणो लोकान्क्रममुक्तिदान्गच्छ । अनेन
सङ्कल्पमात्रात्कर्मानधिकृततिरश्चः साधनहीनस्यापि तल्लोकदानेन
भगवान्रामस्वस्वरूपांशे मायया ऽ ऽवृतज्ञान इति प्रलपतां मुखं ध्वस्तम् ।
शोकादि तु नटनमित्युक्तमेवासकृत् । तदुक्तम्ऽसंस्कारमकरोत्तस्य रामो
ब्रह्मविधानतः । स्वपदं च ददौ तस्मै सो ऽपि रामः प्रसादतः  ॥  हरेः
सामान्यरूपेण प्रययौ परमं पदम्  ॥ ऽ इति जटायुषं प्रक्रम्य पाद्मे । एतेन
तिरश्चामपि स्नेहादिता दाहादियुक्तमिति ध्वनितम् ।
सारूप्यमुक्तिलाभश्चोक्तः । मया मद्रूपेण सामान्यहरिरूपेण  ॥   

३।६८।२९३१  ॥   

स प्रसिद्धमहिता रामः महारोहीन्महामृगान् । रोहिशब्द इकारान्तो ऽपि मृगवाची
। गान्हत्वा पिण्डदानार्थं मांसमादायागत्यानु अनन्तरं तं द्विजं
पक्षिणमुद्दिश्य पिण्डदानार्थं शाद्वलं तृणं तस्तार  ॥  ३।६८।३२  ॥   

  

तत्र तन्मांसान्युत्कृत्य पेशीकृत्वा पेशीकृत्य पिण्डं कृत्वा शकुनाय ददौ
 ॥  ३।६८।३३  ॥   

  

यत्तन्मन्त्रजातं प्रेतस्य मर्त्यस्य स्वर्गादिगमनमुद्दिश्य ब्राह्मणाः
कथयन्ति तत्स्वर्गगमनं तद्गमनसाधनं तत्तस्य क्षिप्रं स्वर्गगमनाय रामो जजाप
 ॥  ३।६८।३४,३५  ॥   

  

उक्तस्य सर्वस्यास्य स्नानपूर्वकत्वं दर्शयितुं पुनराहशास्त्रेति । तत्र
पाठक्रमादर्थक्रमस्य बलवत्त्वात्पूर्वं स्नानम्, तत उदकदानम्, ततः
पिण्डदानमिति क्रमो बोध्यः  ॥  ३।६८।३६  ॥   

  

पुम्यां पुण्यैकलभ्याम् अत एव सुखां सुखैकस्वभावाम्  ॥  ३।६८।३७  ॥   

  

पक्षिसत्तमे तद्विषये पितरीवेत्यर्थः । स्थिरां बुद्धिं
तस्मिन्पितृवद्बुद्धिं निधाय सीताधिगमे सीताप्राप्तिसूचके निमित्ते मनः
प्रवेश्य तादृशं निमित्तं दृष्ट्वा वनं जग्मतुः  ॥  ३।६८।३८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे ऽष्टषष्टितमः सर्गः  ॥  ३।६८  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/068_rAma-jaTAyusaMvAdaH.md">
<details><summary><h3>द्राविडपाठः ...{Loading}...</h3></summary>


रामः सम्प्रेक्ष्य तं गृध्रं भुवि रौद्रेण पातितम्।  
सौमित्रिं मित्रसम्पन्नमिदं वचनमब्रवीत् ॥ 3.68.1 ॥   
ममायं नूनमर्थेषु यतमानो विहङ्गमः।  
राक्षसेन हतः सङ्ख्ये प्राणांस्त्यक्षति दुस्त्यजान् ॥ 3.68.2 ॥   
अयमस्य शरीरेऽस्मिन् प्राणो लक्ष्मण विद्यते।  
तथाहि स्वरहीनोऽयं विक्लवः समुदीक्षते ॥ 3.68.3 ॥   
जटायो यदि शक्नोषि वाक्यं व्याहरितुं पुनः।  
सीतामाख्याहि भद्रं ते वधमाख्याहि चात्मनः ॥ 3.68.4 ॥   
किन्निमित्तोऽहरत्सीतां रावणस्तस्य किं मया।  
अपराद्धं तु यं दृष्ट्वा रावणेन हृता प्रिया ॥ 3.68.5 ॥   
कथं तच्चन्द्रसङ्काशं मुखमासीन्मनोहरम्।  
सीतया कानि चोक्तामि तस्मिन् काले द्विजोत्तम ॥ 3.68.6 ॥   
कथंवीर्यः कथंरूपः किङ्कर्मा स च राक्षसः।  
क्व चास्य भवनं तात ब्रूहि मे परिपृच्छतः ॥ 3.68.7 ॥   
तमुद्वीक्ष्याथ दीनात्मा विलपन्तमनन्तरम्।  
वाचाऽतिसन्नया रामं जटायुरिदमब्रवीत् ॥ 3.68.8 ॥   
हृता सा राक्षसेन्द्रेण रावणेन विहायसा।  
मायामास्थाय विपुलां वातदुर्दिनसङ्कुलाम् ॥ 3.68.9 ॥   
परिश्रान्तस्य मे तात पक्षौ छित्त्वा स राक्षसः।  
सीतामादाय वैहेहीं प्रयातो दक्षिणां दिशम् ॥ 3.68.10 ॥   
उपरुद्ध्यन्ति मे प्राणा दष्टिर्भ्रमति राघव।  
पश्यामि वृक्षान् सौवर्णानुशीरकृतमूर्धजान् ॥ 3.68.11 ॥   
येन यातो मुहूर्तेन सीतामादाय रावणः।  
विप्रनष्टं धनं क्षिप्रं तत्स्वामी प्रतिपद्यते ॥ 3.68.12 ॥   
त्वत्प्रियां जानकीं हृत्वा रावणो राक्षसेश्वरः।  
झषवद्बडिशं गृह्य क्षिप्रमेव विनश्यति ॥ 3.68.13 ॥   
न च त्वया व्यथा कार्या जनकस्य सुतां प्रति।  
वैदेह्या रंस्यसे क्षिप्रं हत्वा तं राक्षसं रणे ॥ 3.68.14 ॥   
असम्मूढस्य गृध्रस्य रामं प्रत्यनुभाषतः।  
आस्यात्सुस्राव रुधिरं म्रियमाणस्य सामिषम् ॥ 3.68.15 ॥   
पुत्रो विश्रवसः साक्षात् भ्राता वैश्रवणस्य च।  
इत्युक्त्वा दुर्लभान् प्राणान् मुमोच पतगेश्वरः ॥ 3.68.16 ॥   
ब्रूहि ब्रूहीति रामस्य ब्रुवाणस्य कृताञ्जलेः।  
त्यक्त्वा शरीरं गृध्रस्य जग्मुः प्राणा विहायसम् ॥ 3.68.17 ॥   
स निक्षिप्य शिरो भूमौ प्रसार्य चरणौ तदा।  
विक्षिप्य च शरीरं स्वं पपात धरणीतले ॥ 3.68.18 ॥   
तं गृध्रं प्रेक्ष्य ताम्राक्षं गतासुमचलोपमम्।  
रामः सुबहुभिर्दुःखैर्दीनः सौमित्रिमब्रवीत् ॥ 3.68.19 ॥   
बहूनि रक्षसां वासे वर्षाणि वसता सुखम्।  
अनेन दण्डकारण्ये विशीर्णमिह पक्षिणा ॥ 3.68.20 ॥   
अनेकवार्षिको यस्तु चिरकालसमुत्थितः।  
सोऽयमद्य हतः शेते कालो हि दुरतिक्रमः ॥ 3.68.21 ॥   
पश्य लक्ष्मण गृध्रोऽयमुपकारी हतश्च मे।  
सीतामभ्यवपन्नो वै रावणेन बलीयसा ॥ 3.68.22 ॥   
गृध्रराज्यं परित्यज्य पितृपैतामहं महत्।  
मम हेतोरयं प्राणान् मुमोच पतगेश्वरः ॥ 3.68.23 ॥   
सर्वत्र खलु दृश्यन्ते साधवो धर्मचारिणः।  
शूराः शरण्याः सौमित्रे तिर्यग्योनिगतेष्वपि ॥ 3.68.24 ॥   
सीता हरणजं दुःखं न मे सौम्य तथागतम्।  
यथा विनाशे गृध्रस्य मत्कृते च परन्तप ॥ 3.68.25 ॥   
राजा दशरथः श्रीमान् यथा मम महायशाः।  
पूजनीयश्च मान्यश्च तथाऽयं पतगेश्वरः ॥ 3.68.26 ॥   
सौमित्रे हर काष्ठानि निर्मथिष्यामि पावकम्।  
गृध्रराजं दिधक्षामि मत्कृते निधनं गतम् ॥ 3.68.27 ॥   
नाथं पतगलोकस्य चितामारोप्य राघव।  
इमं धक्ष्यामि सौमित्रे हतं रौद्रेण रक्षसा ॥ 3.68.28 ॥   
या गतिर्यज्ञशीलानामाहिताग्नेश्च या गतिः।  
अपरावर्तिनां या च या च भूमिप्रदायिनाम् ॥ 3.68.29 ॥   
मया त्वं समनुज्ञातो गच्छ लोकाननुत्तमान्।  
गृध्रराज महासत्त्व संस्कृतश्च मया व्रज ॥ 3.68.30 ॥   
एवमुक्त्वा चितां दीप्तामारोप्य पतगेश्वरम्।  
ददाह रामो धर्मात्मा स्वबन्धुमिव दुःखितः ॥ 3.68.31 ॥   
रामोऽथ सहसौमित्रिर्वनं गत्वा स वीर्यवान्।  
स्थूलान् हत्वा महारोहीननु तस्तार तं द्विजम् ॥ 3.68.32 ॥   
रोहिमांसानि चोत्कृत्य पेशीकृत्य महायशाः।  
शकुनाय ददौ रामो रम्ये हरितशाद्वले ॥ 3.68.33 ॥   
यत्तत्प्रेतस्य मर्त्यस्य कथयन्ति द्विजातयः।  
तत्स्वर्गगमनं तस्य पित्र्यं रामो जजाप ह ॥ 3.68.34 ॥   
ततो गोदावरीं गत्वा नदीं नरवरात्मजौ।  
उदकं चक्रतुस्तस्मै गृध्रराजाय तावुभौ ॥ 3.68.35 ॥   
शास्त्रदृष्टेन विधिना जले गृध्राय राघवौ।  
स्नात्वा तौ गृध्रराजाय उदकं चक्रतुस्तदा ॥ 3.68.36 ॥   
स गृध्रराजः कृतवान् यशस्करं सुदुष्करं कर्म रणे निपातितः।  
महर्षिकल्पेन च संस्कृतस्तदा जगाम पुण्यां गतिमात्मनः शुभाम् ॥ 3.68.37 ॥   
कृतोदकौतावपि पक्षिसत्तमे स्थिरां च बुद्धिं प्रणिधाय जग्मतुः।  
प्रवेश्य सीताधिगमे ततो मनो वनं सुरेन्द्राविव विष्णुवासवौ ॥ 3.68.38 ॥   

</details>
</div>
