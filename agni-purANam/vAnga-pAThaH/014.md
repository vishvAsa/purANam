---
title: ०१४

---
अग्निरुवाच  
यौधिष्ठिरी दौर्योधनी कुरुक्षेत्रं ययौ चमूः।  
भीष्मद्रोणादिकान् हृष्ट्वा नायुध्यत गुरुनिति ॥ १ ॥  
  
पार्थं ह्युवाच भगवान्नशोच्या भीष्ममुख्यकाः।  
शरीराणि विनाशीनि न शरीरी विनश्यति ॥ २ ॥  
  
अयमात्मा परं ब्रह्म अहं ब्रह्मास्मि विद्धि तम् ।  
सिद्ध्यसिद्ध्योः समो योगी राजधर्म्मं प्रपालय ॥ ३ ॥  
  
कृष्णोक्तोथार्जुनोऽयुध्यद्रथस्थो वाद्यशब्दवान्।  
भीष्मः सेनापतिरभूदादौ दौर्योधने बले ॥ ४ ॥  
  
पाण्डवानां शिखण्डी च तयोर्युद्धं बभूव ह।  
धार्त्तराष्ट्राः पाण्डवांश्च जघ्नुर्युद्धे सभीष्मकाः ॥ ५ ॥  
  
धार्त्तराष्ट्रान् शिखण्ड्याद्याः पाण्डवा जघ्नुराहेवे।  
देवासुरसमं युद्धं कुरुपाण्डवसेनयोः ॥ ६ ॥  
  
बभूव स्वः स्थदेवानां पश्यतां प्रीतिबर्द्धनम्।  
भीष्मोस्त्रैः पाण्डवं सैन्यं दशाहोभिर्न्यपातयत् ॥ ७ ॥  
  
दशमे ह्यर्जुनौ बाणैर्भिष्मं वीरं ववर्ष ह।  
शिखण्डी द्रुपदोत्तोऽस्त्रैर्ववर्ष जलदो यथा ॥ ८ ॥  
  
हस्त्यश्वरथपादातमन्योन्यास्त्रनिपातितम् ।  
भीष्मः स्वच्छन्दमृत्युश्च युद्धमार्गं प्रदर्श्य च ॥ ९ ॥  
  
वसूक्तो वसुलोकाय शरशय्यागतः स्थितः।  
उत्तरायणमीक्षंश्च ध्यायन् विष्णुंस्तुवन् स्थितः ॥ १० ॥  
  
दुर्योधने तु शोकार्त्ते द्रोणः सेनापतिस्त्वभूत्।  
पाण्डवे हर्षिते सैन्ये धृष्टद्युम्नश्चमूपतिः ॥ ११ ॥  
  
तयोर्युद्धं बभूवोग्रं यमराष्ट्रविवर्धनम्।  
विराटद्रुपदाद्याश्च निमग्ना द्रोणसागरे ॥ १२ ॥  
  
दौर्योधनी महासेना हस्त्यश्वरथपत्तिनी।  
धृष्टद्युम्नाधिपतिता द्रोणः काल इवाबभौ ॥ १३ ॥  
  
हतोश्वत्थामा चेत्युक्ते द्रोणः शस्त्राणि चात्यजत्।  
धृष्टद्युम्नशराक्रान्तः पतितः स महीतले ॥ १४ ॥  
  
पञ्चमेहनि दुर्द्धर्षः सर्वक्षत्रं प्रमथ्य च।  
दुर्योधने तु शोकार्ते कर्णः सेनापतिस्त्वभूत् ॥ १५ ॥  
  
अर्जुनः पाण्डवानाञ्च तयोर्युद्धं बभूव ह।  
शस्त्रशस्त्रि महारौद्रं देवासुररणोपमम् ॥ १६ ॥  
  
कर्णार्जुनाख्ये सङ्‌प्रामे कर्णोरीनवधीच्छरैः।  
द्वितीयेहनि कर्णस्तु अर्जुनेन निपातितः ॥ १७ ॥  
  
शल्यो दिनार्द्धं युयुधे ह्यबधीत्तं युधिष्ठिरः।  
युयुधे भीमसेनेन हतसैन्यः सयोधनः ॥ १८ ॥  
  
बहून् हत्वा नरादींश्च भीमसेनमथाब्रबीत्।  
गदया प्रहरन्तं तु भीमस्तन्तु न्यपातयत् ॥ १९ ॥  
  
गदयान्यानुजांस्तस्य तस्मिन्नष्टादशेहनि।  
रात्रौ सषुप्तञ्च बलं पाण्डवानां न्यपातयत् ॥ २० ॥  
  
अक्षौहिणीप्रमाणन्तु अश्वत्थामा महाबलः।  
द्रौपदेयान् सापञ्चालान् धृष्टद्युन्नञ्च सोऽवधीत् ॥ २१ ॥  
  
पुत्रहीनां द्रौपदीं तां रुदन्तीमर्जुनस्ततः।  
शिरोमणिं तु जग्राह ऐषिकास्त्रेण तस्य च ॥ २२ ॥  
  
अश्वत्थामास्त्रनिर्द्दग्धं जीवयामास वै हरिः।  
उत्तरायास्ततो गर्भं स परीक्षिदभून्नृपः ॥ २३ ॥  
  
कृतवर्म्मा कृपो द्रौणिस्त्रयो मुक्तास्ततो रणात् ।  
पाण्डवाः सात्यकिः कृष्णः सप्त मुक्ता न चापरे ॥ २४ ॥  
  
स्त्रियश्चार्त्ताः समाश्वास्य भीमाद्यैः स युधिष्ठिरः ।  
संस्कृत्य प्रहतान् वीरान् दत्तोदकधनादिकः ॥ २५ ॥  
  
भीष्माच्छान्तनवाच्छ्रुत्वा धर्म्मान् सर्वांश्च शान्तिदान् ।  
राजधर्म्मान्मोक्षधर्न्मान्दानधर्म्मान् नृपोऽभवत् ॥ २६ ॥  
  
अश्वमेधे ददौ दानं ब्राह्मणेभ्योरिमर्द्दनः।  
श्रुत्वार्जुनान्मौषलेयं यादवानाञ्च सङ्‌क्षयम् ॥  
  
राज्ये परीक्षितं स्थाप्य सानुजः स्वर्गमाप्तवान् ॥ २७ ॥  
  
इत्यादिमहापुराणे आग्नेये महाभारतवर्णनं नाम चतुर्दशोऽध्यायः ।