+++
title = "०८"

+++

.

**हरविजयम्।**

***अष्टमः सर्गः।***

इत्थं गणाधिपतिकोपकृशानुसान्ति-  
हेतोरिवेन्दुमणिहारलतागुणेषु।  
मुञ्चत्सु शंकरकिरीटकरालचन्द्र-  
खण्डांशुपातवशतः शुचिवारिवर्षम् ॥ 8.1 ॥  
प्रालम्बमौक्तिकपरीस्फुरदंशुजाल-  
ज्योत्स्नातपच्छुरणपाण्डुरितान्तरासु।  
पीतारिपक्षशशिशुभ्रयशःक स्विवासि-  
यष्टिष्वनेकभटपाणितलस्थितासु ॥ 8.2 ॥  
माणिक्यकन्दुकममन्दरवीन्दुबिम्ब-  
शोभाधरं करतलाग्रविवर्तनाभिः।  
आलानितस्य भुजकल्पतरौ विधान-  
पिण्डं दिशन्निव पराक्रमकुञ्जरस्य ॥ 8.3 ॥  
पर्यङ्कबन्धघटनाविकटेन काल-  
कायाश्रिया विषधरेण परीतमूर्तिः।  
पर्यन्तवर्ति दलिताञ्जनधूलिपुञ्ज-  
सच्छायसिन्धुपरिखक्षितिमण्कडलश्रीः ॥ 8.4 ॥  
आकृष्य कालमुसलो मुसलं सलील-  
मामांसलांसशिखरस्खलदुत्तरीयः।  
वाक्यं निरर्गलमुदाहरदभ्रनाद-  
साशङ्कताण्डवितषण्मुखनीलकण्ठम् ॥ 8.5 ॥ (पञ्चभिः कुलकम्)  
येषामवस्तुविषयः प्रथितः किलात्म-  
लाभ परस्परकृतः प्लवमानवृत्तिः।  
दूरं व्यतीत्य निखिलान्खलु तान्विकल्पा-  
ञ्शब्दांश्च यः स्थितिमसंकरमूर्तिरापत् ॥ 8.6 ॥  
येनासकृत्प्रलयकालनिशावतार-  
प्रारब्धताण्डवनिरर्गलडम्बरेण।  
उत्क्षिप्तमम्बरमिवापरमूढसांध्य-  
रागं विनिर्गलदसृग्द्विपचर्म बभ्रे ॥ 8.7 ॥  
यस्याभ्रसिन्धुसलिलोर्मिघटासमीर-  
पर्यस्तमूलपरिवर्तिकिरीटचन्द्रम्।  
छेदाभियुक्तकरजाग्रमिवैति लक्ष्मी-  
मद्यापि मूर्ध्रि परमेष्टिशिरः कपालम् ॥ 8.8 ॥  
यस्याद्रिराजसुतया रतिमण्डलेषु  
विन्यस्तयावकरसः करजः सलीलम्।  
हेलाविलूननालिनासनवक्त्रनाल-  
विष्यन्दिसान्द्ररुधिरार्द्र इवालुलोके ॥ 8.9 ॥  
संध्यासु यस्य नयनाग्निशिखासहस्र-  
सीमन्त्यमानतिमिरं सुरवर्त्म धत्ते।  
पर्यन्तवर्तिसलिलस्फुरदौर्ववाह्नि-  
हेतिप्रकाशकपिशोदरसिन्धुलीलाम् ॥ 8.10 ॥  
यस्योर्ध्वलोचनमनिन्धनधूमराशि-  
रध्यास्त एतदनपेक्षिरेणुलक्ष्मा।  
अक्षुण्ण एव दहनः स्खलदुत्तमाङ्ग-  
गङ्गाजलोक्षणशमानुगुणएतरार्चिः ॥ 8.11 ॥  
यस्य व्यलोक्यत सूरैः पुरदाहकाले  
हेलोर्ध्वकृष्टमभिसंहितसाग्निबाणम्।  
बाणासनं सरलसङ्गभुजंगघोण-  
भास्वत्तृतीयनयनभ्रुकुटीकरालम् ॥ 8.12 ॥  
लीलाकिरातवपुषो ददृशे शरीर-  
च्छाया च यस्य रभसेन वनेचरौधैः।  
अन्तर्निगूढगलगोचरकालकूट-  
कूटप्रभापरिणतेरिव मेचकश्रीः ॥ 8.13 ॥  
मुक्तेऽपि कारणकिरातवपुष्युदग्नि-  
नेत्रप्रभारुणितमौक्तिकहारलेखम्।  
यस्याद्रिराजदुहिताभिमुखी बभार  
गुञ्जाफलस्रगुपगूढमिव स्तनाग्रम् ॥ 8.14 ॥  
माधुर्यमक्षतगुणं दधतं रसस्य  
संक्षोभिताखिलसुरासुरचक्रवालम्।  
अक्षुण्णमेव मकरध्वजमूर्ध्वचक्षु-  
रौर्वानलः सपदि यस्य विभोरधाक्षीत् ॥ 8.15 ॥  
न श्पृश्यतेऽपि कमलप्रभवो यदीय-  
मायाकवाटपुटपाटनपादवेन।  
अस्मिन्प्रभौ त्रिभुवनस्य निकारलेश-  
संभावनापि कुरुते परतोऽनुतापम् ॥ 8.16 ॥ (एकादशभिः कुलकम्)  
अस्याहवे क इव शूलमिदं सहेत  
शाखानलक्वथनदुःस्थितसागराम्भः।  
बिभ्रज्जगत्कवलनोत्थितकालरात्रि-  
कोपोत्कटभ्रुकुटिभङ्गभयंकरत्वम् ॥ 8.17 ॥  
एतत्करास्पदमरालशिखाकराल-  
शाखान्तरालतरलानलविस्फुलिङ्गाः।  
एतस्य मुञ्चति जगत्क्षयकालवह्नि-  
बीजच्छटा इव दिशो दश शारयन्तीः ॥ 8.18 ॥  
पश्यत्सु भीतिविधूरं विबुधाधिपेषु  
तीक्ष्णाग्रकोटिकरजक्रकचेन कोपात्।  
अस्योत्तमाङ्गमरविन्दसदोऽप्यमन्द-  
मुच्छिन्दतः सदसि कः प्रतिबन्धकोऽभूत् ॥ 8.19 ॥  
दंष्ट्राकरालमुखकंदरकोटिभाग-  
हेलाविदारितगजासुरघोरमूर्तिः।  
पञ्चाननत्वमनघं सुरसिंह एष  
चूडाशशाङ्ककलिकासटया बिभर्ति ॥ 8.20 ॥  
अस्य स्थिता शिरसि शेखरचन्द्रखण्ड-  
संपर्कशीततरतुङ्गतरङ्गभङ्गा।  
उद्दामधामरविशोषितसप्तसिन्धौ  
संशोषमेति न जगत्प्रलयेऽपि गङ्गा ॥ 8.21 ॥  
अस्य क्षयेष्वलिकलोचनतीव्रवह्नि-  
तापस्फुटत्कनककर्परदर्पणाग्रे।  
विस्पष्टमद्रितनया वदनं विलोक्य  
पद्मासनाण्डमखिलं सफलीचकार ॥ 8.22 ॥  
संवर्तकालरजनीषु विजृम्भमाण-  
मस्यालिमेचकरुचि स्फुरदेतदास्यम्।  
विश्वं विशत्प्रलयमेति तदन्धकार-  
बीजायमानमभितो दिशि दक्षिणस्याम् ॥ 8.23 ॥  
दूरेऽथवैष विषयीकृतसप्तलोक-  
दुःखानलप्रभवभावविकारशून्यः।  
आस्तामशेषमहदादिविशेषनिष्ठ-  
विश्वोदयस्थितिविनाशदशैकहेतुः ॥ 8.24 ॥  
लक्ष्मीमपूरितपदत्रय एव दैत्य-  
नाथस्य संप्रति बलेरिव शार्ङ्गपाणिः।  
पश्यत्सु दानवभटेष्वहमाक्षिपामि  
चक्रांशुपिञ्जरितपीवरबाहुदण्डः ॥ 8.25 ॥ (युगलकम्)  
क्षुन्दन्रिपोर्विघटमानदृढास्थिसंधि-  
बन्धांश्चमूपरिवृढानहमूढरीढः।  
कालस्य किं मुसलतामधुना विधाय  
नाम्नो बिभर्मि युधि तत्पुरुषार्थतत्त्वम् ॥ 8.26 ॥  
पर्यन्तवर्तिजलराशितरङ्गभङ्ग-  
चीनांशुकारचितचञ्चलचीरचिह्नम्।  
क्ष्मामण्डलं करगृहीतसुमेरुदण्डो  
लीलातपत्रमिव किं सहसोद्धरामि ॥ 8.27 ॥  
दिक्सुन्दरीरुपदिहानमहानिभाग्भि-  
रच्छाच्छचन्दनरसैरिव मां यशोभिः।  
पश्यन्तु संप्रति भटा दृढपार्ष्णिघात-  
पर्यस्तहेमगिरिभग्नसुरारिसंस्थम् ॥ 8.28 ॥  
एको भुजः सरसचन्दनपङ्कदिग्धः  
कर्तुं क्षमो विरहिणीर्मम दक्षिणोऽयम्।  
कम्पाकुला मलयवायुपरिवाततायि-  
नारीलता गलितबाष्पकणौघपुष्पाः ॥ 8.29 ॥  
दिक्चक्रवालरभसग्रहणप्रगल्भ-  
दैत्यान्धकारनिकरव्यवधानमग्नाम्।  
भास्वानिवाशु दिवसच्छविमुद्धरामि  
जिष्णोः श्रियं रुधिरपाटलमण्डलाग्रः ॥ 8.30 ॥  
स्वेदच्छटार्द्रकरपिष्टकरालहार-  
धूलिच्छटारुधिरचन्दनपङ्कचर्चाः।  
नेष्यन्ति शोषमचिरान्मरुतो ममारि-  
बन्दीकरावधुतचामरमण्‍डलोत्थाः ॥ 8. 31 ॥  
कम्पाकुलीभवदनेकपलोकपाल-  
पालीकपालदलनोत्पुलकं कपोलम्।  
एकोऽपि कोपकपिलं दधदुत्कृपाण-  
पाणिः कृणोमि करुणाकृपणोऽरिचक्रम् ॥ 8.32 ॥  
गाम्भीर्यशालिषु रणाम्भुरुहाकरेषु  
मुक्त्वा गुणान्भवति किं करलग्नमन्यत्।  
पङ्कविला बिसलता इव दैत्यराज-  
सेना वृषाङ्क मम खण्डयतो विशङ्कम् ॥ 8.33 ॥  
संरम्भिणो मम विधूततमालखण्ड-  
च्छायासु दानववरूथवतीषु संख्ये।  
निस्त्रिंशयष्टिषु निदाघरुचेरिवासु  
तेजोऽधुना स्फुरतु तिग्मतरप्रतापम् ॥ 8.34 ॥  
बिभ्रत्यभीक्ष्णमतिशायि हि सौकुमार्यं  
शक्ता न कण्टककृतां क्षतिमेव सोढुम्।  
विस्मापिनी विनिदधातु निशतखङ्ग-  
धारापथेन पदमस्खलितं न लक्ष्मीः ॥ 8.35 ॥  
द्वारि श्रियो मम भुजार्गलदण्ड एष  
निःस्यन्दतां नयतु संप्रति संप्रहारे।  
अन्योन्यमात्तघटनावतनू कवाट-  
पट्टाविवोभयवरूथवतीनिवेशौ ॥ 8.36 ॥  
लीलावराह इव निर्वरपीवरांस-  
कूटस्फुरत्प्रविकटाङ्गद एव बाहुः।  
पर्यस्तकाञ्चनगिरिः क्षपयन्विपक्षा-  
नुज्जृम्भतां मम नवाम्बुदमेचकश्रीः ॥ 8.37 ॥  
अन्योन्यमत्सरदुरुत्सहबाहुदण्ड-  
दर्पोदयोद्धुरसुरासुरकृष्यमाणाम्।  
लक्ष्मीमुपेन्द्र इव मन्दरशैलमूर्ति-  
मेकः करोमि भुजपञ्जरसंनिबद्वम् ॥ 8.38 ॥  
स्वच्छं यशोनिवहमावहतु त्रिलोकी-  
लीलात्मदर्शमचिरेण विशेषतो मे।  
सङ्ग्रामधामनिहतातनुबाहुदण्ड-  
दर्पोद्धताहितचितारजसैव हस्तः ॥ 8.39 ॥  
शक्नोत्यनुग्रहमभीक्ष्णमपग्रहं च  
कर्तुं महान्हि महतः समये महस्वी।  
भानुः क्षये विपरिपूरयतीन्दुमाशु  
विच्छायतां च नयति प्रसभं प्रभाते ॥ 8.40 ॥  
अम्भोदराजिमलिनातनुकालकूट-  
लेखेन मन्मथरिपोः समवर्तिसीमा।  
कण्ठग्रहं समरवर्त्मनि पूर्वदेव-  
नाथस्य संप्रति करोतु ममासियष्टिः ॥ 8.41 ॥  
ते कूटशल्मलिविशङ्गटकण्टकौघ-  
तीक्ष्णाग्रनिष्ठुरनिकर्तुनिकृत्तकण्ठाः।  
नालोकिता प्रभुविपत्तिरितीव नाथ  
नृत्यन्तु संभृतमुदः समरे कबन्धाः ॥ 8.42 ॥  
आयोधने श्रवणतामविधूतकुम्भ-  
सिन्दूरधूलिपरिपाटलितं मदाम्भः।  
मुञ्चन्तु शोणितमिव प्रतिपक्षचक्र-  
सेनाविनाशपिशुनं गजगण्डमेघाः ॥ 8.43 ॥  
तस्याधुनैव पिशिताशनलोभलग्न-  
हेलोल्लसद्विकटकङ्कमुखैः शरीरात्।  
आकृष्टशक्तशकलौघशलाक्मस्तु  
सानाथ्यलग्नमिव नाथ शकुन्तचक्रम् ॥ 8.44 ॥  
किं वा मया भुवनकाननसीमदाह-  
दावाग्नयो रिपुचमूचमरीमृगेन्द्राः।  
तिष्ठन्त्यमी दितिजराजसमिज्जयश्री-  
केशग्रहोत्सुककरास्तव देव योधाः ॥ 8.45 ॥  
सर्वाकृताद्रिजलनिर्भरवारिगर्भ-  
गम्भीरभैरवरवोल्बणवारणासु।  
निर्वर्ण्यतां समरनिर्वरवीरभद्र-  
दुर्वारता वरद वैरिवरूथिनीषु ॥ 8.46 ॥  
शत्रूत्तमाङ्गशकलीकृतिमुच्यमान-  
रक्ताम्बुसेकसुकुमारतरादभीक्ष्णम्।  
खड्गालवलवलयात्सशिलीमुखौघ-  
सङ्ग्रामकाननतले चिरमुल्लसन्ती ॥ 8.47 ॥  
आश्रित्य शूरभुजपादपमिन्दुगौर-  
च्छायं यशःकुसुमराशिमुपादधाना।  
विस्तारिणी फलभरप्रसवैकहेतु-  
र्लक्ष्मीलता सपदि वृद्दिमुपैतु नूनम् ॥ 8.48 ॥ (युग्मम्)  
तेजस्विनः समुदिताः स्फुटमेकमेव  
धुर्यावलम्बनमिहोज्ज्वलयन्ति कार्यम्।  
संहारकालसविशेषरुचोऽतितीव्र-  
मुष्णत्विषो दिनमिवोदयदुर्निरीक्ष्याः ॥ 8.49 ॥  
आकर्णनाकुलघनध्वनिमोहमन्द-  
मन्दाकिनीपुलिनमन्दिरराजहंसम्।  
आकोपकम्पितसुरासुरचक्रवाल-  
मुक्त्वेति कालमुसलो वचनं व्यलंसीत् ॥ 8.50 ॥  
स वचनकुरुविन्दव्यञ्जितोद्दामधाम-  
व्यतिकरगुरुभास्वच्चित्तरत्नस्तदासीत्।  
सदसि गणपतीनां सूचितान्तर्विवक्षा-  
स्फुरदधरपुटानां वक्त्रविन्यस्तदृष्टिः ॥ 8.51 ॥  
अथ सकलतदीयोर्जस्विवास्यप्रपञ्च-  
श्रवणपुलकिताङ्गो वीरलोकश्चचाल।  
उपनतरणलीलानिश्चयास्फालितांस-  
स्फुटितरुचिररत्नच्छायकेयूरबाहुः ॥ 8.52 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानक श्रीरत्नाकरस्य कृतौ रत्नाङ्के हरविजये महाकाव्ये कालमुसलदण्ड व्याहृतिवर्णनो नामाष्टमः सर्गः।
