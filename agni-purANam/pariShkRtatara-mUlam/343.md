---
title: ३४३

---
अग्निरुवाच  
स्यादावृत्तिरनुप्रासो वर्णानां पदवाक्ययोः ।  
एकवर्णाऽनेकवर्णावृत्तेर्व्वर्णगुणो द्विधा ॥ ३४३.१ ॥  
  
एकवर्णगतावृत्तेर्ज्जायन्ते पञ्च वृत्तयः ।  
मधुरा ललिता प्रौढा भद्रा परुषया सह ॥ ३४३.२ ॥  
  
मधुरायाश्च वर्गान्तादधो वर्ग्या रणौ स्वनौ।  
ह्रस्वस्वरेणान्तरितौ संयुक्तत्वं नकारयोः ॥ ३४३.३ ॥  
  
न कार्य्या वर्ण्यवर्णानामावृत्तिः पञ्चमाधिका ।  
म्हाप्राणोष्मसंयोगप्रविमुक्तलघूत्तरौ ॥ ३४३.४ ॥  
  
ललिता बलभूयिष्ठा प्रौढा या पणवर्गजा ।  
ऊद्‌र्ध्वं रेफेण युज्यन्ते नटवर्गोनपञ्चमाः ॥ ३४३.५ ॥  
  
भद्रायां परिशिष्टाः स्युः परुषा साऽभिधीयते ।  
भवन्ति यस्यामूष्माणः संयुक्तास्तत्तदक्षरैः ॥ ३४३.६ ॥  
  
अकारवर्ज्जमावृत्तिः स्वराणामतिभूयसी ।  
अनुस्वारविशर्गौ च पारुष्याय निरन्तरौ ॥ ३४३.७ ॥  
  
शषसा रेफसंयुक्ताश्चाकारश्चापि भूयसा ।  
अन्तस्थाभिन्नमाभ्याञ्च हः पारुष्याय संयुतः ॥ ३४३.८ ॥  
  
अन्यथापि गुरुर्वर्णः संयुक्ते परिपन्थिनि ।  
पारुष्यायादिमांस्तत्र पूजिता न तु पञ्चमी ॥ ३४३.९ ॥  
  
क्षेपे शब्दानुकारे च परुषापि प्रयुज्यते ।  
कर्णाटी कौन्तली कौन्ती कौङ्कणी वामनामिका४ ॥ ३४३.१० ॥  
  
द्रावणि माधवी पञ्चवर्णान्तस्थोष्मभिः क्रमात् ।  
अनेकवर्णावृत्तिर्या भिन्नार्थप्रतिपादिका ॥ ३४३.११ ॥  
  
यमकं साव्यपेतञ्च व्यपेतञ्चेति तद्‌द्विधा ।  
आनन्तर्यादव्यपेतं व्यपेतं व्यवधानतः ॥ ३४३.१२ ॥  
  
द्वैविध्येनानयोः स्थानपादभेदाच्चतुर्विधम् ।  
आदिपादादिमध्यान्तेष्वेकद्वित्रिनियोगतः ॥ ३४३.१३ ॥  
  
सप्तधा सप्तपूर्वेण५ चेत् पादेनोत्तरोत्तरः ।  
एकद्वित्रिपदारम्भस्तुल्यः षोढा तदापरं ॥ ३४३.१४ ॥  
  
तृतीयं त्रिविधं पादस्यादिमध्यान्तगोचरम् ।  
पादान्तयमकञ्चैव काञ्चीयमकमेव च ॥ ३४३.१५ ॥  
  
संसर्गयमकञ्चैव विक्रान्तयमकन्तथा ।  
पादादियमकञ्चैव तथाम्रेडितमेव च ॥ ३४३.१६ ॥  
  
चतुर्व्यवसितञ्चैव मालायमकमेव च ।  
दशधा यमकं श्रेष्ठं तद्भेदा बहवोऽपरे ॥ ३४३.१७ ॥  
  
स्वतन्त्रस्यान्यतन्त्रस्य पदस्यावर्त्तना द्विधा ।  
भिन्नप्रयोजनपदस्यावृत्तिं त्वेकत्र विग्राहात् ॥ ३४३.१८ ॥  
  
द्वयोरावृत्तपदयोः समस्ता स्यात्समासतः ।  
असमासात्तयोर्व्यस्ता पादे त्वेकत्र विग्रहात् ॥ ३४३.१९ ॥  
  
वाक्यस्यावृत्तिरप्येवं यथासम्भवमिष्यते ।  
अलङ्काराद्यनुप्रासो लघुमध्येवमर्हणात् ॥ ३४३.२० ॥  
  
यया कयाचिद्‌वृत्या यत् समानमनुभूयते ।  
तद्रूपादिपदासत्तिः सानुप्रासा रसावहा ॥ ३४३.२१ ॥  
  
गोष्ठ्यां कुतूहलाध्यायी वाग्बन्धश्चित्रमुच्यते ।  
प्रश्नः प्रहेलिका गुप्तं च्युतदक्ते तथोभयम् ॥ ३४३.२२ ॥  
  
समस्या सप्त तद्‌भेदा नानार्थस्यानुयोगतः ।  
यत्र प्रदीयते तुल्यवर्णविन्यासमुत्तरं ॥ ३४३.२३ ॥  
  
स प्रश्नः स्यादेकपृष्टद्वपृष्टोत्तरभेदतः ।  
द्विधैकपृष्टो द्विविधः समस्तो व्यस्त एव च ॥ ३४३.२४ ॥  
  
द्वयोरप्यर्थयोर्गुह्यमानशब्दा प्रहेलिका ।  
सा द्विधार्थी च शाब्दी च तत्रार्थी चार्थबोधतः ॥ ३४३.२५ ॥  
  
शब्दावबोधतः शाब्दी प्राहुः षोढा प्रहेलिकां ।  
यस्मिन् गुप्तेऽपि वलाक्याङ्गे बाव्यर्थोऽपारमार्थिकः ॥ ३४३.२६ ॥  
  
तदङ्गविहिताकाङ्‌क्षस्तद्‌गुप्तं गूढमप्यदः ।  
यत्रार्थान्तरनिर्बासो वाक्याङ्गच्यवनादिभिः ॥ ३४३.२७ ॥  
  
तदङ्गविहिताकाङ्क्षस्तच्चुतं स्याच्चतुर्विधम् ।  
स्वरव्यञ्जनविन्दूनां विसर्गस्य च विच्युतेः ॥ ३४३.२८ ॥  
  
दत्तेपि यत्र वाक्याङ्गे द्वितीयोर्थः प्रतीयते ।  
तद्द्न्तदाहुस्तद्भेदाः स्वराद्यैः पूर्व्ववन्मताः ॥ ३४३.२९ ॥  
  
अपनीताक्षरस्थाने न्यस्ते वर्णान्तरेऽपि च ।  
भासतेऽर्थान्तरं यत्र च्युतदत्तं तदुच्यते ॥ ३४३.३० ॥  
  
सुश्लिष्टपद्यमेकं यन्नानाश्लोकांशनिर्म्मितम् ।  
सा ममस्या परस्यात्मपरयोः कृतिसङ्करात् ॥ ३४३.३१ ॥  
  
दुःखेन कृतमत्यर्थं कविसामर्थ्यसूचकम् ।  
दुष्करं नीरसत्वेपि विदग्धानां महोत्सवः ॥ ३४३.३२ ॥  
  
नियमाच्च विदर्बाच्च बन्धाच्च भवति त्रिधा ।  
कवेः प्रतिज्ञा निर्म्माणरम्यस्य नियमः समृतः ॥ ३४३.३३ ॥  
  
प्रातिलोम्यानुलोम्यञ्च शब्देनार्थेन जायते ।  
अनेकधावृत्तवर्णविन्यासैः शिल्पकल्पना ॥ ३४३.३४ ॥  
  
प्रातिलोम्यानुलोम्यञ्च शब्देनार्थेन जायते ।  
अनेकधावृत्तवर्णविन्यासैः शिल्पकल्पना ॥ ३४३.३५ ॥  
  
तत्तत्प्रसिद्धवस्तूनां बन्ध इत्यभिधीयते ।  
गोमूत्रिकार्द्धभ्रमणे सर्व्वतोभद्रमम्बुजम् ॥ ३४३.३६ ॥  
  
चक्रञ्चक्राब्जकं दण्डो मुरजाश्चेति चाष्टधा ।  
प्रत्यर्धं प्रतिपादं स्यादेकान्तरसमाक्षरा ॥ ३४३.३७ ॥  
  
द्विधा गोमूत्रिकां पूर्व्वामाहुरश्वपदां परे ।  
अन्त्याङ्गोमूत्रिकां धेनुं जालबन्धं वदन्ति हि ॥ ३४३.३८ ॥  
  
अर्द्धाभ्यामर्धपादैश्च कुर्य्याद्विन्यासमेतयोः ।  
न्यस्तानामिह वर्णानामधोधः क्रमभागिनां ॥ ३४३.३९ ॥  
  
अधोधः स्थितवर्णानां यावत्तूर्य्यपदन्नयेत् ।  
तुर्य्यपादान्नयेदूद्‌र्ध्वं पादार्द्धं प्रातिलोम्यतः ॥ ३४३.४० ॥  
  
तदेव सर्व्वतोभद्रं त्रिविधं सरसीरुहं ।  
चतुष्पत्रं ततो विघ्नं चतुष्पत्रे उभे अपि ॥ ३४३.४१ ॥  
  
अथ प्रथमपादस्य मूर्द्धन्यस्त्रिपदाक्षरं ।  
सर्व्वेषामेव पादानामन्ते तदुपजायते ॥ ३४३.४२ ॥  
  
प्राक्पदस्यान्तिमं प्रत्यक् पादादौ प्रातिलोम्यतः ।  
अन्त्यपादान्तिमञ्चाद्यपादादावक्षरद्वयं ॥ ३४३.४३ ॥  
  
चतुश्छदे भवेदष्टच्छदे वर्णत्रयं पुनः ।  
स्यात् षोडशच्छदे त्वेकान्तरञ्चेदेकमक्षरं ॥ ३४३.४४ ॥  
  
कर्णिकां तोलयेदूद्‌र्ध्वं पत्राकाराक्षरावलिं ।  
प्रवेशयेत् कर्णिकायाञ्चतुष्पत्रसरोरुहे ॥ ३४३.४५ ॥  
  
कर्णिकायां लिखेदेकं द्वे द्वे दिक्षु विदिक्षु च ।  
प्रवेशनिर्गमौ दिक्षु कुर्य्यादष्टच्छदेऽम्बुजे ॥ ३४३.४६ ॥  
  
विश्वग्विषमवर्णानां तावत् पत्राबलीजुषां ।  
मध्ये समाक्षरन्यासः सरोजे षोडशच्छदे ॥ ३४३.४७ ॥  
  
द्विधा चक्रं चतुररं षडरन्तत्र चादिमं ।  
पूर्व्वार्द्धे सदृशा वर्णाः पादप्रथमपञ्चमा ॥ ३४३.४८ ॥  
  
अयुजोऽश्वयुजश्चैव तुर्य्यावप्यष्टमावपि ।  
तस्योपपादप्राक्प्रत्यगरेषु च यथाक्रमं ॥ ३४३.४९ ॥  
  
स्यात्पादार्द्धचतुष्कन्तु नाभौ तस्याद्यमक्षरं ।  
पश्चिमारावधि नयेन्नेमौ शेषे पदद्वयी ॥ ३४३.५० ॥  
  
तृतीयं तुर्य्यपादान्ते प्रथमौ सदृशावुभौ ।  
वर्णौ पाढत्रयस्यापि दशमः सदृशो यदि ॥ ३४३.५१ ॥  
  
प्रथमे चरमे तस्य षड्‌वर्णाः पश्चिमे यदि ।  
भवन्ति द्व्यन्तरं तर्हि वृहच्चक्रमुदाहृतं ॥ ३४३.५२ ॥  
  
सम्मुखाद्वये पादमेकैकं क्रमशो लिखेत् ।  
नाभौ तु वर्णं दशमं नेमौ तुर्य्यपदन्नयेत् ॥ ३४३.५३ ॥  
  
श्लोकस्याद्यन्तदशमाः समा आद्यन्तिमौ युजोः ।  
आदौ वर्णः समौ तुर्य्यपञ्चमावाद्यतुर्य्ययोः ॥ ३४३.५४ ॥  
  
द्वितायप्रातिलोम्येन तृतीयं जायते यदि ।  
पदं विदध्यात् पत्रस्य दण्डश्चक्राब्जकं कृतेः ॥ ३४३.५५ ॥  
  
द्वितीयौ प्राग्दले तुल्यौ सप्तमौ च तथापरौ ।  
सट्टशावुत्तरदलौ द्वितीयाभ्यामथार्द्धयोः ॥ ३४३.५६ ॥  
  
द्वितीयषष्ठाः सट्टशाश्चतुर्थपञ्चमावपि ।  
आद्यन्तपादयोस्तुल्यौ परार्द्धसप्तमावपि ॥ ३४३.५७ ॥  
  
समौ तुर्य्यं पञ्चमन्तु क्रमेण विनियोजयेत् ।  
तुर्य्यौ योज्यौ तु तद्वच्च दलान्ताः क्रमपादयोः ॥ ३४३.५८ ॥  
  
अर्द्धयोरन्तिमाद्यौ तु मुरजे सदृशावुभौ ।  
पादार्द्धपतितो वर्णः प्रातिलोम्यानुलोमतः ॥ ३४३.५९ ॥  
  
अन्तिमं परिबध्नीयाद्यावत्तुर्य्यमिहादिमत् ।  
पादात्तुर्य्याद्यदेवाद्यं नवमात् षोडशादपि ॥ ३४३.६० ॥  
  
अक्षरात् पुटके मध्ये मद्येऽक्षरचतुष्टयम् ।  
कृत्वा कुर्य्याद्यथैतस्य मुरजाकारता भवेत् ॥ ३४३.६१ ॥  
  
द्वितीयं चक्रशार्दूलविक्रीडितकसम्पदम् ।  
गोमूत्रिका सर्ववृत्तैरन्ये बन्धास्त्वनुष्टुभा ॥ ३४३.६२ ॥  
  
नामधेयं यदि न चेदमीषु कविकाव्ययोः ।  
मित्रधेयाभितुष्यन्ति नामित्रः खिद्यते तथा ॥ ३४३.६३ ॥  
  
वाणबाणासनव्योमखड्गमुद्गरशक्तयः ।  
द्विचतुर्थत्रिश्रृङ्गाटा दम्भोलिमुष्लाङ्कुशाः ॥ ३४३.६४ ॥  
  
पदं रथस्य नागस्य पुष्करिण्यसिपुत्रिका ।  
एते बन्धास्तथा चान्ये एवं ज्ञेयाः स्वयं बुधैः ॥ ३४३.६५ ॥  
  
इत्यादिमहापुराणे आग्नेये अलङ्कारे शब्दालङ्कारनिरूपणं नाम त्रिचत्वारिंशदधिकत्रिशततमोऽध्यायः ॥