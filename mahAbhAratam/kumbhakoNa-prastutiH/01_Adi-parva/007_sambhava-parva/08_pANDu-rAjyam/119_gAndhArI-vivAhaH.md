---
title: ११९ गान्धारी-विवाहः
unicode_script: devanagari

---


अध्यायः 119

धृतराष्ट्रविवाहार्थं भीष्मविदुरसंवादः ॥ 1 ॥ धृतराष्ट्रस्य गान्धार्या विवाहः ॥ 2 ॥
भीष्म उवाच ।	001  
गुणैः समुदितं सम्यगिदं नः प्रथितं कुलम् ।	001a  
अत्यन्यान्पृथिवीपालान्पृथिव्यामधिराज्यभाक् ॥	001c  
रक्षितं राजभिः पूर्वं धर्मविद्भिर्महात्मभिः ।	002a  
नोत्सादमगमच्चेदं कदाचिदिह नः कुलम् ॥	002c  
मया च सत्यवत्या च कृष्णेन च महात्मना ।	003a  
समवस्थापितं भूयो युष्मासु कुलतन्तुषु ॥	003c  
तच्चैतद्वर्धते भूयः कुलं सागरवद्यथा ।	004a  
तथा मया विधातव्यं त्वया चैव न संशयः ॥	004c  
श्रूयते यादवी कन्या स्वनुरूपा कुलस्य नः ।	005a  
सुबलस्यात्मजा चैव तथा मद्रेश्वरस्य च ॥	005c  
कुलीना रूपवत्यश्च ताः कन्याः पुत्र सर्वशः ।	006a  
उचिताश्चैव सम्बन्धे तेऽस्माकं क्षत्रियर्षभाः ॥	006c  
मन्ये वरयितव्यास्ता इत्यहं धीमतां वर ।	007a  
सन्तानार्थं कुलस्यास्य यद्वा विदुर मन्यसे ॥	007c  
विदुर उवाच ।	008  
भवान्पिता भावन्माता भवान्नः परमो गुरुः ।	008a  
तस्मात्स्वयं कुलस्यास्य विचार्य कुरु यद्धितम् ॥	008c  
वैशम्पायन उवाच ।	009  
अथ शुश्राव विप्रेभ्यो गान्धारीं सुबलात्मजाम् ।	009a  
आराध्य वरदं देवं भगनेत्रहरं हरम् ॥	009c  
गान्धारी किल पुत्राणां शतं लेभे वरं शुभा ।	010a  
इति शुश्राव तत्त्वेन भीष्मः कुरुपितामहः ॥	010c  
ततो गान्धारराजस्य प्रेषयामास भारत ।	011a  
अचक्षुरिति तत्रासीत्सुबलस्य विचारणा ॥	011c  
कुलं ख्यातिं च वृत्तं च बुद्ध्या तु प्रसमीक्ष्य सः ।	012a  
ददै तां धृतराष्ट्राय गान्धारीं धर्मचारिणीम् ॥	012c  
गान्धारी त्वथ शुश्राव धृतराष्ट्रमचक्षुषम् ।	013a  
आत्मानं दिप्सितं चास्मै पित्रा मात्रा च भारत ॥	013c  
ततः सा पटमादाय कृत्वा बहुगुणं तदा ।	014a  
बबन्ध नेत्रे स्वे राजन्पतिव्रतपरायणा ॥	014c  
नाभ्यसूयां पतिमहमित्येवं कृतनिश्चया ।	015a  
ततो गान्धारराजस्य पुत्रः शकुनिरभ्ययात् ॥	015c  
स्वसारं परया लक्ष्म्या युक्तामादाय कौरवान् ।	016a  
तां तदा धृतराष्ट्राय ददौ परमसत्कृताम् ।	016c  
भीष्मस्यानुमते चैव विवाहं समकारयत् ॥	016e  
दत्त्वा स भगिनीं वीरो यथार्हं च परिच्छदम् ।	017a  
पुनरायात्स्वनगरं भीष्मेण प्रतिपूजितः ॥	017c  
गान्धार्यपि वरारोहा शीलाचारविचिषेटितैः ।	018a  
तुष्टिं कुरूणां सर्वेषां जनयामास भारत ॥	018c  
\'गान्धारी सा पतिं दृष्ट्वा प्रज्ञाचक्षुषमीश्वरम् ।	019a  
अतिचाराद्भृशं भीता भर्तुः सा समचिन्तयत् ॥	019c  
सा दृष्टिविनिवृत्त्या हि भर्तुश्च समतां ययौ ।	020a  
नहि सूक्ष्मेप्यतीचारे भर्तुः सा ववृते तदा ॥	020c  
वृत्तेनाराध्य तान्सर्वान्गुरून्पतिपरायणा ।	021a  
वाचापि पुरुषानन्यान्सुव्रता नान्वकीर्तयत् ॥	021c  
तस्याः सहोदरीः कन्याः पुनरेव ददौ दश ।	022a  
गान्धारराजः सुबलो भीष्मेण च वृतस्तदा ॥	022c  
सत्यव्रतां सत्यसेनां सुदेष्णां चापि संहिताम् ।	023a  
तेजश्श्रर्वां सुश्रवां च तथैव निकृतिं शुभाम् ॥	023c  
शम्भ्वठां च दशार्णां च गान्धारीर्दश विश्रुताः ।	024a  
एकाह्ना प्रतिजग्राह धृतराष्ट्रो जनेश्वरः ॥	024c  
ततः शान्तनवो भीष्मो धानुष्कस्तास्ततस्ततः ।	025a  
अददाद्धृतराष्ट्रस्य राजपुत्रीः परश्शतम् ॥\' ॥	025c  

इति श्रीमन्महाभारते आदिपर्वणि सम्भवपर्वणि एकोनविंशत्यधिकशततमोऽध्यायः ॥ 119 ॥

1-119-5 यादवी यादवस्य कुन्तिभोजस्य अपत्यम् ॥ 1-119-11 प्रेषयामास दूतमिति शेषः ॥ 1-119-13 दित्सितं दातुमिष्टम् ॥ 1-119-14 बहुगुणं बहुधागुणितम् ॥ 1-119-15 नाभ्यसूयां पत्युरभिभवं न कुर्याम् ॥ एकोनविंशत्यधिकशततमोऽध्यायः ॥ 119 ॥