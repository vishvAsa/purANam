---
title: ०५१

---
॥और्व्व उवाच॥  
अथ कालक्रमेणैव प्रवृद्धास्ते महाबलाः।  
शस्त्रास्त्रज्ञानकुशलाः शास्त्रार्थपरिनिष्ठिताः॥ ५१.१ ॥  
  
सम्प्राप्तयौवना दीप्ता दुर्धर्षाः परिपन्थिभिः।  
धमार्थज्ञानकुशला ब्रह्मण्याः सत्यवादिनः॥ ५१.२ ॥  
  
सदा सहचरौ तत्र प्रीत्या वेतालभैरवौ।  
अलर्कौ दमनश्चैव तथोपरिचरस्त्रयः।  
सदा सहचरा नित्यं भ्रातरश्चान्द्रशेखराः॥ ५१.३ ॥  
  
त्रिष्वात्मजेषु नृपतेः सदोपरिचरादिषु।  
ममत्वमधिकं नित्यं प्रीतिस्नेहौ तथाधिकौ॥ ५१.४ ॥  
  
वेताले भैरवे चापि चन्द्रसेखरभूभृतः।  
नास्त्येव तादृशी प्रीतिर्यादृशी तेषु जायते॥ ५१.५ ॥  
  
न तौ दृष्ट्वा स नृपतिः कदाचिच्चन्द्रशेखरः।  
अत्याह्लादयतेऽजस्रं पुत्रबुद्ध्येष्यतेऽथवा ॥ ५१.६ ॥  
  
तौ वीरौ धर्मकुशलौ महाबलपराक्रमौ।  
त्रैलोक्यविजये दक्षौ शस्त्रास्त्रग्रामपारगौ॥ ५१.७ ॥  
  
ताभ्यां बिभेति च नृपः कदा किंवा करिष्यतः।  
वेतालभैरवावेतौ मां सुतान् राज्यमेव वा॥ ५१.८ ॥  
  
इति चिन्तापरो राजा नित्यमेव निरीक्षते।  
प्रणतावपि तत्पुत्रौ सम्यग् वेतालभैरवौ॥ ५१.९ ॥  
  
अथोपरिचरं राजा यौवराज्येऽभ्यषेचयत्।  
ज्यायांसमौरसं पुत्रं सर्वराजगुणैर्युतम्॥ ५१.१० ॥  
  
यः पश्चात् सर्वभूपालान् योजयिष्यति नीतिभिः।  
राजोपरिचरो नाम सर्वशास्त्रार्थपारगः॥ ५१.११ ॥  
  
दमनाय ददौ दायं तथालर्काय भूमिभृत्।  
प्रभूतधनरत्नानि तथासनरथान् बहून्॥ ५१.१२ ॥  
  
तावन्ति न ददौ ताभ्यां दायवित्तानि भागशः।  
वेतालभैरवाभ्यां तु ततस्तौ मन्युराविशत्॥ ५१.१३ ॥  
  
मन्युनाभिपरीतौ तौ विचरन्तावितस्ततः।  
  
न भोगमीप्सतां वीरौ तपसे च कृतोद्यमौ।  
अनूढभार्यौ सततं निर्जने वसतः सदा॥ ५१.१४ ॥  
  
तथाभूतौ तदा पुत्रौ देवौ वेतालभैरवौ।  
बुबुधे चिन्तयाक्रान्ता देवी तारावती तदा॥ ५१.१५ ॥  
  
राजोपरिचराद् भीता पत्युश्च चन्द्रशेखरात्।  
नोवाच किञ्चित सुदतीच्छन्नं तौ बोधयत्यपि॥ ५१.१६ ॥  
  
एतस्मिन्नन्तरे विद्वान् कपोतो मुनिसत्तमः।  
चित्राङ्गदासङ्गभोगी सन्तुष्टः सुरतोत्सवैः॥ ५१.१७ ॥  
  
चित्राङ्गदां परित्यज्य सपुत्रां सहचारिणीम्।  
इयेष गन्तुं स प्रोचे तदा चित्राङ्गदां वचः॥ ५१.१८ ॥  
  
॥मुनिरुवाच॥  
चित्राङ्गदे तपस्तप्तुं गमिष्यामि तपोवनम्।  
किं ते प्रियं करोमीह तं मे वद मनोहरे॥ ५१.१९ ॥  
  
॥चित्राङ्गदोवाच॥  
तम्बुरुश्च सुवर्चाश्च तनयौ तव सुव्रत।  
एतयोस्त्वं मुनिश्रेष्ठ प्रियं कुरु यथोचितम्॥ ५१.२० ॥  
  
मां चापि भगिनीगेहे संस्थाप्य द्विजसत्तम्।  
तदा तपोवनं गच्छ यदि ते रोचतेऽनघ॥ ५१.२१ ॥  
  
इति श्रुत्वा वचस्तस्याः कपोतो मुनिसत्तमः।  
हिरण्यार्थं समालोच्य कुबेरसदनं ययौ॥ ५१.२२ ॥  
  
प्रार्थयित्वा कुबेरं तु सुवर्णानां शतानि षट्।  
निष्काणां तु सहस्राणि स लेभे मुनिसत्तमः॥ ५१.२३ ॥  
  
शतं भारांश्च रत्नानामानीय व सवीवधैः।  
पुत्राभ्यां प्रददौ विप्रो भार्यायै च विशेषतः॥ ५१.२४ ॥  
  
ततस्तां सहपुत्राभ्यां तैर्धनैरपि भूरिभिः।  
चित्राङ्गदामतेनाथ पुत्रयोरपि सम्मते॥ ५१.२५ ॥  
  
सुवर्चसं तुम्बुरुं च तथा चित्राङ्गदामपि।  
आमन्त्र्य मुनिशार्दूलः करवीरपुरं ययौ॥ ५१.२६ ॥  
  
तत्र गत्वा स कपोतो राजानं चन्द्रशेखरम्।  
राजोपरिचरं चैव वाक्यमेतदुवाच ह॥ ५१.२७ ॥  
  
इयं ककुत्स्थजा भूप तवैव विदिता पुरा।  
सद्योजातौ तथैवास्यामेतौ मे तनयौ शुची॥ ५१.२८ ॥  
  
एभिर्वित्तैः समं पुत्रौ मम त्वं प्रतिपालय।  
राजोपरिचरश्चापि पालयत्विह मे सुतौ॥ ५१.२९ ॥  
  
अपुत्रस्य नृपः पुत्रो निर्धनस्य धनं नृपः।  
अमातुर्जननी राजा ह्यतातस्य पिता नृपः॥ ५१.३० ॥  
  
अनाथस्य नृपो नाथो ह्यभर्तुः पार्थिवः पतिः।  
अभृत्यस्य नृपो भृत्यो नृप एव नृणां सखा।  
सर्वदेवमयो राजा तस्मात् त्वामर्थये नृपः॥ ५१.३१ ॥  
  
॥और्व्व उवाच॥  
ततः स राजा तं प्राह मुनिमेवं द्विजोत्तमम्।  
करिष्ये त्वद्वचश्चाहं राजोपरिचरश्च सः॥ ५१.३२ ॥  
  
अथ चित्राङ्गदा राजा जग्राह मिनिसम्मते।  
सुतौ च तस्य सधनौ ज्यायसे सूनवे ददौ॥ ५१.३३ ॥  
  
स चोपरिचरः प्रादाद्राज्यमर्धं सुवर्चसे।  
तथैव सचिवाध्यक्षमकरोत्तुम्बुरुं तदा॥ ५१.३४ ॥  
  
कपोत श्चापि सुप्रीतः पुत्रार्ध समवेक्ष्य च।  
जगामामन्त्र्य नृपतिं तपसे च तपोवनम्॥ ५१.३५ ॥  
  
पथि गच्छन् स कपोतः शम्भुपुत्रौ मनोहरौ।  
एकाकिनौ चरन्तौ तु सूर्याचन्द्रमसाविब॥ ५१.३६ ॥  
  
तयोर्ददृदर्श च तदा वदने वानराकृती।  
स्मृत्वा पूर्वकथां दृष्ट्वा तावपृच्छत् तपोधनः॥ ५१.३७ ॥  
  
कौ युवां देवगर्भाभौ चरन्तौ विजने पथि।  
एकाकिनौ नरश्रेष्ठौ तन्मे वदतमीरितम्॥ ५१.३८ ॥  
  
अथ तौ प्रणिपत्यैनं सम्भाष्य च समञ्जसम्।  
कपोताख्यं मुनिश्रेष्ठमूचतुः शङ्करात्मजौ॥ ५१.३९ ॥  
  
चन्द्रशेखरपुत्रौ नौ तारावत्यां समुद्गतौ।  
विद्धि त्वं मुनिशार्दूल प्रणमावः पदं तव॥ ५१.४० ॥  
  
अवज्ञां वीक्ष्य नृपतेरावयोः सततं मुने।  
एकाकिनौ निर्जनेषु भ्रभावो मन्युना सदा॥ ५१.४१ ॥  
  
किमर्थमात्मजौ पुत्रौ प्रणतौ सततं नृपः।  
अवज्ञाय महाभाग दायमात्रं न दित्सति ॥ ५१.४२ ॥  
  
तस्मादावां तपस्तप्तुमिच्छावो द्विजसत्तम।  
उपदेशप्रदानेन चानुगृह्णाति चेद्भवान्॥ ५१.४३ ॥  
  
ततस्तयोर्वचः श्रुत्वा प्रहस्य मुनिसत्तमः।  
भूतभव्यभवज्ज्ञानस्ताविदं मुनिरब्रवीत्॥ ५१.४४ ॥  
  
॥मुनिरुवाच॥  
न युवां तनयौ तस्य चन्द्रशेखरभूपतेः।  
तारावत्यां समुत्पन्नौ भवन्तौ शङ्करात्मजौ॥ ५१.४५ ॥  
  
सद्यौ जातौ महावीर्यौ वेतालत्वे च सम्मतौ ।  
भृङ्गिमहाकालसञ्ज्ञौ शापाद् धरणिमागतौ ॥ ५१.४६ ॥  
  
युवयोरत्र तेनैव न दायं दित्सति प्रियम्।  
गच्छतं शरणं तातं शङ्करं वृषभध्वजम्॥ ५१.४७ ॥  
  
स एव युवयोः सर्वं कारिष्यति महेश्वरः।  
किं वात्युग्रेण तपसा चिरकालफलेन वै॥ ५१.४८ ॥  
  
इत्युक्त्वा मुनिशार्दूलः कपोतः परमात्मधृक्।  
भूतभव्यभवजज्ञानन्ताभ्यां सर्वमथोचिवान्॥ ५१.४९ ॥  
  
यथा भृङ्गिमहाकालौ शप्ताववनिमागतौ।  
यथा हरश्च गौरी च पृथिवीमागतौ नृपः॥ ५१.५० ॥  
  
तारावती यथा शप्ता तेनैव मुनिना पुरा।?  
यता तौ च समुत्पन्नौ तारावत्युदरे पुरा॥ ५१.५१ ॥  
  
यथा वा नारदेनैव संशयच्छेदनं नृपे।  
तत्सर्वं कथयामास पुत्राभ्यां गिरिशस्य तु॥ ५१.५२ ॥  
  
तच्छ्रुत्वा तौ महात्मानौ तदा वेतालभैरवौ।  
मुदा परमया युक्तौ बभूवतुरनिन्दितौ ॥ ५१.५३ ॥  
  
मोदपूर्णौ तदा भूत्वा सिक्त्वाविव सुधारसैः।  
पुनः पप्रच्छ कपोतं वेतालो भैरवोऽपि च॥ ५१.५४ ॥  
  
पितावयोर्महादेवस्त्वया सत्यमितीरितम्।  
सोऽर्चनीयो यथावाभ्यां सिद्धये मुनिसत्तम॥ ५१.५५ ॥  
  
आवाभ्यां च यथाराध्यो यत्र वाराधितो हरः।  
प्रसादमेष्यत्यचिरात् तन्नो वद महामते॥ ५१.५६ ॥  
  
धन्यावनुगृहीतौ नौ यत् त्वया मुनिसत्तम।  
विज्ञापितमिदं सर्वं हृच्छल्यं चोद्‌धृतं च नौ॥ ५१.५७ ॥  
  
पुनरावां दयस्व त्वं कृपामय मुनीश्वर।  
प्राप्स्यावो न चिराद् भर्गं यथा वद तथैव नौ॥ ५१.५८ ॥  
  
॥मनिरुवाच॥  
शृणु त्वं कथयाम्यद्य यत्र चाराधितो हरः।  
नचिरादेव भवतोरायास्यति समक्षताम्॥ ५१.५९ ॥  
  
नित्यं यत्र महादेवो वसन् भवति तुष्टये।  
युवां तत् सम्प्रवङ्क्ष्यामि स्थानं गुह्यं प्रकाशितम्॥ ५१.६० ॥  
  
वाराणसी नाम पुरी गङ्गातीरे मनोहरे।  
वरणायास्तथा चासेर्मध्ये चापाकृतिः सदा॥ ५१.६१ ॥  
  
स्वयं वृषध्वजस्तत्र नित्यं वसति योगिनाम्।  
सदा प्रीतिकरो योगी स्वयं चाप्यात्मचिन्तकः॥ ५१.६२ ॥  
  
वियत्स्था सा पुरी नित्यं भर्गयोगबलाद् धृता।  
दिव्यज्ञानं ददात्येषा तत्र यो म्रियते नरः॥ ५१.६३ ॥  
  
तस्मै स्वयं महादेवः संसारग्रन्थिमुक्तये।  
स भूत्वा परमो योगी मृतस्तत्र भवान्तरे॥ ५१.६४ ॥  
  
सुलभेनैव निर्वाणमाप्नोति हरसम्मतः।  
योगयुक्तो महादेवः पार्वत्या सहितः सदा॥ ५१.६५ ॥  
  
देवगन्धर्वयक्षाणां मानुषाणां च नित्यशः।  
ज्ञेयो हरः प्रकाशश्च क्षेत्रं तच्च प्रकाशितम्॥ ५१.६६ ॥  
  
न तत्र कामदो देवो नचिराच्च प्रसीदिति।  
आराधितश्चिरं प्रीत्या निर्वाणाय प्रसीदति॥ ५१.६७ ॥  
  
गौर्या विवजिता सा तु पुरी तत्र न गच्छति।  
योगस्थानं महाक्षेत्रं कदाचिदपि शाङ्करी॥ ५१.६८ ॥  
  
आसन्नं युवयोः क्षेत्रमिदं वाराणसी तु यत्।  
कथितं नातिदूरे च वर्तते नरसत्तमौ॥ ५१.६९ ॥  
  
अपरं तु प्रवक्ष्यामि गुह्यं पीठं सदार्चितम्।  
हरगौरीसमायुक्तं परं धर्मार्थकामदम्॥ ५१.७० ॥  
  
तपसा चाति तीव्रोण चिराद् भवति मोक्षदम्।  
नचिरात् कामदं पुण्यं क्षेत्रं पीठं निगद्यते॥ ५१.७१ ॥  
  
चिरात् तु कामदो देवो न चिराद् यत्र ज्ञानदः।  
तत्क्षेत्रमिति लोकेषु गद्यते पूर्ववन्दिभिः ॥ ५१.७२ ॥  
  
कामरूपं महापीठं गुह्याद् गुह्यतमं परम्।  
सदा सन्निहितस्तत्र पार्वत्या सह शङ्करः॥ ५१.७३ ॥  
  
न चिरात् पूजितो देवस्तस्मिन् पीठे प्रसीदति।  
पार्वती चानुगृह्णाति भर्गभक्तं तु तत्र वै॥ ५१.७४ ॥  
  
ददाति नचिरात् कामं भक्ताय परमेश्वरः।  
तत् तु पीठं प्रवक्ष्यामि शृणुत साम्प्रतं युवाम्॥ ५१.७५ ॥  
  
करतोया नदीपूर्वं यावद् दिक्करवासिनीम्।  
त्रिंशद्योजनविस्तीर्णं योजनैकशतायतम्॥ ५१.७६ ॥  
  
त्रिकोणं कृष्णवर्णं च प्रभूताचलपूरितम्।  
नदीशतसमायुक्तं कामरूपं प्रकीर्तितम्॥ ५१.७७ ॥  
  
शम्भुनेत्राग्निनिर्दग्धः कामः शम्भोरनुग्रहात्।  
तत्र रूपं यतः प्राप कामरूपं ततोऽभवत् ॥ ५१.७८ ॥  
  
तस्य पीठस्य वायव्यां नैर्ऋत्यां मध्यभागतः।  
ऐशान्यां च तथाग्नेय्यां मध्ये पार्श्वे च शङ्करः॥ ५१.७९ ॥  
  
स्वमाश्रमपदं कृत्वा षट्सु स्थानेषु शोभनम्।  
नित्यं वसति तत्रापि पार्वत्या सह नर्मभिः॥ ५१.८० ॥  
  
मध्ये देवीगृहं तत्र तदधीनं तु शङ्करः।  
नीलाख्ये पर्वतश्रेष्ठे पार्वती तत्र तिष्ठति॥ ५१.८१ ॥  
  
ऐशान्यां नाटके शैले शङ्करस्य महाश्रमः।  
नित्यं वसति तत्रेशस्तदधीना च पार्वती॥ ५१.८२ ॥  
  
अपरे चाश्रमाः सन्ति हरगौर्योः सदातनाः ।  
नैतयो सदृशः कोऽपि विद्यते शङ्कराश्रमः॥ ५१.८३ ॥  
  
यत्राराध्यो महादेवो भवद्भयां नरसत्तमौ।  
तत्स्थानं मनसादाय प्रसादय वृषध्वजम्॥ ५१.८४ ॥  
  
वेतालभैरवावूचतुः॥  
कामरूपं गमिष्यावौ रहस्यं नाटकाचलम्।  
गौरीहरौ स्थितौ यत्र नित्यं सन्निहितौ मुने॥ ५१.८५ ॥  
  
आराधनीयो भूतेशो ह्यवश्यमिह चावयोः।  
यथैवाराधयिष्यावस्तथाचक्ष्व द्विजोत्तम॥ ५१.८६ ॥  
  
येन मन्त्रेण वा देवो नचिरात् तु प्रसीदति।  
तत् त्वं वद महाभागानुग्रहोऽस्त्यावयोर्यदि॥ ५१.८७ ॥  
  
॥ऋषिरुवाच॥  
नाटकं पर्वतश्रेष्ठं गच्छतं नरसत्तमौ।  
तत्र नित्यं महादेवी रमतेऽपर्णया सह॥ ५१.८८ ॥  
  
सन्ध्याचले तत्र मुनिराराधयति शङ्करम्।  
वशिष्ठो ब्रह्मणः पुत्रस्तं युवामनुगच्छतम्॥ ५१.८९ ॥  
  
स च मन्त्रं सतन्त्रं च हराराधनकर्मणि।  
ज्ञापयिष्यति वां पृष्टः किल वेतालभैरवौ॥ ५१.९० ॥  
  
तपसे गन्तुमिच्छामि नेदानीं कालयापना।  
युज्यते मम तस्मान्मां त्यजतं वीरसत्तमौ॥ ५१.९१ ॥  
  
एवमुक्त्वा मुनिश्रेष्ठः कपोतः प्रययौ वनम्।  
तौ तं मुनिं नमस्कृत्य जग्मतुर्भवनं निजम्॥ ५१.९२ ॥  
  
अथ तौ समयं कृत्वा दीक्षितौ तपसे तदा।  
पितरावप्यनुज्ञाप्य भ्रातृनन्यांश्च बान्धवान्।  
प्रस्थानं कामरूपाय चक्रतुस्तौ महामती॥ ५१.९३ ॥  
  
तौ गच्छन्तौ परिज्ञाय शङ्करोऽपि सहोमया।  
देवान् सर्वानुवाचेदं सान्त्वयन्निव सेन्द्रकान्॥ ५१.९४ ॥  
  
॥ईश्वर उवाच॥  
पुत्रौ मे तपसे यातः साम्प्रतं सुरसत्तमाः।  
ममाराधनचित्तौ तु तौ दयध्वं सुरेश्वराः॥ ५१.९५ ॥  
  
संस्कृत्य तपसा चैतौ पुत्रौ वेतालभैरवौ।  
गाणपत्ये नियोक्ष्यामि तौ संस्कुर्वन्तु निर्जराः॥ ५१.९६ ॥  
  
अनेनैव शरीरेण तौ गणेशत्वमाप्स्यतः।  
तपसा तु तयोः कायौ भावं त्यत्क्वा तु मानुषम्॥ ५१.९७ ॥  
  
यथाप्नुतः सौरभावं विधास्यामि ह्यहं तथा।  
इत्युक्त्वा वामदेवोऽपि पार्वत्या सह पुत्रकौ।  
गच्छन्तौ वियता स्नेहात् पश्चादनुययौ शिवः॥ ५१.९८ ॥  
  
शक्राद्यास्त्रिदशाः सर्वे दिक्पालाश्च तथापरे॥ ५१.९९ ॥  
  
सर्वे हरं चानुजग्मुरनुगच्छन्तमात्मजौ।  
अथ तौ तु नदीं प्राप्य कृष्णाजिनधरौ तदा॥ ५१.१०० ॥  
  
आदाय तापसं भावं गङ्गातुल्यां दृषद्वतीम्।  
तपस्विनौ तु देवेन त्र्यम्बकेणाथ पालितौ॥ ५१.१०१ ॥  
  
देवैः सह तदायातौ कामरूपाह्वयाश्रमम्।  
आसाद्य कामरूपं तु करतोयानदीजले॥ ५१.१०२ ॥  
  
उपस्पृश्य ततस्तौ तु नन्दिकुण्डं नृपोत्तम।  
तत्र स्नात्वाप्युपस्पृश्य नदीं गत्वा जटोद्भवाम्॥ ५१.१०३ ॥  
  
उपस्पृश्य च तौ नन्दिनं तपसा धृतम्।  
प्रणम्य जल्पिशं देवं जग्मतुर्न्नाटकाचलम्॥ ५१.१०४ ॥  
  
नाटकाचलमासाद्य प्रणम्य वृषभध्वजम्।  
आराधनोपदेशाय कपोतकवचःस्मरौ॥ ५१.१०५ ॥  
  
जग्मतुर्दक्षिणां काष्ठां यत्र सन्ध्याचलः स्थितः।  
कान्ता नाम नदी तत्र वशिष्ठेनावतारिता॥ ५१.१०६ ॥  
  
तस्यास्तीरे महाशैलः स्निग्धच्छायलतातरुः।  
सन्ध्यां वशिष्ठः कृतवांस्तत्र यस्माद् विधेः सुतः॥ ५१.१०७ ॥  
  
अतः सन्ध्याचलं नाम तस्य गायन्ति देवताः।  
तत्रासाद्य वशिष्ठं तु साक्षादिव हुताशनम्॥ ५१.१०८ ॥  
  
आराधयन्तं गिरिशं ध्यानसंयुक्तमानसम्।  
तपःश्रिया दीप्यमानं द्वितीयमिव भास्करम्॥ ५१.१०९ ॥  
  
प्रणम्य पुरतस्तस्य तदा वेतालभैरवौ।  
प्राञ्जली तस्थतुर्भूप विनयानतकन्धरौ॥ ५१.११० ॥  
  
इदं चाप्यूचतुस्तौ तु प्रणमन्तौ विधेः सुतम्।  
तारावत्यां समुत्पन्नौ चन्द्रशेखरभूभृतः॥ ५१.१११ ॥  
  
क्षेत्रे भर्गस्य तनयावावां जानीहि मानुषौ।  
आराधयितुमिच्छावो हरं कार्यस्य सिद्धये॥ ५१.११२ ॥  
  
वाञ्छितस्य यदि त्वं नावनुगृह्णासि सुव्रत।  
तयोस्तद् वचनं श्रुत्वा वशिष्ठो मुनिसत्तमः॥ ५१.११३ ॥  
  
उवाचेति युवां ज्ञातौ मया सत्यं हरात्मजौ।  
हरस्याराधनं कार्यं युवयोर्नरसत्तमौ॥ ५१.११४ ॥  
  
तत्रास्ति मम कृत्यं किं तद्‌भाषतमनिन्दितौ ।  
वृषध्वजाराधनाय युवयोस्तु प्रयोजनम्।  
  
विद्यते तन्निमित्तं यत् तत् सिद्धमिति चिन्त्यताम्॥ ५१.११५ ॥  
  
॥वेतालभैरवावूचतुः॥  
येन मन्त्रेण नचिरात् सम्यगाराधितो हरः।  
प्रसादमेष्यत्यवनौ तन्नो वद महामुने॥ ५१.११६ ॥  
  
यथा चाराधयिष्यावस्तन्त्रं यद् यादृशः क्रमः।  
तत्सर्वं मुनिशार्दूल वक्तुमर्हसि चोत्तरम्॥ ५१.११७ ॥  
  
यथा त्वदुपदेशेन प्राप्स्यावो नचिराद् हरम्।  
वाचां मुनिश्रेष्ठ ह्यनुशाधि नतौ त्वयि॥ ५१.११८ ॥  
  
॥वसिष्ठ उवाच॥  
प्रसन्न एव भवतोर्वृषकेतुः सहोमया।  
नचिरात् स्वयमेवात्र प्रसादं च समेष्यति॥ ५१.११९ ॥  
  
सर्वैर्देवगणैः सार्धं सभार्यो वृषभध्वजः।  
आकाशमार्गेणायातः पालयन् स्वसुतौ गृहात्॥ ५१.१२० ॥  
  
किन्तु मानुषदेहौ वामधिवास्य तपोव्रतैः।  
स्वयन्नेष्यति कैलासं गाणपत्ये नियोज्य वाम्॥ ५१.१२१ ॥  
  
अहं चाप्युपदेक्ष्यामि यथा भर्गं युवां द्रुतम्।  
प्राप्स्यथः पार्वतीपुत्रवेकाग्रं शृणुतं तु तत्॥ ५१.१२२ ॥  
  
चिरात् प्रसीदति ध्यानान्नचिराद् ध्यानपूजनात्।  
तस्माद् ध्यानं पूजनं च कथयाम्यद्य तत्त्वतः॥ ५१.१२३ ॥  
  
तेजोमयः सदा शुद्धो ज्ञानामृतविवर्धितः ।  
जगन्मयश्चिदानन्दः शौरिब्रह्मस्वरूपधृक्॥ ५१.१२४ ॥  
  
महादेवो महामूर्तिर्महायोगयुतः सदा।  
जगन्ति तस्य रूपाणि तानि को गदितु क्षमः॥ ५१.१२५ ॥  
  
किन्तु यैरिह रूपैस्तु विहरत्येष शङ्करः।  
तेषां यन्मे ज्ञानगम्यं तत्रेष्टं निगदामि वाम्॥ ५१.१२६ ॥  
  
प्रथमं शृणुतं मन्त्रं ततोऽनुध्यानगोचरम्।  
ततः क्रमं तु पूजायाः क्रमाद् वृत्तं नरर्षभौ॥ ५१.१२७ ॥  
  
समस्तानां स्वराणां तु दीर्घाः शेषाः सबिन्दुकाः।  
ऋलृशून्याः सार्धचन्द्रा उपान्तेनाभिसंहिताः॥ ५१.१२८ ॥  
  
एभिः पञ्चाक्षरैर्मन्त्रं पञ्चवक्त्रस्य कीर्तितम्।  
क्रमात् सम्मदसन्दोह नादगौरवसञ्ज्ञकाः॥ ५१.१२९ ॥  
  
प्रासादस्तु भवेच्छेषः पञ्चमन्त्राः प्रकीर्तिताः।  
एकैकेन तथैकेकं वक्त्त्रं देवं प्रपूजयेत्॥ ५१.१३० ॥  
  
एकं समुदितं कृत्वा पञ्चभिर्वा प्रपूजयेत्।  
प्रसादेनाथ वा पञ्चवक्त्रं देवं प्रपूजयेत्॥ ५१.१३१ ॥  
  
सम्मदादिषु मन्त्रेषु प्रासादस्तु प्रशस्यते।  
शम्भोः प्रसादनेनैष यस्माद् वृत्तस्तु मन्त्रकः॥ ५१.१३२ ॥  
  
तेन प्रासादसञ्ज्ञोऽयं कथ्यते मुनिसत्तमैः ।  
तस्मात् सर्वेषु मन्त्रेषु प्रासादः प्रीतिदः परः॥ ५१.१३३ ॥  
  
आमोदकारकः शम्भोर्मन्त्रः सम्मद उच्यते।  
मनःप्रपूरणाच्चापि सन्दोहः परिकीर्तितः॥ ५१.१३४ ॥  
  
आकर्षको भवेन्नादो गुरुत्वाद् गौरवाह्वयः।  
एतद्‌व्यस्तं समस्तं च मन्त्रं शम्भोः प्रकीर्तितम्॥ ५१.१३५ ॥  
  
पञ्चाक्षरं तु यन्मन्त्रं पञ्चवक्त्रस्य कीर्तितम्।  
युवां तेनैव मन्त्रेण आराधयतमीश्वरम्॥ ५१.१३६ ॥  
  
ध्यानं वक्ष्यामि शृणुतं सम्यग् वेतालभैरवौ।  
पञ्चवक्त्रं महाकायं जटाजूटविभूषितम्॥ ५१.१३७ ॥  
  
चारुचन्द्रकलायुक्तं मूर्ध्नि बालौघभूषितम् ।  
बाहुभिर्दशभिर्युक्तं व्याघ्रचर्मामराम्बरम् ॥ ५१.१३८ ॥  
  
कालकूटधरं कण्ठे नागहारोपशोभितम्।  
किरीटबन्धनं बाहुभूषणं च भुजङ्गमान्॥ ५१.१३९ ॥  
  
बिभ्रतं सर्वगात्रेषु ज्योत्स्नार्पितसुरोचिषम्।  
भूतिसंलिप्तसर्वाङ्गमेकैकत्र त्रिभिस्त्रिभिः॥ ५१.१४० ॥  
  
नेत्रैस्तु पञ्चदशभिर्ज्योर्तिष्मद्‌भिर्विराजितम्।  
वृषभोपरि संस्थं तु गजकृत्तिपरिच्छदम्॥ ५१.१४१ ॥  
  
सद्योजातं वामदेवमघोरं च ततः परम्।  
तत्पुरुषं तथेशानं पञ्चवक्त्रं प्रकीर्तितम्॥ ५१.१४२ ॥  
सद्योजातं भवेच्छुक्लं शुद्धस्फटिकसन्निभम्।  
पीतवर्णं तथा सौम्यं वामदेवं मनोहरम्॥ ५१.१४३ ॥  
  
नीलवर्णमघोरं तु दंष्ट्वा भीतिविवर्धनम्।  
रक्तं तत्पुरुषं देवं दिव्यमूर्तिं मनोहरम्॥ ५१.१४४ ॥  
  
श्यामलं च तथेशानं सर्वदैव शिवात्मकम्।  
चिन्तयेत् पश्चिमे त्वाद्यं द्वितीयं तु तथोत्तरे॥ ५१.१४५ ॥  
  
अघोरं दक्षिणे देवं पूर्वे तत्पुरुषं तथा।  
ईशानं मध्यतो ज्ञेयं चिन्तयेद् भक्तितत्परः॥ ५१.१४६ ॥  
  
शक्तित्रिशूलखटवाङ्गवरदाभयदं शिवम्।  
दक्षिणेष्वथ हस्तेषु वामेष्वपि ततः शुभम्॥ ५१.१४७ ॥  
  
अक्षसूत्रं बीजपूरं भुजगं डमरूत्पलम्।  
अष्टैश्वर्यसमायुक्तं ध्यायेत् तु हृद्गतं शिवम् ॥ ५१.१४८ ॥  
  
एवं विचिन्तयेद् ध्याने महादेवं जगत्पतिम्।  
चिन्तयित्वा द्वारपालान् गणेशादीन् प्रपूजयेत्॥ ५१.१४९ ॥  
  
विशुद्धिं पञ्चभूतानां चिन्तयित्वा ततो मुहुः।  
अष्टमूर्तीस्ततः पश्चात् पूजयेदष्टनामभिः॥ ५१.१५० ॥  
  
आसनानि च तस्याथ पूजयेत् सकलानि तु ।  
भावादीन्यष्टपुष्पाणि हृदैव विनियोजयेत्॥ ५१.१५१ ॥  
नाराचमुद्रया तस्य ताडनं परिकीर्तितम्।  
विसर्जनं धेनुमुद्रां दर्शयित्वा विधानतः॥ ५१.१५२ ॥  
  
निर्माल्यधारणं कुर्यात् सदा चण्डेश्वरं धिया।  
प्रत्येकं पञ्चभिर्मन्त्रैरङ्गादीनि प्रमार्जयेत्॥ ५१.१५३ ॥  
  
सम्मदादिभिरेतस्य पूर्वोक्तैर्नरसत्तमौ।  
बालां ज्येष्ठां तथा रौद्रीं कालीं च तदनन्तरम्॥ ५१.१५४ ॥  
  
कलविकरिणीं देवीं बलप्रमथिनीं तथा।  
दमनीं सर्वभूतानां मनोन्मथिनीं तथैव च॥ ५१.१५५ ॥  
  
अष्टौ ताः पूजयेद् देवीः क्रमाच्छम्भोश्च प्रीतये।  
एवं शिवं पूजयित्वा ध्यानतत्परमानसः॥ ५१.१५६ ॥  
  
जपेन्मालां समादाय मन्त्रं ध्यात्वा तथा गुरुम्।  
एकं पञ्चाक्षरं मन्त्रमेकं प्रासादमेव वा॥ ५१.१५७ ॥  
  
तत्सक्तमनसौ जप्त्वा शीघ्रं सिद्धिमवाप्स्यथः ।  
इति वां कथितं मन्त्रं ध्यानपूजाक्रमं तथा।  
गच्छतं नाटकं शैलं तत्राराधयतं हरम्॥ ५१.१५८ ॥  
  
॥वैतालभैरवावूचतुः॥  
पञ्चाक्षरस्तु मन्त्रोऽयं धृतस्त्वत्सम्मते मुने।  
अनेनैव हरं देवं पूजयिष्यावहे मुदा॥ ५१.१५९ ॥  
  
इत्युक्त्वा तन्नमस्कृत्य तदा वेतालभैरवौ।  
जग्मुतुर्नाटकं शैलं वशिष्ठानुमते नृप॥ ५१.१६० ॥  
  
तत्रास्ति सरसी रम्या सुसम्पूर्णमनीहरा ।  
सर्वदा स्वच्छसलिला प्रफुल्लकमलोत्पला॥ ५१.१६१ ॥  
  
तस्यास्तीरे तु विपुलः सुमनोज्ञो हराश्रमः।  
सर्वदा दानवैर्देवैः किन्नरैः प्रमथैस्तथा॥ ५१.१६२ ॥  
  
रक्ष्यते नृपशार्दूल नृत्यवादनतत्परैः।  
यस्मान्नटनि तत्रेशो नित्यं कौतुकतत्परः॥ ५१.१६३ ॥  
  
तस्मान्नाटकनान्नासौ शैलराजः प्रगीयते।  
छत्राकारं तु तं शैलं मनोज्ञं शङ्करप्रियम्॥ ५१.१६४ ॥  
  
आसाद्य यत्र सरसी तत्र गत्वा तु तौ तदा।  
न चैवापश्यतां तत्र हराश्रममनुत्तमम्॥ ५१.१६५ ॥  
  
गन्तुं चैवाश्रमस्थानं तौ नैवाशकतां नृप।  
ततो हरं प्रणम्याशु स्यैव सरसस्तटे॥ ५१.१६६ ॥  
  
निर्माय स्थण्डिलं चारु वशिष्ठोक्तक्रमेण तु।  
हरमाराद्‌धुमारेभे वेतालो भैरवोऽपि च॥ ५१.१६७ ॥  
  
आराधयन्तौ बूतेशां तौ तदा शङ्करात्मजौ।  
दृष्ट्वा हरो देवगणैः सार्धं तस्मिंस्तु पर्वते।  
  
अधित्यकायां न्यवसत् स्वाश्रमेऽपर्णया सह॥ ५१.१६८ ॥  
  
अधोभागे सरस्तीरे तपस्यन्तौ हरात्मजौ।  
स्थितौ दृष्ट्वा देवगणैः सहितः शङ्करः स्थितः॥ ५१.१६९ ॥  
  
नृत्यमर्दलशब्दो यो हरस्य सततं भवेत्।  
शृणुतस्तौ तदा शब्दं गन्तुं द्रष्टुं न लभ्यते॥ ५१.१७० ॥  
  
हरेणाधिष्ठितः शैलः सर्वदेवगणैः सह।  
राजते स्म तदा भूप सुधर्मा वासवी यथा ॥ ५१.१७१ ॥  
  
ध्यायतोस्तु तदा तत्र भगवान् वृषभध्वजः।  
नचिरादेव तस्याभूद् ध्यानमार्गेषु निश्चलः॥ ५१.१७२ ॥  
  
तौ पूजयन्तौ गच्छन्तौ स्थितौ वा चन्द्रशेखरम्।  
नैव तत्यजतुश्चित्तैः कदाचिदपि भूमिप॥ ५१.१७३ ॥  
  
पञ्चाक्षरेण मन्त्रेण पूजयन्तौ वृषध्वजम्।  
व्यतिचक्रमतुस्तौ तु सहस्रं परिवत्सरान्॥ ५१.१७४ ॥  
  
निराहारौ यताहारौ हरसंसक्तमानसौ।  
तपसा निन्यतुर्वर्षान् सहस्रं चैकवर्षवत्॥ ५१.१७५ ॥  
  
गते वर्षसहस्रे तु स्वयमेव वृषध्वजः।  
प्रसङ्गस्तु तयोर्भूत्वा प्रत्यक्षत्वमुपागतः॥ ५१.१७६ ॥  
  
तं तु प्रत्यक्षतो दृष्टवा तदा वेतालभैरवौ।  
वृषध्वजं तुष्टुवतुर्ध्यानगम्यं पुरःस्थितम्॥ ५१.१७७ ॥  
  
हररूपं यथाध्यातं हृद्गतं तेजसोज्ज्वलम्।  
तथा दृष्ट्वा ततस्ताभ्यां वशिष्ठस्यानुमानतः॥ ५१.१७८ ॥  
  
॥वेतालभैरवावूचतुः॥  
पञ्चवक्त्रं महाकाव्यं सर्वज्ञानमयं परम्।  
संसारसागरत्राणं प्रणमावो वृषध्वजम्॥ ५१.१७९ ॥  
  
त्वं परः परमात्मा च परेशः पुरुषोत्तमः।  
त्वं कूटस्थो जगद्‌व्यापी प्रधानः परमेश्वरः॥ ५१.१८० ॥  
  
रूपात्मा त्वं महातत्त्वं तत्त्वज्ञानालयः प्रभुः।  
साङ्ख्ययोगालयः शुद्धो गुणत्रयविभागवित्॥ ५१.१८१ ॥  
  
त्वं नित यस्त्वमनित्यश्च जगत्कर्ता लयः स्मृतः।  
एकोऽनेकस्वरूपश्च शान्तचेष्टो जगन्मयः॥ ५१.१८२ ॥  
  
निर्विकारो निराधारो नित्यानन्दः सनातनः।  
त्वं विष्णुस्त्वं महेन्द्रस्त्वं ब्रह्मा त्वं जगतां पतिः॥ ५१.१८३ ॥  
  
यो रूपरूपेश्वररत्नमालः सम्भूतिभूतो निरवग्रहश्च।  
काङ्क्ष्यावतीर्णावगतप्रमाथी योगेश्वरो ज्ञानगतिस्त्वगम्यः॥ ५१.१८४ ॥  
  
प्रमेयरूपात्मधराधराभो भोगीन्द्रबद्धामृतभोगतन्त्रः।  
सूक्ष्माक्षरस्तत्त्वविदप्रमाथी त्वं देवदेवः शरणं सुराणाम्॥ ५१.१८५ ॥  
  
विकल्पमानापरिहीनदेहः शुद्धान्तधामानुगतैकविद्यः।  
वर्धिष्णुरुग्रः पुरुषः परात्मा त्वमिन्द्रियौघस्य विचारबुद्धि॥ ५१.१८६ ॥  
  
त्वं नाथनाथ प्रभवः परेषां गतिर्मुनीनां परयोगिगम्यः।  
त्वम्भूधरो भागधरो ह्यनन्तो विश्वात्मनस्ते बहवः प्रपञ्चाः॥ ५१.१८७ ॥  
  
ज्ञानामृतस्यन्दकपूर्णचन्द्रो मोहान्धकारस्य परः प्रदीपः ।  
भक्तात्मजानां परमः पिता त्वं कामे च पञ्चाननरूपधारी ॥ ५१.१८८ ॥  
  
शास्ताखिलानां प्रथमो विवस्वांस्तनूनपात् त्वं तनुषे गुणैधान्।  
त्वं ब्रह्मरूपेण करोषि सृष्टिं विष्णुस्वरूपैः सततं स्थितिं च॥ ५१.१८९ ॥  
  
त्वं रुद्ररूपी कुरुषे तथान्तं त्वत्तौ न चान्यज्जगतीह वस्तु।  
त्वं रात्रिनाथो दिवसेश्वरश्च त्वमग्निरापः पवनो धरित्री॥ ५१.१९० ॥  
  
नभस्तथा त्वं क्रतुतन्त्रहोता त्वमष्टमूर्तिर्भवतो न चान्यत्।  
अनन्तमूर्तिस्त्विह मुख्यभावान्निगाद्यते चाष्टमयी त्रिमूर्तिः॥ ५१.१९१ ॥  
  
अनन्तमूर्ते कथमन्यथा ते सङ्ख्यास्ति रूपस्य यदष्टमूर्तिः।  
त्वं त्र्यम्बकस्त्वं त्रिपुरान्तकश्च त्व शम्भुरीशः शमनो विधाता॥ ५१.१९२ ॥  
  
सहस्रबाहुश्च हिरण्यबाहुः सहस्रमूर्तिस्त्विह पञ्चवक्त्रः।  
प्रभूतनेत्रस्तु षडर्द्धनेत्रः प्रभूतबाहुर्दशबाहुरीशः॥ ५१.१९३ ॥  
  
प्रभूतभोगी मितभोगयुक्तो भोग्यानुसारो निरवग्रहश्च॥ ५१.१९४ ॥  
  
नित्यानित्यस्वरूपाय नित्यधामस्वरूपिणे।  
परतत्त्वस्वरूपाय नमस्तुभ्यं शिवात्मने॥ ५१.१९५ ॥  
  
नान्तं लिङ्गस्य यस्याप्तं विष्णुना ब्रह्मणा तव।  
तस्यावां कि विधास्यावः स्तुतिवाक्यं वृषध्वजः॥ ५१.१९६ ॥  
  
स्वरूपं यस्य जानन्ति न देवा नापि दानवाः।  
बालावावां कथन्तु त्वां स्तोष्यावः परमेश्वर॥ ५१.१९७ ॥  
  
भक्तिमात्रेण देवेश तवावां वृषभध्वज।  
कुर्वः प्रणामं गौरीश भूयस्तुभ्यं नमो नमः॥ ५१.१९८ ॥  
  
॥और्व्व उवाच॥  
इति स्तुतो महादेवो वेतालेन महात्मना।  
भैरवेणापि राजेन्द्र प्रसन्नः प्राह तौ तदा॥ ५१.१९९ ॥  
  
॥श्री भगवानुवाच॥  
तुष्टोऽस्मि युवयोः पुत्रौ वृणुतं वाञ्छितं वरम्।  
दास्यामि युवयोरिष्टं प्रसन्नोऽहं तपोव्रतैः॥ ५१.२०० ॥  
  
स्तुतिभिस्तु दमैश्चापि तथैकान्तानुचिन्तनैः।  
मुहुर्मुहुः सुप्रसन्न इष्टं दास्यामि वां सुतौ॥ ५१.२०१ ॥  
  
॥वेतालभैरवावूचतुः॥  
तुष्टोऽसि यदि सत्यं नौ सत्यमावां सुतौ यदि।  
वृषध्वज तवैवेह तदेष्टं देहि नौ वरम्॥ ५१.२०२ ॥  
  
सुतभावेन पितरं भवन्तं जगतां पतिम्।  
नित्यं यथावगच्छावस्तथा देहि वरं तु नौ॥ ५१.२०३ ॥  
  
न राज्यमभिकाङ्क्षावो न धनं नान्यदेव वा।  
त्वद्भक्त्या सेवनं कर्तुं तवेच्छावो वृषध्वज॥ ५१.२०४ ॥  
  
त्वत्पादपङ्कजद्वन्द्वे नित्यं मधुकरात्मताम्।  
त्वयि प्रसन्ने नेत्राणां युगले प्राप्नुतां सदा॥ ५१.२०५ ॥  
  
इतोऽन्यथा त्वच्चिन्ताभिस्त्वद्ध्‌यानैस्त्वत्प्रपूजनैः।  
कल्पकोटिसहस्राणि यान्तु सम्यक्तथावयोः॥ ५१.२०६ ॥  
  
॥और्व्व उवाच॥  
ततस्तद् वचनं श्रुत्वा महादेवो हसन्निव।  
सर्वैर्देवगणैः सार्धं देवत्वमकरोत्तयोः॥ ५१.२०७ ॥  
  
देवेन्द्रसम्मतेनैव सुधामानीय नाकतः।  
वेतालभैरवौ तान्तु पाययामास शङ्करः॥ ५१.२०८ ॥  
  
पीतेऽमृते ततस्तौ तु मर्त्यतां नरसत्तमौ।  
अमर्त्यतां परित्यज्य प्रापतुः शिवशक्तितः॥ ५१.२०९ ॥  
  
तस्मिन्काले स्वपन्तौ तु दिव्यज्ञानबलान्वितौ।  
दिव्यरूपोपसम्पन्नौ बभूवतुररिन्दमौ॥ ५१.२१० ॥  
  
अभिन्नेनैव देहेन देवत्वं गतयोस्तयोः।  
प्राह शम्भुस्तदा तौ तु सुतौ परमहर्षितौ॥ ५१.२११ ॥  
  
॥भगवानुवाच॥  
अहं तृष्टस्तु युवयोः पार्वतीं दयितां मम।  
मद्‌दत्तं काममिच्छन्तावाराधयतमीश्वरीम् ॥ ५१.२१२ ॥  
  
तामृते तु न शक्नोमि दातुमिष्टं सनातनम्।  
सेवितिं च सुतौ नित्यं शरणं व्रजतं शिवाम्॥ ५१.२१३ ॥  
  
अचिराद् येन भावेन प्रीतिं देवी गमिष्यति।  
अत्र वा तत्र वा गत्वा भावेन चार्य्यताम्॥ ५१.२१४ ॥  
  
इति श्रीकालिकापुराणे वेतालभैरवोत्पत्तिकथने एकपञ्चाशोऽध्यायः॥