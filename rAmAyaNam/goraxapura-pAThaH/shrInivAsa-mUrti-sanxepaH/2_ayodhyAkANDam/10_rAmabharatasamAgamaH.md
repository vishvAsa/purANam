+++
title = "१० १० रामभरतसमागमः"

+++




१. दीर्घकालोषितस्तस्मिन् गिरौ गिरिवनप्रियः ।  
२. वैदेह्याः प्रियमाकाङ्क्षन् स्वं च चित्तं विलोभयन् ।  
३. अथ दाशरथिश्चित्रं चित्रकूटमदर्शयत् ॥  
४. न राज्याद् भ्रंशनं भद्रे न सुहृद्भिर्विनाभवः ।  
५. मनो मे बाधते दृष्ट्वा रमणीयमिमं गिरिम् ॥  
६. पश्येममचलं भद्रे नानाद्विजगणायुतम् ।  
७. शिखरैः खमिवोद्बिद्धैः धातुमद्भिर्विभूषितम् ॥  
८. नानामृगगणद्वीपितरक्ष्वृक्षगणैर्वृतः ।  
९. अदुष्टैर्भात्ययं शैलो बहुपक्षिसमायुतः ॥  
१०. आम्रजम्ब्वसनैर्लोध्रैः प्रियालैः पनसैर्धवैः ।  
११. बदर्यामलकैर्नीपैर्वेत्रधन्वनबीजकैः ।  
१२. पुष्पवद्भिः फलोपेतैः छायावद्भिर्मनोरमैः ।  
१३. एवमादिभिराकीर्णः श्रियं पुष्यत्ययं गिरिः ॥  
१४. जलप्रपातैरुद्भेदैर्निष्यन्दैश्च क्वचित्क्वचित् ।  
१५. स्रवद्भिर्भात्ययं शैलः स्रवन् मन्द इव द्विपः ॥  
१६. गुहासमीरणो गन्धान् नानापुष्पभवान् वहन् ।  
१७. घ्राणतर्पणमभ्येत्य कं नरं न प्रहर्षयेत् ॥  
१८. यदीह शरदोऽनेकास्त्वया सार्धमनिन्दिते ।  
१९. लक्ष्मणेन च वत्स्यामि न मां शोकः प्रधक्ष्यति ॥  
२०. अनेन वनवासेन मया प्राप्तं फलद्वयम् ।  
२१. पितुश्चानृणता धर्मे भरतस्य प्रियं तथा ॥  
२२. निशि भान्त्यचलेन्द्रस्य हुताशनशिखा इव ।  
२३. ओषध्यः स्वप्रभालक्ष्म्या भ्राजमानाः सहस्रशः ॥  
२४. अथ शैलाद्विनिष्क्रम्य मैथिलीं कोसलेश्वरः ।  
२५. अदर्शयद् शुभजलां रम्यां मन्दाकिनीं नदीम् ॥  
२६. अब्रवीच्च वरारोहां चारुचन्द्रनिभाननाम् ॥  
२७. विचित्रपुलिनां रम्यां हंससारससेविताम् ।  
२८. कमलैरुपसम्पन्नां पश्य मन्दाकिनीं नदीम् ॥  
२९. क्वचिन्मणिनिकाशोदां क्वचिद्पुलिनशालिनीम् ।  
३०. क्वचिद् सिद्धजनाकीर्णां पश्य मन्दाकिनीं नदीम् ॥  
३१. निर्द्‍धूतान् वायुना पश्य विततान् पुष्पसञ्चयान् ।  
३२. पोप्लूयमानानपरान् पश्य त्वं जलमध्यगान् ॥  
३३. तांश्चातिवल्गुवचसो रथाङ्गाह्वयना द्विजाः ।  
३४. अधिरोहन्ति कल्याणि विकूजन्तः शुभा गिरः ॥  
३५. दर्शनं चित्रकूटस्य मन्दाकिन्याश्च शोभने ।  
३६. अधिकं पुरवासाच्च मन्ये च तव दर्शनात् ॥  
३७. सखीवच्च विगाहस्व सीते मन्दाकिनीं नदीम् ।  
३८. कमलान्यवमज्जन्ती विगाहस्व मया सह ॥  
३९. त्वं पौरजनवद् व्यालानयोध्यामिव पर्वतम् ।  
४०. मन्यस्व वनिते नित्यं सरयूवदिमां नदीम् ॥  
४१. लक्ष्मणश्चापि धर्मात्मा मन्निदेशे व्यवस्थितः ।  
४२. त्वं चानुकूला वैदेहि प्रीतिं जनयथो मम ॥  
४३. नायोध्यायै न राज्याय स्पृहयेऽद्य त्वया सह ॥  
४४. तां तथा दर्शयित्वा तु मैथिलीं गिरिनिम्नगाम् ।  
४५. निषसाद गिरिप्रस्थे सीतां मांसेन छन्दयन् ॥  
४६. इदं मेध्यमिदं साधु निष्टप्तमिदमग्निना ।  
४७. एवमास्ते स धर्मात्मा सीतया सह राघवः ॥  
४८. तथा तत्रासतस्तस्य भरतस्योपयायिनः ।  
४९. सैन्यरेणुश्च शब्दश्च प्रादुरास्तां नभस्स्पृशौ ॥  
५०. एतस्मिन्नन्तरे त्रस्ताः शब्देन महता ततः ।  
५१. अर्दिता यूथपा मत्ताः सयूथा दुद्रुवुर्दिशः ॥  
५२. तांश्च विद्रवतो दृष्ट्वा तं च श्रुत्वा च निस्वनम् ।  
५३. उवाच रामः सौमित्रिं लक्ष्मणं दीप्ततेजसम् ॥  
५४. हन्त लक्ष्मण पश्येह तुमुलः श्रूयते स्वनः ।  
५५. राजा वा राजमात्रो वा मृगयामटते वने ।  
५६. अन्यद्वा श्वापदं किञ्चित् सौमित्रे ज्ञातुमर्हसि ॥  
५७. स लक्ष्मणः सन्त्वरितो सालमारुह्य पुष्पितम् ।  
५८. प्रेक्षमाणो दिशः सर्वाः पूर्वां दिशमवैक्षत ॥  
५९. रथाश्वगजसम्बाधां ददर्श महतीं चमूम् ।  
६०. शशंस सेनां रामाय वचनं चेदमब्रवीत् ॥  
६१. अग्निं संशमयत्वार्यः सीता च भजतां गुहाम् ।  
६२. सज्यं कुरुष्व चापं च शरांश्च कवचं तथा ॥  
६३. सम्पन्नं राज्यमिच्छन्स्तु व्यक्तं प्राप्याभिषेचनम् ।  
६४. आवां हन्तुं समभ्येति कैकेय्या भरतः सुतः ॥  
६५. एष वै सुमहान् श्रीमान् कोविदारध्वजो रथे ॥  
६६. यन्निमित्तं भवान् राज्याच्च्युतो राघव शाश्वतात् ।  
६७. सम्प्राप्तोऽयमरिर्वीर भरतो वध्य एव मे ॥  
६८. पूर्वापकारी भरतस्त्यक्तधर्मश्च राघव ।  
६९. एतस्मिन्निहते कृत्स्नामनुशाधि वसुन्धराम् ॥  
७०. अद्येमं संयतं क्रोधमसत्कारं च मानद ।  
७१. मोक्ष्यामि शत्रुसैन्येषु कक्षेष्विव हुताशनम् ॥  
७२. सुसंरब्धं तु सौमित्रिं लक्ष्मणं क्रोधमूर्च्छितम् ।  
७३. रामस्तु परिसान्त्व्याथ वचनं चेदमब्रवीत् ॥  
७४. किमत्र धनुषा कार्यमसिना वा सचर्मणा ।  
७५. महेष्वासे महाप्राज्ञे भरते स्वयमागते ॥  
७६. भ्रातॄणां सङ्ग्रहार्थं च सुखार्थं चापि लक्ष्मण।

राज्यमप्यहमिच्छामि सत्येनायुधमालभे ॥  
७७. नेयं मम मही सौम्य दुर्लभा सागराम्बरा ।  
७८. नहीच्छेयमधर्मेण शक्रत्वमपि लक्ष्मण ॥  
७९. श्रुत्वा प्रव्राजितं मां हि जटावल्कलधारिणम् ।  
८०. जानक्या सहितं वीर त्वया च पुरुषर्षभ ।  
८१. स्नेहेनाक्रान्तहृदयः शोकेनाकुलितेन्द्रियः ।  
८२. द्रष्टुमभ्यागतो ह्येष भरतो नान्यथागतः ॥  
८३. अम्बां च कैकयीं रुष्य परुषं चाप्रियं वदन् ।  
८४. प्रसाद्य पितरं श्रीमान् राज्यं मे दातुमागतः ॥  
८५. अस्मासु मनसाप्येष नाप्रियं किञ्चिदाचरेत् ॥  
८६. विप्रियं कृतपूर्वं ते भरतेन कदा नु किम् ।  
८७. ईदृशं वा भयं तेऽद्य भरतं योऽत्र शङ्कसे ॥  
८८. नहि ते निष्ठुरं वाच्यो भरतो नाप्रियं वचः ।  
८९. अहं ह्यप्रियमुक्तः स्यां भरतस्याप्रिये कृते ॥  
९०. यदि राज्यस्य हेतोस्त्वमिमां वाचं प्रभाषसे ।  
९१. वक्ष्यामि भरतं दृष्ट्वा राज्यमस्मै प्रदीयताम् ॥  
९२. तथोक्तो धर्मशीलेन भ्रात्रा तस्य हिते रतः ।  
९३. लक्ष्मणः प्रविवेशेव स्वानि गात्राणि लज्जया ॥  
९४. व्रीडितं लक्ष्मणं दृष्ट्वा राघवः प्रत्युवाच ह ।  
९५. वृक्षाग्रादवरोह त्वं कुरु लक्ष्मण मद्वचः ॥  
९६. अवतीर्य तु सालाग्रात्तस्मात् स समितिञ्जयः ।  
९७. लक्ष्मणः प्राञ्जलिर्भूत्वा तस्थौ रामस्य पार्श्वतः ॥  
९८. निविष्टमात्रे सैन्ये तु यथोद्देशं विनीतवत् ।  
९९. भरतो भ्रातरं वाक्यं शत्रुघ्नमिदमब्रवीत् ॥  
१००. यावन्न चन्द्रसङ्काशं द्रक्ष्यामि शुभमाननम् ।  
१०१. भ्रातुः पद्मपलाशाक्षं न मे शान्तिर्भविष्यति ॥  
१०२. यावन्न चरणौ भ्रातुः पार्थिवव्यञ्जनान्वितौ ।  
१०३. शिरसा धारयिष्यामि न मे शान्तिर्भविष्यति ॥  
१०४. यावन्न राज्ये राज्यार्हः पितृपैतामहे स्थितः ।  
१०५. अभिषेकजलक्लिन्नो न मे शान्तिर्भविष्यति ॥  
१०६. सिद्धार्थः खलु सौमित्रिर्यश्चन्द्रविमलोपमम् ।  
१०७. मुखं पश्यति रामस्य राजीवाक्षं महाद्युति ॥  
१०८. कृतकृत्या महाभागा वैदेही जनकात्मजा ।  
१०९. भर्तारं सागरान्तायाः पृथिव्या यानुगच्छति ॥  
११०. सुभगश्चित्रकूटोऽसौ गिरिराजोपमो गिरिः ।  
१११. यस्मिन् वसति काकुत्स्थः कुबेर इव नन्दने ॥  
११२. कृतकार्यमिदं दुर्गं वनं व्यालनिषेवितम् ।  
११३. यदध्यास्ते महातेजा रामः शस्त्रभृतां वरः ॥  
११४. एवमुक्त्वा महातेजा भरतः पुरुषर्षभः ।  
११५. जगाम भ्रातरं द्रष्टुं शत्रुघ्नमनुदर्शयन् ॥  
११६. ऋषिं वसिष्ठं सन्दिश्य मातृर्मे शीघ्रमानय ।  
११७. इति त्वरितमग्रे स जगाम गुरुवत्सलः ॥  
११८. ददर्श च वने तस्मिन् महतः सञ्चयान् कृतान् ।  
११९. मृगाणां महिषाणां च करीषैः शीतकारणात् ॥  
१२०. कृतं वृक्षेष्वभिज्ञानं कुशचीरैः क्वचित् क्वचित् ॥  
१२१. गच्छन्नेव महाबाहुर्द्युतिमान् भरतस्तदा ।  
१२२. शत्रुघ्नं चाब्रवीद्‍हृष्टस्तानमात्यान्श्च सर्वशः ॥  
१२३. मन्ये प्राप्ताः स्म तं देशं भरद्वाजो यमब्रवीत् ।  
१२४. नातिदूरे हि मन्येऽहं नदीं मन्दाकिनीमितः ॥  
१२५. उच्चैर्बद्धानि चीराणि लक्ष्मणेन भवेदयम् ।  
१२६. अभिज्ञानकृतः पन्था विकाले गन्तुमिच्छता ॥  
१२७. यमेवाधातुमिच्छन्ति तापसाः सततं वने ।  
१२८. तस्यासौ दृश्यते धूमः सङ्कुलः कृष्णवर्त्मनः ॥  
१२९. अत्राहं पुरुषव्याघ्रं गुरुसंस्कारकारिणम् ।  
१३०. आर्यं द्रक्ष्यामि संहृष्टो महर्षिमिव राघवम् ॥  
१३१. मत्कृते व्यसनं प्राप्तो लोकनाथो महाद्युतिः ।  
१३२. सर्वान् कामान् परित्यज्य वने वसति राघवः ॥  
१३३. एवं स विलपन्स्तस्मिन् वने दशरथात्मजः ।  
१३४. ददर्श महतीं पुण्यां पर्णशालां मनोरमाम् ।  
१३५. सालतालाश्वकर्णानां पर्णैर्बहुभिरावृताम् ।  
१३६. विशालां मृदुभिस्तीर्णां कुशैर्वेदिमिवाध्वरे ।  
१३७. शक्रायुधनिकाशैश्च कार्मुकैर्भारसाधनैः ।  
१३८. रुक्मपृष्ठैर्महासारैः शोभितां शत्रुबाधकैः ॥  
१३९. निरीक्ष्य स मुहूर्तं तु ददर्श भरतो गुरुम् ।  
१४०. उटजे राममासीनं जटामण्डलधारिणम् ॥  
१४१. तं तु कृष्णाजिनधरं चीरवल्कलवाससम् ।  
१४२. ददर्श राममासीनमभितः पावकोपमम् ॥  
१४३. तं दृष्ट्वा भरतः श्रीमान् दुःखशोकपरिप्लुतः ।  
१४४. अभ्यधावत धर्मात्मा भरतः कैकयीसुतः ॥  
१४५. दृष्ट्वैव विललापार्तो प्रस्विन्नमुखपङ्कजः ।  
१४६. पादावप्राप्य रामस्य पपात भरतो रुदन् ॥  
१४७. बाष्पापिहितकण्ठश्च प्रेक्ष्य रामं यशस्विनम् ।  
१४८. आर्येत्वेवाथ सङ्क्रुश्य व्याहर्तुं नाशकत्तदा ॥  
१४९. शत्रुघ्नश्चापि रामस्य ववन्दे चरणौ रुदन् ।  
१५०. तावुभौ स समालिङ्ग्य रामश्चाश्रूण्यवर्तयत् ॥  
१५१. जटिलं चीरवसनं प्राञ्जलिं पतितं भुवि ।  
१५२. ददर्श रामो दुर्दर्शं युगान्ते भास्करं यथा ॥  
१५३. आघ्राय रामस्तं मूर्ध्नि परिष्वज्य च राघवः ।  
१५४. अङ्के भरतमारोप्य पर्यपृच्छत् समाहितः ॥  
१५५. कच्चिद्दशरथो राजा कुशली सत्यसङ्गरः ।  
१५६. कच्चिच्छुश्रूयसे तात पितरं सत्यविक्रमम् ॥  
१५७. स कच्चिद्ब्राह्मणो विद्वान् धर्मनित्यो महाद्युतिः ।  
१५८. इक्ष्वाकूणामुपाध्यायो यथावत्तात पूज्यते ॥  
१५९. सा तात कच्चित् कौसल्या सुमित्रा च प्रजावती ।  
१६०. सुखिनी कच्चिदार्या च देवी नन्दति कैकयी ॥  
१६१. मन्त्रो विजयमूलं हि राज्ञां भवति राघव ।  
१६२. कच्चिन् मन्त्रयसे नैकः कच्चिन्न बहुभिः सह ।  
१६३. कच्चित्ते मन्त्रितो मन्त्रो राष्‍ट्रं न परिधावति ॥  
१६४. कच्चिदर्थं विनिश्चित्य लघुमूलं महोदयम् ।  
१६५. क्षिप्रमारभसे कर्तुं न दीर्घयसि राघव ॥  
१६६. कच्चित् सहस्रान्मूर्खाणां एकमिच्छसि पण्डितम् ।  
१६७. एकोऽप्यमात्यो मेधावी शूरो दक्षो विचक्षणः ।  
१६८. राजानं राजमात्रं वा प्रापयेन्महतीं श्रियाम् ॥  
१६९. कच्चिन्मुख्या महत्स्वेव मध्यमेषु च मध्यमाः ।  
१७०. जघन्यास्तु जघन्येषु भृत्याः कर्मसु योजिताः ॥  
१७१. बलवन्तश्च कच्चित्ते मुख्या युद्धविशारदाः ।  
१७२. दृष्टापदाना विक्रान्तास्त्वया सत्कृत्य मानिताः ॥  
१७३. कच्चिद्बलस्य भक्तं च वेतनं च यथोचितम् ।  
१७४. सम्प्राप्तकालं दातव्यं ददासि न विलम्बसे ॥  
१७५. कच्चिन्न लोकायतिकान् ब्राह्मणान्स्तात सेवसे ।  
१७६. अनर्थकुशलाह्येते बालाः पण्डितमानिनः ॥  
१७७. वीरैरध्युषितां पूर्वमस्माकं तात पूर्वकैः ।  
१७८. कच्चित्सुमुदितां स्फीतामयोध्यां परिरक्षसि ॥  
१७९. विवर्जितो नरैः पापैर्मम पूर्वैः सुरक्षितः ।  
१८०. कच्चिज्जनपदः स्फीतः सुखं वसति राघव ॥  
१८१. कच्चित्ते दयिताः सर्वे कृषिगोरक्षिजीविनः ।  
१८२. वार्तायां संश्रितस्तात लोको हि सुखमेधते ॥  
१८३. कच्चित् स्त्रियः सान्त्वयसि कच्चित्ताश्च सुरक्षिताः ।  
१८४. कच्चिन्न श्रद्धधास्यासां कच्चिद् गुह्यं न भाषसे ॥  
१८५. कच्चिन्न सर्वे कर्मान्ताः प्रत्यक्षास्तेऽविशङ्कया ।  
१८६. सर्वे वा पुनरुत्सृष्टा मध्यमेनात्र कारणम् ॥  
१८७. आयस्ते विपुलः कच्चित् कच्चिदल्पतरो व्ययः ।  
१८८. अपात्रेषु न ते कच्चित् कोशो गच्छति राघव ॥  
१८९. कच्चिदार्यो विशुद्धात्माऽऽक्षारितश्चोरकर्मणा ।  
१९०. अपृष्टः कार्यकुशलैर्न लोभाद् बध्यते शुचिः ॥  
१९१. गृहीतश्चैव पृष्टश्च काले दृष्टः सकारणः ।  
१९२. कच्चिन्न मुच्यते चोरो धनलोभान्नरर्षभ ॥  
१९३. कच्चिदर्थं च धर्मं च कामं च जयतां वर ।  
१९४. विभज्य काले कालज्ञ सर्वान् वरद सेवसे ॥  
१९५. नास्तिक्यमनृतं क्रोधं प्रमादं दीर्घसूत्रताम् ।  
१९६. अदर्शनं ज्ञानवतामालस्यं पञ्चवृत्तिताम् ।  
१९७. एकचिन्तनमर्थानामनर्थज्ञैश्च मन्त्रणम् ।  
१९८. निश्चितानामनारम्भं मन्त्रस्यापरिरक्षणम् ।  
१९९. कच्चित्त्वं वर्जयस्येतान् राजदोषान्श्च (राघव) ॥  
२००. कच्चिदेषैव ते बुद्धिर्यथोक्ता मम राघव ।  
२०१. आयुष्या च यशस्या च धर्मकामार्थसंहिता ॥  
२०२. रामस्य वचनं श्रुत्वा भरतः प्रत्युवाच ह ।  
२०३. किं मे धर्माद्विहीनस्य राजधर्मः करिष्यति ॥  
२०४. केकयस्थे च मयि तु त्वयि चारण्यमाश्रिते ।  
२०५. दुःखशोकाभिभूतस्तु राजा त्रिदिवमभ्यगात् ॥  
२०६. उत्तिष्ठ पुरुषव्याघ्र क्रियतामुदकं पितुः ।  
२०७. अहं चायं च शत्रुघ्नः पूर्वमेव कृतोदकौ ॥  
२०८. प्रियेण खलु दत्तं हि पितृलोकेषु राघव ।  
२०९. अक्षय्यं भवतीत्याहुर्भवान्श्चैव पितुः प्रियः ॥  
२१०. त्वामेव शोचन् तव दर्शनेप्सुः  
२११. त्वय्येव सक्तामनिवर्त्य बुद्धिम् ।  
२१२. त्वया विहीनस्तवशोकरुग्णः  
२१३. त्वां संस्मरन्नस्तमितः पिता ते ॥  
२१४. तां श्रुत्वा करुणां वाचं पितुर्मरणसंहिताम् ।  
२१५. प्रगृह्य बाहू रामो वै पुष्पिताग्रो यथाद्रुमः ।  
२१६. वने परशुना कृत्तस्तथा भुवि पपात ह ॥  
२१७. तथा निपतितं रामं जगत्यां जगतीपतिम् ।  
२१८. भ्रातरस्ते महेष्वासं सर्वतः शोककर्शितम् ।  
२१९. रुदन्तः सह वैदेह्या सिषिचुः सलिलेन वै ॥  
२२०. स तु सञ्ज्ञां पुनर्लब्ध्वा नेत्राभ्यामास्रमुत्सृजन् ।  
२२१. उवाच भरतं वाक्यं धर्मात्मा धर्मसंहितम् ॥  
२२२. किं करिष्याम्ययोध्यायां ताते दिष्टां गतिं गते ।  
२२३. निवृत्तवनवासोऽपि नायोध्यां गन्तुमुत्सहे ॥  
२२४. किं नु तस्य मया कार्यं दुर्जातेन महात्मनः ।  
२२५. यो मृतो मम शोकेन मया चापि न संस्कृतः ॥  
२२६. अहो भरत सिद्धार्थो येन राजा त्वयानघ ।  
२२७. शत्रुघ्नेन च सर्वेषु प्रेतकृत्येषु सत्कृतः ॥  
२२८. पुरा प्रेक्ष्य सुवृत्तं मां पिता यान्याह सान्त्वयन् ।  
२२९. वाक्यानि तानि श्रोष्यामि कुतः कर्णसुखान्यहम् ॥  
२३०. एवमुक्त्वा स भरतं भार्यामभ्येत्य राघवः ।  
२३१. उवाच शोकसन्तप्तः पूर्णचन्द्रनिभाननाम् ॥  
२३२. सीते मृतस्ते श्वशुरः पित्रा हीनोऽसि लक्ष्मण ।  
२३३. भरतो दुःखमाचष्टे स्वर्गतं पृथिवीपतिम् ॥  
२३४. सा सीता श्वशुरं श्रुत्वा स्वर्गलोकगतं नृपम् ।  
२३५. नेत्राभ्यामश्रुपूर्णाभ्यामशकन्नेक्षितुं पतिम् ॥  
२३६. सान्त्वयित्वा तु तां रामो रुदन्तीं जनकात्मजाम् ।  
२३७. उवाच लक्ष्मणं तत्र दुःखितो दुःखितं वचः ॥  
२३८. आनयेङ्गुदिपिण्याकं चीरमाहर चोत्तरम् ।  
२३९. जलक्रियार्थं तातस्य गमिष्यामि महात्मनः ॥  
२४०. ते सुतीर्थां ततः कृच्छ्रादुपागम्य यशस्विनः ।  
२४१. सिषिचुस्तूदकं राज्ञे तत्रैतत्ते भवत्विति ॥  
२४२. ऐङ्गुदं बदरीमिश्रं पिण्याकं दर्भसंस्तरे ।  
२४३. न्यस्य रामः सुदुःखार्तो रुदन् वचनमब्रवीत् ॥  
२४४. इदं भुङ्क्ष्व महाराज प्रीतो यदशना वयम् ।  
२४५. यदन्नः पुरुषो भवति तदन्नास्तस्य देवताः ॥  
२४६. ततः पर्णकुटीद्वारमासाद्य जगतीपतिः ।  
२४७. परिजग्राह बाहुभ्यामुभौ भरतलक्ष्मणौ ॥  
२४८. तेषां तु रुदतां शब्दात् त्रस्ता भरतसैनिकाः ।  
२४९. अब्रुवन्श्चापि रामेण भरतः सङ्गतो ध्रुवम् ॥  
२५०. अचिरप्रोषितं रामं चिरविप्रोषितं यथा ।  
२५१. द्रष्टुकामो जनः सर्वो जगाम सहसाश्रमम् ॥  
२५२. भ्रातॄणां त्वरितास्तत्र द्रष्टुकामाः समागमम् ।  
२५३. ययुर्बहुविधैर्यानैः खुरनेमिस्वनाकुलैः ॥  
२५४. तेन शब्देन वित्रस्तैराकाशं पक्षिभिर्वृतम् ।  
२५५. मनुष्यैरावृता भूमिरुभयं प्रबभौ तदा ॥  
२५६. ततस्तं पुरुषव्याघ्रं यशस्विनमरिन्दमम् ।  
२५७. आसीनं स्थण्डिले रामं ददर्श सहसा जनः ॥  
२५८. तान्नरान् बाष्पपूर्णाक्षान् समीक्ष्याथ सुदुःखितान् ।  
२५९. पर्य्यष्वजत धर्मज्ञः पितृवन्मातृवच्च सः ॥  
२६०. स तत्र कान्श्चित् परिषस्वजे नरान्  
२६१. नराश्च केचित्तु तमभ्यवादयन् ।  
२६२. चकार सर्वान् सवयस्यबान्धवान्  
२६३. यथार्हमासाद्य तदा नृपात्मजः ॥


