+++
title = "०२३ बलातिबलप्राप्तिः"
title_english = "023 Their sojourn at the confluence of the rivers ganga and sarayu"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-023-Balaathi_balaa_Prapthihi.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/03-vishvAmitra-sevA/023_balAtibalaprAptiH.md">
<details><summary><h2>IITK ...{Loading}...</h2></summary>

Accompanied by Rama and Lakshmana, Viswamitra reaches the hermitage of
Kama at the confluence of Sarayu and Ganga.



### श्लोकः
#### मूलम्
प्रभातायां तु शर्वर्यां विश्वामित्रो महामुनिः।  
अभ्यभाषत काकुत्स्थौ शयानौ पर्णसंस्तरे॥1.23.1॥

#### शब्दार्थः
शर्वर्याम् when the night, प्रभातायाम् turned into day break, महामुनिः eminent ascetic, विश्वामित्रः Visvamitra, पर्णसंस्तरे in the bed of leaves, शयानौ lying down, काकुत्स्थौ Rama and Lakshmana, अभ्यभाषत spoke.

#### आङ्ग्लानुवादः
When the night turned into daybreak, the eminent ascetic Viswamitra, addressing the descendants of Kakutstha (Rama and Lakshmana) who were lying on a bed of leaves saidः



### श्लोकः
#### मूलम्
कौसल्या सुप्रजा राम पूर्वा सन्ध्या प्रवर्तते।  
उत्तिष्ठ नरशार्दूल कर्तव्यं दैवमाह्निकम्॥1.23.2॥

#### शब्दार्थः
कैसल्या सुप्रजाः OBeloved son of Kausalya, (a son by whom Kausalya became a blessed mother), राम ORama, पूर्वा सन्ध्या the daybreak, प्रवर्तते is commencing ,नरशार्दूल OBest among men, उत्तिष्ठ awake (fromsleep), दैवम् oblations to gods, आह्निकम् religious rite  to be performed every day at a fixed hour, कर्तव्यम् are required to be done.

#### आङ्ग्लानुवादः
"O beloved son of Kausalya, O Rama the day dawns. O best among men, awake, oblations to gods and other sacred rites are required to be performed".



### श्लोकः
#### मूलम्
तस्यर्षेः परमोदारं वचश्श्रुत्वा नृपात्मजौ ।  
स्नात्वा कृतोदकौ वीरौ जेपतुः परमं जपम्॥1.23.3॥

#### शब्दार्थः
वीरौ endowed with heroism, नृपात्मजौ the two princes, तस्य ऋषेः that rishi's, परमोदारम् highly generous, वचः words, श्रुत्वा having heard, स्नात्वा having bathed, कृतोदकौ offered  oblations of waters(to Sungod standing in the water), परमम् holy, जपम् tapa, जेपतुः recited.

#### आङ्ग्लानुवादः
On hearing the very affectionate call of Viswamitra both the brave princes had their bath and offered oblations to Sungod (standing in the water) and recited the holy name of the Lord.



### श्लोकः
#### मूलम्
कृताह्निकौ महावीर्यौ विश्वामित्रं तपोधनम्।  
अभिवाद्याभिसंहृष्टौ गमनायाभितस्थतुः॥1.23.4॥

#### शब्दार्थः
महावीर्यौ both(brothers)exceedingly powerful, कृताह्निकौ having performed daily rites, अभिसंहृष्टौ highly energetic, तपोधनम् a sage with asceticism as wealth, विश्वामित्रम् Visvamitra, अभिवाद्य having prostrated before him with reverence, गमनाय for their onward journey, अभितस्थतुः both of them stood ready before him.

#### आङ्ग्लानुवादः
On performing the morning rites, the two highly powerful and and energetic princes stood before Viswamitra who was richly endowed with asceticism. They prostrated before him. And stood ready for their onward journey.



### श्लोकः
#### मूलम्
तौ प्रयातौ महावीर्यौ दिव्यां त्रिपथगां नदीम्।  
ददृशाते ततस्तत्र सरय्वास्सङ्गमे शुभे॥1.23.5॥

#### शब्दार्थः
ततः thereafter, महावीर्यौ तौ those two endowed with great prowess, प्रयातौ (they)having gone a little further, तत्र there, शुभे by the holy, सरय्वाः river Sarayu, सङ्गमे in the confluence (with river Ganga), दिव्यां divine, त्रिपथगां flowing in three branches, नदीम् river, ददृशाते saw.

#### आङ्ग्लानुवादः
Thereafter, having gone a little further both the heroic brothers looked at the confluence of holy  Sarayu with  divine Ganga divided into three branches.



### श्लोकः
#### मूलम्
तत्राश्रमपदं पुण्यमृषीणामग्य्रतेजसाम् ।  
बहुवर्षसहस्राणि तप्यतां परमं तपः॥1.23.6॥

#### शब्दार्थः
तत्र there, बहुवर्षसहस्राणि for many thousands of years, परमम् utmost, तपः austerities, तप्यताम् while performing austerities, अग्य्रतेजसाम् sages of topmost vital power, ऋषीणाम् of the  anchorites, पुण्यम् sacred, आश्रमपदम् hermitage.

#### आङ्ग्लानुवादः
There they saw a sacred hermitage of anchorites of great vitality performing severe austerities for thousands of years.



### श्लोकः
#### मूलम्
तं दृष्ट्वा परमप्रीतौ राघवौ पुण्यमाश्रमम्।  
ऊचतुस्तं महात्मानं विश्वामित्रमिदं वचः॥1.23.7॥

#### शब्दार्थः
तम् that, पुण्यम् sacred, आश्रमम् hermitage, दृष्ट्वा having seen, परमप्रीतौ exceedingly delighted, राघवौ the two princes of Raghu race, महात्मानम् illustrious sage, तं विश्वामित्रम् addressing Visvamitra, इदम् वचः these words, ऊचतुः said.

#### आङ्ग्लानुवादः
Exceedingly delighted to see the sacred hermitage, the two princes enquired from the illustrious sage Viswamitraः



### श्लोकः
#### मूलम्
कस्यायमाश्रमः पुण्यः कोन्वस्मिन्वसते पुमान्।  
भगवन् श्रोतुमिच्छावः परं कौतूहलं हि नौ॥1.23.8॥

#### शब्दार्थः
भगवन् O Worshipful one, अयम् this, पुण्यःआश्रमः sacred hermitage, कस्य whose, अस्मिन् in this, कः नु who indeed, पुमान् man, वसते lives, श्रोतुम् to hear, इच्छावः we both are desirous, नौ for both of us, परम् keenly, कौतूहलं हि curiosity.

#### आङ्ग्लानुवादः
"O worshipful one, whose sacred hermitage is this? Who lives here? Indeed, we are curious to know".



### श्लोकः
#### मूलम्
तयोस्तद्वचनं श्रुत्वा प्रहस्य मुनिपुङ्गवः।  
अब्रवीच्छ्रूयतां राम यस्यायं पूर्व आश्रमः॥1.23.9 ॥

#### शब्दार्थः
मुनिपुङ्गवः the foremost of sages, तयोः theirs, तत् वचनम् those words, श्रुत्वा having heard, प्रहस्य after gently smiling, अब्रवीत् said, पूर्वः in the days past, अयम् आश्रमः this heritage, यस्य whose, श्रूयताम् let it be heard.

#### आङ्ग्लानुवादः
On having heard their words, the foremost of sages gently smiled and said, "O Rama listen, who this hermitage belonged to in the past".



### श्लोकः
#### मूलम्
कन्दर्पो मूर्तिमानासीत्काम इत्युच्यते बुधैः।  
तपस्यन्तमिह स्थाणुं नियमेन समाहितम्॥1.23.10॥  
कृतोद्वाहं तु देवेशं गच्छन्तं समरुद्गगणम्।  
धर्षयामास दुर्मेधा हुङ्कृतश्च महात्मना॥1.23.11॥

#### शब्दार्थः
कन्दर्पः Kandarpa also known as Manmatha, मूर्तिमान् incarnated in human form, आसीत् lived, बुधैः by the learned, कामः इति उच्यते is called Kama, दुर्मेधाः foolish minded, इह here, तपस्यन्तम् while doing penance, नियमेन in accordance with rules, समाहितम् absorbed in meditation, कृतोद्वाहम् with his newly wedded wife, समरुद्गगणम् accompanied by maruts, गच्छन्तम् wending his way, देवेशम् lord of deities, स्थाणुम् Siva, धर्षयामास opposed him, महात्मना by Lord Siva, हुङ्कृतश्च roared in menacing sound.

#### आङ्ग्लानुवादः
"Kandarpa (the god of love) once lived here in human form. He is called Kama by the learned. The wicked Kama on his way with the maruts (god of wind) insulted Siva, the god of gods, while he was absorbed in austere meditation along with his newly wedded consort. On seeing Kama Lord Siva roared at him (menacingly).



### श्लोकः
#### मूलम्
अवदग्धस्य रौद्रेण चक्षुषा रघुनन्दन।  
व्यशीर्यन्त शरीरात्स्वात्सर्वगात्राणि दुर्मतेः॥1.23.12॥

#### शब्दार्थः
रघुनन्दन O Descendent of Raghu, रौद्रेण with fierce, चक्षुषा (third)eye, अवदग्धस्य he was  burnt down, दुर्मतेः of the evil intentioned Kama, स्वात् from his own, शरीरात् body, सर्वगात्राणि all the limbs, व्यशीर्यन्त were consumed.

#### आङ्ग्लानुवादः
"O descendant of Raghu, burnt down by his fierce (third) eye, all the limbs of the body of that evilminded Kama were consumed.



### श्लोकः
#### मूलम्
तस्य गात्रं हतं तत्र निर्दग्थस्य महात्मना।  
अशरीरः कृतः कामः क्रोधाद्देवेश्वरेण हि॥1.23.13॥

#### शब्दार्थः
महात्मना by that lord Siva, निर्दग्थस्य having burnt down totally, तस्य his, गात्रम् body, तत्र there, हतम् disappeared, देवेश्वरेण by the lord of devatas, क्रोधात् because of wrath, कामः Kama, अशरीरः disembodied, कृतः had been made.

#### आङ्ग्लानुवादः
Having been completely burnt down by Lord Siva, Kama's body was destroyed. Mighty angry, Siva, reduced Kama to a 'disembodied being.



### श्लोकः
#### मूलम्
अनङ्ग इति विख्यातस्तदाप्रभृति राघव।  
स चाङ्गविषयश्श्रीमान्यत्राङ्गं प्रमुमोच ह॥1.23.14॥

#### शब्दार्थः
राघव O Rama, तदाप्रभृति from that time onwards, अनङ्ग इति as Ananga, विख्यातः had become wellknown, यत्र where, अङ्गम् body, प्रमुमोच ह he gave up, सःच that place, श्रीमान् beautiful, अङ्गविषयः Ananga desa, विख्यातः famed.

#### आङ्ग्लानुवादः
O descendant of the Raghus, from that time onwards, he was known as 'Ananga' (one without form). The  beautiful place where he gave up his body is known as Angadesa.



### श्लोकः
#### मूलम्
तस्यायमाश्रमः पुण्यस्तस्येमे मुनयः पुरा।  
शिष्या धर्मपरा नित्यं तेषां पापं न विद्यते॥1.23.15॥

#### शब्दार्थः
अयम् this, तस्य his, पुण्यः holy, आश्रमः hermitage, पुरा formerly, तस्य his, शिष्याः disciples, इमे मुनयः these ascetics, नित्यम् always, धर्मपराः righteous, तेषाम् for them, पापम् sin, न विद्यते does not accrue.

#### आङ्ग्लानुवादः
This holy hermitage belongs to Kama. These ascetics are his disciples. They are  always righteous and are free from sin.



### श्लोकः
#### मूलम्
इहाद्य रजनीं राम वसेम शुभदर्शन।  
पुण्ययोस्सरितोर्मध्ये श्वस्तरिष्यामहे वयम्॥1.23.16॥

#### शब्दार्थः
शुभदर्शन OAuspicious looking one, राम Rama, वयम् we, अद्य today, रजनीम् this night, इह here, पुण्ययोः of both the sacred, सरितोः rivers, मध्ये in the midst, वसेम shall stay, श्वः tomorrow, तरिष्यामहे cross over.

#### आङ्ग्लानुवादः
O auspiciouslooking Rama, we will stay here tonight at the confluence of both these sacred rivers (Sarayu and Ganga) and cross over Ganga tomorrow.



### श्लोकः
#### मूलम्
अभिगच्छामहे सर्वे शुचयः पुण्यमाश्रमम्।  
स्नाताश्च कृतजप्याश्च हुतहव्या नरोत्तम॥1.23.17॥

#### शब्दार्थः
नरोत्तम O Chief of men, सर्वे all of us, स्नाताश्च have taken bath, कृतजप्याश्च have  performed Japa (muttering god's sacred name severally), हुतहव्याः offered oblations in fire, शुचयः pure, पुण्यम् pious, आश्रमम् hermitage, अभिगच्छामहे  we will enter.

#### आङ्ग्लानुवादः
O best of men, after morning ablutions offering oblations to the sacred fire, all of us sanctified will enter this pious hermitage".



### श्लोकः
#### मूलम्
तेषां संवदतां तत्र तपोदीर्घेण चक्षुषा।  
विज्ञाय परमप्रीता मुनयो हर्षमागमन्॥1.23.18॥

#### शब्दार्थः
तत्र there, तेषाम् they, संवदताम् were conversing, मुनयः ascetics, तपोदीर्घेण with their far reaching austerities, चक्षुषा vision, विज्ञाय having recognised them, परमप्रीताः immensely pleased, हर्षम् delight, आगमन् obtained.

#### आङ्ग्लानुवादः
As they were conversing thus, the ascetics, with their far reaching spiritual vision (beyond the veil of time) recognised them and were immensely pleased.



### श्लोकः
#### मूलम्
अर्घ्यं पाद्यं तथाऽतिथ्यं निवेद्य कुशिकात्मजे।  
रामलक्ष्मणयोः पश्चादकुर्वन्नतिथिक्रियाम्॥1.23.19॥

#### शब्दार्थः
अर्घ्यम् respectable offerings, पाद्यम् water for washing feet, तथा and, आतिथ्यम् hospitality, कुशिकात्मजे to Visvamitra, निवेद्य having offered, पश्चात् thereafter, रामलक्ष्मणयोः for Rama and Lakshmana, अतिथिक्रियाम् acts of hospitality, अकुर्वन् performed.

#### आङ्ग्लानुवादः
After extending hospitality to the son of Kusika (Viswamitra) with respectful offerings, and water for washing feet they played the host to Rama and Lakshmana.



### श्लोकः
#### मूलम्
सत्कारं समनुप्राप्य कथाभिरभिरञ्जयन्।  
यथार्हमजपन् सन्ध्यामृषयस्ते समाहिताः॥1.23.20॥

#### शब्दार्थः
सत्कारम् hospitality, समनुप्राप्य having received, कथाभिः with their conversation, अभिरञ्जयन् delighted, ते ऋषयः those rishis, समाहिताः with composed minds, यथार्हम् in accordance with tradition, सन्ध्याम् evening prayers, अजपन् recited.

#### आङ्ग्लानुवादः
Having received due hospitality, they delighted them (ascetics) with their talk. The rishis with composed minds recited their evening prayer as usual.



### श्लोकः
#### मूलम्
तत्र वासिभिरानीता मुनिभिस्सुव्रतैः सह।  
न्यवसन् सुसुखं तत्र कामाश्रमपदे तदा॥1.23.21॥

#### शब्दार्थः
तत्र there, वासिभिः by the residents, सुव्रतैः by those faithful to their vows, मुनिभिः ascetics, सह along with them, आनीताः having been brought, तदा then, तत्र there, कामाश्रमपदे in Kama's hermitage, सुसुखम् happily, न्यवसन् dwelt .

#### आङ्ग्लानुवादः
The ascetics who resided there, faithful to their vows, took them in. There they staed happily  in Kama's hermitage.



### श्लोकः
#### मूलम्
कथाभिरभिरामाभिरभिरामौ नृपात्मजौ।  
रमयामास धर्मात्मा कौशिको मुनिपुङ्गवः॥1.23.22॥

#### शब्दार्थः
धर्मात्मा the magnanimous, मुनिपुङ्गवः foremost of ascetics, कौशिकः son of Kusika, अभिरामौ charming, नृपात्मजौ princes, अभिरामाभिः by enchanting, कथाभिः tales, रमयामास delighted them.

#### आङ्ग्लानुवादः
Foremost among the ascetics the son of Kusika (Viswamitra) delighted the charming  princes with enchanting tales.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे त्रयोविंशस्सर्गः॥  
Thus ends the twentythird sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/03-vishvAmitra-sevA/023_balAtibalaprAptiH.md">
<details><summary><h2>भूषणम् ...{Loading}...</h2></summary>



प्रभातायां तु शर्वर्यां विश्वामित्रो महामुनिः ।  

अभ्यभाषत काकुत्स्थौ शयानौ पर्णसंस्तरे  ॥  १।२३।१  ॥   

अथैषामङ्गदेशप्राप्तिं पूर्ववृत्तकथनव्याजेन व्यञ्जयति त्रयोविंशे
प्रभातायामित्यादि । पर्णसंस्तरे पर्णमयास्तरणे । पूर्वसर्गान्ते
तृणशयनस्योक्तत्वादत्र तृणमिश्रपर्णशयने इति बोध्यम्  ॥  १।२३।१  ॥   

  

कौसल्या सुप्रजा राम पूर्वा सन्ध्या प्रवर्तते ।  

उत्तिष्ठ नरशार्दूल कर्त्तव्यं दैवमाह्निकम्  ॥  १।२३।२  ॥   

उभयप्रबोधनार्थमागतो विश्वामित्रो रामस्य "स मया बोधितः श्रीमान् सुखसुप्तः
परन्तपः" इत्युक्तरीत्या निद्राकालिकीं श्रियमवलोक्य तदासक्तः सन्
स्वागमनकार्यं विस्मृत्य इमं प्रसूतवती कौसल्या किं वा तपस्तप्तवतीति
विस्मयते । कौसल्या सुप्रजाः बोधनकाले विस्मितमुखो मुनिरासीत् । शोभना
प्रजा पुत्रो यस्याः सा सुप्रजाः । "नित्यमसिच् प्रजामेधयोः" इत्यसिच् ।
त्वज्जननी कौसल्या सुपुत्रा । यद्वा स्वगतवचनम् । एतज्जननी कौसल्या
सुप्रजाः । "कौसल्या शुशुभे तेन पुत्रेणामिततेजसा" इतिवत् । यद्वा
कौसल्यायाः सुप्रज इति सम्बोधनम् । कर्मधारये ऽप्यार्षो ऽसिच् "ढ्रलोपे
पूर्वस्य दीर्घो ऽणः" इति दीर्घः । "सुपां सुलुक्" इत्यादिना
पूर्वसवर्णदीर्घो वा । परशुरामव्यावृत्त्यर्थं विशेषणम् ।
कौसल्यादशरथयोरुभयोरपि तपःफलत्वेनावतीर्णत्वे ऽपि कथं कौसल्या सुप्रजा
इत्युक्तिः ? उच्यते "माता पुत्रस्य भूयांसि कर्माण्यारभते" इत्युक्तरीत्या
"मातृदेवो भव पितृदेवो भव" इतिवत् मातृप्राधान्योक्तेः । "पितुः शतगुणं
माता" इति स्मृतेश्च । यद्वा कौसल्यादशरथयोर्महदन्तरमस्ति । दशरथो हि "अहं
वेद्मि महात्मानम्" इति परत्वेन निवेद्यमाने ऽपि तदकिञ्चित्कृत्य
"दुःखेनोत्पादितश्चायं न रामं नेतुमर्हसि" इति रामे केवलं पुत्रत्वं
मन्वानो वसिष्ठसन्धुक्षितहृदयो रामं प्रेषितवान् । कौसल्या तु
केवलवात्सल्यपरा ऽपि द्रुतं सादरं प्रेषितवती । तदिदं तारतम्यमवलोक्य
मुदितहृदयो मुनिराह कौसल्या सुप्रजा इति । मातृवाक्यं पितृवाक्यं च
पालनीयमित्यमुं धर्मं लोके प्रवर्तयितुं स्वयं तदनुष्ठातृत्वेन सुप्रजा
इत्युक्तम् । अथ क्रमेण गुणान्तरावगाहान्नीस्तीर्य प्रबोधयति रामेत्यादि ।
रामेत्यनेन स्वापकालिकसौन्दर्यमुच्यते । पूर्वा सन्ध्या प्रवर्तते । पूर्वा
सन्ध्या दिवाकरमिव रामदिवाकरं त्वां कौसल्या जनितवतीति भावः । यद्वा
मातृवत्पूर्वसन्ध्यामप्युपलालयेति । यद्वा पूर्वा सन्ध्या प्रवर्तते
आदित्यस्येव भवतो ऽयं विरोधिनिरसनारम्भसमय इति । यद्वा पूर्वा सन्ध्या
प्रवर्तते अज्ञानान्धकारो गतः, भगवत्साक्षात्कारो मे जातः, अद्य मे
सुप्रभातमिति । यद्वा जगतः सर्वस्य भगवदवतारोत्सवोद्रेककालो जातः । "अद्य
मे सफलं जन्म सुप्रभाता च मे निशा । यदुन्निद्राब्जपत्राक्षं
विष्णोर्द्रक्ष्याम्यहं मुखम्  ॥ " उत्तिष्ठ निद्राश्रीरवलोकिता,
प्रबोधश्रियमप्यवलोकितुमिच्छामि। नरशार्दूल नरश्रेष्ठ, नरश्रेष्ठतया भवतापि
सन्ध्योपास्या "यद्यदाचरति श्रेष्ठस्तत्तदेवेतरो जनः" इत्युक्तेः। उत्तिष्ठ
नरशार्दूल आश्रितविरोधिनिरसनशीलस्य किं निद्रावकाशोप्यस्ति ? नरशार्दूल
मद्यज्ञानिर्वाहक उत्थानप्रयोजनमाह कर्तव्यं दैवमाह्निकम्,देवेन
सर्वेश्वरेण विहितं नित्यकर्म कर्तव्यम्। यद्वा देवशब्दो भवदर्थकः।
भवदीयमाह्निकं भवदाज्ञारूपं कर्म मयाकर्तव्यम्, तत्स्वीकुर्वित्यर्थः।
यद्वा दैवं देवाराधनभूतम् आह्निकम्, अह्ना निर्वर्त्यमेकसुत्यात्मकं कर्म
यज्ञात्मकम्, कर्तव्यमित्यर्थः  ॥  १।२३।२  ॥   

  

तस्यर्षेः परमोदारं वचः श्रुत्वा नरोत्तमौ ।  

स्नात्वा कृतोदकौ वीरौ जेपतुः परमं जपम्  ॥  १।२३।३  ॥   

तस्येति । परमोदारम्, परमगम्भीरमित्यर्थः । कृतोदकौ कृतार्ध्यप्रक्षेपौ ।
यद्वा कृतदेवर्षितर्पणौ । जप्यत इति जपः तम् । गायत्रीमिति यावत् । तस्या
एव परमत्वात् "न सावित्र्याः परं जप्यम्" इति वचनात्  ॥  १।२३।३  ॥   

  

कृताह्निकौ महावीर्यौ विश्वामित्रं तपोधनम् ।  

अभिवाद्याभिसंहृष्टौ गमनायाभितस्थतुः  ॥  १।२३।४  ॥   

कृतेति । अह्नि भवमाह्निकम् । "कालाट्ठञ्" । कृतप्रातःकृत्यावित्यर्थः ।
सन्ध्योपासनब्रह्मयज्ञसमिदाधानानि प्रातः कृत्यानि । अभितस्थतुः अभिमुखं
स्थितौ  ॥  १।२३।४  ॥   

  

तौ प्रयातौ महावीर्यौ दिव्यां त्रिपथगां नदीम् ।  

ददृशाते ततस्तत्र सरय्वाः सङ्गमे शुभे  ॥  १।२३।५  ॥   

ताविति । ततः तस्माद्देशात् प्रयातौ । तत्र प्रसिद्धे सरय्वाः सङ्गमे ।
त्रिपथगां गङ्गां नदीं ददृशाते  ॥  १।२३।५  ॥   

  

तत्राश्रमपदं पुण्यमृषीणामुग्रतेजसाम् ।  

बहुवर्षसहस्राणि तप्यतां परमं तपः  ॥  १।२३।६  ॥   

तत्रेति । तत्र गङ्गासरय्वोः सङ्गमे, ददृशाते इत्यनुषज्यते । तप्यतां
तपताम्, कर्तरि यत् छान्दसः  ॥  १।२३।६  ॥   

  

तं दृष्ट्वा परमप्रीतौ राघवौ पुण्यमाश्रमम् ।  

ऊचतुस्तं महात्मानं विश्वामित्रमिदं वचः  ॥  १।२३।७  ॥   

तमिति स्पष्टम्  ॥  १।२३।७  ॥   

  

कस्यायमाश्रमः पुण्यः को न्वस्मिन् वसते पुमान् ।  

भगवन् श्रोतुमिच्छावः परं कौतूहलं हि नौ  ॥  १।२३।८  ॥   

कस्येति । वसते वसति  ॥  १।२३।८  ॥   

  

तयोस्तद्वचनं श्रुत्वा प्रहस्य मुनिपुङ्गवः ।  

अब्रवीच्छ्रूयतां राम यस्यायं पूर्व आश्रमः  ॥  १।२३।९  ॥   

तयोरिति । प्रश्नमाधुर्यात् प्रहासः । यद्वा मानुषभावनटनात् ।
यस्यायमाश्रमः स श्रूयतामिति योजना । रामेति सम्बोधनं प्राधान्यात्  ॥ 
१।२३।९  ॥   

  

कन्दर्पो मूर्तिमानासीत् काम इत्युच्यते बुधैः  ॥  १।२३।१०  ॥   

कन्दर्प इति अर्द्धम् । यः काम इत्युच्यते स कन्दर्पः पुरा मूर्तिमानासीत्
 ॥  १।२३।१०  ॥   

  

तपस्यन्तमिह स्थाणुं नियमेन समाहितम् ।  

कृतोद्वाहं तु देवेशं गच्छन्तं समरुद्गणम् ।  

धर्षयामास दुर्मेधा हुङ्कृतश्च महात्मना  ॥  १।२३।११  ॥   

तपस्यन्तमिति सार्द्धश्लोकः । तपस्यन्तं तपश्चरन्तम् । "कर्मणो
रोमन्थतपोभ्यां वर्तिचरोः" इति क्यङ् । इह आश्रमे तपस्यन्तम् । नियमेन
अविच्छेदेन । समाहितं समाधिमन्तम् । कृतोद्वाहं कृतपार्वतीपरिणयम्,
गच्छन्तं शुश्रूषणार्थं पार्वतीं प्राप्नुवन्तम्, देवेशं स्थाणुं रुद्रम्,
दुर्मेधाः कामो धर्षयामास । कृतोद्वाहमिति क्रियाविशेषणम्, यदा अयं
कृतोद्वाहो भवति तदा तं पार्वत्यां साभिलाषचित्तमकरोदित्यर्थः ।
समरुद्गणमित्यपि क्रियाविशेषणम् । तदनुमतिपूर्वकमित्यर्थः । महात्मना
हुङ्कृतश्चासीत्  ॥  १।२३।११  ॥   

  

अवदग्धस्य रौद्रेण चक्षुषा रघुनन्दन ।  

व्यशीर्य्यन्त शरीरात् स्वात् सर्वगात्राणि दुर्मतेः  ॥  १।२३।१२  ॥   

अवदग्धस्येति । व्यशीर्यन्त विशीर्णानि । "शृ़ हिंसायाम्" इत्यतः कर्तरि
श्यन्  ॥  १।२३।१२  ॥   

  

तस्य गात्रं हतं तत्र निर्दग्धस्य महात्मना ।  

अशरीरः कृतः कामः क्रोधाद्देवेश्वरेण हि  ॥  १।२३।१३  ॥   

तस्येति । तत्र तदा महात्मना निर्दग्धस्य शरीरं हतम्, अतः कामः अशरीरः कृतः
 ॥  १।२३।१३  ॥   

  

अनङ्ग इति विख्यातस्तदाप्रभृति राघव ।  

स चाङ्गविषयः श्रीमान् यत्राङ्गं प्रमुमोच ह  ॥  १।२३।१४  ॥   

अनङ्ग इति । कामस्तदाप्रभृति अनङ्ग इति विख्यातः । सो ऽङ्गविषयः अङ्गदेशश्च
विख्यातः । तत्र हेतुमाह यत्रेति । यस्मात्कारणादत्र कामो ऽङ्गं मुमोच
तस्मादयं देशो ऽङ्ग इत्युच्यत इत्यर्थः  ॥  १।२३।१४  ॥   

  

तस्यायमाश्रमः पुण्यस्तस्येमे मुनयः पुरा ।  

शिष्या धर्मपरा नित्यं तेषां पापं न विद्यते  ॥  १।२३।१५  ॥   

तस्येति । तस्य कामस्य स्थाणोर्वा । अयमाश्रमः इमे मुनयः तस्य । पुरा
पूर्वकालमारभ्य सन्तानपरम्परया शिष्याः, अत एव धर्मपराः, अत एव च तेषां
पापं न विद्यते । पूर्वं रुद्रशिष्या अपि सम्प्रति तच्छिष्यत्वकृतपापं न
विद्यत इत्यर्थः । एतेन प्रश्नद्वयस्याप्युत्तरमुक्तम् । हिमवति तपस्यन्तं
कामो ऽधर्षयदित्युक्तिः पुराणान्तरे कल्पान्तरमपेक्ष्य  ॥  १।२३।१५  ॥   

  

इहाद्य रजनीं राम वसेम शुभदर्शन ।  

पुण्ययोः सरितोर्मध्ये श्वस्तरिष्यामहे वयम्  ॥  १।२३।१६  ॥   

इहेति । इह अङ्गविषये । तरिष्यामहे, गङ्गामिति शेषः  ॥  १।२३।१६  ॥   

  

अभिगच्छामहे सर्वे शुचयः पुण्यमाश्रमम् ।  

स्नाताश्च कृतजप्याश्च हुतहव्या नरोत्तम  ॥  १।२३।१७  ॥   

अभीति । स्नाताः अत एव शुचयो भूत्वा पुण्यमाश्रममभिगच्छामहे ।
व्यत्ययात्तङ्  ॥  १।२३।१७  ॥   

  

तेषां संवदतां तत्र तपोदीर्घेण चक्षुषा ।  

विज्ञाय परमप्रीता मुनयो हर्षमागमन्  ॥  १।२३।१८  ॥   

तेषामिति । तेषां संवदतां तेषु संवदत्सु । तपसा दीर्घेण
विप्रकृष्टार्थग्रहणसमर्थेन । चक्षुषा ज्ञानेन । विज्ञाय दृष्ट्वा,
तेषामागमनं ताटकादिनिरासनिमित्तम्, तपोजन्यज्ञानेन विदित्वेत्यर्थः । हर्षं
हर्षपुलकम्  ॥  १।२३।१८  ॥   

  

अर्घ्यं पाद्यं तथातिथ्यं निवेद्य कुशिकात्मजे ।  

रामलक्ष्मणयोः पश्चादकुर्वन्नतिथिक्रियाम्  ॥  १।२३।१९  ॥   

अर्घ्यमिति । अर्घ्यं पूजार्थमुदकम्, पाद्यं पादार्थमुदकम्, "पादार्घाभ्यां
च" इति यत्प्रत्ययः । आतिथ्यम् आचमनीयपूर्वकं भोज्यप्रदानम् ।
अतिथिक्रियाम् अतिथिपूजाम्  ॥  १।२३।१९  ॥   

  

सत्कारं समनुप्राप्य कथाभिरभिरञ्जयन् ।  

यथार्हमजपन् सन्ध्यामृषयस्ते समाहिताः  ॥  १।२३।२०  ॥   

सत्कारमिति । सत्कारं कुशलप्रश्नादिकं विश्वामित्रात्समनुप्राप्य
अभिरञ्जयन् अभ्यरञ्जयन् अतिथिभूतानिति शेषः । क्रमेण सायं सन्ध्यागमे सति,
ते तद्वासिनो विश्वामित्रादयश्च । छत्रिन्यायेन ऋषय इत्युक्तम्, समाहिताः
अनन्यपराः । सन्ध्याम् अहोरात्रयोः सन्धिम् । अत्यन्तसंयोगे द्वितीया ।
यथार्हं यथायोग्यम्, यथाशक्तीति यावत् । "सहस्रपरमां देवीं शतमध्यां
दशावराम्" इति वचनात् । अजपन्, गायत्रीमिति शेषः  ॥  १।२३।२०  ॥   

  

तत्र वासिभिरानीता मुनिभिः सुव्रतैः सह ।  

न्यवसन् सुसुखं तत्र कामाश्रमपदे तदा  ॥  १।२३।२१  ॥   

तत्रेति । आनीताः निद्रायै स्वाश्रमं प्रापिताः । कामाश्रमपदे
कामदाहात्कामाश्रमनामकस्य पदे स्थाने  ॥  १।२३।२१  ॥   

  

कथाभिरभिरामाभिरभिरामौ नृपात्मजौ ।  

रमयामास धर्मात्मा कौशिको मुनिपुङ्गवः  ॥  १।२३।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे त्रयोविंशः सर्गः  ॥ 
२३  ॥   

कथाभिरिति । कथाभिः तदाश्रमवैभवपराभिः  ॥  १।२३।२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने त्रयोविंशः सर्गः  ॥  २३  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/03-vishvAmitra-sevA/023_balAtibalaprAptiH.md">
<details><summary><h2>शिरोमणी ...{Loading}...</h2></summary>



रात्रिव्यतीतानन्तरकालिकं वृत्तमाह प्रभातायामिति । शर्वर्यां रात्रौ
प्रभातायां प्रभातत्वं प्राप्तायां महामुनिः विश्वामित्रः पर्णसंस्तरे
तृणमिश्रपर्णकल्पितासने शयानं काकुत्स्थमभ्यभाषत । संस्तरस्य
तृणपर्णोभयनिर्मितत्वेन तृणशयने इति पूर्वोक्त्या न विरोधः  ॥  १।२३।१  ॥   

  

तद्भाषणमेवाह कौसल्येति । कौसल्यासुप्रजराम कौसल्यायाः सुप्रजासु
प्रादुर्भूतः स एव राम इति कर्मधारयः तत्सम्बोधनम् हे नरशार्दूल
पुरुषश्रेष्ठ पूर्वा सन्ध्या प्रातःसन्ध्या प्रवर्तते अतः त्वमुत्तिष्ठ
दैवं देवसम्बन्धि आह्निकमहःसन्ध्यानिर्वर्त्यं स्वशक्तिस्मरणादि त्वया
कर्तव्यम्  ॥  १।२३।२  ॥   

  

तस्येति । तस्य प्रसिद्धस्य ऋषेः विश्वामित्रस्य परमोदारं वचो वचनं
श्रुत्वा स्नात्वा कृतोदकौ कृतमुदकमुदकसम्बन्ध्यर्घ्यप्रदानादिकं याभ्यां
तौ वीरौ नरोत्तमौ रामलक्ष्मणौ परमं सर्वश्रेष्ठं जपं जपनीयं गायत्र्यादि
जेपतुः  ॥  १।२३।३  ॥   

  

कृताह्निकाविति । कृताह्निकौ सम्पादितपूर्वसन्ध्याकर्माणौ महावीर्यो
समातिशयरहितवीर्यविशिष्टौ अभिसंहृष्टौ नित्यानन्दविशिष्टौ रामलक्ष्मणौ
तपोधनं विश्वामित्रमभिवाद्य प्रणम्य गमनाय गमनं कर्तुमुपतस्थतुः
गुरोराज्ञां प्राप्य जग्मतुरित्यर्थः  ॥  १।२३।४  ॥   

  

ताविति । तदा तस्मिन्काले प्रयातौ तस्मात्स्थानाद्गुरुणा सह प्रचलितौ
महावीर्यौ रामलक्ष्मणौ तत्र प्रसिद्धे शुभे सकलमङ्गलमूले सरय्वाः सङ्गमे
सरयूगङ्गासङ्गमप्रदेशसमीपे दिव्यां प्राकृतविलक्षणां त्रिपथगां नदीं
ददृशाते  ॥  १।२३।५  ॥   

  

तत्रेति । बहुवर्षसहस्राणि परमं तपस्तप्यतां तपतामत एव
उग्रतेजसामृषीणामाश्रमपदं श्रमनिवर्तकस्थानं तत्र गङ्गासरयूसङ्गमसमीपे
ददृशाते इत्यनुकृष्यते सञ्ज्ञापूर्वकविधेरनित्यत्वान्न परस्मैपदम्  ॥ 
१।२३।६  ॥   

  

तमिति । पुण्यं तमाश्रमं स्थानं दृष्ट्वा परमप्रीतौ राघवौ रामलक्ष्मणौ
महात्मानं तं विश्वामित्रमिदं वक्ष्यमाणं वचः ऊचतुः  ॥  १।२३।७  ॥   

  

तद्वचनमेवाह कस्येति । हे भगवन् पुण्यनिर्मलः अयमाश्रमः कस्य
अस्मिन्नाश्रमे कः पुमान्वसते  

वसति इति श्रोतुमावामिच्छावः तत्र हेतुः नौ आवयोः परं कौतूहलमाश्चर्यं
भातीति शेषः । नुरित्यर्थे । हिर्हेतौ  ॥  १।२३।८  ॥   

  

तयोरिति । तयोः रामलक्ष्मणयोः तत्प्रश्नरूपं वचनं श्रुत्वा प्रहस्य
मुनिपुङ्गवो विश्वामित्रः अब्रवीत् । तद्वचनमेवाह हे राम यस्यायं पूर्व
आश्रमः सः श्रूयताम्  ॥  १।२३।९  ॥   

  

कन्दर्प इति । बुधैः यः काम इत्युच्यते स कन्दर्पः मूर्तिमानासीत् यद्वा यः
कामः कन्दर्पः परमसुखहेतुगर्वविशिष्टो मूर्तिमानासीदिति बुधैरुच्यते सः
दुर्मेधा इहाश्रमे तपस्यन्तं तप आचरन्तं समरुद्गणं
तपःकुर्वत्पार्वतीविवाहप्रार्थनामनस्कमरुद्गणसहितं कृतोद्वाहं कृतः उदि
नराकृतिद्विभुजपरमात्मरघुनाथविचारे वाहः प्रयत्नो येन अत एव देवेशं
ब्रह्मादित्रिदेवनियन्तारमप्रकटितमवन्तं गच्छन्तं स्वाश्रितेभ्यो बोधयन्तमत
एव नियमेन समाहितं नियमपूर्वकसम्यक्स्थितिविशिष्टं स्थाणुं महेश्वरं
धर्शयामास चित्तविकारोत्पादनद्वारा धर्षणं चकार । ततो महात्मना महेश्वरेण स
हुंकृतः । द्वयोरेकत्रान्वयः चकारस्तत इत्यर्थे । किञ्च दर्पशब्दो
दृप्तार्थकः । कमिति सुखार्थकं स्थाणुविशेषणम् । अन्यत्समानम् । हुंकृतश्च
महात्मना इत्येतदग्रे ऽअवध्यातश्च रुद्रेण चक्षुषा रघुनन्दनऽ इत्यर्धश्लोको
भट्टसम्मतः । उत्शब्दस्य परमात्मवाचकत्वमुपनिषत्सु प्रसिद्धम् । तदर्थस्तु
उद्यते तात्पर्यवृत्त्या वेदैः प्रतिपाद्यते असाविति
प्रयत्नार्थकवाहधातोभावे घञ् । गमो बोधनार्थकत्वं तु गमिरबोधने
इत्यादिव्याख्याने स्पष्टम्  ॥  १।२३।१०११  ॥   

  

अथेति । हे रघुनन्दन अथ हुङ्कारानन्तरं रुद्रेण चक्षुषा दग्धः । काम इति
शेषः । अत एव दुर्मतेः कामस्य स्वात्स्वकीयाच्छरीरादवयवसमूहात्सर्वगात्राणि
व्यशीर्यन्त । गात्रशब्दो ऽवयवपरः । किञ्च शरे शिवतपोनिवृत्तये ईरः
कम्पनानुकूलो व्यापारः तस्माद्धेतोः रुद्रेण दग्धः । शेषं पूर्ववत्  ॥ 
१।२३।१२  ॥   

  

तत्रेति । तत्र तदा महात्मना महेश्वरेण निर्दग्धस्य तस्य कामस्य गात्रं हतं
विनष्टं निर्दग्धम् । ह अनेन प्रकारेण देवेश्वरेण क्रोधात्कामः अशरीरः
शरीररहितः कृतः  ॥  १।२३।१३  ॥   

  

अनङ्गेति । हे राघव तदाप्रभृति कामदेहपातादारभ्य कामः अनङ्ग इति विख्यातः
अनङ्ग इति नाम्ना प्रसिद्धः । स कामः यत्राङ्गं मुमोच स श्रीमान्
सम्पत्तिविशिष्ट अङ्गविषयः अङ्गदेश इति विख्यातः । हशब्दः इतिविख्यात
इत्यनुकर्षणार्थः  ॥  १।२३।१४  ॥   

  

तस्येति । हे वीर तस्य महेश्वरस्य पुण्यः पुण्यजनकः अयमाश्रमः । पुरा
पूर्वकालतो विद्यमानाः इमे मुनयः तस्य महेश्वरस्य शिष्याः । अत एव धर्मपराः
अत एव तेषां मुनीनां पापं न विद्यते  ॥  १।२३।१५  ॥   

  

इहेति । हे शुभदर्शन हे राम पुण्ययोः सरितोः सरयूगङ्गयोर्मध्ये इह
शिवाश्रमे अद्य रजनीं वयं वत्स्यामः, श्वस्तरिष्यामहे तरिष्यामः ।
गङ्गामिति शेषः । अनद्यतनत्वस्याविवक्षायां लृट्प्रयोगः  ॥  १।२३।१६  ॥   

  

स्नानादिकं कृत्वा निवासार्थमाश्रमो गन्तव्य इत्याह अभीति । शुचयः
कृतस्नानादिक्रियाः सर्वे वयं पुण्यमाश्रममभिगच्छामहे अभिगच्छामः ।
इहाश्रमे ऽस्माकं वासः परः अत्युत्कृष्टः । अतः हे नरोत्तम स्नाताः
कृतजप्याः हुतहव्याश्च वयं निशां सुखमेव वत्स्यामहे वत्स्याम । अभिगच्छामहे
इत्यत्र वर्तमानसामीप्ये भविष्यति काले लट्  ॥  १।२३।१७  ॥   

  

विश्वामित्रदर्शनेन तेषां हर्षो जात इत्याह तेषामिति । तत्र संवदतां तेषां
विश्वामित्रादीनां तपोदीर्घेण चक्षुषा
तपःप्राप्तविप्रकृष्टवस्तुदर्शननेत्रेण विज्ञाय परमप्रीताः  

रामादिविषयकपरमप्रीतिविशिष्टा मुनयो हर्षम् परमानन्दमागमन् प्रापुः ।
संवदतामित्यत्र षष्ठी कर्मणः शेषत्वविवक्षया  ॥  १।२३।१८  ॥   

  

ततो रामादीनां समीपे प्राप्त ऋषीणां कृत्यमाह अर्घ्यमिति । कुशिकात्मजे
विश्वामित्रे अर्घ्यादिकं निवेद्य पश्चात् रामलक्ष्मणयोः
अतिथिक्रियामकुर्वन्  ॥  १।२३।१९  ॥   

  

सत्कारमिति । समाहिताः एकाग्रचित्तास्ते परस्परसम्मिलिताः मुनयो
विश्वामित्रस्तत्रत्याश्च कृतसत्कारं परस्परकृतसत्कृतिं समनुप्राप्य सम्यग्
लब्ध्वा कथाभिः रामस्वभावादिवर्णनैः अभिरञ्जयन् परस्परमनुरागमुदपादयन् ।
आगमशास्त्रस्यानित्यत्वादड्विरहः । अनन्तरं ते सर्वे मुनयः यथार्हं
यथायोग्यं सन्ध्यामजपन् सन्ध्यासम्बन्धिजपादिकमकुर्वन् । उपलक्षणविधया
रामलक्ष्मणयोरपि सान्ध्यप्रवृत्तिर्बोध्या  ॥  १।२३।२०  ॥   

  

तत्रेति । तदा तस्मिन्काले तत्र वासिभिः सुव्रतैः शोभनव्रतशीलैः मुनिभिः
आनीताः विश्वामित्रादयः तत्र तस्मिन् कामाश्रमपदे सुसुखं यथा स्यात्तथा सह
न्यवसन्  ॥  १।२३।२१  ॥   

  

कथाभिरिति । धर्मात्मा धर्मशीलः मुनिपुङ्गवः कौशिको विश्वामित्रः अभिरामौ
परमानन्ददातारौ नृपात्मजौ रामलक्ष्मणौ अभिरामाभिः कथामिः
पुण्यश्लोकचरितप्रतिपादकप्रबन्धैः रमयामास  ॥  १।२३।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ त्रयोविंशः सर्गः  ॥ 
२३  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/03-vishvAmitra-sevA/023_balAtibalaprAptiH.md">
<details><summary><h2>तिलकम् ...{Loading}...</h2></summary>



प्रभातायामिति । पर्णसंस्तरे मृदुपर्णादिपरिकल्पिते शयनीये । पूर्वश्लोके
तृणशयन इत्युपलक्षणं बोध्यम्  ॥  १।२३।१  ॥   

  

कौसल्येति । हे राम, त्वया पुत्रेण कौसल्या सुपुत्रा शोभनपुत्रवती ।
अतस्तादृशस्य सुपुत्रस्य तवास्मिन्समये निद्रानुचिता । यतः पूर्वा सन्ध्या
प्रवर्तते प्रातःसन्ध्या प्रवर्तते । अत उत्तिष्ठ । दैवंम् देवताध्यानम् ।
आह्निकम् शौचादिक्रिया  ॥  १।२३।२  ॥   

  

स्नात्वा कृतोदकौ कृतार्घ्यदानौ । इदं
तावत्पर्यन्तकर्तव्यक्रियामात्रोपलक्षणम् । परमं जपम् सावित्रीम्  ॥  १।२३।३
 ॥   

  

अभितस्थतुः । सम्मुखौ स्थितावित्यर्थः  ॥  १।२३।४  ॥   

  

प्रयान्तौ गच्छन्तौ  ॥  १।२३।५  ॥   

  

तत्र गङ्गासरयूसङ्गमप्रदेशे । तप्यताम् तपताम् । यक्छान्दसः ।
ऋषीणामाश्रमपदं ददृशाते इत्यनुकर्षः  ॥  १।२३।६  ॥   

  

तम् परमरमणीयम्  ॥  १।२३।७  ॥   

  

वसते वसति । तङ् छान्दसः  ॥  १।२३।८  ॥   

  

प्रहस्य बालकवचनश्रवणजसन्तोषाद्धासः । सर्वज्ञो ऽप्येवं नाटयतीति वा । यस्य
पूर्वो यस्य पूर्वकालाधिष्ठेयो ऽभूत्स श्रूयतामित्यन्वयः  ॥  १।२३।९  ॥   

  

मूर्तिमाञ्छरीरधरः । समाहितम् समाहितचित्तम् । स्थाणुम् रुद्रम्  ॥  १।२३।१०
 ॥   

  

कृतोद्वाहं समाधेः कृतव्युत्थानम् । कालोचितविलासदेशं गच्छन्तं देवेशं
दुर्मेधाः कामो धर्षयामास चित्तविकारोत्पादनेनाभिभूतवान् । ततो महात्मना
रुद्रेण ज्ञातापराधेन हुकृतः चक्षुषावध्यातो दृष्टश्चेत्युत्तरेणान्वयः  ॥ 
१।२३।११  ॥   

  

व्यशीर्यन्त विशीर्णानि । सर्वगात्राणि सर्वे ऽवयवाः  ॥  १।२३।१२  ॥   

  

तत्र प्रसिद्धतरे ऽस्मिन्नाश्रमे । हतम् नष्टम् । हशब्दः प्रसिद्धौ  ॥ 
१।२३।१३  ॥   

  

ततो भयात्पलायमानो यत्र देशे स कामो ऽङ्गं मुमोच सो ऽङ्गविषयो ऽङ्गदेश इति
विख्यात इति शेषः  ॥  १।२३।१४  ॥   

  

तस्य स्थाणोः । इमे मुनय इदानीमिह तपस्यन्तः । तस्य रुद्रस्य । पुरा
पूर्वकालसन्तानपरम्परया शिष्याः । अत एव धर्मपराः । अत एव तेषां पापं न
विद्यते  ॥  १।२३।१५  ॥   

  

सरितोर्गङ्गासरय्वोः  ॥  १।२३।१६  ॥   

  

स्नानादिना शुचयो भूत्वा पुण्यमाश्रममभिगच्छामहे । व्यत्ययात्तङ् । हे इति
पृथक्पदं वा । परो युक्ततरः  ॥  १।२३।१७  ॥   

  

स्नाता इत्यादीनि तदाश्रममुनिविशेषणानि । तेषां संवदताम् तेषु संवदत्सु ।
तानदृष्ट्वापि तपोमहिमजातदीर्घत्ववता ऽत एव विप्रकृष्टार्थग्राहिणा चक्षुषा
रामाद्यागमनं विज्ञायेत्युत्तरेणान्वयः  ॥  १।२३।१८  ॥   

  

आतिथ्यमतिथ्यर्हं भोजनादि  ॥  १।२३।१९  ॥   

  

प्रश्चाद्भगवतो ऽपि मनुष्यरूपधारित्वेन विश्वामित्रे गुरुत्वनाटनेन चादौ
विश्वामित्रे ऽर्घ्यादि दत्त्वा पश्चाद्रामे ददुः । अभ्यरञ्जयन् । अडभाव
आर्षः । तदाश्रमस्थानृषीनिति शेषः । यद्वा सत्कारं समनुप्राप्य तं प्रापय्य
विश्वामित्रादींस्तदाश्रमस्था ऋषयो ऽभ्यरञ्जयन्नित्यर्थः  ॥  १।२३।२०  ॥   

  

अजपन्नदीतीरे । ते विश्वामित्राद्या ऋषयश्च । तद्वासिभिर्मुनिभिः सह
स्वसाहित्येनानीताः संवेशनाय स्वाश्रमं प्रापिताः  ॥  १।२३।२१  ॥   

  

कामाश्रमपदे सर्वकामपरिपूरके भर्गाश्रमे  ॥  १।२३।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
त्रयोविंशः सर्गः  ॥  २३  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/03-vishvAmitra-sevA/023_balAtibalaprAptiH.md">
<details><summary><h2>द्राविडपाठः ...{Loading}...</h2></summary>


प्रभातायां तु शर्वर्यां विश्वामित्रो महामुनिः।  
अभ्यभाषत काकुत्स्थौ शयानौ पर्णसंस्तरे ॥ 1.23.1 ॥   
कौसल्या सुप्रजा राम पूर्वा सन्ध्या प्रवर्तते।  
उत्तिष्ठ नरशार्दूल कर्त्तव्यं दैवमाह्निकम् ॥ 1.23.2 ॥   
तस्यर्षेः परमोदारं वचः श्रुत्वा नरोत्तमौ।  
स्नात्वा कृतोदकौ वीरौ जेपतुः परमं जपम् ॥ 1.23.3 ॥   
कृताह्निकौ महावीर्यौ विश्वामित्रं तपोधनम्।  
अभिवाद्याभिसंहृष्टौ गमनायाभितस्थतुः ॥ 1.23.4 ॥   
तौ प्रयातौ महावीर्यौ दिव्यां त्रिपथगां नदीम्।  
ददृशाते ततस्तत्र सरय्वाः सङ्गमे शुभे ॥ 1.23.5 ॥   
तत्राश्रमपदं पुण्यमृषीणामुग्रतेजसाम्।  
बहुवर्षसहस्राणि तप्यतां परमं तपः ॥ 1.23.6 ॥   
तं दृष्ट्वा परमप्रीतौ राघवौ पुण्यमाश्रमम्।  
ऊचतुस्तं महात्मानं विश्वामित्रमिदं वचः ॥ 1.23.7 ॥   
कस्यायमाश्रमः पुण्यः को न्वस्मिन् वसते पुमान्।  
भगवन् श्रोतुमिच्छावः परं कौतूहलं हि नौ ॥ 1.23.8 ॥   
तयोस्तद्वचनं श्रुत्वा प्रहस्य मुनिपुङ्गवः।  
अब्रवीच्छ्रूयतां राम यस्यायं पूर्व आश्रमः ॥ 1.23.9 ॥   
कन्दर्पो मूर्तिमानासीत् काम इत्युच्यते बुधैः ॥ 1.23.10 ॥   
कृतोद्वाहं तु देवेशं गच्छन्तं समरुद्गणम्।  
धर्षयामास दुर्मेधा हुङ्कृतश्च महात्मना ॥ 1.23.11 ॥   
अवदग्धस्य रौद्रेण चक्षुषा रघुनन्दन।  
व्यशीर्य्यन्त शरीरात् स्वात् सर्वगात्राणि दुर्मतेः ॥ 1.23.12 ॥   
तस्य गात्रं हतं तत्र निर्दग्धस्य महात्मना।  
अशरीरः कृतः कामः क्रोधाद्देवेश्वरेण हि ॥ 1.23.13 ॥   
अनङ्ग इति विख्यातस्तदाप्रभृति राघव।  
स चाङ्गविषयः श्रीमान् यत्राङ्गं प्रमुमोच ह ॥ 1.23.14 ॥   
तस्यायमाश्रमः पुण्यस्तस्येमे मुनयः पुरा।  
शिष्या धर्मपरा नित्यं तेषां पापं न विद्यते ॥ 1.23.15 ॥   
इहाद्य रजनीं राम वसेम शुभदर्शन।  
पुण्ययोः सरितोर्मध्ये श्वस्तरिष्यामहे वयम् ॥ 1.23.16 ॥   
अभिगच्छामहे सर्वे शुचयः पुण्यमाश्रमम्।  
स्नाताश्च कृतजप्याश्च हुतहव्या नरोत्तम ॥ 1.23.17 ॥   
तेषां संवदतां तत्र तपोदीर्घेण चक्षुषा।  
विज्ञाय परमप्रीता मुनयो हर्षमागमन् ॥ 1.23.18 ॥   
अर्घ्यं पाद्यं तथातिथ्यं निवेद्य कुशिकात्मजे।  
रामलक्ष्मणयोः पश्चादकुर्वन्नतिथिक्रियाम् ॥ 1.23.19 ॥   
सत्कारं समनुप्राप्य कथाभिरभिरञ्जयन्।  
यथार्हमजपन् सन्ध्यामृषयस्ते समाहिताः ॥ 1.23.20 ॥   
तत्र वासिभिरानीता मुनिभिः सुव्रतैः सह।  
न्यवसन् सुसुखं तत्र कामाश्रमपदे तदा ॥ 1.23.21 ॥   
कथाभिरभिरामाभिरभिरामौ नृपात्मजौ।  
रमयामास धर्मात्मा कौशिको मुनिपुङ्गवः ॥ 1.23.22 ॥   

</details>
</div>
