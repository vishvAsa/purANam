---
title: १६४ हिडिम्बा-संवादः
unicode_script: devanagari

---


अध्यायः 164

(अथ हिडिम्बवधपर्व ॥ 9 ॥)

हिडिम्बप्रेरितायाः तद्भगिन्या हिडिम्बायाः पाण्डवसमीपगमनम् ॥ 1 ॥ भीमं दृष्ट्वा कामार्ताया हिडिम्बायाः भीमं प्रति वाक्यम् ॥ 2 ॥ भीमहिडिम्बासंवादः ॥ 3 ॥
वैशम्पायन उवाच 	001  
तत्र तेषु शयानेषु हिडिम्बो नाम राक्षसः ।	001a  
अविदूरे वनात्तस्माच्छालवृक्षं समाश्रितः ॥	001c  
क्रूरो मानुषमांसादो महावीर्यपराक्रमः ।	002a  
प्रावृड्जलधरश्यामः पिङ्गाक्षो दारुणाकृतिः ॥	002c  
दंष्ट्राकरालवदनः करालो भीमदर्शनः ।	003a  
लम्बस्फिग्लम्बजठरो रक्तश्मश्रुशिरोरुहः ॥	003c  
महावृक्षगलस्कन्धः शङ्ककर्णो विभीषणः ।	004a  
यदृच्छया तानपश्यत्पाण्डुपुत्रान्महारथान् ॥	004c  
विरूपरूपः पिङ्गाक्षः करालो घोरदर्शनः ।	005a  
पिशितेप्सुः क्षुधार्तश्च जिघ्रन्गन्धं यदृच्छया ॥	005c  
ऊर्ध्वाङ्गुलिः स कण्डूयन्धुन्वन्रूक्षाञ्शिरोरुहान् ।	006a  
जृम्भमाणो महावक्त्रः पुनःपुनरवेक्ष्य च ॥	006c  
हृष्टो मानुषमांसस्य महाकायो महाबलः ।	007a  
आघ्राय मानुषं गन्धं भगिनीमिदमब्रवीत् ॥	007c  
उपपन्नं चिरस्याद्य भक्ष्यं मम मनःप्रियम् ।	008a  
जिघ्रतः प्रस्रुता स्नेहाज्जिह्वा पर्येति मे मुखात् ॥	008c  
अष्टौ दंष्ट्राः सुतीक्ष्णाग्राश्चिरस्यापातदुःसहाः ।	009a  
देहेषु मज्जयिष्यामि स्निग्धेषु पिशितेषु च ॥	009c  
आक्रम्य मानुषं कण्ठमाच्छिद्य धमनीमपि ।	010a  
उष्णं नवं प्रपास्यामि फेनलिं रुधिरं बहु ॥	010c  
गच्छ जानीहि के त्वेते शेरते वनमाश्रिताः ।	011a  
मानुषो बलवान्गन्धो घ्राणं तर्पयतीव मे ॥	011c  
हत्वैतान्मानुषान्सर्वानानयस्व ममान्तिकम् ।	012a  
अस्मद्विषयसुप्तेभ्यो नैतेभ्यो भयमस्ति ते ॥	012c  
एषामुत्कृत्य मांसानि मानुषाणां यथेष्टतः ।	013a  
भक्षयिष्याव सहितौ कुरु पूर्णं वचो मम ॥	013c  
भक्षयित्वा च मांसानि मानुषाणां प्रकामतः ।	014a  
नृत्याव सहितावावां दत्ततालावनेकशः ॥	014c  
वैशम्पायन उवाच 	015  
एवमुक्ता हिडिम्बा तु हिडिम्बेन महावने ।	015a  
भ्रातुर्वचनमाज्ञाय त्वरमाणेव राक्षसी ॥	015c  
\'आप्लुत्याप्लुत्य च तरूनगच्छत्पाण्डवान्प्रति ।\'	016a  
जगाम तत्र यत्र स्म शेरते पाण्डवा वने ॥	016c  
ददर्श तत्र सा गत्वा पाण्डवान्पृथया सह ।	017a  
शयानान्भीमसेनं च जाग्रतं त्वपराजितम् ॥	017c  
\'उपास्यमानान्भीमेन रूपयौवनशालिनः ।	018a  
सुकुमारांश्च पार्थान्सा व्यायामेन च कर्शितान् ॥	018c  
दुःखेन सम्प्रयुक्तांश्च सहज्येष्ठान्प्रमाथिनः ।	019a  
रौद्री सती राजपुत्रं दर्शनीयप्रदर्शनम् ॥\'	019c  
दृष्ट्वैव भीमसेनं सा सालस्कन्धमिवोद्यतम् ।	020a  
राक्षसी कामयामास रूपेणाप्रतिमं भुवि ॥	020c  
\'अन्तर्गतेन मनसा चिन्तयामास राक्षसी\' ।	021a  
अयं श्यामो महाबाहुः सिंहस्कन्धो महाद्युतिः ॥	021c  
कम्बुग्रीवः पुष्कराक्षो भर्ता युक्तो भवेन्मम ।	022a  
नाहं भ्रातृवचो जातु कुर्यां क्रूरमसाम्प्रतम् ॥	022c  
पतिस्नेहोऽतिबलवान्न तथा भ्रातृसौहृदम् ।	023a  
मुहूर्तमिव तृप्तिश्च भवेद्धातुर्ममैव च ॥	023c  
हतैरेतैरहत्वा तु मोदिष्ये शाश्वतीः समाः ।	024a  
\'निश्चित्येत्थं हिडिम्बा सा भीमं दृष्ट्वा महाभुजम् ॥	024c  
उत्सृज्य राक्षसं रूपं मानुषं रूपमास्थिता ।	025a  
\'सा कामरूपिणी रूपं कृत्वा मदनमोहिता ॥	025c  
उपतस्थे महात्मानं भीमसेनमनिन्दिता ।	026a  
\'इङ्गिताकारकुशला सोपासर्पच्छनैः शनैः ॥	026c  
विनम्यमानेव लता दिव्याभरणभूषिता ।	027a  
शनैः शनैश्च तां भीमः समीपमुपसर्पतीम् ॥\'	027c  
हर्षमाणां तदा पश्यत्तन्वीं पीनपयोधराम् ।	028a  
चन्द्राननां पद्मनेत्रां नीलकुञ्चितमूर्धजाम् ॥	028c  
कृष्णां सुपाण्डुरैर्दन्तैर्बिम्बोष्ठीं चारुदर्शनाम् ।	029a  
दृष्ट्वा तां रूपसम्पन्नां भीमो विस्मयमागतः ॥	029c  
उपचारगुणैर्युक्तां ललितैर्हाससम्मितैः ।	030a  
समीपमुपसम्प्राप्य भीमं साथ वरानना ॥	030c  
वचो वचनवेलायां भीमं प्रोवाच भामिनी ।\'	031a  
लज्जया नम्यमानेव सर्वाभरणभूषिता ॥	031c  
स्मितपूर्वमिदं वाक्यं भीमसेनमथाब्रवीत् ।	032a  
कुतस्त्वमसि सम्प्राप्तः कश्चासि पुरुषर्षभ ॥	032c  
क इमे शेरते चेह पुरुषा देवरूपिणः ।	033a  
केयं वै बृहती श्यामा सुकुमारी तवानघ ॥	033c  
शेते वनमिदं प्राप्य विश्वस्ता स्वगृहे यथा ।	034a  
नेदं जानीथ गहनं वनं राक्षससेवितम् ॥	034c  
वसति ह्यत्र पापात्मा हिडिम्बो नाम राक्षसः ॥	035ac  
तेनाहं प्रेषिता भ्रात्रा दुष्टभावेन रक्षसा ।	036a  
बिभक्षयिषता मांसं युष्माकममरोपमाः ॥	036c  
साऽहं त्वमभिसम्प्रेक्ष्य देवगर्भसमप्रभम् ।	037a  
नान्यं भर्तारमिच्छामि सत्यमेतद्ब्रवीमि ते ॥	037c  
एतद्विज्ञाय धर्मज्ञ युक्तं मयि समाचर ।	038a  
कामोपहतचित्तां हि भजमानां भजस्व माम् ॥	038c  
त्रास्यामि त्वां महाबाहो राक्षसात्पुरुषादकात् ।	039a  
वत्स्यावो गिरिदुर्गेषु भर्ता भव ममानघ ॥	039c  
\'इच्छामि वीर भद्रं ते मा मे प्राणान्विहासिषः ।	040a  
त्वया ह्यहं परित्यक्ता न जीवेयमरिन्दम ॥\'	040c  
अन्तरिक्षचरी ह्यस्मि कामतो विचरामि च ।	041a  
अतुलामाप्नुहि प्रीतिं तत्र तत्र मया सह ॥	041c  
भीमसेन उवाच 	042  
\'एष ज्येष्ठो मम भ्राता मान्यः परमको गुरुः ।	042a  
अनिविष्टो हि तन्नाहं परिविद्यां कथञ्चन ॥\'	042c  
मातरं भ्रातरं ज्येष्ठं कनिष्ठानपरानपि ।	043a  
परित्यजेत कोन्वद्य प्रभवन्निह राक्षसि ॥	043c  
को हि सुप्तानिमान्भ्रातॄन्दत्त्वा राक्षसभोजनम् ।	044a  
मातरं च नरो गच्छेत्कामार्त इव मद्विधः ॥	044c  
राक्षस्युवाच 	045  
\'एकं त्वां मोक्षयिष्यामि सह मात्रा परन्तप ।	045a  
सोदरानुत्सृजैनांस्त्वमारोह जघनं मम ॥	045c  
भीम उवाच 	046  
नाहं जीवितुमाशंसे भ्रातॄनुत्सृज्य राक्षसि ।	046a  
यथाश्रद्धं व्रजैका हि विप्रियं मे प्रभाषसे ॥	046c  
राक्षस्युवाच\'	047  
यत्ते प्रियं तत्करिष्ये सर्वानेतान्प्रबोधय ।	047a  
मोक्षयिष्याम्यहं कामं राक्षसात्पुरुषादकात् ॥	047c  
भीमसेन उवाच 	048  
सुखसुप्तान्वने भ्रातॄन्मातरं चैव राक्षसि ।	048a  
न भयाद्बोधयिष्यामि भ्रातुस्तव दुरात्मनः ॥	048c  
न हि मे राक्षसा भीरु सोढुं शक्ताः पराक्रमम् ।	049a  
न मनुष्या न गन्धर्वा न यक्षाश्चारुलोचने ॥	049c  
गच्छ वा तिष्ठ वा भद्रे यद्वा पीच्छसि तत्कुरु ।	050a  
तं वा प्रेषय तन्वङ्गि भ्रातरं पुरुषादकम् ॥ ॥	050c  

इति श्रीमन्महाभारते आदिपर्वणि हिडिम्बवधपर्वणि चतुःषष्ट्यधिकशततमोऽध्यायः ॥ 164 ॥

1-164-4 यदृच्छया सालवृक्षं समाश्रित इत्यन्वयः ॥ 1-164-10 धमनीं नाडीम् ॥ 1-164-21 श्यामः तरुणः ॥ 1-164-36 बिभक्षयिषता भक्षयितुमिच्छता ॥ चतुःषष्ट्यधिकशततमोऽध्यायः ॥ 164 ॥