---
title: ०६३

---
॥ईश्वर उवाच॥  
वैष्णवीतन्त्रमन्त्रस्य यथापूर्वं मयोदितम्।  
मण्डलं प्रतिपत्त्या तु पर्यायो मण्डलस्य यः॥ २.६३.१ ॥  
  
स एवं प्रथमं कार्यः शिलायां पुष्पचन्दनैः।  
पात्रादीनां प्रतिष्ठानं तथैवात्रापि योजयेत्॥ २.६३.२ ॥  
  
वैष्णवीतन्त्रमन्त्रस्य प्रोक्ता याः प्रतिपत्तयः।  
अत्र ताः सकला योज्या आसनाद्यैश्च पूजनम्॥ २.६३.३ ॥  
  
तेभ्योऽन्यो यो विशषोऽत्र तद् वक्ष्ये शृणु भैरव।  
प्रथमं भास्करायार्घ्यं प्रदद्याच्श्वेतसर्षपैः॥ २.६३.४ ॥  
  
पुष्पचन्दनसंवीतैः सगणाय महात्मने।  
आसनार्चनशेषे तु पठोक्ताः सर्वदेवताः॥ २.६३.५ ॥  
  
पीठनाम्ना तु संयोज्य मण्डलस्य तु मघ्यतः।  
ध्यानस्वरूपं भिन्नं तद् वैष्णव्या सह भैरव॥ २.६३.६ ॥  
  
कामायाः सर्वमन्यत् तु महामायास्तवोदितम् ।  
योगिनिस्तु चतुःषष्टिः पूजयेच्च पृथक् पृथक्॥ २.६३.७ ॥  
  
गुहां मनोभवां चापि महोत्साहां तथा सखीम्।  
अनन्तरं पूजयेत् तु दिक्पालांश्च नवग्रहान्॥ २.६३.८ ॥  
  
रूपतस्तान् समुद्‌दिश्य पूजयेदिष्टसिद्धये।  
  
पूर्वद्वारे गणपतिं प्रथमं तु प्रपूजयेत्॥ २.६३.९ ॥  
  
नन्दिनं च हनूमन्तं पश्चिमद्वारि पूजयेत्।  
भृङ्गी चोत्तरतः पूज्यो महाकालस्तु दक्षिणे॥ २.६३.१० ॥  
  
एते मम द्वारपाला देव्या द्वारे प्रपूजयेत्।  
पात्रामृतीकृतिविधौ कुर्याद् वै कामुद्रया॥ २.६३.११ ॥  
  
भूतापसारणं कुर्यात् पूर्वं तालत्रयेण तु।  
वामहस्ते दक्षिणेन पाणिना तालमाहरेत्॥ २.६३.१२ ॥  
  
हूँ हूँ फडितिमन्त्रेण वेतालादींश्च सारयेत्।  
सर्वमुत्तरतन्त्रोक्तं तन्त्रं कुर्यात् तु साधकः॥ २.६३.१३ ॥  
  
अत्रोक्तेन स्वरूपेण प्रणायामं तथा चरेत्।  
स्नापयेत् प्रथमं देवीं मूलमन्त्रेम पूजकः॥ २.६३.१४ ॥  
  
मधुक्षीराज्यदधिभिर्गोमूर्त्रैर्गोमयैस्तथा।  
रत्नोदकैः शर्कराभिर्गुडरत्नकुशोदकैः॥ २.६३.१५ ॥  
  
सितसर्षपमुद्गाभ्यां तिलक्षीरैस्तथा यवैः।  
रक्तचन्दनपुष्पैश्च दूर्वाभी रोचनायुतैः॥ २.६३.१६ ॥  
  
नवभिर्वितरेदर्घ्यं शिलायां योनिसन्निधौ।  
आसनं पाद्यमर्घ्यं च तत आचमनीयकम्॥ २.६३.१७ ॥  
  
मधुपर्कं स्नानजलं वस्त्रं चन्दनभूषणम्।  
पुष्पं धूपं च दीपं च नेत्राञ्जनमतः परम्॥ २.६३.१८ ॥  
  
नैवेद्याचमनीये च प्रदक्षिणनमस्कृती।  
एते षोडश निर्दिष्टा उपचारास्तु पीठतः॥ २.६३.१९ ॥  
  
आवाहयेन्महादेवीं गायत्र्या कामयोगया।  
तामेव विद्धि वेताल गुह्यं भैरवदैवतम्॥ २.६३.२० ॥  
  
कामाख्ये त्वमिहागच्छ यथावन्मम सन्निधौ।  
पूजाकर्मणि सान्निध्यमिह कल्पय कामिनि॥ २.६३.२१ ॥  
  
कामाख्यायै च विद्महे कामेश्वर्ये तु धीमहि।  
ततः कुर्यान्महादेवी ततश्चानु प्रचोदयात्॥ २.६३.२२ ॥  
  
एषा तु कामगायत्री पूजयेदनया शुभाम्।  
पूजावसाने च बलीन्देव्याः प्रीत्यै निवेदयेत्॥ २.६३.२३ ॥  
  
रुद्राक्षमालया जाप्यमादायैव समाचरेत्।  
त्रयक्षरैर्मूलमन्त्रस्य त्रिधा वृत्तः प्रपूजयेत्॥ २.६३.२४ ॥  
  
कामाख्यायाः षडङ्गानि आह्वानानन्तरे तथा।  
वैष्णवीतन्त्रमन्त्रस्य कराङ्गन्यासयोश्च ये॥ २.६३.२५ ॥  
  
स्वराः प्रोक्तास्तैः स्वरैस्तु सार्दचन्द्रैः सबिन्दुकैः।  
मूलमन्त्राद्यक्षराभ्यां युगपत्तु नियोजितैः॥ २.६३.२६ ॥  
  
कनिष्ठादिक्रमेणैव ह्यङ्गन्यासं समाचरेत्।  
अङ्गन्यासकरन्यासौ कृत्वा पश्चात्तु साधकः॥ २.६३.२७ ॥  
  
हृच्छिरस्तु शिखावर्मनेत्रास्योदरपृष्ठतः।  
बाह्वोः पाण्योर्जङ्घयोस्च पादयोश्चापि विन्यसेत्॥ २.६३.२८ ॥  
  
अभयं वरदं हस्तमक्षमालां च सूत्रकम्।  
पूजयेच्छशिनं सूर्यं शिरश्चाद्रकलां तथा॥ २.६३.२९ ॥  
  
रक्तपद्‌मं शवं चैव लौहित्यं ब्रह्मपुत्रकम्।  
मनोभवां शिलां तत्र शक्तिस्थां शवमध्यतः॥ २.६३.३० ॥  
  
देव्याः प्रपूजयेद्भक्तः कारवालं च पार्श्वतः।  
पीठादिदेवतास्तत्र यजेत् कामेश्वरीं शुभाम्॥ २.६३.३१ ॥  
  
त्रिपुरां पूजयेन्मध्ये पीठप्रत्यधिदेवताम्।  
शारदां च महोत्साहां मध्य एव प्रपूजयेत्॥ २.६३.३२ ॥  
  
चण्डेश्वरी महादेवी देव्या निर्माल्यधारिणी।  
योनिमुद्रा समाख्याता कामाख्या विसर्जने॥ २.६३.३३ ॥  
  
इदं द्रव्यं तु सिन्दूरच्दनागुरुकुङ्ङ्कुमैः।  
इति यो हि मया प्रोक्तो विशेषः परिपूजने॥ २.६३.३४ ॥  
  
एभिर्विशेषैः सहितं वैष्मवीतन्त्रगोचरम्।  
सर्वं कल्पं समासाद्य कामाख्यां परिपूजयेत्॥ २.६३.३५ ॥  
  
अनेनैव विधानेन कामाख्यां यस्तु पूजयेत्।  
मनोभवगुहामध्ये स याति परमां गतिम्॥ २.६३.३६ ॥  
  
ब्रह्माणी चण्डिका रौद्री गौरीन्द्राणी तथैव च।  
कौमारी वैष्णवी दुर्गा नरसिंही च कालिका॥ २.६३.३७ ॥  
  
चामुण्डा शिवदूती च वाराही कौशिकी तथा।  
माहेश्वरी शाङ्करी च जयन्ती सर्वमङ्गला॥ २.६३.३८ ॥  
  
काली कपालिनी मेधा शिवा साकम्भरी तथा।  
भीमा शान्ता भ्रामरी च रुद्राणी चाम्बिका तथा॥ २.६३.३९ ॥  
  
क्षमा धात्री तथा स्वाहा स्वधापर्णा महोदरी।  
घोररूपा महाकाली भद्रकाली भयङ्करी॥ २.६३.४० ॥  
  
क्षेमकरी चोग्रचण्डा चण्डोग्रा चण्डनायिका।  
चण्डा चण्डवती चण्डी महामोहा प्रियङ्करी॥ २.६३.४१ ॥  
  
कलविकरिणी देवो बलप्रमथिनी तथा।  
मदनोन्मथिनी देवी सर्वभूतस्य दामनो॥ २.६३.४२ ॥  
  
उमा तारा महानिद्रा विजया च जया तथा।  
पूर्वोक्ताः सैलपुत्र्याद्या योगिन्यष्टौ च याः क्रमात्॥ २.६३.४३ ॥  
  
ताभिरेभिश्च सहिताः चतुःषष्टिं च योगिनोः।  
पूजयेन्मण्डलस्यान्तः सर्वकामार्थसिद्धये॥ २.६३.४४ ॥  
  
नानाविधं तु नैवेद्यं पानं पायसमेव च।  
मोदकापूपपिष्टादि देव्यै सम्यक् प्रदापयेत्॥ २.६३.४५ ॥  
  
एवं तु पूजयेद् देवीं कामाक्यां वरदायिनीम्।  
भक्तियुक्तो नरो यस्तु सर्वान् लभते प्रियान्॥ २.६३.४६ ॥  
  
महोत्साहा तु या देवी महामाया तु सा स्मृता।  
वैष्णवीतन्त्रमन्त्रेण सा पूज्य योनिमण्डले॥ २.६३.४७ ॥  
  
तदेव मण्डलं चास्य ह्यङ्गन्यासं तथैव च।  
सा एव पूजापर्याये तद्‌ध्यानं सैव दैवता॥ २.६३.४८ ॥  
  
तन्त्रं तदेवमुक्तं तु तस्मान्नान्यं तु किञ्चन।  
मण्डलादिविसृष्ट्यर्थं महामायामहोत्सवे॥ २.६३.४९ ॥  
  
यत्प्रोक्तं तेन तां देवीं महोत्साहां तु मण्डले।  
स्नानपूर्वं पूजयेत्तु मध्वाज्यादिभिरासवैः॥ २.६३.५० ॥  
  
शृणुतं त्रिपुरामूर्तेः कामाख्यायाः प्रपूजनम्।  
एतस्या मूलमन्त्रं तु पूर्वमुत्तरतन्त्रके॥ २.६३.५१ ॥  
  
युवयोरिष्टयोः स्म्यक् क्रमात् तत् प्रतिपादितम्।  
वाग्भवं कामबोजं तु डामरं चेति तत्त्रयम्॥ २.६३.५२ ॥  
  
सर्वधर्मार्थकामादिसाधकं कुण्डलीयुतम्।  
त्रीण्यस्मात् पुरतो दद्याद् दुर्गा ध्याता महेश्वरी॥ २.६३.५३ ॥  
  
त्रिपुरेति ततः ख्याता कामाख्या कामरूपिणी।  
तस्यास्तु स्नापनं यादृक्कामाख्यायाः प्रकीर्तितम्॥ २.६३.५४ ॥  
  
तेनैव स्नापनं कुर्यान्मूलमन्त्रेण पूजकः ।  
त्रिकोणं मण्डलं चास्यास्त्रिपुरं तु त्रिरेखकम्॥ २.६३.५५ ॥  
  
मन्त्रं तु अक्षरं ज्ञेयं तथा रूपं त्रयं पुनः।  
त्रिविधा कुण्डली शक्तिस्त्रिदेवानां च सृष्टये॥ २.६३.५६ ॥  
  
सर्वं त्रयं त्रयं यस्मात् त्रिपुरा तेन सा स्मृता।  
उदीच्याद्यथ पूर्वान्ता रेखाः कार्यास्तु मण्डले॥ २.६३.५७ ॥  
  
त्रिस्त्रिरेखास्तु कर्तव्यास्ता एव पुष्पचन्दनैः।  
ऐशान्यमथ नैर्ऋत्यां मन्त्रं कृत्वा तु संलिखेत्॥ २.६३.५८ ॥  
  
नैऋत्यां चैव वायव्यां ततो ह्यैशान्यगां पुनः।  
एवं त्रिकोणं विलिखेन्मण्डलस्यान्तरे पुनः॥ २.६३.५९ ॥  
  
ऐशान्याद्यास्तु या रेखा सा तु शक्तिर्निगद्यते।  
नैर्ऋत्यां वायवीं याता ततो ह्यैशान्यगा तु या॥ २.६३.६० ॥  
  
सा तु शम्भुः समाख्याता शक्त्या शम्भुं विभेद्‌येत्।  
शक्त्या विभिन्नं भूतेशं वेष्टयेत् कमलेन तु॥ २.६३.६१ ॥  
  
अष्टपत्रेण तां ध्यात्वा त्रिवर्णां प्राक् प्रपूजयेत्।  
त्रिभिस्त्रिभिस्तु रेखाभिः शक्तिं शम्भुं च वेष्टयेत्॥ २.६३.६२ ॥  
  
स्थानस्याब्युक्षणं सम्यद्ध मार्जनं लिखनं तथा।  
अस्त्रमन्त्रप्रयोगाणां भूतानामपसारणम्॥ २.६३.६३ ॥  
  
वैष्णवीतन्त्रमन्त्रोक्तं तथैवोत्तरतन्त्रके।  
यत् प्रोक्तं तत् तु सामान्यं प्राक् कुर्यात् साधको नरः॥ २.६३.६४ ॥  
  
त्रिपुराया विशेषेण सहितं पूजनक्रमम्।  
एतत् त्रिकोणं देवानां त्रयाणां स्थानमिष्यते॥ २.६३.६५ ॥  
  
ऐशान्यां तु तथेशानो नैर्ऋत्यां चतुराननः।  
वायव्यां तु तथा ब्रह्मा षट्‌कोणेषु प्रकीर्तिताः॥ २.६३.६६ ॥  
  
दलं त्वेकपुरं प्रोक्तं केशरं चापरं पुरम्।  
पुरं शेषं त्रिकोणं तु त्रिकोणं मण्डलं स्मृतम्॥ २.६३.६७ ॥  
  
दलेषु केशरे चापि त्रिकोणे च त्रिधा त्रिधा।  
रेखास्तु विहिताः सम्यक् कुर्यात् तत्र पुनः पुनः ॥ २.६३.६८ ॥  
  
उत्तरं तद् भवेद् द्वारं तस्य वै धनुराकृतिः।  
पूर्वद्वारं तु षट्‌कोणं चतुष्कोणं तु दक्षिणे॥ २.६३.६९ ॥  
  
पश्चिमं तोरणाकारं यथा चान्यत्र मण्डले।  
ऐशान्यां पञ्चबाणांस्तु लिखेद वह्नौ च तद्‌धनुः॥ २.६३.७० ॥  
  
नैर्ऋत्यां पुस्तकं चापि वायव्यामक्षमालिकाम्।  
एवं कृत्वा मण्डलं तु धृत्वा वामेन पाणिना॥ २.६३.७१ ॥  
  
वाग्‌वेश्मने नम इति मण्डलं पूजयेत् ततः।  
पूजयित्वा ततो भूतान् नालिकात्रितयेन तु॥ २.६३.७२ ॥  
  
मूलमन्त्रेण पूर्वोक्तैर्मन्त्रैरपि समाचरेत्।  
नवभिश्छोटिकाभिस्तु त्रिदा कृत्वा तु वेष्टनम्॥ २.६३.७३ ॥  
  
अभ्युक्षणं ततः कुर्याद् भूतानामपसारणम्।  
प्रतिपत्तिस्तु पात्रस्य अर्ध्यार्थं नवधा पुनः॥ २.६३.७४ ॥  
  
पूर्ववत् साधकः कुर्याद् दहनं प्लवनं तथा।  
अमृतीकरणं कुर्यात् प्रथमं धेनुमुद्रया॥ २.६३.७५ ॥  
  
योनिमुद्रां ततः कुर्यात् पात्रतोयं तु त्रिः स्पृशेत्।  
मार्तण्डभैरवायार्घ्यं दूर्वाभिः सिद्धसर्षपैः॥ २.६३.७६ ॥  
  
रक्तपुष्पैश्चन्दनैश्च सगणाय निवेदयेत्।  
पाणिकच्छपिकां कृत्वा चिन्तनं योनिमुद्रया॥ २.६३.७७ ॥  
  
आदौ मध्ये च कर्तव्यं क्रमाद् वेतालभैरव।  
अस्त्रमन्त्रेण पात्रस्य स्थापनार्थं तु मण्डलम्॥ २.६३.७८ ॥  
  
षट्‌कोणं तु लिखेत् पूर्वं तन्मन्त्रस्थापनेऽपि च।  
ऐँ आँ क्लीमिति मन्त्रेण त्रिधा पात्रे जलं क्षिपेत्॥ २.६३.७९ ॥  
  
त्रिधा गन्धं च पुष्पं च त्रिधा दूर्वाक्षतं पुनः।  
 ह्राँ ह्रीँ ह्रूँ ह्रैँ ह्रौमिति च अङ्गुष्ठादि क्रमान्न्यसेत्॥ २.६३.८० ॥  
  
ॐ ह्र इत्यस्त्रमन्त्रेण पाणिपृष्ठतले तथा।  
हृदयादिक्रमात् पश्चान्न्यासं कुर्यात् त्रिधा त्रिधा॥ २.६३.८१ ॥  
  
संयोज्य पाण्योः क्रमतश्चाङ्गुष्ठादि द्वयं द्वयम्।  
त्रिधा त्रिधा पृथक् कुर्याच्छेषाङ्गानि च विन्यसेत्॥ २.६३.८२ ॥  
  
कर्णरन्घ्रे तथा ब्रह्मद्वारं केशतलं तथा।  
नासिकारन्ध्रयुगलं जानुयुग्मं पदद्वयम्॥ २.६३.८३ ॥  
  
त्रिधा त्रिधा न्यसेदेभिः षड्‌भिर्मन्त्रैः पृथक् पृथक्।  
प्राणायामं ततः कुर्यात् पूरकैः स्तम्भकैस्तथा॥ २.६३.८४ ॥  
  
रेचकेनापि त्रिपुरामूर्ति देवीं विचिन्तयेत्।  
दहनप्लवनं कृत्वा आद्यां मूर्तिं विचिन्तयेत्॥ २.६३.८५ ॥  
  
त्रिधादृत्याथ हृदये तां मुर्तिं शृणु भैरव।  
सिन्दूरपुञ्जसङ्काशां त्रिनेत्रां तु चतुर्भुजाम्॥ २.६३.८६ ॥  
  
वामोर्ध्वे पुष्पकोदण्डं धृत्वाधः पुस्तकं तथा।  
दक्षिणोर्ध्वे पञ्चबाणानक्षमालां दधात्यधः॥ २.६३.८७ ॥  
  
चतुर्णां कुणपानां तु पृष्ठेऽन्यं कुणपान्तरम्।  
निधाय तस्य पृष्ठे तु समपादेन संस्थिताम्॥ २.६३.८८ ॥  
  
जटाजूटार्धचन्द्रेण समाबद्धशिरोधराम।  
नग्नां त्रिवलिभेदेन चारुमध्यां मनोहराम्॥ २.६३.८९ ॥  
  
सर्वालङ्कारसम्पूर्णां सर्वाङ्गसुन्दरी शुभाम्।  
स्रवद्‌द्रविणसन्दोहां सर्वलक्षणसंयुताम्॥ २.६३.९० ॥  
  
एनां तु प्रथमं ध्यात्वा त्रिधात्मानं तु चिन्तयेत्।  
तद्रूपं च ततः पश्चात् पुष्पं तद्‌वाग्भवेन तु॥ २.६३.९१ ॥  
  
स्वमस्तके पुनर्दद्यादङ्गन्यासं पुनस्तथा।  
मन्त्रद्वंय त्रिधा जप्त्वा वाग्भवाद्यं तु साधकः॥ २.६३.९२ ॥  
  
अघ्यपात्रस्य तोयेषु तैस्तोयैः सेचयेच्चिरः।  
पजोपकरणं चापि त्रिरभ्युक्ष्य तथैव तु॥ २.६३.९३ ॥  
  
कामपीठं ततो ध्यात्वा पूजयेत् क्रमतस्त्विमान्।  
गणेशं च गणाध्यक्षं गणनाथं तथैव च॥ २.६३.९४ ॥  
  
गणक्रीडं च पूर्वादिद्वारे मन्त्रेण पूजयेत्।  
हैरम्बबीजमेतेषां मन्त्रस्तु परिकीर्तितः॥ २.६३.९५ ॥  
  
विद्याशान्तिनिवृत्तिश्च प्रतिष्ठा द्वारपालकाः।  
कलान्ताः पूजयेत् सम्यक् पूर्वादिक्रमतस्तथा॥ २.६३.९६ ॥  
  
सिद्धपुत्रं ज्ञानपुत्रं तथा सहजपुत्रकम्।  
शेषं समयपुत्रं तु पूजयेत् बटुकानिमान्॥ २.६३.९७ ॥  
  
प्रत्येकं तु श्रियं देवीं बटुकानां परे वरे।  
श्रीमित्यनेन मन्त्रेण पूर्वादौ पूजयेत् क्रमात्॥ २.६३.९८ ॥  
  
सिद्धस्य सहजस्याथ ज्ञानस्य समयस्य च।  
कुमारीं पूजयेत् कोणे ऐशान्यादो तु मण्डले॥ २.६३.९९ ॥  
  
गोरटं डामरं चैव लोहजङ्घं तथैव च।  
भूतनाथं क्षेत्रपालमीशानादौ प्रपूजयेत्॥ २.६३.१०० ॥  
  
मण्डलस्य च मध्ये तु पञ्चबाणान् प्रपूजयेत्।  
द्रावणं शोषणं चैव बन्धनं मोहनं तथा॥ २.६३.१०१ ॥  
  
आकर्षणं च मध्येन मन्त्रेणैव प्रपूजयेत्।  
ततस्त्रिष्वथ कोणेषु पूजयेत् तु त्रियोगिनीः॥ २.६३.१०२ ॥  
  
भगं च भगजिह्वां च भगास्यामुत्तरादिकम् ।  
क्रमात्तु पूज्यस्तिस्रो अन्या मध्ये त्रिकोणके॥ २.६३.१०३ ॥  
  
भागमालिनीं तु प्रथमे द्वितीये तु भगोदरीम्।  
तृतीये भगरोहां तु योगिनीं कामरूपिणीम्॥ २.६३.१०४॥  
  
अनङ्गकुसुमां देवीं तथैवानङ्गमेखलाम्।  
अनङ्गमदनां चैव ह्यनङ्गमदनातुराम् ॥ २.६३.१०५ ॥  
  
अनङ्गवेशां चानङ्गमालिनीं मदनानुतुराम् ।  
दलकेशरमध्ये तु ह्यष्टमीं मदनाङ्गकुशाम्॥ २.६३.१०६ ॥  
  
शैलपुत्र्यादयश्चाष्टौ त्रिपुरापूजनक्रमे।  
एतन्नामभिरव्यग्रा बभूवुः कामयोगिनीः॥ २.६३.१०७ ॥  
  
वाग्‌भवेन तथा दुर्गां नेत्रबीजान्तकेन तु।  
अङ्गन्यासं समन्त्रैस्तु षड्भिरष्टाविमान् पुनः॥ २.६३.१०८ ॥  
  
पूजयेत् क्षेत्रपालांस्तु मव्ये किञ्जल्कपत्रयोः।  
हेतुकं विपुरघ्नं च अग्निजिह्वं तथैव च॥ २.६३.१०९ ॥  
  
अग्निवेतालसञ्ज्ञं च कालं चाथ करालकम्।  
एकपादं भीमनाथमुत्तरादिक्रमेण तु॥ २.६३.११० ॥  
  
एभिरेवाष्टभिर्मन्त्रैः कामराजेन संयुतैः।  
नवैतानसिताङ्गादीन् नायकान् पूजयेत् क्रमात्॥ २.६३.१११ ॥  
  
मण्डलस्य चतुर्दिक्षु द्वौ द्वौ पूर्वादिषु क्रमात्।  
पद्ममण्डलयोर्मध्ये शेषमेकं तु पूजयेत्॥ २.६३.११२ ॥  
  
असिताङ्गो रुरुचण्डः क्रोधोन्मत्तौ भयङ्करः।  
कपाली भीषणश्चैव संहारश्चेति वै नव॥ २.६३.११३ ॥  
  
ऐशान्यादिक्रमाद् द्वे द्वे नायिकां पूजयेन्नरः।  
पद्ममण्डलयोर्मध्ये अग्नौ द्वे च प्रपूजयेत्॥ २.६३.११४ ॥  
  
ब्रह्माणीं भैरवीं चैव तथा माहेस्वरीमपि।  
कौमारीं वैष्णवीं चैव नारसिंहीं तथैव च॥ २.६३.११५ ॥  
  
वाराहीं च तथेन्द्राणीं चामुण्डां चण्डिकां तथा।  
आधारशक्तिप्रभृतीन् मण्डलस्य तु मध्यतः॥ २.६३.११६ ॥  
  
वैष्णवी तन्त्रकल्पोक्तान् सर्वान् भैरव पूजयेत्।  
शिवस्य पञ्च याः प्रोक्ताः सद्योजातादयः पुरा॥ २.६३.११७ ॥  
  
मूर्तयस्ताः पद्मध्ये पञ्चप्रेतत्वमागताः।  
ताः पञ्च पूजयेन्मध्ये रक्तपद्‌मं शवं तथा॥ २.६३.११८ ॥  
  
सिंहं च पूजयेत् तत्र जगदाधारसञ्ज्ञितम्।  
जयन्तीं मङ्गलां कालीं भद्रकालीं कपालिनीम्॥ २.६३.११९ ॥  
  
दुर्गां क्षमां शिवां धात्रीं स्वधां स्वाहां च पूजयेत्।  
उग्रचण्डा प्रचण्डा चण्डोग्रा चण्डनायिका॥ २.६३.१२० ॥  
  
चण्डा चण्डवती चैव चण्डरूपातिचण्डिका।  
एताः सम्पूजयेन्मध्ये मण्डलस्य विशेषतः॥ २.६३.१२१ ॥  
  
आदित्यादीन् ग्रहान् सर्वान् रूपतो ह्यस्त्रसंयुतान्.  
क्रमात् प्रत्येकमुद्दिश्य पार्श्वे पार्श्वे प्रपूजयेत्॥ २.६३.१२२ ॥  
  
दिक्‌पालानां तु मन्त्रेण तथा सर्वांस्तु दिक्पतीन्।  
अस्त्रमन्त्रैस्तु तान् सर्वांस्तेषां मन्त्राणि भारव॥ २.६३.१२३ ॥  
  
नाथं कामेश्वरं तत्र एकवक्त्रं चतुर्भुजम्।  
भस्मस्वेतं मध्यहृदि रक्तपुष्पैस्तु कुङ्‌कुमैः॥ २.६३.१२४ ॥  
  
त्रिशूलं च पिनाकं च वामहस्तद्वये स्थितम् ।  
उत्पलं बीजपूरं च दक्षिणद्वितये तथा॥ २.६३.१२५ ॥  
  
श्वेतपद्मोपरिस्थं च ध्यात्वा मध्ये प्रपूजयेत्।  
कामाख्यां मूर्तितो ध्यात्वा कामाख्यामपि पूजयेत्॥ २.६३.१२६ ॥  
  
कामेश्वरीं तत्र देवीं पूजयेत् परमेश्वरीम्।  
वक्ष्यमाणेन रूपेण तत्र वेतालभैरवौ॥ २.६३.१२७ ॥  
  
करालं क्षेत्रपालं ल कर्त्रिखर्परधारिणम्।  
पूजयेदीशमत्यर्थं दंष्ट्राभिन्नाधरं भयम् ॥ २.६३.१२८ ॥  
  
तिन्तिडीं कल्पवऋक्षं सुच्छायं रत्नभूषितम्।  
त्रिकूटं कृष्णवर्णं च नीलशैलं महाद्युतिम्॥ २.६३.१२९ ॥  
  
मनोभवां गुहां तत्र पञ्चव्यामायतां सुभावम्।  
रत्नमण्डलसंयुक्तां रक्तवर्णां सुवर्त्तुलाम्॥ २.६३.१३० ॥  
  
अपराजितां च वल्लीं च व्यामत्रयसुविस्तृताम्।  
आरक्तवर्णां सततं कुसुमैरूपशोभिताम्॥ २.६३.१३१ ॥  
  
बटुकं कम्बलाख्यं तु स्वर्णगौरं गजासनम्।  
द्विभुजं दक्षिणे दण्डपाणिं वामे कपालकम् ॥ २.६३.१३२ ॥  
  
बिभ्रतं पुरतो देव्याः पूज्यो विघ्नविपत्तये।  
भैरवः पाण्डुनाथश्च रक्तगौश्चर्भुजः॥ २.६३.१३३ ॥  
  
गदां पद्मं च शक्तिं च चक्रं चापि करेषु च।  
बिभ्रद् देव्याः पुरोभागे पूज्योऽयं विष्णुरूपधृक्॥ २.६३.१३४ ॥  
  
श्मशानं हेरुकाख्यं च रक्तवर्णं भयङ्करम्।  
असिचर्मधरं रौद्रं भुञ्जनां मनुजामिषम्॥ २.६३.१३५ ॥  
  
तिसृभिर्मुण्डमालाभिर्गलद्रक्ताबिराजितम्।  
अग्निनिर्दग्धविगलद्‌दन्तप्रेतोपरिस्थितम्॥ २.६३.१३६ ॥  
  
पूज्येच्चिन्तनेनैव शत्रस्वाहनभूषणम्।  
महोत्साहां योगिनीं तु महामायास्वरूपिणीम्॥ २.६३.१३७ ॥  
  
ध्यानतो रूपतस्तां तु देव्या अग्रे प्रपूजयेत्।  
पुरीं चन्द्रवतीं देव्या नीलपर्वतपूर्वत॥ २.६३.१३८ ॥  
  
योजनद्वयविस्तीर्णामर्धयोजनमायताम् ।  
उच्चैरनेकप्रसाद सौधसद्मविभूषिताम्॥ २.६३.१३९ ॥  
  
मणिरत्नसुवर्णौ घजातप्रासादविस्तृताम्।  
क्रीडासरोवरैः सद्भिः सञ्छन्नां विकचैः कचैः ॥ २.६३.१४० ॥  
  
संयुतां पूजयेत् तत्र देव्या अग्रे समन्त्रकम्।  
लौहित्यं रक्तगौराङ्गं नीलवस्त्रविभूषितम्॥ २.६३.१४१ ॥  
  
रत्नमालासमायुक्तं चतुर्बाहुसमन्वितम्।  
पुस्तकं श्वेतपद्मं च बिभ्रतं दक्षिणे करे॥ २.६३.१४२ ॥  
  
वामे शक्तिध्वजं चैव शिशुमारस्थितं शुभम्।  
पीठेश्वरानिमान् मध्ये मन्त्रेरेतैः प्रपूजयेत्॥ २.६३.१४३ ॥  
  
नाथ कामेश्वरं देवं प्रासादेन प्रपूजयेत्।  
कामेश्वर्यास्तु मन्त्रेण यजेत् कामेश्वरी शुभाम्॥ २.६३.१४४ ॥  
  
द्वावुपान्तौ बलेनैव मदनान्ते च तत्क्रमात्।  
योजयेन्नादबिन्दुभ्यां मायाकरणमन्त्रकम् ॥ २.६३.१४५ ॥  
  
चण्डिकानेत्रबीजस्य यच्छेषमक्षरं तु तत्।  
कल्पं तिन्तिडिकावृक्षमन्त्रमेतत् प्रकीर्तितम्॥ २.६३.१४६ ॥  
  
उग्राया मध्यबीजं तु नीलशैलस्य मन्त्रकम्।  
मनोभवस्य बीजं तु महादेवेन संहितम्॥ २.६३.१४७ ॥  
  
आदिस्थेनेन्दुना बिन्दुयुक्तं वान्तेन योजितम्।  
मनोभवगुहायां तु मन्त्रमेतत् प्रकीर्तितम्॥ २.६३.१४८ ॥  
  
वैष्णवोतन्त्रमन्त्रस्य यच्छेषं बीजमस्वरम्।  
तदधो वान्तसंश्लिष्टं चतुर्थस्वरसंयुतम्॥ २.६३.१४९ ॥  
  
चन्द्रबिन्दुसमायुक्तं तन्मन्त्रञ्चापराजितम्।  
हयग्रीवस्वरूपस्य विष्णोर्यद्‌बीजमुत्तमम् ॥ २.६३.१५० ॥  
  
कम्बलस्य तु तन्मन्त्रं पूजनं परिकीर्तितम्।  
केवलः सप्ररोहादिषष्ठस्वरसमन्वितः॥ २.६३.१५१ ॥  
  
चन्द्रबिन्दुसमायुक्तं हयग्रीवस्य बीजकम्।  
भैरवं पाण्डुनाथं च वनमालिस्वरूपिणम्॥ २.६३.१५२ ॥  
  
वाराहेम तु बीजेन पूजयेत् तु विधानतः।  
सपरौ द्वावनुस्वारविसर्गाभ्यां तु संयुतौ॥ २.६३.१५३ ॥  
  
महाभैरवमन्त्रेण भैरवान्तेन पूजयेत्।  
महोत्साहां महामायां द्वितीयाष्टाक्षरेण तु॥ २.६३.१५४ ॥  
  
देवीतन्त्रोदितेनैव पूजयेद् भूतिवृद्धये।  
आद्याक्षरं तु सामीन्दुबिन्दुभ्यां समलङ्कृतम्॥ २.६३.१५५ ॥  
  
स्वनाम्नश्चन्द्रवत्यास्तु पूजामन्त्रं प्रकीर्तितम्।  
सर्वलक्षणसम्पूर्णं सर्वालङ्कारभूषितम्॥ २.६३.१५६ ॥  
  
लौहित्यनदराजस्य ब्रह्मपुत्रस्य भूतिदम्।  
ब्रह्मबीजं तु मन्मत्रं वह्निभार्यान्तमिष्यते॥ २.६३.१५७ ॥  
  
द्वितीयं त्रिपुरारूपं तथैव तु तृतीयकम्।  
आवाहनार्थं देव्यास्तु चिन्तयेद् योनिमुद्रया॥ २.६३.१५८ ॥  
  
बन्धूकपुष्पसङ्काशां जटाजूटेन्दुमण्डिताम्।  
सर्वलक्षणसम्पूर्णां सर्वालङ्कारभूषिताम्॥ २.६३.१५९ ॥  
  
उद्यद्रविप्रभां पद्मपर्यङ्केषु सुसंस्थिताम्।  
मुक्तारत्नावलीयुक्तां पीनोन्नतपयोधराम्॥ २.६३.१६० ॥  
  
वलीविभङ्गचतुरामासवामोदमोदिताम्।  
नेत्राह्णादकरीं शुभ्रां क्षोमणीं जगतां तथा॥ २.६३.१६१ ॥  
  
त्रिनेत्रां योनिमुद्रायामीषद्धाससमायुताम्।  
नवयौवनसम्पन्नां मृणालाभचतुर्भुजाम्॥ २.६३.१६२ ॥  
  
वामार्धे पुस्तकं धत्ते अक्षमालां तु दक्षिणे।  
वामेनाभयदां देवीं दक्षिणार्धे वरप्रदाम्॥ २.६३.१६३ ॥  
  
स्रवद्रक्तौघसूर्याभां शिरोमालां तु बिभ्रतीम्।  
आपादलम्बिनीं कल्पद्रु ममासाद्य संस्थिताम्॥ २.६३.१६४ ॥  
  
कदम्बोपवनान्तस्थां कामाह्लादकरीं शुभाम्।  
द्वितीयां त्रिपुरां ध्यायेदेवंरूपां मनोहराम्॥ २.६३.१६५ ॥  
  
तृतीयं त्रिपुरारूपं शृणु वेतालभैरव।  
जवाकुसुमसङ्काशां मुक्तकेशीं शुभाननाम्॥ २.६३.१६६ ॥  
  
सदाशिवं हसन्तं तु प्रेतवद् विनिधाय वै।  
हृदये तस्य देवस्य ह्यर्द्धपद्मासनस्थिताम्॥ २.६३.१६७ ॥  
  
रक्तोत्पलैर्मिश्रितां तु मुण्डमालां पदानुगाम्।  
ग्रीवायां धारयन्ती तु पीनोन्नतपयोधराम्॥ २.६३.१६८ ॥  
  
चतुर्भुजां तथा नग्नां दक्षिणार्धेऽक्षमालिनीम्।  
वरदां तदधो वामे जगन्मायां तथाभयाम्॥ २.६३.१६९ ॥  
  
अधस्तु पुस्तकं धत्ते त्रिन्त्रां हसिताननाम्।  
स्रवद्रुधिरभोगार्तां तथा सर्वाङ्गसुन्दरीम्॥ २.६३.१७० ॥  
  
एवंविधं तृतीयं तु रूपं ध्यायेत् तु पूजकः।  
आद्यं तु वाग्भवं रूपं द्वितीयं कामराजकम्॥ २.६३.१७१ ॥  
  
डामरं मोहनं चापि तृतीयं परिकीर्तितम्।  
एकैकं तु त्रिरूपाणि प्राग्विचिन्त्यार्थसाधकः॥ २.६३.१७२ ॥  
  
मन्त्रत्रयेण प्रत्येकं हृदि षोडशकैस्तथा।  
पूजयेदुपचारैस्तु बहिर्यद्‌वत्तथैव च॥ २.६३.१७३ ॥  
  
मन्त्रत्रयं तथैकत्र कृत्वा च मनमूर्तयः।  
कर्तव्या एकतस्तत्र मध्यरूपे निवेशयेत्॥ २.६३.१७४ ॥  
  
नसापुटेन निःसार्य दक्षिणेनाथ तां पुनः।  
अवतार्य कराभ्यां तु देवीमावाहयेत् त्रिधा॥ २.६३.१७५ ॥  
  
गायत्रीत्रयमुचार्य स्नापयेत् प्रथमं तु ताम्।  
आवाहने तु मन्त्रोऽयं पठितव्यश्च साधकैः॥ २.६३.१७६ ॥  
  
एहि देवि शुभावर्ते यज्ञेऽस्मिन् मम सन्निधौ।  
अव्युच्छिन्नां ततः शुभ्रां वाचं कण्ठस्य देहि मे॥ २.६३.१७७ ॥  
  
एह्ये हि भगवत्यम्ब त्रिपुरे कामदायिनि।  
इमं भागबलिं गृह्य सान्निध्यमिह कल्पय॥ २.६३.१७८ ॥  
  
नारायण्यै च विद्महे वाग्मयायै च धीमहि।  
एवमुक्त्वा ततः पश्चात् तन्नो देवी प्रचोदयात्॥ २.६३.१७९ ॥  
  
नाराण्यै विद्महे त्वां चण्डिकाय च धीमहि।  
शेषभागे प्रयुञ्जीत तन्नः कुब्जि प्रचोदयात्॥ २.६३.१८० ॥  
  
महामायायै विद्महे त्वां सम्मोहिन्यै च धीमहि।  
पश्चादेवं प्रयुञ्जीत तन्नाश्चण्डि प्रचोदयात्॥ २.६३.१८१ ॥  
  
एतास्तु त्रिपुरादेव्या गायत्र्यः परिकीर्तिताः।  
प्रत्येकं स्नापनं कुर्यात् त्रिपुराणां च तिसृभिः॥ २.६३.१८२ ॥  
  
वाग्भवेन तु मन्त्रेण प्रथमं पूजयेच्छिवाम्।  
कामराजेन वै पश्चाड्‌डामरेणापि पूजयेत्॥ २.६३.१८३ ॥  
  
पश्चादेनां त्रिभिर्मन्त्रैकत्रैव तु पूजयेत्।  
ततो मन्त्रेण वै दद्यादुपचारांस्तु षोडश॥ २.६३.१८४ ॥  
  
कामाख्यातन्त्रगदितान् सम्पूज्याङ्गाक्षरान् पुनः।  
अङ्गत्यासस्य यन्मत्रैर्देव्या अङ्गानि पूजयेत्॥ २.६३.१८५ ॥  
  
शेषं तु मूलमन्त्रेण चाष्टाङ्गानां प्रपूजनम्।  
एकैकं प्रक्रमं पूज्य त्रिपुरायै नमस्ततः॥ २.६३.१८६ ॥  
  
नवधा पूजयेद् देवीं त्रिपुरां कामरूपिणीम्।  
उत्तरादिचतुष्पत्रे पद्मस्यैतान् प्रपूजयेत्॥ २.६३.१८७ ॥  
  
ब्रह्माणं माधवं शम्भुं भास्करं च तथैव च।  
ऐशान्यादिषु तेष्वेवं क्रमाद् देव्याः प्रपूजयेत्॥ २.६३.१८८ ॥  
  
जयन्तीं प्रथमं पश्चाद् वायव्यामपराजिताम्।  
नैर्ऋत्यां विजयां चैव तथाग्नेय्यां जयाह्वयाम्॥ २.६३.१८९ ॥  
  
त्रिकोणे केशरस्यान्ते कामं प्रीतिं रतिं तथा।  
पूजयेत् पञ्चबाणांश्च पुष्पं चापं च पुस्तिकाम्॥ २.६३.१९० ॥  
  
अक्षमालां पञ्चशरान् रत्नपर्यङ्कमेव च।  
प्रेतपद्मशिवं चैव सम्यक् तत्रैव पूजयेत्॥ २.६३.१९१ ॥  
  
सम्पूज्य पूर्ववन्मालां स्फाटिकामेव भैरव।  
आदायातोत्तरीयेण तामाच्छाद्य प्रयत्नतः॥ २.६३.१९२ ॥  
  
पूर्वोद्‌धृतं जपेत् सम्यक् साधकस्त्रिपुरामनुम्।  
जप्त्वा स्तुतिं पठित्वा च प्रणम्य च मुहूर्मुहुः॥ २.६३.१९३ ॥  
  
त्रिपुरायै बलिं दद्यात् सम्भवात् तत् त्रिजातिकम्।  
सफेनैस्तोयसंयुक्तैः शर्करामधुसैन्धवैः॥ २.६३.१९४ ॥  
  
अभ्युक्ष्य रुधिरं दद्यात् कामराजेन भैरव।  
छेदयेद् वाग्भवेनैव डामरैर्विहरेच्छिरः॥ २.६३.१९५ ॥  
  
यत्र यत्र बलिं दद्यात् साधको देवातर्च्चने।  
वैष्णवीतन्त्रकल्पोक्तमादद्यात् पूजने बलिम्॥ २.६३.१९६ ॥  
  
ततो देव्यै वलीन् दद्यादेतद्‌वर्णक्रमात् पुनः।  
गोक्षीरं ब्राह्मणों दद्याद् गव्यमाज्यं तु राजजः॥ २.६३.१९७ ॥  
  
वैश्यस्तु माक्षिकं दद्याच्छूद्रः पुष्पासवादिक्रम्।  
घ्रात्वा पुष्पमथैशान्यां निर्माल्यं निक्षिपेद् बुधः॥ २.६३.१९८ ॥  
  
निर्माल्यधारिणी चास्या देवी त्रिपुरचण्डिका।  
विसृज्यादौ योनिमुद्रां पद्ममुद्रां तथैव च॥ २.६३.१९९ ॥  
  
अर्धमुद्रां त्रिमुद्रां च प्रत्येकमपि दर्शयेत्।  
निर्माल्यमथ गृह्णीयात् कामराजह्वयेन तु॥ २.६३.२०० ॥  
  
एवं यः पूजयेद् देवी त्रिपुरां कामरूपिणीम्।  
स कामनाखिलान् प्राप्य देवीलोकमवाप्नुयात्॥ २.६३.२०१ ॥  
  
इति श्रीकालिकापुराणे त्रिपुरापूजने त्रिषष्टितमोऽध्यायः॥