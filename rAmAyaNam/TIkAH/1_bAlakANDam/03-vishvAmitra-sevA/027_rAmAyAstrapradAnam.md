+++
title = "०२७ रामायास्त्रप्रदानम्"
title_english = "027 vishvAmitra endows rAma with supernatural missiles"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-027-Ramaayastra_Pradhaanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/03-vishvAmitra-sevA/027_rAmAyAstrapradAnam.md">
<details><summary><h2>IITK ...{Loading}...</h2></summary>

Viswamitra confers celestial weapons on Rama



### श्लोकः
#### मूलम्
अथ तां रजनीमुष्य विश्वामित्रो महायशाः।  
प्रहस्य राघवं वाक्यमुवाच मधुराक्षरम्॥1.27.1॥

#### शब्दार्थः
अथ thereafter, महायशाः illustrious, विश्वामित्रः Visvamitra, तां रजनीम् that night, उष्य having  stayed, प्रहस्य smiling, राघवम् addresseing, मधुराक्षरम् with sweet accents, वाक्यम् these words, उवाच spoke.

#### आङ्ग्लानुवादः
The night over, illustrious Viswamitra called Rama with a sweet smile.



### श्लोकः
#### मूलम्
परितुष्टोऽस्मि भद्रं ते राजपुत्र महायशः।  
प्रीत्या परमया युक्तो ददाम्यस्त्राणि सर्वशः॥1.27.2॥

#### शब्दार्थः
महायशः of great renown, राजपुत्र O Prince, परितुष्टः अस्मि  I am extremely pleased, ते भद्रम् May you prosper, परमया प्रीत्या with great love and affection, युक्तः filled with, अस्त्राणि weapons, सर्वशः from all over, ददामि I shall give.

#### आङ्ग्लानुवादः
"O prince of great renown, I am extremely pleased. May you prosper Out of great love and affection for you I shall make over all the weapons.



### श्लोकः
#### मूलम्
देवासुरगणान्वापि सगन्धर्वोरगानपि।  
यैरमित्रान् प्रसह्याजौ वशीकृत्य जयिष्यसि॥1.27.3॥  
तानि दिव्यानि भद्रं ते ददाम्यस्त्राणि सर्वशः ।

#### शब्दार्थः
यैः by means of which, देवासुरगणान्वापि even multitude of devatas, asuras, सगन्धर्वोरगानपि nagas together with gandharvas, अमित्रान् enemies, आजौ in the battle, प्रसह्य forcibly, वशीकृत्य taking them captives, जयिष्यसि you will vanquish, तानि दिव्यानि such celestial,   अस्त्राणि weapons, सर्वशः completely, ददामि I shall give, ते भद्रम् May you prosper.

#### आङ्ग्लानुवादः
With the help of these celestial weapons, you will vanquish even gods and demons, serpents together with gandharvas if they challenge you to a battle as enemies and take them as captives. I shall confer on you all such weapons. May you prosper



### श्लोकः
#### मूलम्
दण्डचक्रं महद्दिव्यं तव दास्यामि राघव॥1.27.4॥  
धर्मचक्रं ततो वीर कालचक्रं तथैव च।  
विष्णुचक्रं तथात्युग्रमैन्द्रमस्त्रं तथैव च॥1.27.5॥  
वज्रमस्त्रं नरश्रेष्ठ शैवं शूलवरं तथा।  
अस्त्रं ब्रह्मशिरश्चैव ऐषीकमपि राघव॥1.27.6॥  
ददामि ते महाबाहो ब्राह्ममस्त्रमनुत्तमम्।

#### शब्दार्थः
राघव Rama, महत् great, दिव्यम् celestial, दण्डचक्रम् Danda chakra, तव to you, दास्यामि I shall grant, नरश्रेष्ठ O Best among men, महाबाहो mighty armed one, वीर heroic, राघव Rama, ततः thereafter, धर्मचक्रम् Dharma chakra तथैव च also, कालचक्रम् Kala chakra, तथा  also, विष्णुचक्रम् Visnu chakra, तथैव च also,  ऐन्द्रम् अस्त्रम्  IndraAstra, वज्रम् अस्त्रम् Vajra astra, तथा thereafter, शैवम् relating to Shiva, शूलवरम् superior spear, ब्रह्मशिर known as Brahma Shira, अस्त्रम् astra, ऐषीकमपि Ishika astra, अनुत्तमम् highly superior, ब्राह्मम् अस्त्रम् Brahma astra, ते to you, ददामि I shall give.

#### आङ्ग्लानुवादः
Mighty armed, heroic Rama I shall grant you the great celestial dandachakra. O best among men I shall grant you dharmachakra, kalachakra, visnuchakra, indraastra, vajraastra and the great, trident of Siva, brahmashirastra, ishika astra and highly superior brahmaastra.



### श्लोकः
#### मूलम्
गदे द्वे चैव काकुत्स्थ मोदकी शिखरी उभे॥1.27.7॥  
प्रदीप्ते नरशार्दूल प्रयच्छामि नृपात्मज।

#### शब्दार्थः
काकुत्स्थ born in the race of Kakutstha, नरशार्दूल best among men, नृपात्मज O Prince, Rama, प्रदीप्ते shining, द्वे two, मोदकी शिखरी Modaki and Shikhari, गदे two Maces, उभे both of them, प्रयच्छामि I shall give.

#### आङ्ग्लानुवादः
Born in the race of kakutstha and a tiger among men, O Rama I shall also grant two  shining maces known as modaki and shikhari.



### श्लोकः
#### मूलम्
धर्मपाशमहं राम कालपाशं तथैव च॥1.27.8॥  
पाशं वारुणमस्त्रं च ददाम्यहमनुत्तमम्।

#### शब्दार्थः
राम O Rama, अहम् I, धर्मपाशम् Dharma Pasa, तथैव च and also, कालपाशम् Kala Pasa, वारुणम् relating to Varuna, पाशम् Pasa, अस्त्रं च and also an astra, अनुत्तमम् च highly superior,  ददामि I shall grant.

#### आङ्ग्लानुवादः
Rama, I shall grant dharmapasa, kalapasa, varuna pasa, too unique weapons.



### श्लोकः
#### मूलम्
अशनी द्वे प्रयच्छामि शुष्कार्द्रे रघुनन्दन॥1.27.9॥  
ददामि चास्त्रं पैनाकमस्त्रं नारायणं तथा।

#### शब्दार्थः
रघुनन्दन O Descendent of Raghu, Rama, शुष्कार्द्रे Shuska and Ardra, (dry and wet), द्वे two, अशनी thunderbolts, पैनाकम् अस्त्रम् Painaka astra, तथा and, नारायणम् अस्त्रम् Narayana astra, ददामि I shall grant.

#### आङ्ग्लानुवादः
O descendant of Raghu I shall grant you two thunderbolts named shuska and ardra (dry and wet), painaka astra and narayanaastra.



### श्लोकः
#### मूलम्
आग्नेयमस्त्रं दयितं शिखरं नाम नामतः॥1.27.10॥  
वायव्यं प्रथनं नाम ददामि च तवानघ ।

#### शब्दार्थः
अनघ O Blemishless one, नामतः by name, शिखरं नाम wellknown as Sikhara, दयितम् a dear one,  आग्नेयम् अस्त्रम् Agneya astra, प्रथनं नाम by name Prathana, वायव्यम् Vayavya astra, तव to you, ददामि shall grant.

#### आङ्ग्लानुवादः
O blemishless Rama I shall grant you agneyaastra known as sikhara which is my  
favour weapon and vayavyaastra  known as prathana৷৷



### श्लोकः
#### मूलम्
अस्त्रं हयशिरो नाम क्रौञ्चमस्त्रं तथैव च।  
शक्तिद्वयं च काकुत्स्थ ददामि तव राघव॥1.27.11॥

#### शब्दार्थः
काकुत्स्थ born in the Kakutstha race, राघव Rama, हयशिरो नाम named Hayasira, अस्त्रम् astra, तथैव च also, क्रौञ्चमस्त्रम् Krauncha astra, शक्तिद्वयं च two powers, तव to you, ददामि I shall grant.

#### आङ्ग्लानुवादः
O Rama bron in the Kakutstha race, I shall grant you two powers named hayasira (Horse head) and kraunchaastra.



### श्लोकः
#### मूलम्
कङ्कालं मुसलं घोरं कापालमथ कङ्कणम्।  
धारयन्त्यसुरा यानि ददाम्येतानि सर्वशः॥1.27.12॥

#### शब्दार्थः
घोरम् dreadful, कङ्कालम् Kankala, मुसलम् pounding pestle, कापालम् Kapala, अथ and, कङ्कणम् Kankana, यानि all these, असुराः asuras, धारयन्ति are holding, एतानि such weapons, सर्वशः completely, ददामि I shall grant.

#### आङ्ग्लानुवादः
I shall grant all these weapons, the dreadful kankala, pestle kapala and kankana used by asuras.



### श्लोकः
#### मूलम्
वैद्याधरं महास्त्रं च नन्दनं नाम नामतः।  
असिरत्नं महाबाहो ददामि च नृपात्मज॥1.27.13॥

#### शब्दार्थः
महाबाहो O Mighty armed one, नृपात्मज O Prince, वैद्याधरम् pertaining to Vaidyadharas, महास्त्रं च maha astra, नामतः by name, नन्दनं नाम known as Nandana, असिरत्नम् excellent scimitar, ददामि I shall grant.

#### आङ्ग्लानुवादः
O mightyarmed prince, I shall grant mahaastra, vaidyadhara and an excellent scimitar known as nandana.



### श्लोकः
#### मूलम्
गान्धर्वमस्त्रं दयितं मानवं नाम नामतः।  
प्रस्वापनप्रशमने दद्मि सौरं च राघव॥1.27.14॥

#### शब्दार्थः
राघव O Rama, गान्धर्वम् अस्त्रम् Gandharva astra, नामतः by name, मानवं नाम known as Manava, दयितम् much favoured, प्रस्वापन प्रशमने inducing and suppressing sleep, सौरं च Saura astra, दद्मि I shall grant.

#### आङ्ग्लानुवादः
Rama, I shall grant two much favoured weapons namely gandharvaastras, manava  astra, which induce and suppress sleep and sauraastra as well.



### श्लोकः
#### मूलम्
दर्पणं शोषणं चैव सन्तापनविलापने।  
मदनं चैव दुर्धर्षं कन्दर्पदयितं तथा॥1.27.15॥  
पैशाचमस्त्रं दयितं मोहनं नाम नामतः।  
प्रतीच्छ नरशार्दूल राजपुत्र महायशः॥1.27.16॥

#### शब्दार्थः
महायशः O Highly renowned one, नरशार्दूल O Best among men, राजपुत्र O Prince, दर्पणम् darpana, शोषणं चैव soshana(the parching weapon), सन्तापनविलापने Santhapana, Vilapana (those which induce sorrow and wailing), तथा also, दुर्धर्षम् unassailable, कन्दर्पदयितम् favoured by Manmatha, मदनं च Madana, नामतः by name, मोहनं नाम known as Mohana, दयितम् favoured one, पैशाचम् अस्त्रम् Paisacha Astra, प्रतीच्छ you may receive.

#### आङ्ग्लानुवादः
O renowned prince, best among men, receive these astras known as darpana, soshana, santhapana, vilapana, madana astra, the unassailable one favoured by kamadeva  and the paisacha astra known as mohana favoured by demons.



### श्लोकः
#### मूलम्
तामसं नरशार्दूल सौमनं च महाबल।  
संवर्धं चैव दुर्धर्षं मौसलं च नृपात्मज॥1.27.17॥  
सत्यमस्त्रं महाबाहो तथा मायाधरं परम्।  
घोरं तेजः प्रभं नाम परतेजोऽपकर्षणम्॥1.27.18॥  
सौम्यास्त्रं शिशिरं नाम त्वष्टुरस्त्रं सुदामनम्।  
दारुणं च भगस्यापि शितेषु मथ मानवम्॥1.27.19॥

#### शब्दार्थः
नरशार्दूल O Best among men, महाबल highly strong, नृपात्मज O Prince, तामसम् Tamasa, सौमनं चैव Saumana, दुर्धर्षम् चैव also unassilable, संवर्धं Samavardha, मौसलम् Mausala, सत्यम् अस्त्रम् Satya astra, परम् supreme, मायाधरम् Maya dhara astra, परतेजोपकर्षणम् removing the energy of the opponent, घोरम् fearful, तेजः प्रभम् नाम named Teja Prabha, शिशिरं नाम named Sisira, सौम्यास्त्रम् Saumya astra(a soft weapon), सुदामनम् supremely formidable, त्वष्टुः Twashtu's, अस्त्रम् astra, भगस्य Bhaga's, दारुणम् terrible, शितेषुम् sharparrowed astra, अथ and, मानवम् Manava, प्रतीच्छस्व accept.

#### आङ्ग्लानुवादः
O tiger among men mighty prince, accept tamasa and saumanaastras, the unassailable, samavardha weapon, mausala, satyaastra, the supreme mayadhara astra, the terrible tejaprabhaastra capable of removing the energy of the opponent, a soft weapon called sisira, supremely formidable twashtus astra, Bhaga's terrible shiteshuastra (sharp arrowed one) and manava astra.



### श्लोकः
#### मूलम्
एतान् राम महाबाहो कामरूपान् महाबलान् ।  
गृहाण परमोदारान् क्षिप्रमेव नृपात्मज॥1.27.20॥

#### शब्दार्थः
महाबाहो O Mighty armed one, नृपात्मज O Prince, राम O Rama, कामरूपान् capable of  assuming any form at will, महाबलान् mighty, परमोदारान् highly exalted, एतान् these astras, क्षिप्रमेव immediately, गृहाण you may receive.

#### आङ्ग्लानुवादः
O Rama mightyarmed prince, receive these mighty and highly exalted  astras capable of assuming at once any form at will".



### श्लोकः
#### मूलम्
स्थितस्तु प्राङ्मुखो भूत्वा शुचिर्मुनिवरस्तदा।  
ददौ रामाय सुप्रीतो मन्त्रग्राममनुत्तमम्॥1.27.21॥

#### शब्दार्थः
तदा thereafter, मुनिवर he exalted one among ascetics, शुचि having purified himself, प्रङ्मुखः turning his face towards east, स्थितः भूत्वा standing, सुप्रीतः wellpleased, रामाय for Rama, अनुत्तमम् preeminently best, मन्त्रग्रामम् collection of mantras, ददौ gave.

#### आङ्ग्लानुवादः
Viswamitra, the greatest ascetic after the purification ritual stood with his face turned  east and happily, conferred on Rama collection of the unique mantras.



### श्लोकः
#### मूलम्
सर्वसङ्ग्रहणं येषां दैवतैरपि दुर्लभम्।  
तान्यस्त्राणि तदा विप्रो राघवाय न्यवेदयत्॥1.27.22॥

#### शब्दार्थः
येषाम् of those weapons', सर्वसङ्ग्रहणम् complete acquisition, दैवतैरपि even by  the celestials, दुर्लभम् difficult to be attained, तानि such, अस्त्राणि astras, तदा then, विप्रः Visvamitra, राघवाय for Rama, न्यवेदयत् made known.

#### आङ्ग्लानुवादः
The sage offered Rama the complete collection of those weapons which even the celestials find it difficult to acquire.



### श्लोकः
#### मूलम्
जपतस्तु मुनेस्तस्य विश्वामित्रस्य धीमतः।  
उपतस्थुर्महार्हाणि सर्वाण्यस्त्राणि राघवम्॥1.27.23॥

#### शब्दार्थः
धीमतः of the sagacious, तस्य मुनेः ascetic Viswamitra, जपतः while muttering in a subdued tone, महार्हाणि venerable, अस्त्राणि astras, सर्वाणि all, राघवम् for Rama, उपतस्थुः (reached) served.

#### आङ्ग्लानुवादः
While the sagacious ascetic Viswamitra was muttering the mystic terms of these venerable astras (addressing their respective deities), all these weapons (with their mystic power) attended on Rama.



### श्लोकः
#### मूलम्
ऊचुश्च मुदितास्सर्वे रामं प्राञ्जलयस्तदा।  
इमे स्म परमोदाराः किङ्करास्तव राघव॥1.27.24॥

#### शब्दार्थः
परमोदाराः highly munificient, सर्वे all presiding deities of the weapons, तदा then, प्रञ्जलयः with folded palms, ऊचुश्च uttered, राघव Rama, इमे स्म here we are, तव your, किङ्कराः servants.

#### आङ्ग्लानुवादः
The munificient presiding deities of the weapons with folded palms addressed these words to Rama saying, "Here we are, at you disposal ".



### श्लोकः
#### मूलम्
प्रतिगृह्य च काकुत्स्थः समालभ्य च पाणिना।  
मानसा मे भविष्यध्वमिति तानभ्यचोदयत्॥1.27.25॥

#### शब्दार्थः
काकुत्स्थ O Rama, प्रतिगृह्य haivng received them, पाणिना with hand, समालभ्य touching them, मे my, मानसाः भविष्यध्वम् इति be recorded in my mind, saying so, तान् them, अभ्यचोदयत् ordered them.

#### आङ्ग्लानुवादः
Rama received the astras he felt with his hands and commanded them saying, "Live in my mind" (serve me whenever I remember you).



### श्लोकः
#### मूलम्
ततः प्रीतमना रामो विश्वामित्रं महामुनिम्।  
अभिवाद्य महातेजा गमनायोपचक्रमे॥1.27.26॥

#### शब्दार्थः
ततः thereafter, महातेजाः highly splendorous, रामः Rama, प्रीतमनाः with pleased mind , विश्वामित्रं Visvamitra, महामुनिम् mighty ascetic, अभिवाद्य bowing with respect, गमनाय for  his journey, उपचक्रमे commenced.

#### आङ्ग्लानुवादः
Thereafter, the cheerful Rama, bowed to the mighty ascetic Viswamitra and commenced his journey.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे सप्तविंशस्सर्गः॥  
Thus ends the twentyseventh sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/03-vishvAmitra-sevA/027_rAmAyAstrapradAnam.md">
<details><summary><h2>भूषणम् ...{Loading}...</h2></summary>



अथ तां रजनीमुष्य विश्वामित्रो महायशाः ।  

प्रहस्य राघवं वाक्यमुवाच मधुराक्षरम्  ॥  १।२७।१  ॥   

अस्त्रगणलाभः सप्तविंशे अथेत्यादि । उष्य उषित्वा । प्रहस्य प्रहर्षेण
मन्दहासं कृत्वा  ॥  १।२७।१  ॥   

  

परितुष्टो ऽस्मि भद्रं ते राजपुत्र महायशः ।  

प्रीत्या परमया शुक्तो ददाम्यस्त्राणि सर्वशः  ॥  १।२७।२  ॥   

परीति । महायश इति सम्बुद्धित्वान्न दीर्घः । प्रीत्या परमया युक्त इति
परितुष्टो ऽस्मीत्यस्यानुवादः । सर्वशः सर्वाणि  ॥  १।२७।२  ॥   

  

देवासुरगणान् वापि सगन्धर्वोरगानपि ।  

यैरमित्रान् प्रसह्याजौ वशीकृत्य जयिष्यसि  ॥  १।२७।३  ॥   

देवेति । आजौ युद्धे । जयिष्यसि, स्वार्थे णिच्  ॥  १।२७।३  ॥   

  

तानि दिव्यानि भद्रं ते ददाम्यस्त्राणि सर्वशः ।  

दण्डचक्रं महद्दिव्यं तव दास्यामि राघव  ॥  १।२७।४  ॥   

तानीति । दण्डचक्रादयश्चक्रभेदाः  ॥  १।२७।४  ॥   

  

धर्मचक्रं ततो वीर कालचक्रं तथैव च ।  

विष्णुचक्रं तथात्युग्रमैन्द्रमस्त्रं तथैव च  ॥  १।२७।५  ॥   

वज्रमस्त्रं नरश्रेष्ठ शैवं शूलवरं तथा ।  

अस्त्रं ब्रह्मशिरश्चैव ऐषीकमपि राघव ।  

ददामि ते महाबाहो ब्राह्ममस्त्रमनुत्तमम्  ॥  १।२७।६  ॥   

धर्मेति । सार्द्धश्लोकद्वयमेकान्वयम् । शूलवरं शूलश्रेष्ठम् । ब्रह्मशिरः
ब्रह्मास्त्रादन्यत्  ॥  १।२७।५,६  ॥   

  

गदे द्वे चैव काकुत्स्थ मोदकी शिखरी उभे ।  

प्रदीप्ते नरशार्दूल प्रयच्छामि नृपात्मज  ॥  १।२७।७  ॥   

गदे इति । मोदकीशिखरीसञ्ज्ञे ये द्वे गदे स्तः ते उभे दास्यामीति सम्बन्धः
 ॥  १।२७।७  ॥   

  

धर्मपाशमहं राम कालपाशं तथैव च ।  

पाशं वारुणमस्त्रं च ददाम्यहमनुत्तमम्  ॥  १।२७।८  ॥   

धर्मेति । वारुणमित्यस्य काकाक्षिन्यायेनोभयत्रान्वयः  ॥  १।२७।८  ॥   

  

अशनी द्वे प्रयच्छामि शुष्कार्द्रे रघुनन्दन ।  

ददामि चास्त्रं पैनाकमस्त्रं नारायणं तथा  ॥  १।२९।९  ॥   

अशनी इति । शुष्काशनिराद्राशनिरित्यन्वयः । पिनाकिन इदं पैनाकम्  ॥  १।२७।९
 ॥   

  

आग्नेयमस्त्रं दयितं शिखरं नाम नामतः ।  

वायव्यं प्रथनं नाम ददामि च तवानघ  ॥  १।२७।१०  ॥   

आग्नेयमिति । आग्नेयम् अग्निदेवताकम् । दयितम्, अग्नेरिति शेषः  ॥  १।२७।१०
 ॥   

  

अस्त्रं हयशिरो नाम क्रौञ्चमस्त्रं तथैव च ।  

शक्तिद्वयं च काकुत्स्थ ददामि तव राघव  ॥  १।२७।११  ॥   

अस्त्रमिति । शक्तिद्वयं विष्णुशक्तिः रुद्रशक्तिश्चेति  ॥  १।२७।११  ॥   

  

कङ्कालं मुसलं घोरं कापालमथ कङ्कणम् ।  

धारयन्त्यसुरा यानि ददाम्येतानि सर्वशः  ॥  १।२७।१२  ॥   

कङ्कालमिति । स्पष्टम्  ॥  १।२७।१२  ॥   

  

वैद्याधरं महास्त्रं च नन्दनं नाम नामतः ।  

असिरत्नं महाबाहो ददामि नृवरात्मज  ॥  १।२७।१३  ॥   

वैद्याधरमिति । वैद्याधरं नन्दनं नामासिरत्नम्, महास्त्रमित्यर्थः ।
असिर्हि विद्याधरास्त्रम्  ॥  १।२७।१३  ॥   

  

गान्धर्वमस्त्रं दयितं मानवं नाम नामतः ।  

प्रस्वापनप्रशमने दद्मि सौरं च राघव  ॥  १।२७।१४  ॥   

गान्धर्वमिति । प्रस्वापनप्रशमने च गान्धर्वे  ॥  १।२७।१४  ॥   

  

दर्पणं शोषणं चैव सन्तापनविलापने ।  

मदनं चैव दुर्द्धर्षं कन्दर्पदयितं तथा  ॥  १।२७।१५  ॥   

दर्पणमिति । विलापयति परिदेवयतीति विलापनम् । मदयतीति मदनम्  ॥  १।२७।१५
 ॥   

  

पैशाचमस्त्रं दयितं मोहनं नाम नामतः ।  

प्रतीच्छ नरशार्दूल राजपुत्र महायशः  ॥  १।२७।१६  ॥   

पैशाचमिति । प्रतीच्छ गृहाण  ॥  १।२७।१६  ॥   

  

तामसं नरशार्दूल सौमनं च महाबल ।  

संवर्तं चैव दुर्द्धर्षं मौसलं नाम नामतः  ॥  १।२७।१७  ॥   

तामसमिति । मुसलान्मौसलमन्यत्  ॥  १।२७।१७  ॥   

  

सत्यमस्त्रं महाबाहो तथा मायाधरं परम् ।  

घोरं तेजःप्रभं नाम परतेजो ऽपकर्षणम्  ॥  १।२७।१८  ॥   

सत्यमिति । स्पष्टम्  ॥  १।२७।१८  ॥   

  

सौम्यास्त्रं शिशिरं नाम त्वाष्ट्रमस्त्रं सुकामदम् ।  

दारुणं च भगस्यापि शीतेषुमथ मानवम्  ॥  १।२७।१९  ॥   

सौम्येति । शीतेषुं शीतेषुनामकम्  ॥  १।२७।१९  ॥   

  

एतान् राम महाबाहो कामरूपान् महाबलान् ।  

गृहाण परमोदारान् क्षिप्रमेव नृपात्मज  ॥  १।२७।२०  ॥   

एतानिति । कामरूपान् ऐच्छिकशरीरान्  ॥  १।२७।२०  ॥   

  

स्थितस्तु प्राङ्मुखो भूत्वा शुचिर्मुनिवरस्तदा ।  

ददौ रामाय सुप्रीतो मन्त्रग्राममनुत्तमम्  ॥  १।२७।२१  ॥   

स्थित इति । मन्त्रग्राममित्यनेन पूर्वोक्तास्त्रप्रदानं नाम
तत्तन्मन्त्रप्रदानमित्युक्तं भवति । तेषां
कृशाश्वजन्यत्वमधिष्ठातृदेवताद्वारा  ॥  १।२७।२१  ॥   

  

सर्वसङ्ग्रहणं येषां दैवतैरपि दुर्लभम् ।  

तान्यस्त्राणि तदा विप्रो राघवाय न्यवेदयत्  ॥  १।२७।२२  ॥   

सर्वेति । सर्वसङ्ग्रहणं कार्त्स्न्येन सङ्ग्रहणम्  ॥  १।२७।२२  ॥   

  

जपतस्तु मुनेस्तस्य विश्वामित्रस्य धीमतः ।  

उपतस्थुर्महार्हाणि सर्वाण्यस्त्राणि राघवम्  ॥  १।२७।२३  ॥   

जपत इति । अस्त्रमन्त्रान् दत्त्वा मन्त्रदेवता अपि रामाज्ञानुवर्तिनीः
कारयितुं ताः स्मृत्वा जपतो विश्वामित्रस्याज्ञया राघवम् उपतस्थुः सिषेविरे
 ॥  १।२७।२३  ॥   

  

ऊचुश्च मुदिताः सर्वे रामं प्राञ्जलयस्तदा ।  

इमे स्म परमोदाराः किङ्करास्तव राघव  ॥  १।२७।२४  ॥   

ऊचुरिति । राघवेत्यनन्तरमितिकरणं बोध्यम्  ॥  १।२७।२४  ॥   

  

प्रतिगृह्य च काकुत्स्थः समालभ्य च पाणिना ।  

मानसा मे भविष्यध्वमिति तानभ्यचोदयत्  ॥  १।२७।२५  ॥   

प्रतिगृह्य अस्त्रसेवामङ्गीकृत्य । समालभ्य संस्पृश्य "आलम्भः
स्पर्शहिंसयोः" इत्यमरः । मानसाः मनो ऽनुसारिणः, चिन्तामात्रे उपस्थिता इति
यावत् । भविष्यध्वं भवत, मानसास्सन्तो मां प्राप्नुतेति वार्थः । "भू
प्राप्तौ" इतिधातुः  ॥  १।२७।२५  ॥   

  

ततः प्रीतमना रामो विश्वामित्रं महामुनिम् ।  

अभिवाद्य महातेजा गमनायोपचक्रमे  ॥  १।२७।२६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे सप्तविंशः सर्गः  ॥ 
२७  ॥   

तत इति । गमनाय गन्तुम् "तुमर्थाच्च भाववचनात्" इति चतुर्थी  ॥  १।२७।२६
 ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने सप्तविंशः सर्गः  ॥  २७  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/03-vishvAmitra-sevA/027_rAmAyAstrapradAnam.md">
<details><summary><h2>शिरोमणी ...{Loading}...</h2></summary>



अथेति । महायशाः विश्वामित्रः तां रजनीमथोष्य समङ्गलं निवासं कृत्वा
प्रहस्य मधुराक्षरं मधुराक्षरयुक्तं वाक्यं राघवमुवाच । अथशब्दो मङ्गलार्थः
। ल्यबार्षः  ॥  १।२७।१  ॥   

  

तद्वचनमेवाह परीत्यादिभिः । हे महायशः राजपुत्र अहं परितुष्टः प्रसन्नो
ऽस्मि । अतस्ते भद्रं कल्याणमस्तु । अत एव परमया अत्युत्कृष्टया प्रीत्या
त्वद्विषयकप्रेम्णा युक्तो ऽहं सर्वशः  

निखिलान्यस्त्राणि ते ददामि । ते इत्युभयान्वयि  ॥  १।२७।२  ॥   

  

अस्त्रग्रहणे प्रयोजनं बोधयन्नाह देवेत्यादि । यैः अस्त्रैः
सगन्धर्वोरगान्गन्धर्वोरगसहितान्देवासुरगणान् अपिना मनुष्यादीनपि
अमित्राञ्छत्रून् आजौ सङ्ग्रामे प्रसह्य हठात् वशीकृत्य जयिष्यसि । तानि
सर्वशो निखिलानि दिव्यानि अस्त्राणि ते तुभ्यं ददामि । अतस्ते भद्रं
कल्याणमेवास्तु सार्धश्लोक एकान्वयी । वाशब्द एको ऽपिशब्दश्च एवार्थे  ॥ 
१।२७।३  ॥   

  

नामतो ऽस्त्राणि बोधयन्नाह दण्डचक्रमित्यादिभिः ।
दण्डचक्रादयस्तत्तन्नामकास्त्रभेदाः । शूलवरं शूलश्रेष्ठम् । शूलवतमिति
भट्टसम्मतः पाठः । शूलवतनामकमित्यर्थः  ॥  १।२७।४,५  ॥   

  

अस्त्रमिति । ब्रह्मशिरोरूपमस्त्रमित्यर्थः । इदं च ब्रह्मास्त्रादन्यदिति
वक्ष्यमाणेन न पौनरुक्त्यम्  ॥  १।२७।६  ॥   

  

गदे इति । मोदकीशिखरीनामके इत्यर्थः  ॥  १।२७।७  ॥   

  

धर्मेति । अनुत्तममतिश्रेष्ठम्  ॥  १।२७।८  ॥   

  

अशनी इति  ॥  १।२७।९  ॥   

  

आग्नेयमिति । तद्देवताकमित्यर्थः  ॥  १।२७।१०  ॥   

  

अस्त्रमिति । शक्तिद्वयं विष्णोः रुद्रस्य चेत्यर्थः  ॥  १।२७।११  ॥   

  

कङ्कालमिति । एतन्नामकादीनि ददामि  ॥  १।२७।१२  ॥   

  

वैद्याधरमिति । विद्याधरसम्बन्धि महास्त्रं नन्दनं नामासिरत्नमिति सम्बन्धः
 ॥  १।२७।१३  ॥   

  

गान्धर्वमिति  ॥  १।२७।१४  ॥   

  

धर्षणमिति । विलापनं रोदनकारकम्  ॥  १।२७।१५  ॥   

  

पैशाचमिति । प्रतीच्छ गृहाण  ॥  १।२७।१६  ॥   

  

तामसमिति । मौसलं मुसलाद्भिन्नमस्त्रविशेषः  ॥  १।२७।१७  ॥   

  

सत्यमिति  ॥  १।२७।१८  ॥   

  

सौम्येति । शीतेषुं शीतेषुसञ्ज्ञकम्  ॥  १।२७।१९  ॥   

  

एतानिति । हे महाबाहो नृषात्मज राम । कामरूपान्
ईप्सितरूपधारणसमर्थान्महाबलानतिबलिन
परमोदारानीप्सितदातृ़नेतानस्त्रग्रामान् क्षिप्रं शीघ्रमेव त्वं गृहाण  ॥ 
१।२७।२०  ॥   

  

स्थित इति । तदा तस्मिन्काले शूचिः कृतस्नानादिक्रियः सुप्रीतः
रामविषयकप्रीतिविशिष्टः प्राङ्मुखी भूत्वा स्थितः मुनिवरः विश्वामित्रः
मन्त्रग्रामं मन्त्रसमूहमनुस्मरन् तत्तदस्त्रनियोजकत्वेन अनुस्मारयन् रामाय
ददौ । तुना लक्ष्मणाय च ददौ । स्मरन्निति अन्तर्भावितणिजर्थः । तेन
रामज्ञानविषयीभूता एव ते मन्त्राः इति बोधितम् । तेन मन्त्रग्रहणं
मर्यादापालनायैवेति ध्वनितम्  ॥  १।२७।२१  ॥   

  

सर्वेति । येषामस्त्राणां यैरस्त्रैः सर्वसङ्ग्रहणं निखिलविषयकज्ञानमत एव
दैवतैरपि दुर्लभं दुष्प्रापं दुर्ज्ञेयमिति यावत् तानि सर्वाण्यस्त्राणि
तदास्त्रमन्त्रदानोत्तरकाले विप्रो विश्वामित्रो राघवाय रामलक्ष्मणाय
न्यवेदयत्  ॥  १।२७।२२  ॥   

  

अस्त्रप्रदानकाले ऽस्त्रवृत्तं बोधयन्नाह जपत इत्यादिसार्धश्लोकद्वयेन ।
जपतस्तत्तदस्त्रतत्तन्मन्त्रानुच्चारयतः धीमतः प्रशस्तबुद्धिविशिष्टस्य
मुनेः राममननशीलस्य तस्य प्रसिद्धस्य विश्वामित्रस्य महार्हार्णि
अतिपूज्यानि सर्वाणि निखिलान्यस्त्राणि राघवं रामलक्ष्मणमुपतस्थुः सशरीराणि
प्रापुः । तुना नेमुश्च  ॥  १।२७।२३  ॥   

  

ऊचुरिति । मुदिताः रामदर्शनजनितप्रमोदं प्राप्ताः अत एव प्राञ्जलयः सर्वे
अस्त्रसमूहाः तदा  

उपस्थितिकाले एव ऊचुः । तद्वचनमेवाह हे परमोदार राघव राम इमे वयं तव
किङ्करा भृत्याः अतः यद्यदिच्छसि तत्सर्वं वयं करवामैव । ते भद्रं
कल्याणमस्तु । सार्धश्लोक एकान्वयी चवैशब्दौ एवार्थौ । स्मशब्दो हेत्वर्थे
 ॥  १।२७।२४२५  ॥   

  

तत इति । ततः अस्त्रप्रार्थनानन्तरमेव महाबलैः अतिबलविशिष्टैः तैः अस्त्रैः
इत्यनेन प्रकारेण उक्तः प्रार्थितः स प्रसन्नात्मा प्रसन्नचित्तः
काकुत्स्थः रामः प्रतिगृह्य मदीया भवन्तः इति स्वीकृत्य पाणिना समालभ्य
संस्पृश्य च मे मानसाः मनोधीनत्वं यूयं भविष्यध्वं प्राप्नुत इति
तानस्त्रग्रामानभ्यचोदयदाज्ञापयत् । मानसशब्दो भावप्रधानः भूः
प्राप्त्यर्थकः अत एव आत्मनेपदसिद्धिः । सार्धश्लोक एकान्वयी । एकश्चकार
एवार्थे  ॥  १।२७।२६  ॥   

  

तत इति । ततः अस्त्रस्वीकारानन्तरं प्रीतमनाः महातेजाः
समाधिकरहितप्रतापविशिष्टः रामः महामुनिं विश्वामित्रमभिवाद्य प्रणम्य गमनाय
गमनं कर्तुमुपचक्रमे प्रारभत  ॥  १।२७।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे सप्तविंशः
सर्गः  ॥  २७  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/03-vishvAmitra-sevA/027_rAmAyAstrapradAnam.md">
<details><summary><h2>तिलकम् ...{Loading}...</h2></summary>



अथेति । उष्येत्यार्षम् । प्रहस्य विजयशालिरामदर्शनजसन्तोषजो हासः  ॥ 
१।२७।१  ॥   

  

सर्वशः सर्वाणि  ॥  १।२७।२  ॥   

  

देवासुरगणान्वापि । वाशब्दश्चार्थे । गन्धर्वोरगसहितदेवासुरगणरूपशत्रूनपि
प्रसह्य बलेन जयिष्यसि जेष्यसि । यदि वधे दया तदा वशीकृत्य
सम्मोहनास्त्रादिना जेष्यसि । अन्येषां तु का गणनेति भावः  ॥  १।२७।३  ॥   

  

दण्डचक्रादयो ऽस्त्रभेदाः  ॥  १।२७।४,५  ॥   

  

शूलवतम् शूलवतनामकम् । क्वचित्तु "शूलवरम्" इति पाठः । ब्रह्मशिरोस्त्रम्
ब्रह्मास्त्रादन्यत्  ॥  १।२७।६  ॥   

  

गदे द्वे मोदकीशिखरीसञ्ज्ञे द्वे गदे गदासञ्ज्ञके अस्त्रे  ॥  १।२७।७,८  ॥   

  

अस्त्रं च । वारुणास्त्रं चेत्यर्थः । शुष्कार्द्रसञ्ज्ञके द्वे अशनी
अशनीसञ्ज्ञके अस्त्रे  ॥  १।२७।९  ॥   

  

पिनाकिन इदं पैनाकम् । दयितम् । अग्नेरिति शेषः । शिखरं नाम शिखरमिति
प्रसिद्धम्  ॥  १।२७।१०  ॥   

  

प्रथमम् मुख्यम्  ॥  १।२७।११  ॥   

  

कङ्कालादीन्यसुरधार्यास्त्राणि  ॥  १।२७।१२  ॥   

  

यानि रक्षसां वधार्थं समर्थानि, एतानि ददामीत्यन्वयः । वैद्याधरं
विद्याधरसम्बन्धि । नन्दनं नामासिरत्नमित्यन्वयः । यतो ऽस्त्रादसीनां
प्रादुर्भाव इति भावः  ॥  १।२७।१३,१४  ॥   

  

दद्मीत्यार्षम् । प्रशमनम् रिपूणां क्रोधशामकमस्त्रम् । विलापनम्
परिदेवनकारकम्  ॥  १।२७।१५  ॥   

  

मादनम् शत्रूणां मदजनकम् । दुर्धर्षमित्याद्यस्य विशेषणम्  ॥  १।२७।१६  ॥   

  

प्रतीच्छ गृहाण  ॥  १।२७।१७  ॥   

  

मौसलमासुरमुसलादन्यत्  ॥  १।२७।१८२१  ॥   

  

मन्त्रग्राममस्त्राणां मन्त्रमूर्तित्वात् । "ननु बलातिबलादानप्रसङ्गे ऽपि
मन्त्रग्रामं गृहाणेत्युक्तमिति पुनरत्र दानं विफलमिति चेन्न गृहाणेत्येव
तत्रोक्तत्वात् । न तु ददाविति । तेन तत्कालोपयोगिबलातिबलयोरेव तत्र
दानमम्, इतरेषां त्वत्रेति विवेकः" इति कतककृतः । "वस्तुतो बलातिबले
मन्त्रसमूहात्मके इति तद्रूपं मन्त्रग्राममिति तत्रार्थ इति न दोषः" इति
परे  ॥  १।२७।२२  ॥   

  

सर्वेति । येषामुक्तदिव्यास्त्राणाम् । सर्वसङ्ग्रहणं सर्वधारणं कर्तुं
दैवतैरपि दुर्लभं दुष्करम् । देवा अपि यत्किञ्चिदस्त्रमेव जानन्तीति भावः ।
तानि सर्वाण्यस्त्राणि राघवाय रामाय विश्वामित्रो न्यवेदयद्दत्तवान् ।
राघवाय रामाय लक्ष्मणाय चेत्यपि बोध्यम् । युगपदेवोभयोरुपदेश इति बोध्यम्
 ॥  १।२७।२३  ॥   

  

जपतः रामाय दातुं तेषां वीर्यवत्तासम्पादनाय तान्यस्त्राणि जपत इत्यर्थः ।
उपतस्थुर्गृहीतभामण्डलवपूंष्युपतस्थुरुपस्थितानि । विश्वामित्रनियोगेन रामं
चोपतस्थुः  ॥  १।२७।२४  ॥   

  

सर्वे ऽस्त्रदेवा मुदिताः स्वाधिदैवतरामसम्बन्धेन तुष्टाः । किंकरा
अङ्गीकृतदासत्वाः  ॥  १।२७।२५,२६  ॥   

  

समालभ्योपस्पृश्य । मानसाः सदा मनसि स्थिताः । यद्यपि भगवतो रामस्य सर्वं
विदितमेव, तथापि विद्या गुरूपदेशगृहीतैव फलदा नान्यथेति लोकान्बोधयितुं
विश्वामित्रोपदेशग्रहणमिति बोध्यम्  ॥  १।२७।२७,२८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तविंशः सर्गः  ॥  २७  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/03-vishvAmitra-sevA/027_rAmAyAstrapradAnam.md">
<details><summary><h2>द्राविडपाठः ...{Loading}...</h2></summary>


अथ तां रजनीमुष्य विश्वामित्रो महायशाः।  
प्रहस्य राघवं वाक्यमुवाच मधुराक्षरम् ॥ 1.27.1 ॥   
परितुष्टोऽस्मि भद्रं ते राजपुत्र महायशः।  
प्रीत्या परमया युक्तो ददाम्यस्त्राणि सर्वशः ॥ 1.27.2 ॥   
देवासुरगणान् वापि सगन्धर्वोरगानपि।  
यैरमित्रान् प्रसह्याजौ वशीकृत्य जयिष्यसि ॥ 1.27.3 ॥   
तानि दिव्यानि भद्रं ते ददाम्यस्त्राणि सर्वशः।  
दण्डचक्रं महद्दिव्यं तव दास्यामि राघव ॥ 1.27.4 ॥   
धर्मचक्रं ततो वीर कालचक्रं तथैव च।  
विष्णुचक्रं तथात्युग्रमैन्द्रमस्त्रं तथैव च ॥ 1.27.5 ॥   
अस्त्रं ब्रह्मशिरश्चैव ऐषीकमपि राघव।  
ददामि ते महाबाहो ब्राह्ममस्त्रमनुत्तमम् ॥ 1.27.6 ॥   
गदे द्वे चैव काकुत्स्थ मोदकी शिखरी उभे।  
प्रदीप्ते नरशार्दूल प्रयच्छामि नृपात्मज ॥ 1.27.7 ॥   
धर्मपाशमहं राम कालपाशं तथैव च।  
पाशं वारुणमस्त्रं च ददाम्यहमनुत्तमम् ॥ 1.27.8 ॥   
अशनी द्वे प्रयच्छामि शुष्कार्द्रे रघुनन्दन।  
ददामि चास्त्रं पैनाकमस्त्रं नारायणं तथा ॥ 1.27.9 ॥   
आग्नेयमस्त्रं दयितं शिखरं नाम नामतः।  
वायव्यं प्रथनं नाम ददामि च तवानघ ॥ 1.27.10 ॥   
अस्त्रं हयशिरो नाम क्रौञ्चमस्त्रं तथैव च।  
शक्तिद्वयं च काकुत्स्थ ददामि तव राघव ॥ 1.27.11 ॥   
कङ्कालं मुसलं घोरं कापालमथ कङ्कणम्।  
धारयन्त्यसुरा यानि ददाम्येतानि सर्वशः ॥ 1.27.12 ॥   
वैद्याधरं महास्त्रं च नन्दनं नाम नामतः।  
असिरत्नं महाबाहो ददामि नृवरात्मज ॥ 1.27.13 ॥   
गान्धर्वमस्त्रं दयितं मानवं नाम नामतः।  
प्रस्वापनप्रशमने दद्मि सौरं च राघव ॥ 1.27.14 ॥   
दर्पणं शोषणं चैव सन्तापनविलापने।  
मदनं चैव दुर्द्धर्षं कन्दर्पदयितं तथा ॥ 1.27.15 ॥   
पैशाचमस्त्रं दयितं मोहनं नाम नामतः।  
प्रतीच्छ नरशार्दूल राजपुत्र महायशः ॥ 1.27.16 ॥   
तामसं नरशार्दूल सौमनं च महाबल।  
संवर्तं चैव दुर्द्धर्षं मौसलं नाम नामतः ॥ 1.27.17 ॥   
सत्यमस्त्रं महाबाहो तथा मायाधरं परम्।  
घोरं तेजःप्रभं नाम परतेजोऽपकर्षणम् ॥ 1.27.18 ॥   
सौम्यास्त्रं शिशिरं नाम त्वाष्ट्रमस्त्रं सुकामदम्।  
दारुणं च भगस्यापि शीतेषुमथ मानवम् ॥ 1.27.19 ॥   
एतान् राम महाबाहो कामरूपान् महाबलान्।  
गृहाण परमोदारान् क्षिप्रमेव नृपात्मज ॥ 1.27.20 ॥   
स्थितस्तु प्राङ्मुखो भूत्वा शुचिर्मुनिवरस्तदा।  
ददौ रामाय सुप्रीतो मन्त्रग्राममनुत्तमम् ॥ 1.27.21 ॥   
सर्वसङ्ग्रहणं येषां दैवतैरपि दुर्लभम्।  
तान्यस्त्राणि तदा विप्रो राघवाय न्यवेदयत् ॥ 1.27.22 ॥   
जपतस्तु मुनेस्तस्य विश्वामित्रस्य धीमतः।  
उपतस्थुर्महार्हाणि सर्वाण्यस्त्राणि राघवम् ॥ 1.27.23 ॥   
ऊचुश्च मुदिताः सर्वे रामं प्राञ्जलयस्तदा।  
इमे स्म परमोदाराः किङ्करास्तव राघव ॥ 1.27.24 ॥   
प्रतिगृह्य च काकुत्स्थः समालभ्य च पाणिना।  
मानसा मे भविष्यध्वमिति तानभ्यचोदयत् ॥ 1.27.25 ॥   
ततः प्रीतमना रामो विश्वामित्रं महामुनिम्।  
अभिवाद्य महातेजा गमनायोपचक्रमे ॥ 1.27.26 ॥   

</details>
</div>
