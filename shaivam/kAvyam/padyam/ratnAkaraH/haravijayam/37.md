+++
title = "३७"

+++

.

**हरविजयम्।**

***सप्तत्रिंशः सर्गः।***

इत्थं वचः सुररिपावभिधाय तत्र  
तूष्णीं स्थिते विदधदुन्मुखमट्टहासम्।  
संरम्भगर्भमिति संसदि वज्रबाहु-  
रुज्जृम्भिताजिरसमारभताथ वक्तुम् ॥ 37.1 ॥  
यत्काञ्चनाक्ष भवता नयगर्भमुक्त-  
मित्थं वचस्तदुशना यदि वक्तुमीष्टे।  
श्रुत्वैतदप्यसुवचं गुरुणापि मादृ-  
गन्यो निसर्गजडधीः किमिवाभिदध्यात् ॥ 37.2 ॥  
आकारमात्रमवलम्ब्य विभीतकस्य  
पुष्पं विडम्बयतु नाम मधूकशोभाम्।  
विष्यन्दिमञ्जुमकरन्दकणच्छटार्द्र-  
किंजल्कतास्यकुत एव पुनस्यदीया ॥ 37.3 ॥  
किंचित्तथाप्यसहनत्वमरातिलोक-  
स्तुत्याभिधापयति मां प्रतिकूलरूपम्।  
व्याघातमत्र निजपक्षपरिग्रहस्य  
पश्यन्ति ये तु दितिजास्त इह प्रयान्तु ॥ 37.4 ॥  
वाक्यं ममैतदणुसारमपि ग्रहीतु-  
मर्हाः स्थ यूयमविवेकविकल्पवन्ध्याः।  
अल्पोऽपि किं मधुकरैर्मकरन्दरेणु-  
रादीयते हि मधुनो न मधूकपुप्पात् ॥ 37.5 ॥  
आबिभ्रतो विरसतामथवाभ्युदेति  
मत्तो न गीः कृतधियां हृदयंगमा वः।  
क्षाराम्बुधेः कुत इवामृतशीकरार्द्र-  
सान्द्रप्रभाधवलचन्द्रकलाप्रसूतिः ॥ 37.6 ॥  
ये मन्दराद्रिमपि वासुकिभोगबन्ध-  
लीलावघर्षणकृशीकृतमध्यभागम्।  
उत्पाट्य पाणिभिरनाहतसंप्रहार-  
हेला विरेजुरुपपादितशक्तिकृत्याः ॥ 37.7 ॥  
एतेऽपि जेतुमतनूत्पुलकांसकूट-  
दोर्दण्कडखण्डितनिरर्गलयुद्धशौण्कडाः।  
हुंकारसंभ्रमवलत्त्रिदशाधिराज-  
वद्धाभयाञ्जलिपुटा युधि केन शक्याः ॥ 37.8 ॥ (युगलकम्)  
सिहीसुतस्य समरे सहसोत्थितस्य  
शक्ताः कथंचन विलोलदृशः पुरस्तात्।  
स्थातुं निसर्गतरला बत वीतशङ्क-  
माचक्ष्व दूत यदि वः प्रमथप्लवंगाः ॥ 37.9 ॥  
यस्याग्निचूर्णपरुषे रणेषु  
दीप्रप्रतापतपने तपति त्रिलोकीम्।  
निर्यत्तदूष्मभरखिन्नतयेव खड्ग-  
धारागृहे चिरमुवास विपक्षलक्ष्मीः ॥ 37.10 ॥  
यस्य प्रतापमिवसोढुमशक्नुवद्भि-  
र्बन्दीकृतैः फणिपुरंध्रिगणैर्बुभूवे।  
वैक्लव्यदुर्बलतया शिथिलायमान-  
विस्रस्तकञ्चुकसितांशुकचक्रवालैः ॥ 37.11 ॥  
यरयाहवेषु ववृधे भयसंकटेषु  
निःश्वासमारुतपरम्परया रिपुणाम्।  
भीष्मोष्मशुष्मपरिपाकविशेषदग्ध-  
विद्वेषिवंशशततीव्रतरः प्रतापः ॥ 37.12 ॥  
उच्चैरनायिषत यस्य समाकुलत्वं  
विद्वेषिणामदयदारितदोर्द्रुमाणाम्।  
आकृष्टकीर्तिकुसुमस्तबकैः कृपाण-  
वल्लीनिपातपवनैः प्रसरद्भिराशाः ॥ 37.13 ॥  
दुर्वारवैरिसमराध्वरयूपबाहो-  
राधत्त यस्य रुचिरं चरणाश्रया श्रीः।  
पाणिं नतिप्रवणदुर्जयलोकपाल-  
निःश्वासधूसरितविभ्रमपुण्डरीकम् ॥ 37.14 ॥  
किं तस्य पाण्डुरयशस्तुहिनाचलाभि-  
मुख्यं न संख्यसुरभौ दधतः सुबाहोः।  
भानोहिबाम्बुधितटानि गतो विलङ्घ्य  
तीव्रीभवन्नधिकमेव दिशः प्रतापः ॥ 37.15 ॥ (पड्भिः कुलकम्)  
संरम्भपाटलदृशः शरदभ्रशुभ्र-  
हासस्य निःश्वसितघूर्णितमेघिकाभिः।  
भेमेऽस्य गाढमिव दृग्भिरदभ्रबभ्रु-  
ब्रूविभ्रमभ्रुकुटिसंभृतसंभ्रमाभिः ॥ 37.16 ॥  
उज्जृम्भमाणतिमिरा भ्रुकुटिः सलील-  
मस्यैव संभृतरुषो वदने स्फुरन्ती।  
तच्चित्रमत्र यदरातिवधूमुखानि  
लम्बालकानि परिधूसरतामनैषीत् ॥ 37.17 ॥  
प्रालम्बयष्टिघटितारुणारत्नखण्ड-  
प्रेङ्खन्मूशनिकुरुम्बपिशङ्गगर्मा।  
अस्याततायिकुलसोणितपानगोष्ठी-  
योग्यामिव स्म कुरुते करवालवल्ली ॥ 37.18 ॥  
अस्यामलेन मम वा करवालमेघ-  
धाराजलेन रणदुर्दिनडम्बरेषु।  
शान्तिं सुखेन नवचन्द्रकलाञ्छितश्रीः  
किं नीयते दितिजनाथ न नीलकण्ठः ॥ 37.19 ॥  
प्रत्युत्फलत्सुरगणैर्ददृशे ममापि  
वक्षःस्थलात्समरमूर्ध्नि मुरारिचक्रम्।  
अभ्युज्जिहानमुदयाद्रिनितम्बभित्ति-  
बागादिव क्षतजपाटलमर्कबिम्बम् ॥ 37.20 ॥  
श्यामत्वमेति सहसैव ममाततायि-  
लोकस्य कुन्दकलिकाधवलं यशः प्राक्।  
श्च्योतन्ति कज्जलपरागमलीमसानि  
पश्चाद्विलोचनजलानि नितम्बिनीनाम् ॥ 37.21 ॥  
उद्भिन्न्पीनपुलकाङ्कुरमन्यशस्त्र-  
धाराशतानधिगतप्रणयामृतार्द्रम्।  
कण्ठग्रहं सपदि यस्य चकार चक्र-  
धाराधिका तनुरुचिर्दयितेव राहोः ॥ 37.22 ॥  
निष्ठ्यूतनिष्ठुरकृशानुशिखासहस्र-  
धाराकरालममरेषु विलोकयत्सु।  
आक्षिप्य तत्करतलान्मणिकर्णपूर-  
मिच्छामि कर्तुमधुना रभसेन चक्रम् ॥ 37.23 ॥ (युगलकम्)  
संमोहहेतुमधिगम्य पुरा कृपाण-  
धारां रणेषु मदिरामिव सीरपाणिः  
नूनं पुरा पतति वः शिथिलाङ्गयष्टि-  
राघूर्णमानरुधिरारुणलोचनश्रीः ॥ 37.24 ॥  
चक्रायुधोऽस्तु समरे मुसलायुधो वा  
शूलायुधो भवतु वा कुलिशायुधो वा।  
दोष्णैव तानहमनेन निहत्य हेति-  
शून्येन धूसरमुखच्छवितां नयामि ॥ 37.25 ॥  
सुव्यक्तमूर्जितधियो युधि हासयन्ति  
वैदग्ध्यनिह्नुतधियो नयमार्गलग्नाः।  
दोलाधिरोहविधूरं विहितं च कार्य-  
मुत्सन्नमेव च तदित्यपि मेऽभिसंधिः ॥ 37.26 ॥  
किं कीर्तितेन बहुना सुरनाथ ताव-  
दापन्नतामरससारसहंसहासम्।  
ग्रीष्मोष्मसोषितसरःसदृशं करोमि  
तच्चक्क्रिमिश्रितमहं तव शत्रुसैन्यम् ॥ 37.27 ॥  
तार्क्ष्योऽपि संयुगमुके निपतत्यवश्यं  
मन्मुष्टिघातदलनाविधुतोत्तमाङ्गः।  
ग्रासीकृतोरगसहस्रविषानुबन्ध-  
मूर्छान्धकारघटनादिव मीलिताक्षः ॥ 37.28 ॥  
मन्दीकृतोष्णकरमण्डलभासुरोर्ध्व-  
ज्वालाजटालशिखिना त्रितयं पुराणाम्।  
यस्येषुणा सकलमूर्ध्वगतेन दूर-  
मक्ष्णा च मन्मथवपुः प्रसभं दिदीपे ॥ 37.29 ॥  
तस्याहवे विनिहतेषु मयानुगेषु  
ज्योत्स्नावती कृतविश्रृङ्खलदुःखदाहा।  
आस्तां जराधवलकेशशिखेव केतु-  
दण्डावचूलसितचामरचक्रवाला ॥ 37.30 ॥ (युगलकम्)  
चूडाशशाङ्क इव निर्मलभासि भिन्न-  
दिक्चक्रवालतिमिरे यशसि त्वदीये।  
स्पष्टातिरेकमुपरि स्फुरति स्मरारे-  
श्छायैति नूनमसुराधिप वामनत्वम् ॥ 37.31 ॥  
आकम्पितत्रिभुवना सरुषो ललाट-  
पट्टं प्रसीद नुदतु भ्रुकुटिस्तवेयम्।  
बद्दान्थकारगहना रणदुर्धरस्य  
सेना च संप्रति विकम्पमरातिचक्रम् ॥ 37.32 ॥  
आयोधने मुखरितामरशैलकुञ्ज-  
गुञ्जद्रुणातनुधनुर्दनुसूनुगर्भे।  
धैर्यं बिभर्तद्यसकलेन कियन्निरुद्ध-  
देहो हिमाद्रिसुतया हृदयेन शंभुः ॥ 37.33 ॥  
आपाण्डुपिण्डितयशोघनसारचूर्ण-  
पूर्णारिपूगफलभङ्गकृताभियोगः।  
आकृष्य तस्य वपुषः प्रसभं भनज्मि  
ताम्बूलरागरभसादिव नागवल्लीः ॥ 37.34 ॥  
कल्माषितामलजला ज्वलतो ललाट-  
नेत्रानलस्य चिरसंभृतधूमलेखाम्।  
शीतांशुमण्डलविनिष्पतितां हरस्य  
तल्लाञ्छनच्छविमिवानुगतां वहन्ती ॥ 37.35 ॥  
मन्दाकिनी व्रजतु मूर्ध्नि जटानिकुञ्ज-  
झांकारताररवडम्बरिताम्बरश्रीः।  
कल्पावसानरभसकोत्थितभास्करांशु-  
तीव्राग्निशल्यशरपातवशेन शोषम् ॥ 37.36 ॥ (युगलकम्)  
चण्ड्याः करिष्यति रणे महिषध्वजोऽपि  
लब्धावकाशमधुना किमपि स्फुरन्त्याः।  
पादाभिघातदलिताहवशौण्डदर्प-  
कण्डूलकासरवधानुशयादिवासौ ॥ 37.37 ॥  
उत्खातदन्तमुसलां शरभिन्नकुम्भ-  
विष्यण्णगाढरुधिरोक्षितकर्णतालाम्।  
हेरम्बमूर्तिमपविद्धबिसां विवृत्त-  
पत्त्रां करोमि नलिनीमिव वारणेन्द्रः ॥ 37.38 ॥  
उत्तुङ्गबाहुशिखरस्थगितान्तरिक्ष-  
मुद्दामनागकटकस्थितिमप्रकम्प्यम्।  
क्रौञ्चाचलेन्द्रमिव मामविरुग्णपक्ष-  
मासाद्य मुञ्चति पुरा न गुहो न शक्तिम् ॥ 37.39 ॥  
कोदम्डदण्डमधुना कलधौतशैल-  
माधाय शेषभुजगाधिपभीषणज्यम्।  
हेलाविनिर्जितहरः प्रसभं शरेण  
सप्तापि दूरमधुनैव भिनद्मि लोकान् ॥ 37.40 ॥  
चण्डेश्वरस्य विदधे सहसोत्तमाङ्ग-  
माबद्धविस्मयसुरासुरचक्रदृष्टः।  
साङ्गार्युधो जगदिवाक्रमणोत्थपाद  
लीलाभिघातदलितोरुकपालबन्धम् ॥ 37.41 ॥  
सङ्ग्रामवासरपरिस्फुरितोऽतिशोभि-  
निर्धूतपावकशिखाकपिशत्विषोऽहम्।  
छायां शिलादतनयस्य विवर्तयामि  
मेरोर्दिवाकर इवाप्रतिमप्रतापः ॥ 37.42 ॥  
क्रोधेस्वरः क्व मम यास्यति हुंकृताग्नि-  
छूमच्छटावलयितं दधटात्मकण्ठम्।  
पर्याप्तकालकवलीकरणप्रगल्भ-  
तत्पाशरुद्धपरिणाहमिवाहवाग्रात् ॥ 37.43 ॥  
स्थूलास्तिकुम्भशिखरः करवालदान-  
लेखाङ्कितः प्रविलसत्करपुष्करश्रीः।  
शक्तः क्षणान्मम भुजः प्रतिनागराज-  
लीलां दधद्दलयितुं युधि वीरभद्रम् ॥ 37.44 ॥  
यैराहवे दितिसुतैः समवर्तिनोऽपि  
भग्नः प्रतापविभवेन सहैव दण्डः।  
स्यात्सप्ततन्तुदलने बहुमानपात्र-  
मेषां पुरः क इव शंशत वीरभद्रः ॥ 37.45 ॥  
सङ्घ्रामसीम्नि मयि गर्जति तारनाद-  
मुज्झत्यवश्यमभिमानमरातिलोकः।  
शब्दः स केसरिण एव भयंकरेण  
येन श्रुयतेन विमदीभवतीभयूथः ॥ 37.46 ॥  
मन्ये तदेव वचनं रिपुविप्रकार-  
रोषेण रूषितधियः समरेषु यस्मिन्।  
उद्भिध्यचतेऽतिषमा समवर्तिराज-  
धानीभटस्य भृकुटिः प्रतिकारहेतोः ॥ 37.47 ॥  
दोःशालिनो रणभुवि स्फुरणानुबन्ध-  
भाजः क्षणाद्दलयतः सुभटस्य शत्रून्।  
संपश्यता मृतमुखानि परं परेत-  
नाथेन साम्यमहमक्षम एव कर्तुम् ॥ 37.48 ॥  
सङ्ग्रामकाननमुदूढकरालपीलु-  
बन्धं चमूरचितशोभमरातिसंस्था।  
नैवाधितिष्ठिति चिरं सुभटस्य चाप-  
टांकारनादचकिता हरिणीव लक्ष्मीः ॥ 37.49 ॥  
गीर्वाणदैत्यसमरेषु करैर्विमुक्त-  
सीत्कारशीकरकरालकणैर्घटन्ताम्  
कुम्बोदरस्खलितपुष्करनध्रमार्ग-  
निष्ठ्यूतमौक्तिकगणैरिव मत्तनागाः ॥ 37.50 ॥  
कुर्वन्त्वखेटखटकामुखहस्तकृष्टि-  
चक्रीकृतानि ककुभो युधि कार्मुकाणि।  
आस्फालितक्षुभितसागरवारिधीर  
मौर्वीरवश्रवणसंभृतसंभ्रमार्ताः ॥ 37.51॥  
ग्रासीकरोतु दिवसाधिपमेष कर्ण-  
पाशं दधत्कनककुण्डलमण्डलाङ्कम्।  
विच्छिन्नकण्ठकटकानुशयात्सलील-  
मुल्लम्बिताच्छहरिचक्रमिवाद्य राहुः ॥ 37.52 ॥  
बाष्पाम्बुशीकरकणौघनिभेन चन्द्र-  
बीजच्चटा इव पुरा विकिरत्यमन्दम्।  
ग्रासीकृते शशिनि नूनमनेन नेत्र-  
मत्रेस्तदुद्भवनिमित्तमतीव शोकात् ॥ 37.53 ॥  
शोकानुबन्धकृतजागरगाढखेद-  
मन्तश्चरेषु च मरुत्सु विघूर्णितेषु।  
योग्यान्वयेऽप्यसुरविप्रकृतः कृशत्वे  
संप्रत्युपैतु परिपीवरतां समीरः ॥ 37.54 ॥  
उत्तुङ्गमङ्गलमतङ्गजजङ्गमाद्रि-  
निःसङ्गभङ्गुरतुरङ्गतरङ्ग्यमाणम्।  
अङ्गारिताङ्गमसुरायुधविस्फुलिङ्ग-  
मुत्सङ्गसह्गिगगनाह्गनवीरयोधम् ॥ 37.55 ॥  
सच्चापचक्रचतुरच्युतकाञ्चनोत्थ-  
नाराचरेचितचमूचरचक्रवालम्।  
आश्चर्यचर्यचतुराञ्चितचारुचर्च-  
चन्द्रावचूलमचिराद्रणमस्तु चण्डम् ॥ 37.56 ॥ (युगलकम्)  
संस्फेटवत्मनि जराधवलत्विषोऽपि  
लीलाप्रकीर्णकगणा इव धीरयोधाः।  
एतेऽधिरूढरभसास्तव दैत्यनाथ  
शक्ताः प्रभञ्जनमपीरयितुं पुरस्तात् ॥ 37.57 ॥  
तिग्मप्रतापघटनाभिमुखेष्वभीक्ष्ण-  
मुद्दण्डपत्त्रपटलेष्वसुराधिपेषु।  
ज्योत्स्नेव पङ्कजवनेषु निशाकरस्य  
कीर्तिः रखलत्यकलुषापि मृगाह्कमौलेः ॥ 37.58 ॥  
विष्यन्दिदानजलकुञ्जरकुम्भभेद-  
निर्मुक्तमौक्तिककणश्रमवारिबिन्दुः।  
क्रुध्यत्कृतान्तकुटिलभ्रुकुटीविभङ्ग-  
भीमा ममास्तु समरे करवालिकेयम् ॥ 37.59 ॥  
न्यूहप्रपञ्चरचनां विदधातु शुक्रः  
शक्तिस्तु नाथ भवतो युधि दुर्निवारा।  
संस्थानमस्तु रुचिरत्वविधायि शेष-  
मालोकयत्यकलुषा हि कनीनिकाक्ष्णः ॥ 37.60 ॥  
क्रोधात्क्षणेन ससुरासुरचक्रवाल-  
मन्तं जगत्त्रयमपि व्यपनेतुमेतत्।  
उत्क्षिप्यतां रणमुखे कृतकालरात्रि-  
संज्ञा करालकुटिला करवालिकाभ्रूः ॥ 37.61 ॥  
हेलाविलुप्तनरसिंहकठोरकण्ठ-  
पीठस्फुरत्पृथुसटाघटितांसकूटाः।  
शौर्योष्मनिष्कथितहारलतेन्दुकान्त-  
वारिच्छटाकणकरालितवक्षसोऽमी ॥ 37.62 ॥  
संवादिदोहदरसाः सुरसंक्षयार्थ-  
मुच्चैः स्फुरन्ति तव संसदि दैत्ययोधाः।  
तेजस्विनां तिमिरदारणनिश्चयेऽस्ति  
किं नु क्वचित्त्रिभुवनेऽपि निसर्गभेदः ॥ 37.63 ॥ (युगलकम्)  
लोकेऽत्र वीरजनतापरिभोग्य एव  
केयं विभागपरिकल्पनलालसा वः।  
हेलावरुग्णहरिणा हरयो यथेच्छ-  
मध्यावसन्ति ननु काननचक्रवालम् ॥ 37.64 ॥  
येनातिपीडनरसस्फुटनानुबन्धि-  
बाष्पाम्बुशीकरपरिप्लुतपाटलाक्षः।  
कालोऽपि कण्ठवलितोल्वणपाणिलग्न-  
पाशः प्रसङ्य चकृषे समरेषु तस्य ॥ 37.65 ॥  
संख्यं सुरैरसुरराजकुलस्य कीदृ-  
गेकीभवन्ति नहि केसरिणः कुरङ्गैः।  
दानान्धगन्धकरिकुम्बविभागभङ्ग-  
दक्षस्फुरन्नखशिखाशिखराः कदाचित् ॥ 37.66 ॥ (युगलकम्)  
सिंहोऽस्तु शत्रुरथवाधिपतिर्मृगाणां  
शंसास्पदं तदपि न द्वयमेव मन्ये।  
तस्य स्फुरत्करजवज्रशिखाभिघात-  
हेलानिपातितमतङ्गजजह्गमाद्रेः ॥ 37.67 ॥  
इत्यं मौक्तिककर्णपूरकिरणव्याजेन गण्डस्थली-  
चर्चाचन्दनचर्चनामिव दधद्वीरोऽवलेपश्रियः।  
वाक्यं रत्नशिखाकरलितशिरः कम्पाभिरामं भटै-  
रारब्धस्तुतिबन्धमन्धकसदस्युकत्वा स तूष्णीमभूत् ॥ 37.68 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये वज्रबाहुविस्फूर्जितं नाम सप्तत्रिंशः सर्गः।
