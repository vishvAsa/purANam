+++
title = "३७"

+++

सप्तत्रिंशोऽध्यायः  

जड उवाच  

सोऽप्यलर्को यथान्यायं पुत्रवन्मुदिताः प्रजाः  ।  
पालयामास धर्मात्मा स्वे स्वे कर्मण्यवस्थिताः  ॥ ३७.१ ॥  
दुष्टैषु दण्डं शिष्टेषु सम्यक्च परिपालनम्  ।  
कुर्वन् परां मुदं लेभे इयाज च महामखैः  ॥ ३७.२ ॥  
अजायन्त सुताश्चास्य महाबलपराक्रमाः  ।  
धर्मात्मानो माहत्मानो विमार्गपरिपन्थिनः  ॥ ३७.३ ॥  
चकार सोर्ऽथं धर्मेण धर्ममर्थेन वा पुनः  ।  
तयोश्चैवाविरोधेन बुभुजे विषयानपि  ॥ ३७.४ ॥  
एवं बहूनि वर्षाणि तस्य पालयतो महीम्  ।  
धर्मार्थकामसक्तस्य जग्मुरेकमहर्यथा  ॥ ३७.५ ॥  
वैराग्यं नास्य सञ्जज्ञे भुञ्जतो विषयान् प्रियान्  ।  
न चाप्यलमभूत्तस्य धर्मार्थोपार्जनं प्रति  ॥ ३७.६ ॥  
तं तथा भोगसंसर्गप्रमत्तमजितेन्द्रियम्  ।  

सुबाहुर्नाम शुश्राव भ्राता तस्य वनेचरः  ॥ ३७.७ ॥  
तं बुबोधयिषुः सोऽथ चिरं ध्यात्वा महीपतिः  ।  
तद्वैरिसंश्रयं तस्य श्रेयोऽमन्यत भूपतेः  ॥ ३७.८ ॥  
ततः स काशिभूपालमुदीर्णबलवाहनम्  ।  
स्वराज्यं प्राप्तुमागच्छद्बहुशः शरणं कृती  ॥ ३७.९ ॥  
सोऽपि चक्रे बलोद्योगमलर्कं प्रति पार्थिवः  ।  
दूतञ्च प्रेषयामास राज्यमस्मै प्रदीयताम्  ॥ ३७.१० ॥  
सोऽपि नैच्छत्तदा दातुमाज्ञापूर्वं स्वधर्मवित् ।  

प्रत्युवाच च तं दूतमलर्कः काशिभूभृतः  ॥ ३७.११ ॥  

मामेवाभ्येत्य हार्देन याचतां राज्यमग्रजः  ।  
नाक्रान्त्या सम्प्रदास्यामि भयेनाल्पामपि क्षितिम्  ॥ ३७.१२ ॥  
सुबाहुरपि नो याञ्चां चकार मतिमांस्तदा  ।  
न धर्मः क्षत्रियस्येति याञ्चा वीर्यधनो हि सः  ॥ ३७.१३ ॥  
ततः समस्तसैन्येन काशीशः परिवारितः  ।  
आक्रान्तुमभ्यगाद्राष्ट्रमलर्कस्य महीपतेः  ॥ ३७.१४ ॥  
अनन्तरैश्च संश्लेषमभ्येत्य तदनन्तरम्  ।  
तेषामन्यतमैर्भृत्यैः समाक्रम्यानयद्वशम्  ॥ ३७.१५ ॥  
अपीडयंश्च सामान्तांस्तस्य राष्ट्रोपरोधनैः  ।  
तथा दुर्गानुपालांश्च चक्रे चाटविकान् वशे  ॥ ३७.१६ ॥  
कांश्चिच्चोपप्रदानेन कांश्चिद्भेदेन पार्थिवान्  ।  
साम्नैवान्यान् वशं निन्ये निभृतास्तस्य येऽभवन्  ॥ ३७.१७ ॥  

ततः सोऽल्पबलो राजा परचक्रावपीजितः  ।  
कोषक्षयमवापोच्चैः पुरञ्चारुध्यतारिणा  ॥ ३७.१८ ॥  
इत्थं सम्पीड्यमानस्तु क्षीणकोषो दिने दिने  ।  
विषादमागात्परमं व्याकुलत्वञ्च चेतसः  ॥ ३७.१९ ॥  
आर्ति स परमां प्राप्य तत्सस्माराङ्गुलीयकम्  ।  
यदुद्दिश्य पुरा प्राह माता तस्य मदालसा  ॥ ३७.२० ॥  

ततः स्त्रातः शुचिर्भूत्वा वाचयित्वा द्विजोत्तमान्  ।  
निष्कृष्य शासनं तस्माद्ददृशे प्रस्फुटाक्षरम्  ॥ ३७.२१ ॥  
तत्रैव लिखितं मात्रा वाचयामास पार्थिवः  ।  
प्रकाशपुलकाङ्गोऽसौ प्रहर्षोत्फुल्ललोचनः  ॥ ३७.२२ ॥  
सङ्गः सर्वात्मना त्याज्यः स चेत्त्यक्तुं न शक्यते  ।  
स सदिभः सह कर्तव्यः सतां सङ्गो हि भेषजम्  ॥ ३७.२३ ॥  
कामः सर्वात्मना हेयो हातुञ्चेच्छक्यते न सः  ।  
मुमुक्षां प्रति तत्कार्यं सैव तस्यापि भेषजम्  ॥ ३७.२४ ॥  
वाचयित्वा तु बहुशो नृणां श्रेयः कथं त्विति  ।  
मुमुक्षयेति निश्चित्य सा च तत्सङ्गतो यतः  ॥ ३७.२५ ॥  
ततः स साधुसम्पर्कं चिन्तयन् पृथिवीपतिः  ।  
दत्तात्रेयं महाभागमगच्छत्परमार्तिमान्  ॥ ३७.२६ ॥  
तं समेत्य महात्मानमकल्पषमसङ्गिनम्  ।  
प्रणिपत्याभिसम्पूज्य यथान्यायमभाषत  ॥ ३७.२७ ॥  
ब्रह्मन् ! कुरु प्रसादं मे शरणं शरणार्थिनाम्  ।  
दुः खापहारं कुरु मे दुः खार्तस्यातिकामिनः  ॥ ३७.२८ ॥  
दुः खापहारमद्यैव करोमि तव पार्थिव !  ।  
सत्यं ब्रूहि किमर्थं ते दुः खं तत्पृथिवीपते  ॥ ३७.२९ ॥  

जड उवाच  

इत्युक्तश्चिन्तयामास स राजा तेन धीमता  ।  
त्रिविधस्यापि दुः खस्य स्थानमात्मानमेव च  ॥ ३७.३० ॥  
स विमृष्य चिरं राजा पुनः पुनरुदारधीः  ।  
आत्मानमात्मना धीरः प्रहस्येदमथाब्रावीत् ॥ ३७.३१ ॥  
नाहमुर्वो न सलिलं न ज्योतिरनिलो न च  ।  
नाकाशं किन्तु शारीरं समेत्य सुखमिष्यते  ॥ ३७.३२ ॥  
न्यूनातिरिक्ततां याति पञ्चकेऽस्मिन् सुखासुखम्  ।  
यदि स्यान्म किन्न स्यादन्यस्थेऽपि हि तन्मयि  ॥ ३७.३३ ॥  
नित्यप्रभूतसद्भावे न्यूनाधिक्यान्नतोन्नते  ।  

तथा च ममतात्यक्ते विशेषो नोपलभ्यते  ॥ ३७.३४ ॥  
तन्मात्रावस्थिते सूक्ष्मे तृतीयांशे च पश्यतः  ।  
तथैव भूतसद्भावं शरीरं किं सुखासुखम्  ॥ ३७.३५ ॥  
मनस्यवस्थितं दुःखं सुखं वा मानसञ्च यत् ।  
यतस्ततो न मे दुः खं सुखं वा नह्यहं मनः  ॥ ३७.३६ ॥  
नाहङ्कारो न च मनो बुद्धिर्नाहं यतस्ततः  ।  
अन्तः करणजं दुः खं पारख्यं मम तत्कथम्  ॥ ३७.३७ ॥  
नाहं शरीरं न मनो यतोऽहं  
पृथक्शरीरान्मनसस्तथाहम्  ।  
तत्सन्तु चेतस्यथवापि देहे  
सुखानि दुः खानि च किं ममात्र  ॥ ३७.३८ ॥  
राज्यस्य वाञ्छां सुरुतेऽग्रजोऽस्य  
देहस्य चेत्पञ्चमयः स राशिः  ।  
गुणप्रवृत्त्या मम किन्नु तत्र  
तत्स्थः स चाहञ्च शरीरतोऽन्यः  ॥ ३७.३९ ॥  
न यस्य हस्तादिकमप्यशेषं  
मांसं न चास्थीनि खिराविभागः  ।  
कस्तस्य नागाश्वरथादिकोषैः  
स्वल्पोऽपि सम्बन्ध इहास्ति पुंसः  ॥ ३७.४० ॥  
तस्मान्न मेऽरिर्न च मेऽस्ति दुः खं  
न मे सुखं नापि पुरं न कोषम्  ।  
न चाश्वनागादि बलं न तस्य  
नान्यस्य वा कस्यचिद्वा ममास्ति  ॥ ३७.४१ ॥  
यथा घटीकुम्भकमण्डलुस्थम्  
आकाशमेकं बहुधा हि दृष्टम्  ।  
तथा सुबाहुः स च काशिपोऽहं  
मल्ये च देहेषु शरीरभेदैः  ॥ ३७.४२ ॥  

इति श्रीमार्कण्डेयपुराणे पितापुत्रसंवादे आत्मविवेको नाम सप्तत्रिंशोऽध्यायः  
