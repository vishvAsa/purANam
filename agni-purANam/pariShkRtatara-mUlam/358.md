---
title: ३५८

---
कुमार उवाच  
तिङ्‌विभक्तिं प्रवक्ष्यामि तथादेशं समासतः ।  
तिङस्त्रिष्वपि वर्त्तन्ते भावे कर्म्मणि कर्त्तरि ॥ ३५८.१ ॥  
  
सकर्म्मकाकर्म्मकाच्च कर्त्तरि द्विपदे स्मृताः ।  
सकर्म्मकाकर्म्मणि च तदादेशस्तथेरितः ॥ ३५८.२ ॥  
  
वर्त्तमाने लडाख्यातो विध्याद्यर्थे लिङीरितः ।  
विध्यादौ लोडाशिषि च भूतानद्यतने च लङ् ॥ ३५८.३ ॥  
  
भूते लुङ् लिट् परोक्षेऽथ भाविन्यद्यतने च लुट् ।  
लिङाशिषि च शेषेऽर्थे लृड् भविष्यति लृङ्‌भवेत् ॥ ३५८.४ ॥  
  
लिङ्निमित्ते क्रियातिपत्तौ परे नवात्मनेपदम् ।  
पूर्व्वं न परस्मैपदन्तिप्तसन्तीति प्रथमः पुमान् ॥ ३५८.५ ॥  
  
सिप्थस्थ मध्यमनरो मिप्वस्मस्चोत्तमः पुमान् ।  
त आतां अन्तात्मने मुख्यः थासाथां ध्वञ्च मध्यमः ॥ ३५८.६ ॥  
  
उत्तम इ वहि महि भूवाद्या धातवः स्मृताः ।  
भुविरेधिः पचिर्नन्दिर्ध्वंसिः श्रंसिः पदिस्त्वदिः ॥ ३५८.७ ॥  
  
शीङः क्रीडो जुहोतिश्च जहातिश्च दधात्यपि ।  
दीव्यतिः स्वपितिर्नहिः सुनोतिर्वसिरेच च ॥ ३५८.८ ॥  
  
तुदिर्मृशतिर्मुञ्चतिः रुधिर्भुजिस्त्यजिस्तनिः ।  
शवादिके विकरणे मनिश्चैव करोत्यपि ॥ ३५८.९ ॥  
  
क्रीडतिर्वृङो ग्रहिश्चोरिः पा नीरच्चिश्च नायकाः ।  
भुवि स्यात् तिङ् भवति सः भवतस्तौ भवन्ति ते ॥ ३५८.१० ॥  
  
भवसि त्वं युवां भवथो यूयं भवथ चाप्यहं ।  
भवाम्यावां भवावश्च भवामो ह्येधते कुलं ॥ ३५८.११ ॥  
  
एधेते द्वे तथैधन्ते एधसे त्वं हि मेधया ।  
एधेथे च समेधध्वे एधे ह्येधावहे धिया ॥ ३५८.१२ ॥  
  
एधामहे हरेर्भक्त्या पचतीत्यादि पूर्व्ववत् ।  
भूयतेऽनुभूयतेऽसौ भावे कर्म्मणि वै यकि ॥ ३५८.१३ ॥  
  
वुभूषति सनीत्येवं णिचि बाचवयतीश्वरं ।  
यङि वोभूयते वाद्यं वोभोति स्याच्च यङ्‌लुकि ॥ ३५८.१४ ॥  
  
पुत्रीयति पुत्रकाम्यत्येवं पटपटायते ।  
घटयत्यऽथ सनि णिचि बुभूषयति रूपकं ॥ ३५८.१५ ॥  
  
भवेद्भवेताञ्च लिङि भवेयुश्च भवेः परे ।  
भवेतञ्च भवेतैवं भवेयञ्च भवेव च भवेम च ॥ ३५८.१६ ॥  
  
एधेत एधेयातामेधेरन् मनसा श्रिया ।  
एधेथाश्च एधेयाथामेधेध्वमेधेय एधेवाहि एधेमहि ॥ ३५८.१७ ॥  
  
अस्तु तावद्भवतां लोटि भवन्तु भवताद्भव ।  
भवतं भवत् भवानि भवाव च भवाम् च ॥ ३५८.१८ ॥  
  
एधतामेधेता मेधन्तामेधै पटावहै पचामहै ।  
अभ्यनन्ददपचतामपचन्नपचस्तथा ॥ ३५८.१९ ॥  
  
अभवतमभवतापचमपचावापचाम च ।  
ऐधतैधेतामैधध्वं ऐधे चैधामहीरितं ॥ ३५८.२० ॥  
  
अभूदभूतामभूवनभूश्चभूवमेव लुङ् ।  
ऐधिष्टैधिषातां नरावैधिष्ठा ऐधिषीदृशं ॥ ३५८.२१ ॥  
  
लिटि बभूव बभूवतुः बभूवुश्च बभूविथ ।  
बभूवथुर्बभूव च बभूविव वभूविम ॥ ३५८.२२ ॥  
  
पेचे पेचाते पेचिरे त्वमेधाञ्चकृषे तथा ।  
एधाञ्चक्राथे पेचिध्वे पेचे पेचिमहे तथा ॥ ३५८.२३ ॥  
  
लुटि भविता भचवितारौ भवितारो हरादयः ।  
भवितासि भवितास्थो भवितास्मस्तथा वयं ॥ ३५८.२४ ॥  
  
पक्ता पक्तारौ पक्तारः पक्तासे त्वं शुभौदनं ।  
पक्ताध्वे पक्ताहे चाहं पक्तास्महे हरेश्चरुं ॥ ३५८.२५ ॥  
  
लिङाशिषि सुखं भूयात् भूयास्तां हरिशङ्करौ ।  
भूयासुस्ते च भूयास्त्वं युवां भूयास्तमीश्वरौ ॥ ३५८.२६ ॥  
  
भूयास्त यूयं भूयासमहं भूयास्म सर्व्वदा ।  
यक्षीष्ट ह्येधिषीयास्तां यक्षीरन्नेधिषीय च ॥ ३५८.२७ ॥  
  
यक्षीवह्येधिषीमहि लिङि चायक्ष्यतेति लृङ् ।  
अयक्ष्येतामयक्ष्यन्तायक्ष्येऽयक्ष्येथां युवां ॥ ३५८.२८ ॥  
  
अयक्षअयध्वमैधिष्यावह्यैधिष्यामह्यरेर्वयम् ।  
लृटि स्याद्भविष्यतीति एधिष्यामह ईदृशम् ॥ ३५८.२९ ॥  
  
एवं विभावयिष्यन्ति बोभविष्यति रूपकं ।  
घटयेत् पटयेत्तद्वत् पुत्रीयति च काम्यति ॥ ३५८.३० ॥  
  
इत्यादिमहापुराणे आग्नेये व्याकरणे तिङ्‌विभक्तिसिद्धरूपं नामाष्टपञ्चाशदधिकत्रिशततमोऽध्यायः॥