---
title: १०४

---
ऋषय ऊचुः॥  
कथं विनायको जातो गजवक्त्रो गणेश्वरः॥  
कथम्प्रभावस्तस्यैवं सूत वक्तुमिहार्हसि॥ १०४.१ ॥  
  
सूत उवाच॥  
एतस्मिन्नन्तरे देवाः सेन्द्रोपेन्द्राः समेत्य ते॥  
धर्मविघ्नं तदा कर्त्तुं दैत्यानामभवन्द्विजाः॥ १०४.२ ॥  
  
असुरा यातुधानाश्च राक्षसाः क्रूरकर्मिणः॥  
तामसाश्च तथा चान्ये राजसाश्च तथा भुवि॥ १०४.३ ॥  
  
अविघ्नं यज्ञदानाद्यौः समभ्यर्च्य महेश्वरम्॥  
ब्रह्माणं च हरिं विप्रा लब्धेप्सितवरा यतः॥ १०४.४ ॥  
  
ततोऽस्माकं सुरश्रेष्ठाः गणपं विजयसम्भवः॥  
तेषां ततस्तु विघ्नार्थमविघ्नाय दिवौकसाम्॥ १०४.५ ॥  
  
पुत्रार्थं चैव नारीणां नराणां कर्मसिद्धये॥  
विघ्नेशं शङ्करं स्रष्टुं गणपं स्तोतुमर्हथ॥ १०४.६ ॥  
  
इत्युक्त्वान्योन्यमनघं तुष्टुवुः शिवमीश्वरम्॥  
नमः सर्वात्मने तुभ्यं सर्वज्ञाय पिनाकिने॥ १०४.७ ॥  
  
अनघायविरिञ्चाय देव्याः कार्यार्थदायिने॥  
अकायायार्थकायाय हरेः कायापहारिणे॥ १०४.८ ॥  
  
कायान्तस्थामृताधारमण्डलावस्थिताय ते॥  
कृतादिभेदकालाय कालवेगाय ते नमः॥ १०४.९ ॥  
  
कालाग्निरुद्ररुपाय धर्माद्यष्टपदाय च॥  
कालीविशुद्धदेहाय कालिकाकारणाय ते॥ १०४.१० ॥  
  
कालकण्ठाय मुख्याय वाहनाय वराय ते॥  
अम्बिकापतये तुभ्यं हिरण्यपतये नमः॥ १०४.११ ॥  
  
हिरण्यरेतसे चैव नमः शर्वाय शूलिने॥  
कपालदण्डपाशासिचर्माङ्कुशधरायच॥ १०४.१२ ॥  
  
पतये हैमवत्याश्च हेमशुक्लाय ते नमः॥  
पीतशुक्लाय रक्षार्थं सुराणां कृष्णवर्त्मने॥ १०४.१३ ॥  
  
पञ्चमाय महापञ्चयज्ञिनां फलदाय च॥  
पञ्चास्यफणिहाराय पञ्चाक्षरमयाय ते॥ १०४.१४ ॥  
  
पञ्चधा पञ्चकैवल्यदेवैरर्चितमूर्तये॥  
पञ्चाक्षरदृशे तुभ्यं परात्परतराय ते॥ १०४.१५ ॥  
  
षोडशस्वरवज्राङ्गवक्त्रायाक्षयरूपिणे॥  
कादिपञ्चकहस्ताय चादिहस्ताय ते नमः॥ १०४.१६ ॥  
  
टादिपादाय रुद्राय तादिपादाय ते नमः॥  
पादिमेण्ढ्राय यद्यङ्गधातुसप्तकधारिणे॥ १०४.१७ ॥  
  
शान्तात्मरूपिणे साक्षात्क्षदन्तक्रोधिने नमः॥  
लवरेफहळाङ्गाय निरङ्गाय च ते नमः॥ १०४.१८ ॥  
  
सर्वेषामेव भूतानां हृदि निःस्वनकारिणे॥  
भ्रुवेरन्ते सदा सद्भिर्दृष्टायात्यन्तभानवे॥ १०४.१९ ॥  
  
भानुसोमाग्निनेत्राय परमात्मस्वरूपिणे॥  
गुणत्रयोपरिस्थाय तीर्थपादाय ते नमः॥ १०४.२० ॥  
  
तीर्थतत्त्वाय साराय तस्मादपि पराय ते॥  
ऋग्जयुः सामवेदाय ओङ्काराय नमोनमः॥ १०४.२१ ॥  
  
ओङ्कारे त्रिविधं रूपमास्थायोपरिवासिने॥  
पीताय कृष्णवर्णाय रक्तायात्यन्ततेजसे॥ १०४.२२ ॥  
  
स्थानपञ्चकसंस्थाय पञ्चधाण्डबहिः क्रमात्॥  
ब्रह्मणे विष्णवे तुभ्यं कुमाराय नमोनमः॥ १०४.२३ ॥  
  
अम्बायाः परमेशाय सर्वोपरिचारय ते॥  
मूलसूक्ष्मस्वरूपाय स्थूलसूक्ष्माय ते नमः॥ १०४.२४ ॥  
  
सर्वसङ्कल्पशून्याय सर्वस्माद्रक्षिताय ते॥  
आदिमध्यान्तशून्याय चित्संस्थाय नमोनमः॥ १०४.२५ ॥  
  
यमाग्निवायुरुद्राम्बुसोमशक्रनिशाचरैः॥  
दिङ्मुखोदिङ्मुखे नित्यं सगणैः पूजिताय ते॥ १०४.२६ ॥  
  
सर्वेषु सर्वदा सर्वमार्गे सम्पूजिताय ते॥  
रुद्राय रुद्रनीलाय कद्रुद्राय प्रचेतसे॥  
महेश्वराय धीराय नमः साक्षाच्छिवाय ते॥ १०४.२७ ॥  
  
अथ श्रृणु भगवन् स्तवच्छलेन कथितमजेन्द्रमुखैः सुरासुरेशैः॥  
मखमदनयमाग्निदक्षयज्ञक्षपणविचित्रविचेष्टितं क्षमस्व॥ १०४.२८ ॥  
  
सूत उवाच॥  
यः पठेत्तु स्तवं भक्या शक्राग्निप्रमुखैः सुरैः॥  
कीर्तितं श्रावयेद्विद्वान् स याति परमां गतिम्॥ १०४.२९ ॥  
  
इति श्रीलिङ्गमहापुराणे पूर्वभागे देवस्तुतिर्नाम चतुरधिकशततमोऽध्यायः॥ १०४ ॥