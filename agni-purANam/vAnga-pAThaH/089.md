---
title: ०८९

---
ईश्वर उवाच  
अथैकतात्त्विकी दीक्षा लघुत्वादुपदिश्यते ।  
सूत्रबन्धादि कुर्व्वीत यथायोगं निजात्मना ॥ १ ॥  
  
कालाग्न्यादिशिवान्तानि तत्त्वानि परिभावयेत्।  
समतत्त्वे समग्राणि सूत्रे मणिगणानिव ॥ २ ॥  
  
आवाह्य शिवतत्त्वादि गर्भाधानादि पूर्ववत्।  
मूलेन किन्तु कुर्व्वीत सर्व्वशुल्कसमर्पणं ॥ ३ ॥  
  
प्रददीत ततः पूर्णां तत्त्वव्रातोपगर्भितां।  
एकयैव यया शिष्यो निर्व्वाणमधिगच्छति ॥ ४ ॥  
  
योजनायै शिवे चान्यां स्थिरत्वापादनाय च।  
दत्वा पूर्णां प्रकुर्वीत शिवकुम्भाभिषेचनं ॥ ५ ॥  
  
इत्यादिमहापुराणे आग्नेये एकतत्त्वादीक्षाकथनं नाम ऊननवतितमोऽध्यायः।