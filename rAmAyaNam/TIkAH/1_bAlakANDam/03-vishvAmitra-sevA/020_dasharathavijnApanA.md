+++
title = "०२० दशरथविज्ञापना"
title_english = "020 dasharatha s dissent to spare rAma s servicees"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-020-Dhasharatha_Vignaapana.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/03-vishvAmitra-sevA/020_dasharathavijnApanA.md">
<details><summary><h2>IITK ...{Loading}...</h2></summary>

On king Dasaratha's refusal to accede to his request, Viswamitra gets
enraged.



### श्लोकः
#### मूलम्
तच्छ्रुत्वा राजशार्दूलो विश्वामित्रस्य भाषितम्।  
मुहूर्तमिव निस्संज्ञस्संज्ञावानिदमब्रवीत्॥1.20.1॥

#### शब्दार्थः
राजशार्दूलः great king, विश्वामित्रस्य Visvamitra's, तत् भाषितम् those words, श्रुत्वा having heard, मुहूर्तमिव for a moment, निस्संज्ञः lost his senses, संज्ञावान् regained his consciousness, इदम् अब्रवीत् thus spoke.

#### आङ्ग्लानुवादः
On hearing Viswamitra, words the tiger among kings (Dasaratha) lost his senses for a moment  and  on regaining his consciousness spoke this way.



### श्लोकः
#### मूलम्
ऊनषोडशवर्षो मे रामो राजीवलोचनः।  
न युद्धयोग्यतामस्य पश्यामि सह राक्षसैः॥1.20.2॥

#### शब्दार्थः
राजीवलोचनः lotuseyed, मे रामः my Rama, ऊनषोडशवर्षः in lessthan sixteen years of age, अस्य for him, राक्षसैःसह with the rakshasas, युद्धयोग्यताम् abilities to fight in a battle, न पश्यामि I do not see.

#### आङ्ग्लानुवादः
"My lotuseyed son Rama is less than sixteen. I do not think  he has ability to fight with the rakshasas in a battle.



### श्लोकः
#### मूलम्
इयमक्षौहिणी पूर्णा यस्याहं पतिरीश्वरः।  
अनया संवृतो गत्वा योद्धाऽहं तैर्निशाचरैः॥1.20.3॥

#### शब्दार्थः
पूर्णा completely, इयम् अक्षौहिणी this Akshauhini, यस्याः for which, अहं I, पतिः am the lord, ईश्वरः sustainer, अनया with this Akshauhini, संवृतः accompanied  by, गत्वा having gone, अहं I, तैःनिशाचरैः with those night rangers, rakshasas, योद्धा will engage in the battle.

#### आङ्ग्लानुवादः
Here is the whole akshauhini (army) of which I am the lord and sustainer.  
Accompanied  by the  akshauhini I shall engage those rakshsasas in the battle.



### श्लोकः
#### मूलम्
इमे शूराश्च विक्रान्ता भृत्या मेऽस्त्रविशारदाः।  
योग्या रक्षोगणैर्योद्धुं न रामं नेतुमर्हसि॥1.20.4॥

#### शब्दार्थः
मे भृत्याः my servants, इमे these warriors, शूराश्च also valiant, विक्रान्ताः powerful, अस्त्रविशारदाः those skilled in use of weapons, रक्षोगणैः multitude of rakshasas, योद्धुम् to engage in battle, योग्याः are fit, रामम् Rama, नेतुम् नार्हसि not proper on your part to take him.

#### आङ्ग्लानुवादः
These servants of mine are warriors, valiant, powerful and courageous, skilled in the  
use of weapons and fit to engage multitude of rakshasas in battle. It is not proper to take Rama with you.



### श्लोकः
#### मूलम्
अहमेव धनुष्पाणिर्गोप्ता समरमूर्धनि।  
यावत्प्राणान्धरिष्यामि तावद्योत्स्ये निशाचरैः॥1.20.5॥

#### शब्दार्थः
अहमेव I myself, धनुष्पाणिः with a bow in hand, गोप्ता will protect, यावत् as long as, प्राणान् my life, धरिष्यामि I sustain, तावत् till such time, समरमूर्धनि on the battlefield, निशाचरैः with rakshasas, योत्स्ये will engage in the battle.

#### आङ्ग्लानुवादः
Wielding bow in hand I will protect the sacrifice. As long as my life sustains, I will engage the rakshasas in the battle.



### श्लोकः
#### मूलम्
निर्विघ्ना व्रतचर्या सा भविष्यति सुरक्षिता।  
अहं तत्रागमिष्यामि न रामं नेतुमर्हसि॥1.20.6॥

#### शब्दार्थः
अहम् I, तत्र there, आगमिष्यामि shall come, सा व्रतचर्या that observance of vows,सुरक्षिता will be well protected, निर्विघ्ना without obstacles, भविष्यति will continue, रामम् Rama, नेतुम् to take, नार्हसि it is not proper on your part.

#### आङ्ग्लानुवादः
.  
I shall go there, protect the sacrifice and see that it is conducted without obstacles. It  
is not proper to take Rama with you.



### श्लोकः
#### मूलम्
बालो ह्यकृतविद्यश्च न च वेत्ति बलाबलम्।  
न चास्त्रबलसंयुक्तो न च युद्धविशारदः॥1.20.7॥  
न चासौ रक्षसां योग्यः कूटयुद्धा हि ते ध्रुवम् ।

#### शब्दार्थः
हि indeed, बालः a child, अकृतविद्यश्च is not learned in the science of warfare, बलाबलम् strengths and weaknesses, न वेत्ति does not know, अस्त्रबलसंयुक्तःच न  has not acquired the strength of weapons, युद्धविशारदः च न not proficient in warfare, असौ he, रक्षसाम् of  rakshasas, योग्यःन is not qualified, ते those rakshasas, ध्रुवम् certainly, कूटयुद्धाः हि are  deceitful in battle.

#### आङ्ग्लानुवादः
Rama is still a child, he is not learned in the science of warfare,he does not know the  strength and weakness of enemies. He has not acquired  as yet the strength of using  weapons and is not proficient in warfare. You know certainly those rakshasas are deceitful in battle. And hence he is not qualified to oppose them in the battle succesfully.



### श्लोकः
#### मूलम्
विप्रयुक्तो हि रामेण मुहूर्तमपि नोत्सहे॥1.20.8॥  
जीवितुं मुनिशार्दूल न रामं नेतुमर्हसि।

#### शब्दार्थः
रामेण from Rama, विप्रयुक्तः separated, मुहूर्तमपि even for a moment, जीवितुम् to live, नोत्सहे I do not like, मुनिशार्दूल O Best of ascetics, रामम् Rama, नेतुम् to take, नार्हसि it is not proper on your part (You should not take).

#### आङ्ग्लानुवादः
Separated from Rama, I do not like to live even for a moment. O tiger among ascetics, it is not proper to take Rama with you.



### श्लोकः
#### मूलम्
यदि वा राघवं ब्रह्मन्नेतुमिच्छसि सुव्रत॥1.20.9॥  
चतुरङ्गसमायुक्तं मया च सहितं नय।

#### शब्दार्थः
सुव्रत O Sage of excellent vows, ब्रह्मन् O Brahman, वा or, राघवम् Rama, नेतुम् to take him, इच्छसि you are intending, चतुरङ्गसमायुक्तम् my army consiting of elephants, chariots, cavalry and infantry, मया च सहितम् along with me, नय you may take.

#### आङ्ग्लानुवादः
O sage of great vows, O brahman if at all you intend to take Rama with you, take me  also along with my army.



### श्लोकः
#### मूलम्
षष्टिर्वर्षसहस्राणि जातस्य मम कौशिक॥1.20.10॥  
दुःखेनोत्पादितश्चायं न रामं नेतुमर्हसि।

#### शब्दार्थः
कौशिक O Scion of Kusika family, जातस्य having born, मम for me, षष्टिः sixty, वर्षसहस्राणि thousand years passed, अयम् this Rama, दुःखेन with great efforts, उत्पादितः is obtained,  रामम् Rama, नेतुम् to take him, नार्हसि it is not proper for you.

#### आङ्ग्लानुवादः
O scion of of Kusika family, sixty thousand years have passed since I was born.  Rama was born to me after a great deal of suffering. It is not proper to take him with you.



### श्लोकः
#### मूलम्
चतुर्णामात्मजानां हि प्रीतिःपरमिका मम॥1.20.11॥  
ज्येष्ठं धर्मप्रधानं च न रामं नेतुमर्हसि।

#### शब्दार्थः
चतुर्णाम् among the four, आत्मजानाम् sons, मम for me, परमिका great, प्रीतिः हि affection           indeed, ज्येष्ठम् eldest, धर्मप्रधानम् च with virtue as prime qualification, रामम् Rama, नेतुम् to take, नार्हसि it is not proper.

#### आङ्ग्लानुवादः
My love for Rama among all my four sons is supreme.It is not proper for you to take Rama, the eldest son whose prime qualification  is his virtue.



### श्लोकः
#### मूलम्
किंवीर्या राक्षसास्ते च कस्य पुत्राश्च ते च के॥1.20.12॥  
कथं प्रमाणाः के चैतान्रक्षन्ति मुनिपुङ्गव।

#### शब्दार्थः
मुनिपुङ्गव O Best of sages, ते राक्षसाः those rakshsas, किंवीर्या how powerful?, कस्य whose, पुत्राः sons?, ते they, के who?, कथंप्रमाणाः how much is the size of their body, एतान् them, के who, रक्षन्ति are protecting.

#### आङ्ग्लानुवादः
O best of sages, how powerful are those rakshsas? Whose  sons are they? Who are they and how huge is their body? Who are protecting them?



### श्लोकः
#### मूलम्
कथं च प्रतिकर्तव्यं तेषां रामेण रक्षसाम्॥1.20.13॥  
मामकैर्वा बलैर्ब्रह्मन्मया वा कूटयोधिनाम्।3

#### शब्दार्थः
ब्रह्मन् O Brahman, कूटयोधिनाम् of those treacherous and deceitful warriors, तेषाम् रक्षसाम् in the matter of those rakshasas, रामेण by Rama, मामकैः my, बलैः वा with forces, मया वा by me, कथम् how, प्रतिकर्तव्यम् to retaliate.

#### आङ्ग्लानुवादः
O brahman, how to rebuff those deceitful warriors either through Rama or through my army or through me?



### श्लोकः
#### मूलम्
सर्वं मे शंस भगवन्कथं तेषां मया रणे॥1.20.14॥  
स्थातव्यं दुष्टभावानां वीर्योत्सिक्ता हि राक्षसाः।4  
तस्य तद्वचनं श्रुत्वा विश्वामित्रोऽभ्यभाषत॥1.20.15॥

#### शब्दार्थः
भगवन् O Venerable one, दुष्टभावानाम् of the wicked natured, तेषाम् of them, मया by me, रणे in the battle, कथम् how, स्थातव्यम् to stay, सर्वम् all this matter, मे to me, शंस tell, राक्षसाः rakshasas, वीर्योत्सिक्ताः proud of their prowess, तस्य his, तत् वचनम् those words, श्रुत्वा having heard, विश्वामित्रः Viswamitra, अभ्यभाषत spoke.

#### आङ्ग्लानुवादः
O venerable one, how to fight those wickednatured ones in the battle and stay aginst them? For rakshasas are proud of their prowess". Having heard the words of Dasaratha, Viswamitra saidः



### श्लोकः
#### मूलम्
पौलस्त्यवंशप्रभवो रावणो नाम राक्षसः।  
स ब्रह्मणा दत्तवरस्त्रैलोक्यं बाधते भृशम्॥1.20.16॥  
महाबलो महावीर्यो राक्षसैर्बहुभिर्वृतः।

#### शब्दार्थः
पौलस्त्यवंशप्रभवः born in the illustrious race of Pulastya, रावणो नाम by name Ravana, राक्षसः rakshasa, महाबलः of great strength, महावीर्यः of great prowess, सः he, ब्रह्मणा by Brahma, दत्तवरः by boon granted, बहुभिः by several, राक्षसैः by rakshasas, वृतः accompanied, त्रैलोक्यम् three worlds, भृशम् excessively, बाधते is tormenting.

#### आङ्ग्लानुवादः




### श्लोकः
#### मूलम्
श्रूयते हि महावीर्यो रावणो राक्षसाधिपः॥1.20.17॥  
साक्षाद्वैश्रवणभ्राता पुत्रो विश्रवसो मुनेः।

#### शब्दार्थः
साक्षात् evidently, वैश्रवणभ्राता brother of Kubera, विश्रवसःमुनेः ascetic Visrava's, पुत्रः son, राक्षसाधिपः king of rakshasas, रावणः Ravana, महावीर्यः of great prowess, श्रूयते it is heard.

#### आङ्ग्लानुवादः
Ravana, king of rakshasas, is the brother of Kubera and son of ascetic Visravana. He is said to possess great prowess.



### श्लोकः
#### मूलम्
यदा स्वयं न यज्ञस्य विघ्नकर्ता महाबलः॥1.20.18॥  
तेन सञ्चोदितौ द्वौ तु राक्षसौ वै महाबलौ।  
मारीचश्च सुबाहुश्च यज्ञविघ्नं करिष्यतः॥1.20.19॥

#### शब्दार्थः
महाबलः he, possessing great strength, यदा when, स्वयम् on his own, यज्ञस्य for sacrifice, विघ्नकर्ता न does not create impediments, तेन by, सञ्चोदितौ prompted, मारीचश्च Maricha, सुबाहुश्च Subahu, द्वौ राक्षसौ two rakshasas, यज्ञविघ्नम् obsctacles of sacrifice, करिष्यतः cause.

#### आङ्ग्लानुवादः
Although endowed with great strength, Ravana, by himself, never created impediments to the sacrifice. But two rakshasas by name Maricha and Subahu are incited by him to cause obstacles".



### श्लोकः
#### मूलम्
इत्युक्तो मुनिना तेन राजोवाच मुनिं तदा।  
न हि शक्तोऽस्मि सङ्ग्रामे स्थातुं तस्य दुरात्मनः॥1.20.20॥

#### शब्दार्थः
इति in this manner, तेन मुनिना by that sage, उक्तः spoken, राजा king Dasaratha, तदा then, मुनिम् addressing the sage, उवाच said, सङ्ग्रामे in the battle, तस्य दुरात्मनः of that evil minded one, स्थातुम् to stand, शक्तः न अस्मि I am not capable.

#### आङ्ग्लानुवादः
Informed in this manner by sage Viswamitra, king Dasaratha addressed the sage,  saying, "I am not competent enough to stand before those evilminded rakshasas in the batlle".



### श्लोकः
#### मूलम्
स त्वं प्रसादं धर्मज्ञ कुरुष्व मम पुत्रके।  
मम चैवाल्पभाग्यस्य दैवतं हि भवान्गुरुः॥1.20.21॥

#### शब्दार्थः
धर्मज्ञ O Knower of truth, सःत्वम् such of you, मम to me, पुत्रके in the little son, अल्पभाग्यस्य of the unfortunate, मम च in my matter, प्रसादम् favour,  कुरुष्व extend, गुरुः spiritual preceptor, भवान् you, दैवतं हि verily god.

#### आङ्ग्लानुवादः
"You are the knower of righteousness. Extend your favour to my little son and also to me for I am so who is unfortunate. You are verily my spiritual preceptor and god.



### श्लोकः
#### मूलम्
देवदानवगन्धर्वा यक्षाःपतगपन्नगाः।  
न शक्ता रावणं सोढुं किं पुनर्मानवा युधि॥1.20.22॥

#### शब्दार्थः
देवदानवगन्धर्वाः gods, danavas and gandharvas, यक्षाः yakshas, पतगपन्नगाः birds and great serpents, युधि in the battle, रावणम् Ravana, सोढुम् to endure him, न शक्ताः are not capable, मानवाः men, किं पुनः again to say.

#### आङ्ग्लानुवादः
Gods, danavas, gandharvas, yakshas, birds and great serpents cannot withstand Ravana in battle. What are men to him? (They are no match to him).



### श्लोकः
#### मूलम्
स हि वीर्यवतां वीर्यमादत्ते युधि राक्षसः।  
तेन चाहं न शक्तोऽस्मि संयोद्धुं तस्य वा बलैः॥1.20.23॥  
सबलो वा मुनिश्रेष्ठ सहितो वा ममात्मजैः।

#### शब्दार्थः
सः राक्षसः that rakshasa, युधि in the battle, वीर्यवताम् of the warriors, वीर्यम् prowess, आदत्ते हि takes, मुनिश्रेष्ठ O Foremost of ascetics, सबलो वा either with forces, मम आत्मजैःसहितो वा or together with my sons, अहम् I, तेन with him, तस्य बलैःवा  or with his forces, संयोद्धुम् to engage in battle, न शक्तोऽस्मि I am not competant.

#### आङ्ग्लानुवादः
That rakshasa pulls out warriors' prowess in the battle. O foremost of ascetics Either with forces or with my sons it is not possible for me to engage him or his forces in battle.



### श्लोकः
#### मूलम्
कथमप्यमरप्रख्यं सङ्ग्रामाणामकोविदम्।  
बालं मे तनयं ब्रह्मन् नैव दास्यामि पुत्रकम्॥1.20.24॥

#### शब्दार्थः
ब्रह्मन् O Brahman, अमरप्रख्यम् resembling celestial deities, सङ्ग्रामाणाम् in the warfare, अकोविदम् not experienced, बालं पुत्रकम् dear young child, मे my, तनयम् son, कथमपि how so ever, नैव दास्यामि I never, never give him.

#### आङ्ग्लानुवादः
O brahman although my son resembles the celestials he is not experienced in warfare. On no account shall I spare him.



### श्लोकः
#### मूलम्
अथ कालोपमौ युध्दे सुतौ सुन्दोपसुन्दयोः॥1.20.25॥  
यज्ञविघ्नकरौ तौ ते नैव दास्यामि पुत्रकम्।

#### शब्दार्थः
अथ and, ते you, यज्ञविघ्नकरौ those causing obstacles to sacrifice, सुन्दोपसुन्दयोः of Sunda and Upasunda, सुतौ तौ sons, युध्दे in the battle, कालोपमौ resemble god of death, Yama, पुत्रकम् my son, नैव दास्यामि I shall never part with him.

#### आङ्ग्लानुवादः
Further the sons of Sunda and Upasunda by name Maricha and Subahu are causing obstacles to your sacrifice. They resemble the god of death, Yama. I shall never part with my son.



### श्लोकः
#### मूलम्
मारीचश्च सुबाहुश्च वीर्यवन्तौ सुशिक्षितौ।  
तयोरन्यतरेणाहं योध्दा स्यां ससुहृद्गणः॥1.20.26॥

#### शब्दार्थः
मारीचश्च Maricha, सुबाहुश्च Subahu, वीर्यवन्तौ possessed of prowess, सुशिक्षितौ experienced  in warfare, अहम् I, ससुहृद्गणः with my best friends, तयोः in them, अन्यतरेण with one of them, योध्दा स्याम् can combat.

#### आङ्ग्लानुवादः
Maricha and Subahu not only possess prowess but also are experienced in warfare. Together with my group of friends I can combat with one of the two".



### श्लोकः
#### मूलम्
इति नरपतिजल्पनाद्द्विजेन्द्रं  
कुशिकसुतं सुमहान्विवेश मन्युः।  
सुहुत इव मखेऽग्निराज्यसिक्त  
स्समभवदुज्ज्वलितो महर्षिवह्निः॥1.20.27॥

#### शब्दार्थः
इति in this manner, नरपतिजल्पनात् with the statements of king Dasaratha, द्विजेन्द्रम् Indra among ascetics, कुशिकसुतम् son of Kusika, सुमहान् great, मन्युः rage, विवेश entered, महर्षिवह्निः fire in the form of maharshi, मखे in the sacrifice, सुहुतः with good offerings of  oblation, आज्यसिक्तः sprinkled with clarified butter, अग्निःइव like  sacrificial fire, उज्वलितः समभवत् blazed.

#### आङ्ग्लानुवादः
Having heard the statements of the king the son of Kusika, Viswamitra who was like Indra among the ascetics was seized by great anger. As though fire in the form of  maharshi blazed like the sacrificial fire into which oblations of clarified butter have been poured.  
॥iऋफफछफौ चफलउफp८फउफफऋफhफॊ खफफऔउफलE१लऋफ फबn८E१फखऋफॊ अफफऔफE१फhbॊ६ भखफघफजजफMफऩ  
ityढऍ डrंmadraचऍ vmंkंya ikyऍ bakङऍ viनडassargaध৷৷  
Thus ends the twentieth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/03-vishvAmitra-sevA/020_dasharathavijnApanA.md">
<details><summary><h2>भूषणम् ...{Loading}...</h2></summary>



तच्छ्रुत्वा राजशार्दूलो विश्वामित्रस्य भाषितम् ।  

मुहूर्तमिव निःसञ्ज्ञः सञ्ज्ञावानिदमब्रवीत्  ॥  १।२०।१  ॥   

कौशिकवचनश्रवणाद्दशरथविषादो विंशे तच्छ्रुत्वेत्यादि । निःसंज्ञ इव
चेतनारहित इव, मूर्च्छित इत्यर्थः  ॥  १।२०।१  ॥   

  

ऊनषोडशवर्षो मे रामो राजीवलोचनः ।  

न युद्धयोग्यतामस्य पश्यामि सह राक्षसैः  ॥  १।२०।२  ॥   

"यज्ञे विघ्नकरं हन्याम्" इत्युक्तरीत्या निजयज्ञविघ्ननिवर्तको ऽयं
भविष्यतीति मत्वा आगत्य प्रार्थयमाने विश्वामित्रे वत्सलो दशरथः
प्रेमान्धतया कलुषितहृदयः अहं वेद्मीति तदुक्तमपि मनस्यकुर्वन् रामस्य
बाल्यमेव पुरस्कुर्वन्नाह ऊनेति । ऊनाः असम्पूर्णाः षोडशवर्षा यस्य स
तथोक्तः, द्वादशवर्ष इति यावत् । "बालो द्वादशवर्षो यमकृतास्त्रश्च राघवः"
इति विशिष्यवक्ष्यमाणत्वात् । परिपूर्णषोडशवर्षो हि युद्धक्षमो भवति ।
द्वादशवर्षो बालः कथं युद्धाय प्रभवतीति भावः । एवं वयःस्वरूपे विचार्यमाणे
नास्य युद्धयोग्यतेत्युक्तम् । राक्षसैस्तु सुतरां नेत्याह राजीवलोचन इति ।
पद्मतुल्यनयनः, पद्मं हि रात्रौ मुकुलीभवति, तत्तुल्यतोक्तौ रात्रौ
निद्रालसो रामो रात्रिञ्चरैः कथं योद्धुं शक्नोतीति भावः । मे रामः सदा
मदुत्सङ्गपरिवर्तितया मद्विरहासहिष्णुरित्यर्थः । यद्वा पुत्रालाभेन
षष्टिवर्षसहस्रणि लालप्यमानस्यातिक्लेशेनोत्पन्नः । रामः "रामो रतिकरः
पितुः" इति रतिकरः सर्वस्वभूतः । अस्य काकपक्षधरत्वादिवेषयुतो
विद्याभ्यासादपि क्रीडनकस्वीकारकुतूहलीति हस्तेन निर्दिशति । युद्धयोग्यतां
न पश्यामि, किन्तु क्रीडनकस्वीकारयोग्यतामेव पश्यामीत्यर्थः ।
युद्धयोग्यतां राक्षसशब्दश्रवणमात्रेणैव बिभ्यतां कथं युद्धयोग्यता । सह
राक्षसैः मनुष्येणापि युद्धव्यापारमजानतः कथं राक्षसैः युद्धम् । एकेनापि
राक्षसेन न योग्यता कुतो बहुभिः । अत्र शङ्क्यते अत्र दशरथेन पित्रा
ऊनषोडशवर्ष इत्युक्तम् । ऊनत्वं च मासेन मासत्रयेण षण्मासैर्वा स्यात्, न
त्वेकवर्षद्विवर्षादिभिः । तस्मिन्नेव वर्षे सीताविवाहः । तदनु
द्वादशवर्षाण्ययोध्यावासः । "समा द्वादश तत्राहं राघवस्य निवेशने ।
भुञ्जाना मानुषान् भोगान् सर्वकामसमृद्धिनी" इति सीतया वक्ष्यमाणत्वात् ।
तथा च वनप्रवेशकाले रामस्याष्टाविंशतिवर्षाणीति प्रतिभाति । तदनुपपन्नम्
"मम भर्ता महातेजा वयसा पञ्चविंशकः । अष्टादश हि वर्षाणि मम जन्मनि गण्यते
 ॥ " इति सीतावचनात्। कौसल्यया च वनप्रवेशसमये प्रोच्यते "दश सप्त च वर्षाणि
जातस्य तव पुत्रक। आसितानि प्रकाङ्क्षन्त्या मया दुःखपरिक्षयम् ॥ " इति ।
तस्मात् अष्टाविंशतेः पञ्चविंशतेः सप्तदशानां च कथमविरोध इति । अत्र
केचित्, कौसल्यावाक्ये जातस्येति द्वितीयं जन्मोच्यते क्षत्रियस्यापि
द्विजत्वात् । द्वितीयं जन्म च उपनयनम्, तच्चवृद्धेन दशरथेन
काम्यपक्षमाश्रित्य गर्भाष्टम एव कृतम् । तथा च द्वितीयजन्मापेक्षया
सप्तदशत्वम् । उपनयनात्पूर्वं सप्तवर्षाणीति "वयसा पञ्चविंशकः" इति
सीतावचनमप्युपपन्नम् ।  

"ऊनषोडशवर्षः" इत्यत्र पादोनत्वम्, द्वादशवर्ष इत्यन्यत्रोक्तत्वात् । अतः
सर्वथा वनप्रवेशकाले पञ्च विंशतिवर्ष एव राम इत्याहुः । अन्ये बहुक्लेशं
सहमाना एवं व्याचख्युः अष्टाविंशतिवर्ष एव वनप्रवेशे रामः । ऊनषोडशवर्ष इति
यत्किञ्चिन्मासोन षोडशवर्षवयस्क इत्यर्थः । "बालो ह्यकृतविद्यश्च न च
वेत्ति बलाबलम्" इति दशरथवचने बाल्ययौवनसन्धौ बाल इति व्यवहर्तुं
शक्यत्वात् । "बाल आषोडशाद्वर्षात्पौगण्डश्चेति कीर्त्यते" इति वचनात् ।
"बालो द्वादशवर्षो ऽयमकृतास्त्रश्च राघवः । अजातव्यञ्जनः श्रीमान्
पद्मपत्रनिभेक्षणः  ॥ " इति मारीचवचनन्तु युद्धभीरुतया भ्रान्तिकृतम्,
रावणविभीषिकयोक्तं वा, अत एव स्वयं वायव्यास्त्रभग्नोऽप्यकृतास्त्र इत्याह।
अजातव्यञ्जनत्वं च निरुदरा कन्येतिवदल्पश्मश्रुत्वम्। "एकवस्त्रधरो धन्वी
शिखी कनकमालया" इत्यपि दृढपरिहितोत्तरीयतया सन्नद्धत्वमाह। वयसा पञ्चविंशक
इति तु पञ्चविंशतुल्यत्वमाह। इवार्थे कनो विधानात्। तेन नित्ययौवनत्वं
ज्ञापयति। देवा हि सदा पञ्चविंशतिवार्षिका इत्युच्यन्ते। कौसल्यावाक्यमपि
"गर्भैकादशेषु राजन्यम्" इति विहितोपनयनापेक्षया। तस्मान्न
किञ्चिदनुपपन्नमिति। वस्तुतो वयसा पञ्चविंशक इति सीतायाः शापभीतायाः
सन्न्यासिनं प्रति वचनमेव यथार्थम्। दश सप्त च वर्षाणीति कौसल्यावाक्ये तु
चकारेण सप्तवर्षाणि समुच्चीयन्ते, तेन जन्मापेक्षयैव पञ्चविंशतित्वसिद्धिः।
ननु विवाहानन्तरमेव सम्भोगः श्रूयते "रामस्तु सीतया सार्द्धं विजहार
बहुनृतून्"इति। स कथं द्वादशवर्षस्य बालस्य सम्भवति ? सम्भवत्येव,
सौकुमार्यातिशयेन प्रौढशरीरतया। अत एव हि देव्याश्च षड्वर्ष एव यौवनारम्भः।
"अष्टादश हि वर्षाणि मम जन्मनि गण्यते" इति वनप्रवेशेऽष्टादशत्वम्,
विवाहकाले सीतायाः षड्वर्षत्वमवगमयतीति सर्वं सुस्थम्  ॥  १।२०।२  ॥   

  

इयमक्षौहिणी पूर्णा यस्याहं पतिरीश्वरः ।  

अनया संवृतो गत्वा योद्धा ऽहं तैर्निशाचरैः  ॥  १।२०।३  ॥   

तर्हि तव प्रतिज्ञा व्यर्था स्यात्तत्राह इयमिति । अक्षो रथावयवः, तस्य ऊहः
। तद्योगादिनिः । "ऋन्नेभ्यो ङीप्" इति ङीपि "पूर्वपदात्सञ्ज्ञायामगः" इति
णत्वम् । "अक्षादूहिन्याम् " इति वृद्धिः । अक्षौहिणी
स्वरूपमुक्तमादिपर्वणि "एको रथो गजश्चैको नराः पञ्च पदातयः । त्रयश्च
तुरगास्तज्ज्ञैः पत्तिरित्यभिधीयते । पत्तिं तु त्रिगुणामेकं विदुः
सेनामुखं वुधाः । त्रीणि सेनामुखान्येको गुल्म इत्यभिधीयते । त्रयो गुल्मा
गणो नाम वाहिनी तु गणास्त्रयः । स्मृतास्तिस्रस्तु वाहिन्यः पृतनेति
विचक्षणैः । चमूस्तु पृतनास्तिस्रस्ताश्च तिस्रस्त्वनीकिनी । अनीकिनीं
दशगुणां प्राहुरक्षौहिणीं बुधाः  ॥ " इति। यस्याहं पतिरिति सन्धिरार्षः।
पतिः पालयिता। पातेर्डतिः। ईश्वरः नियन्ता। योद्धा योत्स्ये, लुट्।
तैर्यज्ञविघ्नकरैः  ॥  १।२०।३  ॥   

  

इमे शूराश्च विक्रान्ता भृत्या मे ऽस्त्रविशारदाः ।  

योग्या रक्षोगणैर्योद्धुं न रामं नेतुमर्हसि  ॥  १।२०।४  ॥   

इम इति । विक्रान्ताः अक्षतविक्रमाः  ॥  १।२०।४  ॥   

  

अहमेव धनुष्पाणिर्गोप्ता समरमूर्द्धनि ।  

यावत्प्राणान् धरिष्यामि तावद्योत्स्ये निशाचरैः  ॥  १।२०।५  ॥   

अहमिति । गोप्ता, यज्ञस्येति शेषः सेनानां वा  ॥  १।२०।५  ॥   

  

निर्विघ्ना व्रतचर्या सा भविष्यति सुरक्षिता ।  

अहं तत्र गमिष्यामि न रामं नेतुमर्हसि  ॥  १।२०।६  ॥   

निर्विघ्नेति । अहं गमिष्यामि, तेन सुरक्षिता भविष्यतीति योजना  ॥  १।२०।६
 ॥   

  

बालो ह्यकृतविद्यश्च न च वेत्ति बलाबलम् ।  

न चास्त्रबलसंयुक्तो न च युद्धविशारदः  ॥  १।२०।७  ॥   

बाल इति । बालः ऊनषोडशवर्षः, अत एव अकृतविद्यः अशिक्षितधनुर्विद्यः ।
बलाबलम्, शत्रूणामिति शेषः । "येषां च विरोधः शाश्वतिकः" इति एकवद्भावः  ॥ 
१।२०।७  ॥   

  

न चासौ रक्षसां योग्यः कूटयुद्धा हि ते भृशम्  ॥  १।२०।८  ॥   

न चेति । रक्षसाम्, युद्ध इति शेषः । कूटयुद्धाः कपटयुद्धाः । इदमर्द्धम्
 ॥  १।२०।८  ॥   

  

विप्रयुक्तो हि रामेण मुहूर्तमपि नोत्सहे ।  

जीवितुं मुनिशार्दूल न रामं नेतुमर्हसि  ॥  १।२०।९  ॥   

तिष्ठतु रामस्वभावः, मत्स्वभावश्चैवमित्याह विप्रयुक्तः विश्लिष्टः  ॥ 
१।२०।९  ॥   

  

यदि वा राघवं ब्रह्मन् नेतुमिच्छसि सुव्रत ।  

चतुरङ्गसमायुक्तं मया च सहितं नय  ॥  १।२०।१०  ॥   

यदीति । चत्वारि अङ्गानि चतुरङ्गानि । "दिक्सङ्ख्ये सञ्ज्ञायाम्" इति समासः
 ॥  १।२०।१०  ॥   

  

षष्टिर्वर्षसहस्राणि जातस्य मम कौशिक ।  

दुःखेनोत्पादितश्चायं न रामं नेतुमर्हसि  ॥  १।२०।११  ॥   

षष्टिरिति । वर्षसहस्राणि, अतीतानीति शेषः । तदनन्तरं दुःखेन
उपवासदीक्षादिक्लेशेन उत्पादितः  ॥  १।२०।११  ॥   

  

चतुर्णामात्मजानां हि प्रीतिः परमिका मम ।  

ज्येष्ठं धर्मप्रधानं च न रामं नेतुमर्हसि  ॥  १।२०।१२  ॥   

चतुर्णामिति । चतुर्णां पुत्राणां मध्ये रामे परमिका प्रीतिः । स्वार्थे
कप्रत्ययः । "प्रत्ययस्थात् कात् " इतीत् । तस्माज्ज्येष्ठत्वादेश्च न
नेतुमर्हसीति योजना  ॥  १।२०।१२  ॥   

  

किंवीर्या राक्षसास्ते च कस्य पुत्राश्च के च ते ।  

कथम्प्रमाणाः के चैतान् रक्षन्ति मुनिपुङ्गव  ॥  १।२०।१३  ॥   

अथ सर्वथा रामनयनमयुक्तमिति वक्तुं योद्धव्यस्वरूपं पृच्छति किमिति । के च
किन्नामधेयाः । कथम्प्रमाणाः, कीदृशाकारा इत्यर्थः । के रक्षन्ति, के तेषां
प्रधाना इत्यर्थः  ॥  १।२०।१३  ॥   

  

कथं च प्रतिकर्तव्यं तेषां रामेण रक्षसाम् ।  

मामकैर्वा बलैर्ब्रह्मन् मया वा कूटयोधिनाम्  ॥  १।२०।१४  ॥   

कथं चेति । प्रतिकर्तव्यं प्रतिविधेयम्  ॥  १।२०।१४  ॥   

  

सर्वं मे शंस भगवन् कथं तेषां मया रणे ।  

स्थातव्यं दुष्टभावानां वीर्योत्सिक्ता हि राक्षसाः  ॥  १।२०।१५  ॥   

तस्य तद्वचनं श्रुत्वा विश्वामित्रो ऽभ्यभाषत  ॥  १।२०।१६  ॥   

सर्वमिति । तेषां रणे कथं मया स्थातव्यमिति व्यूहप्रकारप्रश्नः  ॥ 
१।२०।१५,१६  ॥   

  

पौलस्त्यवंशप्रभवो रावणो नाम राक्षसः  ॥  १।२०।१७  ॥   

पौलस्त्येति । राक्षसः अस्तीति शेषः  ॥  १।२०।१७  ॥   

  

स ब्रह्मणा दत्तवरस्त्रैलोक्यं बाधते भृशम् ।  

महाबलो महावीर्यो राक्षसैर्बहुभिर्वृतः  ॥  १।२०।१८  ॥   

किंवीर्या इत्यस्योत्तरमाह स इति  ॥  १।२०।१८  ॥   

  

श्रूयते हि महावीर्यो रावणो राक्षसाधिपः ।  

साक्षाद्वैश्रवणभ्राता पुत्रो विश्रवसो मुनेः  ॥  १।२०।१९  ॥   

प्रसिद्धश्चायमित्याह श्रूयत इति  ॥  १।२०।१९  ॥   

  

यदा स्वयं न यज्ञस्य विघ्नकर्ता महाबलः ।  

तेन सञ्चोदितौ द्वौ तु राक्षसौ वै महाबलौ ।  

मारीचश्च सुबाहुश्च यज्ञविघ्नं करिष्यतः  ॥  १।२०।२०  ॥   

यदेति अर्द्धत्रयमेकान्वयम् । यदा यज्ञस्य स्वयं न विघ्नकर्ता,
अलक्ष्यत्वादिनेति शेषः  ॥  १।२०।२०  ॥   

  

इत्युक्तो मुनिना तेन राजोवाच मुनिं तदा ।  

न हि शक्तो ऽस्मि सङ्ग्रामे स्थातुं तस्य दुरात्मनः  ॥  १।२०।२१  ॥   

इतीति । तस्य रावणस्य  ॥  १।२०।२१  ॥   

  

स त्वं प्रसादं धर्मज्ञ कुरुष्व मम पुत्रके ।  

मम चैवाल्पभाग्यस्य दैवतं हि भवान् गुरुः  ॥  १।२०।२२  ॥   

स इति । अल्पभाग्यस्येति, त्वन्नियोगाकरणेनेति शेषः । प्रसादकरणे हेतुः
दैवतमिति  ॥  १।२०।२२  ॥   

  

देवदानवगन्धर्वा यक्षाः पतगपन्नगाः ।  

न शक्ता रावणं सोढुं किं पुनर्मानवा युधि  ॥  १।२०।२३  ॥   

देवेति । रावणसङ्ग्रामवैमुख्यं न दोषाय, सर्वाशक्यत्वादित्याशयः  ॥  १।२०।२३
 ॥   

  

स हि वीर्यवतां वीर्यमादत्ते युधि राक्षसः ।  

तेन चाहं न शक्नोमि संयोद्धुं तस्य वा बलैः ।  

सबलो वा मुनिश्रेष्ठ सहितो वा ममात्मजैः  ॥  १।२०।२४  ॥   

स हीति, अर्द्धत्रयम् । वीर्यमादत्ते स्वीकरोति, नाशयतीत्यर्थः । तस्य बलैः
मारीचादिभिः  ॥  १।२०।२४  ॥   

  

कथमप्यमरप्रख्यं सङ्ग्रामाणामकोविदम् ।  

बालं मे तनयं ब्रह्मन् नैव दास्यामि पुत्रकम्  ॥  १।२०।२५  ॥   

कथमिति । कथमिति प्रश्ने । राक्षसान् प्रतीति शेषः  ॥  १।२०।२५  ॥   

  

अथ कालोपमौ युद्धे सुतौ सुन्दोपसुन्दयोः ।  

यज्ञविघ्नकरौ तौ ते नैव दास्यामि पुत्रकम्  ॥  १।२०।२६  ॥   

अथेति । अथ शत्रुस्वरूपज्ञानानन्तरं सुन्दोपसुन्दयोः सुतौ मारीचसुबाहू,
सुन्दपुत्रः मारीचः उपसुन्दपुत्रः सुबाहुः । पुत्रकम्, अनुकम्पायां कन् ।
अतो न दास्यामीत्युपस्कार्यम्  ॥  १।२०।२६  ॥   

  

मारीचश्च सुबाहुश्च वीर्यवन्तौ सुशिक्षितौ ।  

तयोरन्यतरेणाहं योद्धा स्यां ससुहृद्गणः  ॥  १।२०।२७  ॥   

मारीच इति । स्पष्टम्  ॥  १।२०।२७  ॥   

  

इति नरपतिजल्पनाद्द्विजेन्द्रं कुशिकसुतं सुमहान् विवेश मन्युः ।  

सुहुत इव समिद्भिराज्यसिक्तः समभवदुज्ज्वलितो महर्षिवह्निः  ॥  १।२०।२८  ॥   

इत्यार्षे श्रीरामायणे वाल्मीकीये आदिकाव्ये बालकाण्डे विंशः सर्गः  ॥  २०
 ॥   

उत्तरसर्गार्थमन्ते सङ्गृह्णानि इतीति । जल्पनात् असङ्गतोक्तेः ।
कोपाविष्टत्वे दृष्टान्तमाह सुहुत इति । आदौ समिद्भिः सुहुतः तत आज्यसिक्तो
वह्निरिव महर्षिवह्निर्महर्षिश्रेष्ठः उज्ज्वलितस्समभवत् सञ्जातज्वालो बभूव
। मुनिपक्षे क्रोधवृद्धिः । पुष्पिताग्रावृत्तम् "अयुजि नयुगरेफतो यकारो
युजि च नजौ जरगाश्च पुष्पिताग्रा" इति लक्षणात्  ॥  १।२०।२८  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने विंशः सर्गः  ॥  २०  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/03-vishvAmitra-sevA/020_dasharathavijnApanA.md">
<details><summary><h2>शिरोमणी ...{Loading}...</h2></summary>



तदिति । विश्वामित्रस्य तत् प्रसिद्धं भाषितं श्रुत्वा मुहूर्तं
निस्सञ्ज्ञः सञ्ज्ञानरहित एव राजशार्दूलः राजश्रेष्ठः दशरथः सञ्ज्ञावान्
प्राप्तपुनःसञ्ज्ञानः सन् इदं वक्ष्यमाणं वचनमब्रवीत् । इवशब्द एवार्थे  ॥ 
१।२०।१  ॥   

  

तद्वचनमेवाह ऊनेत्यादिभिः । राजीवलोचनः कमलायतनयनः मे रामः ऊनषोडशवर्षः ऊनः
अभावप्रतियोगी षोडशः षोडशानां सङ्ख्यापूरको वर्षो यस्य, पञ्चदशवार्षिक
इत्यर्थः । किञ्च ऊनयति स्वाधिकवयस्कमपि न्यूनयति स एव स इति कर्मधारयः ।
किञ्च ऊनयति स्वतपसा सर्वान् न्यूनीकरोतीत्यूनो विश्वामित्रः, तत्सम्बोधनम्
। अत्रान्तिमपक्षद्वये षोडशशब्दः  

प्रारम्भविषयीभूतषोडशसङ्ख्यापूरकवर्षपरः । अपूर्णषोडशवर्षक इत्यर्थः । अतः
अस्य बालस्य राक्षसैः सह युद्धयोग्यतां न पश्यामि । अत्र ऊनषोडशवर्षो मे
इत्युक्त्या विश्वामित्रसहगमनसमये रामस्य षोडशो वर्षं प्रविष्ट इति फलितम्
। तस्मिन्नेव वर्षे रामसीताविवाहस्य प्रसिद्धत्वेन षोडशवार्षिकस्य रामस्य
विवाह इति सिद्धम् । ऽसमा द्वादश तत्राहं राघवस्य निवेशनेऽ इति रावणं प्रति
वक्ष्यमाणसीतावचनाद्विवाहानन्तरं द्वादशवर्षपर्यन्तं राघवनिकेते सीतानिवासः
ततो वनप्रस्थानमिति वनगमनसमये ऽष्टाविशंतिवर्षको राम इति निष्पन्नम् ।
एतदनुरोधेन ऽदश सप्त च वर्षाणि जातस्य तव पुत्रकऽ इति
कौसल्योक्तिपद्यघटकीभूतदशशब्दस्यैकशेषेण विंशतिरर्थः । चशब्दस्य
चन्द्रवाचकत्वेनैकत्वलाभः । तथा च दश सप्त च युक्तान्येव
वर्षाणीत्यष्टाविंशतिलाभः । ऽचश्चण्डीशे पुमानुक्तः कच्छपे चन्द्रचौरयोःऽ
इति मेदिनी । ऽमम भर्ता महातेजा वयसा पञ्चविंशकःऽ इत्यपि न विरुद्धम् ।
पञ्चविंशयुक्ताः कास्त्रयो यस्येति तदर्थात् कशब्दस्य वह्निवाचकत्वेन
त्रित्वलाभः । कशब्दस्य वह्निवाचकत्वं तु ऽकः प्रजापतिरुद्दिष्टः को
ऽर्कवाय्वनलेष्वितिऽ कोशादवगन्तव्यम् । ऽऊनद्वादशवर्षोयमकृतास्त्रश्च
राघवःऽ इति मारीचपद्यघटकद्विशब्देनैकशेषात् षड्लाभस्तेनोनषोडशवार्षिक
इत्यर्थः सम्पन्नः । अत एव ऊनषोडशवर्षोयमिति भट्टोक्तपाठान्तरेण न विरोधः ।
किञ्च ऽमम भर्ता महातेजा वयसा पञ्चविंशकःऽ इति श्रुतानुरोधात् ऽऊनषोडशवर्षो
मेऽ इत्येतद्घटकीभूतोनशब्देन पादोनं गृह्यते । तेन तस्मिन्समये रामस्य
द्वादशवार्षिकत्वं फलितम् । ततस्त्रयोदशे वर्षे विवाहः । अत एव मारीचवचनं
सानुकूलम् । एवं चोक्तदिशा वनप्रवेशसमये रामस्य पञ्चविंशतिवार्षिकत्वं
सिद्धम् । दश सप्त च वर्षाणीत्यत्र सप्तशब्दस्यैवैकशेषेण चतुर्दशलाभ इति न
विरोधः । उपनयनादिप्रभृतिवर्षव्यवस्थापनया भूषणादिव्याख्यानं तु चिन्त्यमेव
। लोके अप्रसिद्धेः । क्वचिज्जन्मप्रभृतिवर्षपरिगणनम्, क्वचिदुपनयनात्
परिगणनमित्यत्र विनिगमनाविरहाच्चेति दिक् । न चेह कस्मान्न भवति एकश्च
एकश्च द्वावित्यर्थः । द्वौ च द्वौ च चत्वार इत्यर्थ इति प्रश्ने
"सङ्ख्याया अर्थासम्प्रत्ययात् अन्यपदार्थत्वाच्च नैकशेषः" इति
सरूपसूत्रस्थभाष्यं विरुध्येतेति वाच्यम् । यत्तावदुच्यते "सङ्ख्याया
अर्थासम्प्रत्ययात्" इति । अर्थासम्प्रत्यये ऽपि हि सति एकशेषो भवति ।
तद्यथा गार्ग्यश्च गार्ग्यायणश्च गार्ग्यौ न चोच्यते वृद्धयुवानाविति भवति
चैकशेषः । यदप्युच्यते अन्यपदार्थत्वाच्चेति । अन्यपदार्थेप्येकशेषो भवति ।
तद्यथा "विंशतिश्च विंशतिश्च विंशती चत्वारिंशदित्यर्थः" इति भाष्येण
हेतोर्बाधितत्वात् नहि हेतोर्बाधितत्वे साध्यसिद्धिः क्वचिद्दृष्टा । अत एव
ह्रदो वह्निमान् धूमादित्यादावनुमितिर्नोत्पद्यते धूमादेर्बाधितत्वात् ।
नहि विंशती एकौ इत्यनयोर्वैलक्षण्यमुपलभ्यते
ऽएकादिदशान्तसङ्ख्यावाचिनामेकशेषद्वन्द्वावनभिधानान्न भवतःऽ इति
शेखरग्रन्थस्तु प्रचुरतरप्रयोगदर्शनाभावमूलकः । अत एव एकद्वित्रिमात्राणां
क्रमेण प्रश्लेषनिर्देशो व्याख्यानादित्यादौ न क्लेशकल्पनेति दिक्  ॥ 
१।२०।२  ॥   

  

इयमिति । यस्य यस्याः सेनायाः अहं पतिः पालकः ईश्वरो नियन्ता सा
इयमक्षौहिणी सेना अस्तीति शेषः । अनया सेनया सहितः युक्तो ऽहं गत्वा
तैर्भवद्यज्ञविघ्नकारकैर्निशाचरैः सह योद्धा युद्धं कर्तास्मीति शेषः। एतेन
रामगमनस्य न प्रयोजनमिति ध्वनितम् । तेन रामो भवता न नेतव्य इति
राजप्रार्थना सूचिता । यस्येति ऽसामान्ये नपुंसकम्ऽ । अत एव संहितायां
नार्षकल्पना । अक्षौहिणीस्वरूपं तु ऽएको रथो गजश्चैको नराः पञ्च पदातयः ।
त्रयश्च तुरगास्तज्ज्ञैः पत्तिरित्यभिधीयते  ॥  पत्तिं तु त्रिगुणामेकं
विदुः सेनामुखं बुधाः । त्रीणि सेनामुखान्येको गुल्म इत्यभिधीयते  ॥  त्रयो
गुल्मा गणो नाम वाहिनी तु गणास्त्रयः । स्मृतास्तिस्रस्तु वाहिन्यः पृतनेति
विचक्षणैः  ॥  चमूस्तु पृतनास्तिस्रश्चम्वस्तिस्रस्त्वनीकिनी  ॥ 
अनीकिनीदशगुणं प्राहुरक्षौहिणीं बुधाःऽ इति  

भारतादिपर्वणो ऽवगन्तव्यम्  ॥  १।२०।३  ॥   

  

इमे इति । शूराः शौर्यविशिष्टाः विक्रान्ताः पराक्रमवन्तः अस्त्रविशारदाः
अस्त्रोपलक्षितास्त्रशस्त्रनिपुणाः इमे भवन्निकटे स्थिता मे भृत्या एव
रक्षोगणैः योद्धुं योग्याः । सुकुमारत्वात् न राम इत्यर्थः । अतो रामं
नेतुं त्वं नार्हसि । च शब्द एवार्थे  ॥  १।२०।४  ॥   

  

अहमिति । यावत्कालं प्राणान्धरिष्यामि तावत्कालं धनुष्पाणिरहमेव गोप्ता ते
यज्ञस्य स्यामिति शेषः । कथं गोप्तासीत्यत आह समरमूर्धनि निशाचरैः
विघ्नकारकराक्षसैः सह योत्स्ये । यदा यदा राक्षसभीतिः भवन्तं प्राप्स्यति
तदा तदा तत्र गत्वा निशाचरान्हत्वा यज्ञं रक्षितास्मीत्यर्थः  ॥  १।२०।५
 ॥   

  

निर्विघ्नेति । सुरक्षिता मयात्यन्तं पालिता, अत एव निर्विघ्ना सा
भवत्कर्तृका व्रतचर्या भविष्यति, अतः तत्र भवद्यागनिकटे अहं गमिष्यामि, अतः
रामं नेतुं नार्हसि  ॥  १।२०।६  ॥   

  

रामगमनायोग्यत्वं विशदयन्नाह बाल इत्यादिभिः । बालः ऊनषोडशवार्षिकः, अत एव
अकृतविद्यः न कृता गुरूपदेशप्राप्त्या प्रकटिता विद्या येन, अत एव न
अस्त्रविद्यासंयुक्तः
अस्त्रोपलक्षितगुरूपदिष्टास्त्रशस्त्रादिज्ञानविशिष्टो न, अत एव न
युद्धविशारदः गुरूपदिष्टयुद्धनैपुण्यविशिष्टश्च न, अत एव बलाबलं न वेत्ति
गणयति । हिश्चत्रयं च हेतौ । एतेन रामनयनमयुक्तमिति ध्वनितम् । अत एव
ऽसर्वे वेदविदः शूराःऽ, ऽसर्वे ज्ञानोपसम्पन्नाःऽ इति पूर्वोक्तो न विरोधः
 ॥  १।२०।७  ॥   

  

ननु शिक्षयित्वा यागशालां नेष्यामि इत्यत आह नचेति । असौ रामः रक्षसां
योग्यो न च । राक्षसैर्योद्धुं नैवार्हतीत्यर्थः । तत्र हेतुः हि यतः
राक्षसाः कूटयुद्धाः कपटयुद्धकर्त्तारः । रामो न नेतव्य इत्यत्र
हेत्वन्तरमाह हे मुनिशार्दूल मुनिश्रेष्ठ रामेण विप्रयुक्तो विश्लिष्टः अहं
जीवितुं मुहूर्तमपि नोत्सहे न समर्थो ऽस्मि । तस्माद्रामं नेतुं त्वं
नार्हसि । एतेन स्वगमनेच्छा ऽपि रामेण सहैवेति सूचितम् । सार्धश्लोक
एकान्वयी चशब्द एवार्थे  ॥  १।२०।८  ॥   

  

तदेव स्पष्टमाह यदीति । हे ब्रह्मन् हे सुव्रत यदि राघवं रामं
नेतुमिच्छस्येव तर्हि चतुरङ्गसमायुक्तं साङ्गसेनायुक्तं मया च सहितं रामं
नय स्वाश्रमं प्रापय । वाशब्द एवार्थे  ॥  १।२०।९  ॥   

  

रामविश्लेषासहिष्णुत्वे कारणं बोधयन्नाह षष्टिरिति । हे कौशिक जातस्य इह
प्रादुर्भूतस्य मम वर्षसहस्राणि षष्टिर्व्यतीतानि । अनन्तरं दुःखेन
दुःखसाध्ययत्नेन अयं राम उत्पादितः प्रादुर्भावितस्तस्माद्रामं नेतुं त्वं
नार्हसि । चो ऽनन्तरार्थे । कृच्छ्रेणोत्पादित इति भ्ाट्टसम्मतः पाठः  ॥ 
१।२०।१०  ॥   

  

चतुर्णामिति । चतुर्णामात्मजानां मध्ये ज्येष्ठे इति शेषः । मे मम प्रीतिः
परमिका अत्यधिका, अतः ज्येष्ठं प्रथमं प्रादुर्भूतं धर्मप्रधानं धर्मरक्षकं
रामं नेतुं त्वं नैवार्हसि । चशब्द एवार्थे हिशब्दो हेत्वर्थे । ऽज्येष्ठे
धर्मप्रधाने चऽ इति भट्टसम्मतः पाठः  ॥  १।२०।११  ॥   

  

वस्तुतस्तु धर्मयुद्धकर्तृभिरस्माभिः कपटयुद्धकर्तारो राक्षसाः
निवारयितुमशक्या इति तत्रास्मद्गमनं निरर्थकमिति मनसि निश्चित्य तदेव
मुनिवचनेन द्रढयितुं योद्धव्यस्वरूपं पृच्छति किंवीर्या इत्यादिभिः । हे
मुनिपुङ्गव ते भवद्यज्ञविघ्नकर्तारो राक्षसाः किंवीर्याः
कीदृक्वीर्यविशिष्टा इत्यर्थः । कस्य पुत्राश्च ते के च । किन्नामान
इत्यर्थः । कथंप्रमाणाः कीदृक्प्रमाणविशिष्टाश्च एतान् राक्षसान् के
रक्षन्ति च  ॥  १।२०।१२  ॥   

  

कथमिति । हे ब्रह्मन् कूटयोधिनां तेषां रक्ष्ासां रामेण वा मामकैः बलैः
सैन्यैर्वा मया वा कथं  

प्रतिकर्तव्यम् । शान्तिर्विधेया इत्यर्थः । वार्थश्चकारः  ॥  १।२०।१३  ॥   

  

सर्वमिति । हे भगवन् वीर्योत्सिक्ताः ये राक्षसाः तेषां दुष्टभावानां
निषिद्धविचारशीलानां रणे मया कथं केन प्रकारेण स्थातव्यम् इति सर्वं मे
मह्यं शंस कथय । एतेन तस्य युद्धोत्साहराहित्यं सूचितम् । तेन तस्य
वात्सल्यरसमग्नत्वं व्यक्तम् । तेन वीररसाद्वात्सल्यरसस्याधिक्यं सूचितम्
 ॥  १।२०।१४  ॥   

  

तस्येति । तस्य राज्ञः तत्प्रसिद्धं वचनं श्रुत्वा विश्वामित्रः अभ्यभाषत ।
तदुक्तिमेवाह पौलस्त्यवंशप्रभवः रावणो नाम राक्षसो ऽस्तीति शेषः  ॥  १।२०।१५
 ॥   

  

स इति । महाबलः महासैन्यस्वामी महावीर्यः महापराक्रमः, अत एव बहुभिः
राक्षसैर्वृतः ब्रह्मणा दत्तः वरः यस्मै स रावणः त्रैलोक्यं भृशं बाधते ।
एतेन त्रैलोक्यान्तःपातित्वात्स्वयज्ञस्यापि विघ्नकर्ता रावण इति ध्वनितम्
 ॥  १।२०।१६  ॥   

  

श्रूयते इति । महावीर्यः साक्षादौरसः विश्रवसः मुनेः । हि यतः पुत्रः अत एव
वैश्रवणभ्राता यः रावणो नाम राक्षसः श्रूयते स महाबलः महासेनावान् यदा
यज्ञस्य साक्षान्नैव विघ्नकर्ता तदैव तेनैव रावणेन सञ्चोदितौ महाबलौ तौ
प्रसिद्धौ मारीचः सुबाहुश्च राक्षसौ एव यज्ञविघ्नं करिष्यतः कुरुतः ।
खलुशब्दः साक्षादर्थे वैतुचशब्दाः एवार्थकाः । सार्द्धश्लोकद्वयमेकान्वयि
 ॥  १।२०।१७१८  ॥   

  

इतीति । तेन प्रसिद्धेन मुनिना रामनयनयत्नशीलेन विश्वामित्रेण इति अनेन
प्रकारेण उक्तः राजा महाराजाधिराजस्तदा तस्मिन्काले एव मुनिमुवाच ।
तदुक्तिमाह दुरात्मनः दुष्टस्वभावस्य दुर्ज्ञेयप्रयत्नस्य वा तस्य
राक्षसस्य सङ्ग्रामे स्थातुं नैव शक्तः अस्मि । एतेन वीररसस्य
वात्सल्यरसविरोधित्वं सूचितम् तेन तत्सदृशवात्सल्यरसवान्स
एवेत्यनन्वयालङ्कारः सूचितः  ॥  १।२०।१९  ॥   

  

स इति । हे धर्मज्ञ अल्पभाग्यस्य अल्पात् अल्पकालतः प्राप्तं भाग्यं
प्रकटपुत्रप्राप्तिरूपं यस्य तस्य मम दैवतं देवता गुरुश्च यतो भवान्, अतः
सः प्रसिद्धस्त्वं मम पुत्रके प्रसादं कुरुष्वैव । हिर्हेतौ  ॥  १।२०।२०
 ॥   

  

स्वाशक्तत्वे हेतुमाह देवेति । युधि युद्धे रावणं सोढुं यदि देवादयो न
शक्तास्तर्हि मानवा न शक्ताः इति किं वक्तव्यम् । पुनरिति यद्यर्थे । एतेन
काव्यार्थापत्त्यलङ्कारेण सामान्याभावे विशेषाभावस्य निश्चितत्वेन यदि
सर्वे न शक्तास्तर्हि अहं न शक्त इति किंवक्तव्यमिति
काव्यार्थापत्त्यलङ्कारो ध्वनितः । तेन ब्रह्मणा दत्तवर इति
विश्वामित्रसामान्योक्त्या सर्वावध्यत्वं रावणस्येति राज्ञा निश्चितमिति
वस्तु व्यक्तम्  ॥  १।२०।२१  ॥   

  

तदेव विशदयन्नाह स इति । हे मुनिश्रेष्ठ हे ब्रह्मन् राक्षसः
प्राप्तराक्षसस्वभावः स प्रसिद्धो रावणः युधि वीर्यवतां वीर्यमादत्ते
गृह्णाति एव । अतस्तेन रावणेन तस्य बलैः सैन्यैर्वा संयोद्धुं ममात्मजैः
स्वभावजनितैः अयोद्धव्ययोधनादिक्षात्रधर्मैरुपलक्षितो ऽहमेकाकी वा सबलः
ससैन्यो वा अहं कथमपि न शक्तोस्मि । एतेन स्वगमनानर्हत्वं सूचितम् । अतः
अमरप्रख्यं देवविशेषवत्प्रतीयमानं सङ्ग्रामाणामकोविदं
गुरूपदिष्टसङ्ग्रामविषयकज्ञानाभाववन्तम्, अत एव
बालमतनयमतमयोध्याविशेषशोभावलोकनार्थं मत्सततगमनं नयति प्रापयति तम् । अत एव
पुत्रकमित्यनेन न गतार्थता । पुत्रकमनुकम्पितसुतं नैव दास्यामि ।
सार्धश्लोकद्वयमेकान्वयि । चशब्दो हेत्वर्थे । हिशब्द एवार्थे ।
सत्वितिभट्टपाठः । सबल इत्यत्रापि अहमित्यनुकृष्यते । एतेन
मारीचसुबाहुपराभवं श्रुत्वा रावणो ध्रुवं तत्रागन्तेति
तस्याप्यस्मदादिकर्तृकवधे ब्रह्मानादरः स्यादिति राज्ञो विचारः सूचितः ।
तेन तस्य मर्यादापालकत्वं सूचितम्  ॥  १।२०।२२२३  ॥   

  

तदेवोपसंहरन्नाह अथेति । युद्धे कालोपमौ कालसदृशौ सुन्दोपसुन्दयोः सुतौ तौ
मारीचसुबाहू यतस्ते यज्ञविघ्नकरौ अतः ते तुभ्यं सुतमहं नैव दास्यामि ।
अथशब्दो हेत्वर्थे । एतेन ऽविवाहश्च विवादश्च समयोरेव शस्यतेऽ इति
न्यायादतिकठोराङ्गकातिक्रूरचेष्टितराक्षसाभ्यां
साकमतिकोमलाङ्गसकारणक्रूरतासंसर्गशून्यमत्सुतस्य युद्धमन्याय्यमिति राज्ञो
विचारः सूचितः  ॥  १।२०।२४  ॥   

  

ताविति । दैत्यकुलोद्धहौ अत एव वीर्यवन्तौ सुशिक्षितौ शोभनशिक्षायुक्तौ तौ
प्रसिद्धौ यक्षस्य कन्यायां जातौ चकारेणागस्त्यशापेन राक्षसत्वं प्राप्तौ
यौ मारीचः सुबाहुश्च तयोः सम्बन्धिनमन्यतरमन्यो भिन्नः तरः पराभूतिकारी च स
एव स इति कर्मधारयः, तं सम्भावितभवदरिमित्यर्थः योद्धुं ससुहृद्गणः
सुहृद्गणसहितः अहं यास्यामि । एतेन मारीचसुबाहू योद्धुं न यास्यामीति
व्यञ्जितम् । राक्षसत्वं प्राप्तावित्यनेन ब्रह्मप्राप्तवररावणसम्बन्धः
सूचितः । तेन तत्र गमनाभावे हेतुर्व्यक्तः । यक्षस्य कन्यायां जातावित्यनेन
तयोर्यक्षत्वं फलितम् । तेन यक्षा न हन्तव्या इति ध्रुवं प्रति मनूक्तेः
स्मरणं राज्ञो जातमिति ध्वनितम् । तेनापि तयोर्हनने मन्वनादरः स्यादिति
गमनाभावे हेतुर्बोधितः । अन्यथा ताभ्यां युद्धमन्तरापि
अस्मदादिगमनस्यावश्यकत्वे सहबान्धवः बान्धवसहितः अहं भवन्तमनुनेष्याम्येव
भवद्भिः सह गमिष्याम्येवेत्यर्थः  ॥  १।२०।२५२६  ॥   

  

इतीति । द्विजेन्द्रं द्विजश्रेष्ठं कुशिकसुतं विश्वामित्रमित्यनेन
प्रकारेण नरपतिजल्पनात् राजभाषणात् सुमहानतिप्रवृद्धः मन्युः कोपः विवेश ।
अतः समिद्भिः सुहुत आज्यसिक्तः, अत एव उज्ज्वलितः प्रदीप्तो वह्निरिव
महर्षिवह्निः समभवत् । वह्निरित्यध्याहृतम्  ॥  १।२०।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे विंशः सर्गः
 ॥  २०  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/03-vishvAmitra-sevA/020_dasharathavijnApanA.md">
<details><summary><h2>तिलकम् ...{Loading}...</h2></summary>



तदिति । निःसञ्ज्ञ इव निष्प्राण इव । रामे प्राकृतत्वबुद्ध्या राक्षसेभ्यो
भयसम्भावनया दानप्रतिज्ञया च व्याकुलत्वान्मूर्च्छित इत्यर्थः । ततः
सञ्ज्ञावान्गतमूर्च्छ इदं वक्ष्यमाणमब्रवीत्  ॥  १।२०।१  ॥   

  

ऊनेति । किञ्चिदूनानि षोडशवर्षाणि यस्य सः । "इदं च युद्धयोग्यत्वं
प्रतिपादितम् । षोडशवर्षः क्षत्रियकुमार एष(व) कवचधरो यद्धार्ह इति
शास्त्रात्" इति कतककृतः । अन्ये तु "ऊनषोडशवर्षशब्दस्य द्वादशवर्ष"
इत्यर्थः । कौशिकयागरक्षणार्थमागतस्य रामस्य वयोविशेषमुद्दिश्य "बालो
द्वादशवर्षो ऽयमकृतास्त्रश्च राघवः" इत्यरण्यकाण्डे रावणं प्रति
मारीचोक्तेरित्याहुः । अरण्ये "बालः षोडशवर्षो ऽयम्" इत्येव पाठो रावणस्य
भयातिशयार्थं वा मारीचस्यात्युक्तिः सेति कतकाशयः  ॥  १।२०।२  ॥   

  

इयमिति । "एको रथो गजश्चैको नराः पञ्च पदातयः । त्रयश्च तुरगास्तज्ज्ञैः
पत्तिरित्यभिधीयते  ॥  पत्तिं तु त्रिगुणामेकं विदुः सेनामुखं बुधाः ।
त्रीणि सेनामुखान्येको गुल्म इत्यभिधीयते  ॥  त्रयो गुल्मा गणो नाम वाहिनी
तु गणास्त्रयः । स्मृतास्तिस्रस्तु वाहिन्यः पृतनेति विचक्षणैः  ॥  चमूस्तु
पृतनास्तिस्रश्चम्वस्तिस्रस्त्वनीकिनी । अनीकिनीं दशगुणां प्राहुरक्षौहिणीं
बुधाः  ॥ " इति। यस्याहमिति सन्धिरार्षः। पतिः पालकः। ईश्वरः स्वामी।
योद्धेत्यस्य अस्मीति शेषः  ॥   

१।२०।३,४  ॥   

गोप्ता । यज्ञस्येति शेषः । प्राणान्धरिष्यामि । जीविष्यामीत्यर्थः  ॥ 
१।२०।५,६  ॥   

  

रामगमने ऽनुपपत्तिमाह बाल इत्यादि । उनषोडशवर्षत्वादेव बालत्वव्यवहारः,
स्नेहातिशयेन च तेनैवाकृतविद्यत्वव्यवहारः । अन्यथा "सर्वे वेदविदः शूराः",
"सर्वे ज्ञानोपसम्पन्नाः" इति पूर्वोक्त्या विरोधः स्यात्  ॥  १।२०।७  ॥   

  

न चेति । रक्षसामित्यस्य रण इति शेषः । कूटम् कपटम् । रामनयने बाधकमप्याह
विप्रेत्यादि  ॥  १।२०।८  ॥   

  

उक्तानुपपत्तिपरिहारायाह यदि वेति  ॥  १।२०।९  ॥   

  

इतो ऽपि रामनयनमयुक्तमित्याह षष्टिरिति । अतीतानीति शेषः  ॥  १।२०।१०  ॥   

  

कृच्छ्रेण दुःखेन । क्वचित् "दुःखेन" इत्येव पाठः । यज्ञदीक्षादिलक्षणेन ।
परमिकातिशयिता । स्वार्थे कः । चतुर्णामिति निर्धारणे षष्ठी । तेषां मध्ये
ऽस्मिन्मम प्रीतिरधिकेत्यर्थः  ॥  १।२०।११  ॥   

  

प्रीत्याधिक्ये कारणमाह ज्येष्ठ इति । अनेन राज्ययोग्यता ध्वनिता ।
धर्मप्रधाने त्रिषु पुरुषार्थेषु धर्माधीनप्रवृत्तिके । राक्षसैर्युद्धे हि
पाक्षिकनाशसम्भावनया राज्यविच्छेद एव भवेत् । धर्मेण प्रजापालनं च नान्यतो
निर्वहेत् । अतो रामो नेतुमयोग्यः । अथ रामनयनस्य सर्वथायोग्यत्वं
प्रतिपादयितुं रक्षःस्वरूपं पृच्छति किंवीर्या इति । के च ते किंनामानः  ॥ 
१।२०।१२  ॥   

  

कथंप्रमाणाः कीदृक्शरीरप्रमाणाः । रक्षन्ति । स्वामित्वेनेति शेषः ।
प्रतिकर्तव्यम् प्रतिविधेयम् । संहारः कथं कर्तव्य इत्यर्थः  ॥  १।२०।१३
 ॥   

  

मया रण इत्यत्र प्रतिकर्तव्यमित्यनुषङ्गः  ॥  १।२०।१४  ॥   

  

स्थातव्यमिति । दुष्टभावानां तेषां सम्बन्धिनि रणे कथं स्थातव्यमिति च
शंसेति सम्बन्धः । तत्र हेतुः वीर्येत्यादि  ॥  १।२०।१५,१६  ॥   

  

प्रसिद्धश्चायं रावण इत्याह श्रूयत इत्यादि  ॥  १।२०।१७  ॥   

  

यतो महाबलस्ततो यदानादरात्स्वयं यज्ञस्य विघ्नकर्ता न खल्वनादरात्स्वयं
विघ्नाय नागच्छति तदा  ॥  १।२०।१८  ॥   

  

तेन रावणेन प्रेरितौ मारीचसुबाहू यज्ञविघ्नं करिष्यत इति सम्बन्धः  ॥ 
१।२०।१९  ॥   

  

अथ रावणनाम श्रुत्वा स्वयमेव निवृत्तिप्रतीकारप्रत्याशो राजाह इत्युक्त इति
 ॥  १।२०।२०  ॥   

  

अल्पभाग्यस्य त्वन्नियोगाकरणादिति शेषः । प्रसादयितुमाह दैवतमित्यादि  ॥ 
१।२०।२१,२२  ॥   

  

स त्विति । वीर्यमादत्ते । नाशयतीत्यर्थः । अतस्तत्सङ्ग्रामाद्वैमुख्यमपि न
दोषायेति भावः । तस्य बलैर्मारीचादिभिः  ॥  १।२०।२३  ॥   

  

हे मुनिश्रेष्ठ, सबलः ससैन्यः । मम पुत्रैः सहितो वा भवानपि तेन योद्धुं न
शक्त इत्यनुषङ्गः । अस्तु वा कथञ्चिद्भवतस्तथा सामर्थ्यम्, पुत्रं तु
सर्वथा न दास्यामीत्याह कथमपीत्यादि । अमरप्रख्यममरतुल्यरूपमेव । न
त्वमरमिति तात्पर्यम् । नैव दास्यामीत्यन्वयः  ॥  १।२०।२४  ॥   

  

अतिदुःखितोक्तित्वात्तस्य पुत्रकशब्दयोः(स्य) पौनरुक्त्यं न दोषः ।
पुत्रकमित्यनुकम्पायां कन् । अदाने हेत्वन्तरमप्याह अथेत्यादि । यतः
सुन्दोपसुन्दपुत्रौ कालोपमौ यमतुल्यौ मारीचसुबाहू
दैत्यकुलजसुन्दोपसुन्दाभ्यां यक्षकन्यायां जातत्वेनागस्त्यशापेन
चातिक्रूरतमौ राक्षसत्वं प्राप्तौ । यतस्तौ यज्ञविघ्नकरौ अतः सुतं नैव
दास्यामीत्यन्वयः  ॥  १।२०।२५,२६  ॥   

  

अन्यथा भवता ममानयने । अनुनेष्यामि । रामा ऽगमनायेति शेषः  ॥  १।२०।२७  ॥   

  

इतीति । सुहुतः प्रथमं शुष्कसमिद्भिर्हुतः पश्चादाज्यसिक्तो ऽग्निरिवेति
योजना । उज्ज्वलितो रोषजज्वालाख्यचित्तवृत्तियुक्तः  ॥  १।२०।२८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
विंशः सर्गः  ॥  २०  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/03-vishvAmitra-sevA/020_dasharathavijnApanA.md">
<details><summary><h2>द्राविडपाठः ...{Loading}...</h2></summary>


तच्छ्रुत्वा राजशार्दूलो विश्वामित्रस्य भाषितम्।  
मुहूर्तमिव निःसञ्ज्ञः सञ्ज्ञावानिदमब्रवीत् ॥ 1.20.1 ॥   
ऊनषोडशवर्षो मे रामो राजीवलोचनः।  
न युद्धयोग्यतामस्य पश्यामि सह राक्षसैः ॥ 1.20.2 ॥   
इयमक्षौहिणी पूर्णा यस्याहं पतिरीश्वरः।  
अनया संवृतो गत्वा योद्धाऽहं तैर्निशाचरैः ॥ 1.20.3 ॥   
इमे शूराश्च विक्रान्ता भृत्या मेऽस्त्रविशारदाः।  
योग्या रक्षोगणैर्योद्धुं न रामं नेतुमर्हसि ॥ 1.20.4 ॥   
अहमेव धनुष्पाणिर्गोप्ता समरमूर्द्धनि।  
यावत्प्राणान् धरिष्यामि तावद्योत्स्ये निशाचरैः ॥ 1.20.5 ॥   
निर्विघ्ना व्रतचर्या सा भविष्यति सुरक्षिता।  
अहं तत्र गमिष्यामि न रामं नेतुमर्हसि ॥ 1.20.6 ॥   
बालो ह्यकृतविद्यश्च न च वेत्ति बलाबलम्।  
न चास्त्रबलसंयुक्तो न च युद्धविशारदः ॥ 1.20.7 ॥   
न चासौ रक्षसां योग्यः कूटयुद्धा हि ते भृशम् ॥ 1.20.8 ॥   
विप्रयुक्तो हि रामेण मुहूर्तमपि नोत्सहे।  
जीवितुं मुनिशार्दूल न रामं नेतुमर्हसि ॥ 1.20.9 ॥   
यदि वा राघवं ब्रह्मन् नेतुमिच्छसि सुव्रत।  
चतुरङ्गसमायुक्तं मया च सहितं नय ॥ 1.20.10 ॥   
षष्टिर्वर्षसहस्राणि जातस्य मम कौशिक।  
दुःखेनोत्पादितश्चायं न रामं नेतुमर्हसि ॥ 1.20.11 ॥   
चतुर्णामात्मजानां हि प्रीतिः परमिका मम।  
ज्येष्ठं धर्मप्रधानं च न रामं नेतुमर्हसि ॥ 1.20.12 ॥   
किंवीर्या राक्षसास्ते च कस्य पुत्राश्च के च ते।  
कथम्प्रमाणाः के चैतान् रक्षन्ति मुनिपुङ्गव ॥ 1.20.13 ॥   
कथं च प्रतिकर्तव्यं तेषां रामेण रक्षसाम्।  
मामकैर्वा बलैर्ब्रह्मन् मया वा कूटयोधिनाम् ॥ 1.20.14 ॥   
सर्वं मे शंस भगवन् कथं तेषां मया रणे।  
स्थातव्यं दुष्टभावानां वीर्योत्सिक्ता हि राक्षसाः ॥ 1.20.15 ॥   
तस्य तद्वचनं श्रुत्वा विश्वामित्रोऽभ्यभाषत ॥ 1.20.16 ॥   
पौलस्त्यवंशप्रभवो रावणो नाम राक्षसः ॥ 1.20.17 ॥   
स ब्रह्मणा दत्तवरस्त्रैलोक्यं बाधते भृशम्।  
महाबलो महावीर्यो राक्षसैर्बहुभिर्वृतः ॥ 1.20.18 ॥   
श्रूयते हि महावीर्यो रावणो राक्षसाधिपः।  
साक्षाद्वैश्रवणभ्राता पुत्रो विश्रवसो मुनेः ॥ 1.20.19 ॥   
तेन सञ्चोदितौ द्वौ तु राक्षसौ वै महाबलौ।  
मारीचश्च सुबाहुश्च यज्ञविघ्नं करिष्यतः ॥ 1.20.20 ॥   
इत्युक्तो मुनिना तेन राजोवाच मुनिं तदा।  
न हि शक्तोऽस्मि सङ्ग्रामे स्थातुं तस्य दुरात्मनः ॥ 1.20.21 ॥   
स त्वं प्रसादं धर्मज्ञ कुरुष्व मम पुत्रके।  
मम चैवाल्पभाग्यस्य दैवतं हि भवान् गुरुः ॥ 1.20.22 ॥   
देवदानवगन्धर्वा यक्षाः पतगपन्नगाः।  
न शक्ता रावणं सोढुं किं पुनर्मानवा युधि ॥ 1.20.23 ॥   
तेन चाहं न शक्नोमि संयोद्धुं तस्य वा बलैः।  
सबलो वा मुनिश्रेष्ठ सहितो वा ममात्मजैः ॥ 1.20.24 ॥   
कथमप्यमरप्रख्यं सङ्ग्रामाणामकोविदम्।  
बालं मे तनयं ब्रह्मन् नैव दास्यामि पुत्रकम् ॥ 1.20.25 ॥   
अथ कालोपमौ युद्धे सुतौ सुन्दोपसुन्दयोः।  
यज्ञविघ्नकरौ तौ ते नैव दास्यामि पुत्रकम् ॥ 1.20.26 ॥   
मारीचश्च सुबाहुश्च वीर्यवन्तौ सुशिक्षितौ।  
तयोरन्यतरेणाहं योद्धा स्यां ससुहृद्गणः ॥ 1.20.27 ॥   
इति नरपतिजल्पनाद्द्विजेन्द्रं कुशिकसुतं सुमहान् विवेश मन्युः।  
सुहुत इव समिद्भिराज्यसिक्तः समभवदुज्ज्वलितो महर्षिवह्निः ॥ 1.20.28 ॥   

</details>
</div>
