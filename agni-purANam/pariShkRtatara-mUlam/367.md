---
title: ३६७

---
अग्निरुवाच  
सामान्यान्यऽथ वक्ष्यामि नामलिङ्गानि तच्छृणु ।  
सुकृती पुण्यवान् धन्यो महेच्छस्तु महाशयः ॥ ३६७.१ ॥  
  
प्रवीणनिपुणाभिज्ञविज्ञविज्ञनिष्णातशिक्षिताः ।  
स्युर्वदान्यस्थूललक्षदानशौण्डा बहुप्रदे ॥ ३६७.२ ॥  
  
कृती कृतज्ञः कुशल आसक्तोद्युक्त उत्सुकः ।  
इभ्य आढ्यः परिवृढो ह्यधिभूर्नायकोऽधिपः ॥ ३६७.३ ॥  
  
लक्ष्मीवान् लक्ष्मणः श्रीलः स्वतन्त्रः स्वैर्य्यऽपावृतः ।  
खलपूः स्याद्धहुकरो दीर्घसूत्रश्चिरक्रियः ॥ ३६७.४ ॥  
  
जाल्मोऽसमीक्ष्यकारी स्यात् कुण्ठो मन्दः क्रियासु यः ।  
कर्म्मशूरः कर्म्मठः स्याद्भक्षको घस्मरोऽद्मरः ॥ ३६७.५ ॥  
  
लोलुपो गर्घ्लो गृध्नुर्विनीतप्रश्रितौ तथा ।  
धृष्टे धृष्णुर्वियातश्च निभृतः प्रतिबान्विते ॥ ३६७.६ ॥  
  
प्रगल्भो भीरुको भीरुर्वन्दारुरभिवादके ।  
भूष्णुर्भविष्णुर्भविता ज्ञाता विदुरविन्दुकौ ॥ ३६७.७ ॥  
  
मत्तशौण्डोत्कटक्षीवाश्चण्डस्त्वत्यन्तकोपनः ।  
देवानञ्चति देवद्र्यङ् विश्वद्र्यङ् विश्वगञ्चति ॥ ३६७.८ ॥  
  
यः सहाञ्चति स सध्र्यङ् स तिर्य्यङ् यस्तिरोऽञ्चति ।  
वाचोयुक्तिः पटुर्वाग्मी वावदूकश्च वक्तरि ॥ ३६७.९ ॥  
  
स्याज्जल्पकस्तु वाचालो वाचाटो बहुगर्ह्यवाक् ।  
अपध्वस्तो धिक्‌कृतः स्याद्‌ बद्धे कीलितसंयतौ ॥ ३६७.१० ॥  
  
वरणः शब्दनो नान्दीवादी नान्दीकरः समाः ।  
व्यसनार्त्तोपरक्तौ द्वौ बद्धे कीलितसंयतौ ॥ ३६७.११ ॥  
  
विहस्तव्याकुलौ तुल्यौ नृशंसक्रूरघातुकाः ।  
पापो धूर्त्तो वञ्चकः स्यान्मूर्खे वैदेहवालिशौ ॥ ३६७.१२ ॥  
  
कदर्य्ये कृपणक्षुद्रौ मार्गणो याचकार्थिनौ ।  
अहङ्कारवानहंयुः स्याच्छुभंयुस्तु शुभान्वितः ॥ ३६७.१३ ॥  
  
कात्तं मनोरमं रुच्यं हृद्याभीष्टे ह्यभीप्सिते ।  
असारं फल्गु शून्यं वै मुख्यवर्य्यवरेण्यकाः ॥ ३६७.१४ ॥  
  
श्रेयान् श्रेष्ठः पुष्कलः स्यात्प्राग्र्याग्र्यग्रीयमग्रिमं ।  
वड्रोरु विपुलं पीनपीव्नी तु स्थूलपीवरे ॥ ३६७.१५ ॥  
  
स्तोकाल्पक्षुल्लकाः सूक्ष्मं श्लक्ष्णं दभ्रं कृशन्तनु ।  
मात्राकुटीलवकणा भूयिष्ठं पुरुहं पुरु ॥ ३६७.१६ ॥  
  
अखण्डं पूर्णसकलमुपकण्ठान्तिकाभितः ।  
समीपे सन्निदाभ्यासौ नेदिष्ठं सुसमीपकं ॥ ३६७.१७ ॥  
  
सुदूरे तु दविष्ठं स्याद्‌वृत्तं निस्तलवर्तुले ।  
उच्चप्रांशून्नतोदग्रा ध्रुवो नित्यः सनातनः ॥ ३६७.१८ ॥  
  
आविद्धं कुटिलं भुग्नं वेल्लितं वक्रमित्यपि ।  
चञ्चलं चरलञ्चैव कठोरं जठरं दृढं ॥ ३६७.१९ ॥  
  
प्रत्यग्रोऽभिनवो नव्यो नवीनो नूतनो नवः ।  
एकतानोऽन्न्यवृत्तिरुच्चण्डमविलम्बितं ॥ ३६७.२० ॥  
  
उच्चावचं नैकभेदं सम्बाधकलिलं तथा ।  
तिमितं स्तिमितं क्लिन्नमभियोगस्त्वभिग्रहः ॥ ३६७.२१ ॥  
  
स्फतिर्वृद्धौ प्रथा ख्यातौ समाहारः समुच्चयः ।  
अपहारस्त्वपचयो विहारस्तु परिक्रमः ॥ ३६७.२२ ॥  
  
प्रत्याहार उपादानं निर्द्धारोऽब्यवकर्षणं ।  
विघ्नोऽन्तरायः प्रत्यूहः स्यादास्या त्वासना स्थितिः ॥ ३६७.२३ ॥  
  
सन्निधिः सन्निकर्षः स्यात्सङ्क्रमो दुर्गसञ्चरः ।  
उपलम्भस्त्वनुभवः प्रत्यादेशो निराकृतिः ॥ ३६७.२४ ॥  
  
परिरम्भः परिष्वङ्गः संश्लेष उपगूहनं ।  
अनुमा पक्षहेत्वाद्यैडिम्बे भ्रमरविप्लवौ ॥ ३६७.२५ ॥  
  
असन्निकृष्टार्थज्ञानं शब्दाद्धि शाब्दमीरितं ।  
सादृश्यदर्शनात्तुल्ये बुद्धिः स्यादुपमानकं ॥ ३६७.२६ ॥  
  
काय्य दृष्ट्वा विना नस्यादर्थापत्तिः परार्थधीः ।  
प्रतियोगिन्यऽगृहीते भुवि नास्तीत्यभावकः ॥  
  
इत्यादिनाम लिङ्गो हि हरिरुक्तो नृबुद्धये ॥ ३६७.२७ ॥  
  
इत्यादिमहापुराणे आग्नेये सामान्यनामलिङ्गानि नाम सप्तषष्ट्यधिकत्रिशततमोऽध्याययः ॥