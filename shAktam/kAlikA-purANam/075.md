---
title: ०७५

---
॥ पञ्चसप्ततितमोऽध्यायः ॥  
॥श्रीभगवानुवाच॥  
निष्पल्लवोद्वादशभिर्लक्षैर्मन्त्रजपैस्तथा।  
पुरश्चरेत् साधकस्तु काममिष्टाप्तिहेतवे॥ ७५.१ ॥  
  
जातीपुष्पं च बकुलं मालतीपुष्पमेव च।  
नन्द्यावर्तं पाटलं च सितपद्ममतः परम्॥ ७५.२ ॥  
  
आज्यमन्नं पायसं च दधिक्षीरं तथा मधु।  
लाजाश्चापि सकर्पूरा अमी एव चतुर्दश॥ ७५.३ ॥  
  
पुरश्चरणसम्भूता त्रिपुरायाः प्रकीर्तिताः।  
द्वादशष्वेव लक्षेषु जप्तेष्वपि च साधकः॥ ७५.४ ॥  
  
एतानि सर्वद्रव्याणि जुहुयादनलोज्ज्वले।  
लक्षत्रयं तु यो जप्त्वा पुरश्चरणमाचरेत्॥ ७५.५ ॥  
  
स तु साज्यं सकर्पूरं जुहुयात् तु चतुष्टयम्।  
दशभिर्नवलक्षेषु द्रव्यैर्मन्त्री पुरश्चरेत्॥ ७५.६ ॥  
  
जप्तेषु चाष्टभिः षट्सु सर्वैः सर्वत्र चाचरेत्।  
हस्तमात्रं तु कुण्डं स्यात् षट्कोणं त्र्यङ्गुलाधिकम्॥ ७५.७ ॥  
  
त्रिपुरायास्तु मध्याया बालायाश्च सदैव हि।  
तथा त्रिपुरभैरव्याः कुण्डमानं प्रकीर्तितम्॥ ७५.८ ॥  
  
चतुष्कोणं भवेत् कुण्डं हस्तमात्रद्वयेषु च।  
अष्टाङ्गुलाधिकं प्रोक्तं वैष्णव्यास्तु पुरश्चरे॥ ७५.९ ॥  
  
त्रिकोणं हस्तमात्रं तु कामाख्यायास्तु कुण्डकम्।  
एवं सर्वप्रपञ्चानामासामपि तथा तथा॥ ७५.१० ॥  
  
संस्कुर्यादनलं वृद्धं विधिवद् वैष्णवीकृतौ।  
कामाख्यायास्तथा कुर्याज्ज्योतिष्टोमादि मत्सुत॥ ७५.११ ॥  
  
आदौ त्रिपुरभैरव्याश्चतुर्भिदंशभिस्तथा।  
जुहुयादनले वृद्धे आहुतीश्च चतुर्दश॥ ७५.१२ ॥  
  
पश्चात् तु मूलमन्त्रेण अष्टोत्तरशतत्रयम्।  
होमं यन्पन् वा तेन शतानि नव वाऽथवा॥ ७५.१३ ॥  
  
जपान्ते तु बलिं दद्याद् वैष्णव्या बलिदानतः।  
रत्नकर्पूरकनकान् यत्रैव गुरुदक्षिणाः॥ ७५.१४ ॥  
  
अलाभे दधिपुष्पाज्यलाजैर्देव्याः पुरश्चरेत्।  
लाभे चतुर्दशद्रव्यैर्जुहुयाद् विधिपूर्वकम्॥ ७५.१५ ॥  
  
अस्या यन्त्रं रहस्येन शृण्णु वेतालभैरव।  
यत्कृत्वैवाखिलान् कामाँल्लभते नरसत्तमः॥ ७५.१६ ॥  
  
षट्कोणं मण्डलं कृत्वा तत् तु कोणत्रये लिखेत्।  
मन्त्रं त्रिपुरभैरव्यास्त्रिवर्णं तु ततस्त्वधः॥ ७५.१७ ॥  
  
आद्यायास्त्रिपुरायास्तु त्रिबीजानि लिखेदनु।  
मध्यबीजत्रयं मध्ये लिखित्वा पीठयन्त्रके॥ ७५.१८ ॥  
  
सर्वैस्तु मातृकावर्णैस्त्रिधा संवेष्टयेदनु।  
लाक्षारसैर्लिखित्वा तु त्रिलोहैर्वेष्टयेत् ततः॥ ७५.१९ ॥  
  
तद् धार्यं मूर्ध्नि सततं तेन सर्वजयी भवेत्।  
रूपवान् बलवान् वाग्मी धनरत्नयुतः सदा॥ ७५.२० ॥  
  
दीर्घायुः कामभोगी च सुप्रजः स च जायते।  
मध्ये बीजं लिखित्वैकं मूर्ध्नि चाधस्तथापरम्॥ ७५.२१ ॥  
  
आद्यायास्त्रिपुरायास्तु भैरव्यास्तद्वदेव हि।  
इमानि षटक्मन्त्राणि क्रमाद् वेतालभैरव॥ ७५.२२ ॥  
  
पूर्ववत् सँल्लिखित्वैकं संवेष्ट्याथ त्रिलोहकैः।  
वामे बाहौ दक्षिणे च हृदि कण्ठे करे तथा॥ ७५.२३ ॥  
  
मूर्ध्नि धार्याणि क्रमतः फलमेतच्च तद्भवम्।  
सम्पत्सौभाग्यसंस्तम्भ-वशीकरणमोहनम्॥ ७५.२४ ॥  
  
कवित्वमथ सर्वत्र भवेदेतन्न संशयः।  
यन्त्रमन्त्राणि तन्त्राणि त्रैपुराणि तु भैरव॥ ७५.२५ ॥  
  
स पञ्च षट् सहस्राणि मन्त्रौघैस्त्रिगुणीकृतैः।  
तज्ज्ञात्वा पूजको धीमान् परत्रेह न सीदति॥ ७५.२६ ॥  
  
मन्त्रौर्घस्तन्त्रमन्त्रैरविचलितपदं त्रैपुरं यत् प्रधानं यद्विप्राद्यैरदेयं विगतभयपदं यत्कवित्वप्रदातृ।  
त्रैवर्गीयं त्रिरूपं त्रिदिवमथ सुरा यत्र सन्ति त्रयोऽपि तज्ज्ञानौधैः सुभूतं सकलशुभफलं यन्महस्त्रैपुराख्याम्॥ ७५.२७ ॥  
  
कवचं त्रिपुरायास्तु शृणु वेताल भैरव।  
यज्ज्ञत्वा मन्त्रवित् सम्यक् फलमाप्नोति पूजने॥ ७५.२८ ॥  
  
उपचाराः पुरा प्रोक्ता येन एवात्र पूजने।  
प्रतिपत्तिस्तु सैवात्र कीर्तिता नित्यपूजने॥ ७५.२९ ॥  
  
कवचस्य च माहात्म्यमहं ब्रह्मा न केशवः।  
वक्तुं क्षमस्त्वनन्तोऽपि बहुजिह्वः कदाचन॥ ७५.३० ॥  
  
क्रव्याद् भयं न लभते तथा तोयपरिप्लवे।  
  
कवचस्मरणादेव सर्वं कल्याणमाप्नुयात्॥ ७५.३१ ॥  
ओं त्रिपुराकवचस्यास्य ऋषिर्दक्षिम उच्यते।  
  
छन्दश्चित्राह्वयं प्रोक्तं देवी त्रिपुर भैरवी॥ ७५.३२ ॥  
  
धर्मार्थकाममोक्षाणां विनियोगस्तु साधने।  
यथाद्यात्रिपुराख्याया बीजानि क्रमतः सुत॥ ७५.३३ ॥  
  
नामतो वाग्भवादीनि कीर्तितानि मया पुरा।  
तथा त्रिपुरभैरव्या बीजानामपि नामतः॥ ७५.३४ ॥  
  
वाग्भवः कामराजश्च तथा त्रैलोक्यमोहनः॥ ७५.३५ ॥  
  
अवतु सकलशीर्षं वाग्भवे वाचमुग्रां निखिलरचितकामान् कामराजोऽवतान्मे।  
सकलकरणवर्गमीश्वरः पातु नित्यं तनुगतबहुतेजो वर्धयन् बुद्धिहेतुः॥ ७५.३६ ॥  
  
कुटैस्तु पञ्चभिरिदं गदितं हि यन्त्रम् मन्त्रं ततोऽनु सततं मम तेज उग्रम्।  
तेजोमयं महति नित्यपरायणस्थं तन्त्रो हृदि प्रविततां तनुतां सुबुद्धिम्॥ ७५.३७ ॥  
  
आधारे वाग्भवः पातु कामराजस्तथा हृदि॥ ७५.३८ ॥  
  
भ्रुवोर्मध्ये च शीर्षे च पातु त्रैलोक्यमोहनः॥ ७५.३९ ॥  
  
विततकुलकलाज्ञा कामिनी भैरवी या त्रिपुरपुरदहाख्या सर्वलोकस्य माता।  
वितरतु मम नित्यं नाभिपद्मे सकुक्षौ गणपतिवनिता मां रोगहानिं सुखं च॥ ७५.४० ॥  
  
योगैर्जगन्ति परिमोहयतीव नित्यं जागर्ति या त्रिपुरभैरवभामिनीति।  
सायं च भावकलिता मम पञ्चभागे नासाक्षिकर्णरसनात्वचि पातु नित्यम्॥ ७५.४१ ॥  
  
आद्या तु त्रिपुरेयं या मध्या या कामदायिनी॥ ७५.४२ ॥  
  
त्रिधा तु ह्यवतां नित्यं देवी त्रिपुरभैरवी॥ ७५.४३ ॥  
  
उदयदिशि सदा मां पातु बाला तु माता यमदिशि मम मध्याभद्रमुग्रं विदध्यात्।  
वरुणपवनकाष्ठामध्यतो भैरवी मामवतु सकलरक्षां कुर्वती सुन्दरी मे॥ ७५.४४ ॥  
  
महामाया महायोनिर्विश्वयोनिः सदैव तु।  
सा पातु त्रिपुरा नित्यं सुन्दरीं भैरवी च या॥ ७५.४५ ॥  
  
ललाटे सुभगा देवी पूर्वस्यां दिशि कामदा।  
नित्यं तिष्ठतु रक्षन्ती सदा त्रिपुरसुन्दरी॥ ७५.४६ ॥  
  
भ्रुवोर्मध्ये तथाग्नेय्यां दिशि मां त्रिपुरा च या।  
वर्धयन्ती भगगणान् पातु त्रिपुरभैरवी॥ ७५.४७ ॥  
  
वदने दक्षिणस्यां च दिशि मां भगसर्पिणी।  
त्रिपुरा यमदूतादीन् वारयन्ती सदाऽवतु॥ ७५.४८ ॥  
  
कर्मयोः पश्चिमायां च दिशि मां भगमालिनी।  
अयोनिजा जगद्योनिर्बाला मां त्रिपुराऽवतु॥ ७५.४९ ॥  
  
अनङ्गकुसुमाकण्ठे प्रतीच्यां दिशि सुन्दरी।  
त्रिपुराभैरवी माता नित्यं पातु महेश्वरी॥ ७५.५० ॥  
  
हृदि मारुतकाष्ठायां देवी चानङ्गमेखला।  
नाभावुदीच्यां दिशि मां मातङ्गी त्रिपुरापरा॥ ७५.५१ ॥  
  
अनङ्गमदना देवी पातु त्रिपुरभैरवी।  
ऐशान्यां दिशि लिङ्गे च मदविभ्रममन्थरा॥ ७५.५२ ॥  
  
वाग्नवादिनी रक्षतु मां सदा त्रिपुरभैरवी।  
गुदमेढान्तरे पातु रतिस्त्रिपुरभैरवी॥ ७५.५३ ॥  
  
हृदयाभ्यन्तरे प्रीतिः पातु त्रिपुरभैरवी।  
भ्रूनासयोर्मध्यदेशे नित्यं पातु मनोभवः॥ ७५.५४ ॥  
  
द्रावणी मां ग्रहत् पातु वाणी मां दुर्गमूर्धनि।  
क्षोभणा मां साद पातु क्रव्याद्भ्योऽनिष्टभीतितः॥ ७५.५५ ॥  
  
वशीकरणवाणी मामग्नितः पातु राजतः।  
आकर्षणाह्वया वाणी मां पातु शस्त्रघाततः॥ ७५.५६ ॥  
  
मोहनः सर्वभूतेभ्यः पिशाचेभ्यो जलात्तथा।  
नित्यं पातु महाबाणस्तन्वानः काममुत्तमम्॥ ७५.५७ ॥  
  
माला मां शास्त्रबोधाय शास्त्रवादे सदाऽवतु।  
पुस्तकं पातु मनसि सङ्कल्पं वर्धयन् मम॥ ७५.५८ ॥  
  
वरः पातु सदा धाम्निधामतेजो विवर्धयन्।  
अभयं ह्यभयं धत्तां सर्वेभ्यो भूतिभावनम्॥ ७५.५९ ॥  
  
ऊर्ध्वाधोभावभूतस्थिततरकरणै रक्तकीर्णा सुचक्रा कालाग्निप्रख्यरोचिः सकलसुरगणैरर्चिता मुण्डमाला।  
ज्ञानध्यानैकतानप्रबलबलकरं तत्त्वभूतप्रतिष्ठं पातादूर्ध्वं तथाधः सकलभयभृतो भोगभीरोस्तु विद्या॥ ७५.६० ॥  
  
हः पातु हृदि मां नित्यं सः शीर्षे पातु नित्यशः।  
रः पातुगुह्यदेशे मां सौः पातु कण्ठपार्श्वयोः॥ ७५.६१ ॥  
  
रकारो मम नाडीषु शिरः सौः पातु सर्वदा।  
शक्रः पातु सदाकाशेब्रह्मा रक्षतु सर्वतः॥ ७५.६२ ॥  
  
विद्या विद्याभाविनी कामरूपा स्थूला सूक्ष्मा मायया यादिमाया।  
ब्रह्मेन्द्राद्यैरचिता भूतिदात्री रक्षां कुर्यात् सर्वतो भैरवी माम्॥ ७५.६३ ॥  
  
आद्या मध्या भाविनी नीतियुक्ता सम्यग्ज्ञानज्ञेयरूपापरा या।  
आदावन्ते मध्यभागे च तारा पायाद् देवी त्रैपुरी भैरवी या॥ ७५.६४ ॥  
  
यन्मन्त्रभागतन्त्राणां यन्त्राणामपि केशवः।  
ब्रह्मा रुद्रश्च जानाति तत्वं नान्यो नमोऽस्तु तान्॥ ७५.६५ ॥  
  
त्वं ब्रह्माणी भवानि विश्वभवितुर्लक्ष्मीरतिर्योगिनी।  
त्वं वाग्मी सुभगा भवायुतयुगं मन्त्राक्षरं निष्कलम्।  
वर्णास्ते निखिला स्तनावचलितस्त्वं कामिनीकामदा त्वं देवि त्रिपुरे कवित्वममलं सौभाग्यमुच्चैः कुरु॥ ७५.६६ ॥  
  
इदं तु कवचं देव्या यो जानाति स मन्त्रवित्।  
नाधयो व्याधयस्तस्त न भयं च सदा क्वचित्॥ ७५.६७ ॥  
  
इति ते परमं गुह्यमाख्यातं कवचं परम्।  
तद्भजस्व महाभाग ततः सिद्धिमवाप्स्यसि॥ ७५.६८ ॥  
  
इदं पवित्रं परमं पुण्यं कोर्तिविवर्धनम्।  
त्रिपुरायास्त्रिमूर्तेस्तु कवचं मयकोदितम्॥ ७५.६९ ॥  
  
यः पठेत् प्रातरुत्थाय स प्राप्नोति मनोगतम्।  
लिखितं कवचं यस्तु कण्ठे गह्वाति मन्त्रवित्॥ ७५.७० ॥  
  
न तस्य गात्रं कृन्तन्ति रणे शस्त्राणि भैरव।  
सङ्ग्रामे शास्त्रवादे च विजयस्तस्य जायते॥ ७५.७१ ॥  
  
इदं कवचमज्ञात्वा यो जपेत् त्रिपुरां नरः।  
स शस्त्रघातमाप्नोति भैरवीं सुन्दरीमपि॥ ७५.७२ ॥  
  
बीजमुच्चारयेत् स्वस्थो गतवाग् दोषनिश्चितः।  
संयोगबोधः प्रत्येकभेद-श्रवणगोचरः॥ ७५.७३ ॥  
  
यथैव जायते सम्यग्यज्ञादिदिषवर्जितः।  
यस्योच्चारणरणकृत्ये तु संयोगो बोधदूषणम्॥ ७५.७४ ॥  
  
प्रत्येकभिन्नताबोधः स कुष्ठी जायते नरः।  
न्यासानां प्रचुरत्वे तु फलानामपि भूरिता॥ ७५.७५ ॥  
  
उक्तन्यासो न हि त्याज्यो ह्यधिकं तु समाचरेत्।  
मयोक्तन्यासमज्ञात्वा न कृत्वा वा प्रमादतः॥ ७५.७६ ॥  
  
यः कुर्यात् पूजनं देव्या आप्नुयात् स महापदम्।  
मन्त्राक्षरस्य विन्यासः सर्वमन्त्रेषु कीर्तितः॥ ७५.७७ ॥  
  
वैष्णवे चाथवा रौद्रे महाभागेऽथवा पुनः।  
मन्त्रे कलेवरगते महामायाप्रपूजने॥ ७५.७८ ॥  
  
मन्त्रन्यासे न वा कुर्यात् कुर्याद् वान्यत्र वाचरेत्।  
अङ्गरागेषु सिन्दूरं पानेषु मदिरा तथा॥ ७५.७९ ॥  
  
वस्त्रं रक्तं तु कौशेयं त्रिपुराप्रीतिदं मतम्।  
त्रयो दीपाः प्रदातव्याः पञ्च वा सप्त भैरव॥ ७५.८० ॥  
  
इतो न्यूनान् न प्रदद्यात् त्रिपुरायै कदाचन।  
मल्लिकामालतीकुन्दं वको द्रोणः सिताम्बुजम्॥ ७५.८१ ॥  
  
शुक्लपुष्पाणि त्रिपुराप्रीतिदानि तु भैरव।  
रक्ताम्बुजं जवा रक्ता करवीरोऽथ कोमलः॥ ७५.८२ ॥  
  
रक्तं त्रिपुरभैरव्याः प्रीतिदा स्नेहकाञ्चनैः।  
इदं ते कथितं पुत्र सङ्क्षेपादेव भैरव॥ ७५.८३ ॥  
  
अवाप्य सिद्धिं परमां स्वयं विस्तारयिष्यसि।  
आराध्य त्वं महामायामवाप्य च गणेशताम्॥ ७५.८४ ॥  
  
कल्पमन्त्रौधमन्त्राणां भविष्यसि वितानक।  
अस्यास्त्रिपुरभैरव्याः शुक्लरूपाणि यानि तु॥ ७५.८५ ॥  
  
तानि सारस्वताख्यानि मन्त्राः सम्यगुदीरिताः।  
सरस्वती तु या देवी वीणापुस्तकधारिणी॥ ७५.८६ ॥  
  
स्रक् कमण्डलुहस्ता च दक्षिणे शुक्लपर्णिका।  
महाचलस्य पृष्ठस्था सितपद्मोपरिस्थिता॥ ७५.८७ ॥  
  
शुक्लवर्णा शुक्लवस्त्रा शुक्ललाभरणभूषिता।  
तस्यास्तु वाग्भवाद्याभ्यां नेत्रबीजं द्वितीयकम्॥ ७५.८८ ॥  
  
कृत्वान्ते विनियोज्यैव मन्त्रं प्राक्प्रतिपादितम्।  
वरदाभयहस्ता च मालापुस्तकधारिणी॥ ७५.८९ ॥  
  
शुक्लपद्मासनगता सा परा वाग् सरस्वती।  
बालाबीजाद्यक्षरं तु द्विरुक्तं चार्ध चन्द्रकम्॥ ७५.९० ॥  
  
मन्त्रमस्याः पुरा प्रोक्तं तन्त्रं सामान्यमीरितम्।  
एषा तु या रक्तवर्णा मुण्डमालाविभूषिता॥ ७५.९१ ॥  
  
तस्याः प्रोक्तः पुरा मन्त्रः सा तु वृद्धा सरस्वती।  
षष्ठमन्त्रस्तथैतस्यास्त्रयोदशनिरूपणे॥ ७५.९२ ॥  
  
एषा कवित्वशास्त्रैध-तत्त्वादविनिश्चये।  
सुखसम्पत्करा प्रोक्ता नित्यमेव तु भैरव॥ ७५.९३ ॥  
  
अस्या व्यस्तसमस्तैश्च शुक्रक्तादिभेदतः।  
चतुःषष्टिमूर्तयश्च त्रैपुरादुत वाग्भवम्॥ ७५.९४ ॥  
  
महामाया योगनिद्रा मूलभूत जगत्प्रसूः।  
जगन्माता जगद्धात्री विद्याविद्यापरात्मिका॥ ७५.९५ ॥  
  
तस्या एव महाभाग त्रिपुराद्या विभूतयः।  
प्रस्तुताः कथिता नित्यं ताः स्वयङ्गत एव हि॥ ७५.९६ ॥  
  
इति ते कथितं पुत्र महादेव्या मनोहरम्।  
रहस्यं वामदाक्षिण्यं मन्त्रसिद्धिं शृणुष्व मे॥ ७५.९७ ॥  
  
॥ इति श्रीकालिकापुराणे त्रिपुराकवचं नाम पञ्चसप्ततितमोऽध्यायः॥ ७५ ॥