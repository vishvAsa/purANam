---
title: २०५

---
अग्निरुवाच  
भीष्मपञ्चकमाख्यास्ये व्रतराजन्तु सर्वदं ।२०५.००१  
कार्त्तिकस्यामले पक्षे एकादश्यां समचरेत् ॥२०५.००१  
दिनानि पञ्चत्रिःस्नाती पञ्चव्रीहितिलैस्तथा(१) ।२०५.००२  
तर्पयेद्देवपित्रादीन्मौनी सम्पूजयेद्धरिं ॥२०५.००२  
पञ्चगव्येन संस्नाप्य देवं पञ्चामृतेन च ।२०५.००३  
चन्दनाद्यैः समालिप्य गुग्गुलुं सघृतन्दहेत् ॥२०५.००३  
दीपं दद्याद्दिवारात्रौ नैवेद्यं परमान्नकं ।२०५.००४  
ओं नमो वासुदेवाय जपेदष्टोत्तरं शतं ॥२०५.००४  
टिप्पणी  
१ यवव्रीहितिलैस्तथेति घ.. , ङ.. , छ.. , ज.. च  
जुहुयाच्च घृताभ्यक्तांस्तिलव्रीहींस्ततो व्रती ।२०५.००५  
षडक्षरेण मन्त्रेण स्वाहाकारान्वितेन च ॥२०५.००५  
कमलैः पूजयेत्पादौ द्वितीये बिल्वपत्रकैः ।२०५.००६  
जानु सक्थि तृतीयेऽथ नाभिं भृङ्गरजेन तु ॥२०५.००६  
वाणबिल्वजवाभिस्तु चतुर्थे पञ्चमेऽहनि ।२०५.००७  
मालत्या भूमिशायी स्यादेकादश्यान्तु गोमयं ॥२०५.००७  
गोमूत्रं दधि दुग्धं च पञ्चमे पञ्चगव्यकं ।२०५.००८  
पौर्णमास्याञ्चरेन्नक्तं भुक्तिं मुक्तिं लभेद्व्रती ॥२०५.००८  
भीष्मः कृत्वा हरिं प्राप्तस्तेनैव(१) भीष्मपञ्चकं ।२०५.००९  
ब्राह्मणः पूजनाद्यैश्च उपवासादिकं व्रतं(२) ॥२०५.००९  
  
इत्याग्नेये महापुराणे भीष्मपञ्चकं नाम पञ्चाधिकद्विशततमोऽध्यायः ॥  
टिप्पणी  
१ हरिं लेभे तेनैतदिति ग.. । हरिं प्राप तेनैतदिति ङ.. । हरिं प्राप्तस्तेनैतदिति ज.. , ट.. च  
२ पूजनात्पञ्च उपवासादजव्रतमिति ग.. , घ.. , ङ.. , ज.. , ञ.. , ड.. च