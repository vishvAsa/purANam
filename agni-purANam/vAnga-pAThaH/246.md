---
title: २४६

---
अग्निरुवाच  
रत्नानां लक्षणां वक्ष्ये रत्नं धार्य्यमिदं नपैः ।  
वज्रं मरकतं रत्नं पद्मरागञ्च मौक्तिकं ॥ २४६.१ ॥  
  
इन्द्रनीलं महानीलं वैदूर्य्यं गन्धशस्यकं ।  
चन्द्रकान्तं सूर्यकान्तं स्फटिकं पुलकं तथा ॥ २४६.२ ॥  
  
कर्केतनं पूष्परागं तथा ज्योतीरसं द्विज ।  
स्फटिकं राजपट्टञ्च तथा राजमयं शुभं ॥ २४६.३ ॥  
  
सौगन्धिकं तथा गञ्जं शङ्खब्र्ह्ममयं तथा ।  
गोमेदं रुधिराक्षञ्च तथा भल्लातकं द्विज ॥ २४६.४ ॥  
  
धूलीं मरकतञ्चैव तुथकं सीसमेव च ।  
पीलुं प्रवालकञ्चैव गिरिवज्रं द्विजोत्तम ॥ २४६.५ ॥  
  
भूजङ्गममणिञ्चैव तथा वज्रमणिं शुभं ।  
टिट्टिभञ्च तथा पिण्डं भ्रामरञ्च तथोत्पलं ॥ २४६.६ ॥  
  
सुवर्णप्रतिबद्धानि रत्नानि श्रीजयादिके ।  
अन्तःप्रभावं वैमल्यं सुसंस्थानत्वमेव च ॥ २४६.७ ॥  
  
सुधार्या नैव धार्य्यास्तु निष्प्रभा मलिनास्तथा ।  
खण्डाः सशर्करा ये च प्रशस्तं वज्रधारणम् ॥ २४६.८ ॥  
  
अम्भस्तरति यद्वज्रमभेद्यं विमलं च यत् ।  
षट्कोणं शक्रचापाबं लघु चार्कनिभं शुभम् ॥ २४६.९ ॥  
  
शुकपक्षनिभः स्निग्धः कान्तिमान्विमलस्तथा ।  
स्वर्णचूर्णनिभैः सूक्ष्मैर्मरकतश्च विन्दुभिः ॥ २४६.१० ॥  
  
स्फटिकजाः पद्मरागाः स्यू रागवन्तोऽतिनिर्म्मलाः ।  
जातवङ्गा भवन्तीह कुरुविन्दसमुद्भवाः ॥ २४६.११ ॥  
  
सौगन्धिकोत्थाः काषाया मुक्ताफलास्तु शुक्तिजाः ।  
विमलास्तेभ्य उत्कृष्टा ये च शङखोद्भवा मुने ॥ २४६.१२ ॥  
  
नागदन्तभवाश्चाग्र्याः कुम्भशूकरमत्स्यजाः ।  
वेणुनागभवाः श्रेष्ठा मौक्तिकं नागजं वरं ॥ २४६.१३ ॥  
  
वृत्तत्वं शुक्लता स्वाच्छ्यं महत्त्वं मौक्तिके गुणाः ।  
इन्द्रनीलं शुभं क्षीरे रजते भ्राजतेऽधिकं१ ॥ २४६.१४ ॥  
  
रञ्जयेत् स्वप्रभावेण तममूल्यं विनिर्द्दिशेत् ।  
नीलरक्तन्तु वैदूर्य्यं श्रेष्ठं हारादिकं भजेत्२ ॥ २४६.१५ ॥  
  
इत्यादिम्हापुराणे आग्नेये रत्नपरिक्षा नाम षट्‌चत्वारिंशदधिकद्विशततमोऽध्यायः ॥