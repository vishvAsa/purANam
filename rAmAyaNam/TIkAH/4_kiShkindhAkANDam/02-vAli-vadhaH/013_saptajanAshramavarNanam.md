+++
title = "०१३ सप्तजनाश्रमवर्णनम्"
title_english = "013 Saptajana hermitage"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-013-Saptha_Jana_Shrama_Varnanam_0.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/013_saptajanAshramavarNanam.md">
<details><summary><h3>IITK ...{Loading}...</h3></summary>

Nature on the way to Kishkinda -- Sugriva describes the hermitage of the
seven sages and the power of their penance



#### श्लोकः
##### मूलम्
ऋष्यमूकात्स धर्मात्मा किष्किन्धां लक्ष्मणाग्रजः।  
जगाम सहसुग्रीवो वालिविक्रमपालिताम्4.13.1॥

##### शब्दार्थः
धर्मात्मा righteous, सः he, लक्ष्मणाग्रजः Lakshmana's elder brother, सहसुग्रीवः along with Sugriva, ऋष्यमूकात् Rishyamuka, वालिविक्रमपालिताम् ruled by Vali's valour, किष्किन्धाम् Kishkinda, जगाम went.

##### आङ्ग्लानुवादः
Lakshmana's righteous elder brother left Rishyamuka with Sugriva for Kishkinda protected by Vali's valour.



#### श्लोकः
##### मूलम्
समुद्यम्य महच्चापं रामः काञ्चनभूषितम्।  
शरांश्चादित्यसङ्काशान्गृहीत्वा रणसाधकान्4.13.2॥

##### शब्दार्थः
रामः Rama, काञ्चनभूषितम् adorned with gold, महत् great, चापम् bow, समुद्यम्य  getting ready, आदित्यसङ्कशान् radiant as the Sun, रणसाधकान् potent in war, शरान् arrows, गृहीत्वा taking up.

##### आङ्ग्लानुवादः
Getting ready to go, Rama took up his great bow and arrows adorned with gold and potent in war looking (dazzling) like the Sun.



#### श्लोकः
##### मूलम्
अग्रतस्तु ययौ तस्य राघवस्य महात्मनः।  
सुग्रीवः संहतग्रीवो लक्ष्मणश्च महाबलः4.13.3॥

##### शब्दार्थः
महात्मनः greatsoul, तस्य राघवस्य that Rama's, अग्रतः in front, संहतग्रीवः strongnecked, सुग्रीवः Sugriva, महाबलः powerful, लक्ष्मणश्च and Lakshmana, ययौ went.

##### आङ्ग्लानुवादः
The strongnecked Sugriva and mighty Lakshmana walked in front of the highsouled Rama.



#### श्लोकः
##### मूलम्
पृष्ठतो हनुमान्वीरो नलो नीलश्च वानरः।  
तारश्चैव महातेजा हरियूथपयूथपः4.13.4॥

##### शब्दार्थः
पृष्ठतः behind them, वीरः courageous, हनुमान् Hanuman, नलः Nala, वानरः monkey, नीलश्च and Nila, महातेजाः brilliant, हरियूथपयूथपः the head of monkey leaders, तारश्चैव and  Tara.

##### आङ्ग्लानुवादः
Brave and brilliant Hanuman, Nala, Nila, and Tara among the leaders of the monkeys  walked behind.



#### श्लोकः
##### मूलम्
ते वीक्षमाणा वृक्षांश्च पुष्पभारावलम्बिनः।  
प्रसन्नाम्बुवहाश्चैव सरितस्सागरङ्गमाः4.13.5॥

##### शब्दार्थः
ते they, वीक्षमाणा enjoying the view, पुष्पभारावलम्बिनः bending down due to the weight of the flowers, वृक्षांश्च trees, प्रसन्नाम्बुवहाः carrying pure waters, सागरंगमाः flowing into the sea, सरितः rivers.

##### आङ्ग्लानुवादः
They saw (on the way) trees bent down with the load of flowers, and rivers with pure water flowing into the sea.



#### श्लोकः
##### मूलम्
कन्दराणि च शैलांश्च निर्दराणि गुहास्तथा।  
शिखराणि च मुख्यानि दरीश्च प्रियदर्शनाः4.13.6॥

##### शब्दार्थः
कन्दराणि valleys, शैलांश्च mountains, निर्दराणि caverns, तथा similarly, गुहाः caves, मुख्यानि prominent, शिखराणि peaks, प्रियदर्शनाः pleasing to look at, दरीश्च  deep caves.

##### आङ्ग्लानुवादः
(They saw) beautiful valleys, mountains, caves, prominent peaks with deep caverns.



#### श्लोकः
##### मूलम्
वैढूर्यविमलैःपर्णै पद्मैश्चाकोशकुट्मलैः।  
शोभितांत्सजलान्मार्गे तटाकांश्च व्यलोकयन्4.13.7॥

##### शब्दार्थः
मार्गे on the way, पर्णै with leaves, वैदूर्यविमलैः clear like Vaidurya, अकोशकुडमलैः buds, पद्मैश्च and lotuses, शोभितान् beautiful, सजलान् with water, तटाकान् tanks, अवलोकयन् observing

##### आङ्ग्लानुवादः
Observing on the way delightful lotus buds with leaves like Vaidurya, clear water and full tanks (They moved on).



#### श्लोकः
##### मूलम्
कारण्डैस्सारसैर्हंसैर्वञ्जुलैर्जलकुक्कुटैः।  
चक्रवाकै स्तथा चान्यैश्शकुनैः रुपनादितान्4.13.8॥

##### शब्दार्थः
कारण्डैः with karandas (ducks), सारसैः with cranes, हंसैः with swans, वञ्जुलैः with vanjulas, जलकुक्कुटैः with water fowls, चक्रवाकैः with chakravakas, तथा similarly, अन्यैः with others, शकुनैः with birds, रुपनादितान् warbling melodiously

##### आङ्ग्लानुवादः
Ducks, cranes, swans, vanjulas, waterfowls, chakravakas and other birds warbling melodiously.



#### श्लोकः
##### मूलम्
मृदुशष्पाङ्कुराहारान्निर्भयान्वनगोचरान्।  
चरतस्सर्वतौऽपश्यन् स्थलीषु हरिणान् स्थितान्4.13.9॥

##### शब्दार्थः
मृदुशष्पाङ्कुराहारान् feeding on tender grass, निर्भयान् without fear, वनगोचरान् roaming the forest, स्थलीषु on the ground, सर्वतः all around, चरतः roaming, स्थितान् standing, हरिणान् deer, अपश्यन् saw.

##### आङ्ग्लानुवादः
They observed deer feeding on tender grass on the ground around without fear, some standing and some roaming the forest



#### श्लोकः
##### मूलम्
तटाकवैरिणश्चापि शुक्लदन्तविभूषितान्।  
घोरानेकचरान्वन्यान्द्विरदान्कूलघातिनः4.13.10॥

##### शब्दार्थः
तटाकवैरिणः destroyers of tanks, शुक्लदन्तविभूषितान् adorned with white tusks, घोरान् terrific, एकचरान् wandering alone, कूलघातिनः destroyers of the banks, द्विरदान् elephants (those that have two tusks).

##### आङ्ग्लानुवादः
Observing terrific elephants adorned with white tusks wandering alone destroying the tanks, shattering the banks.



#### श्लोकः
##### मूलम्
मत्तान्गिरितटोत्कृष्टान्पर्वतानिव जङ्गमान्।  
वारणान्वारिदप्रख्यान्महीरेणुसमुक्षितान्4.13.11॥

##### शब्दार्थः
मत्तान् intoxicated, गिरितटोत्कृष्टान् that were knocking the edges of mountain slopes, जङ्गमान् moving, पर्वतानिव mountainlike, वारिदप्रख्यान् resembling (dark) rainbearing clouds, महीरेणुसमुक्षितान् covered with dust of the earth, वारणान् elephants.

##### आङ्ग्लानुवादः
(Observing) intoxicated elephants knocking the edges of mountain slopes, elephants resembling (dark) rainbearing clouds, elephants like moving mountains, elephants with dust covered all over the body.



#### श्लोकः
##### मूलम्
वने वनचरांश्चान्यान्खेचरांश्च विहङ्गमान्।  
पश्यन्तस्त्वरिता जग्मुस्सुग्रीववशवर्तिनः4.13.12॥

##### शब्दार्थः
सुग्रीववशवर्तिनः faithful to Sugriva, वने in the forest, अन्यान् other, वनचरांश्च wild animals, खेचरान् those flying in the sky, विहङ्गमांश्च and birds, पश्यन्तः seeing, त्वरिताः fast, जग्मुः went.

##### आङ्ग्लानुवादः
Following Sugriva faithfully, they proceeded swiftly, observing animals of the forest and birds flying in the sky.



#### श्लोकः
##### मूलम्
तेषां तु गच्छतां तत्र त्वरितं रघुनन्दनः।  
द्रुमषण्डं वनं दृष्ट्वा रामस्सुग्रीवमब्रवीत्4.13.13॥

##### शब्दार्थः
तेषाम् while they, त्वरितम् swiftly, गच्छताम् were going, रघुनन्दनः delight of the Raghu  
family, रामः Rama, तत्र there, द्रुमषण्डवनम्  dense forest dense with trees, दृष्ट्वा seeing, सुग्रीवम् Sugriva, अब्रवीत् said.

##### आङ्ग्लानुवादः
While walking fast, looking at the forest full of trees Rama, the delight of the Raghus said to Sugrivaः



#### श्लोकः
##### मूलम्
एष मेघ इवाकाशे वृक्षषण्डः प्रकाशते।  
मेघसङ्घातविपुलः पर्यन्तकदलीवृतः4.13.14॥

##### शब्दार्थः
मेघसङ्घातविपुलः vast like a collection of clouds, पर्यन्तकदलीवृतः surrounded by banana plants all over, एषः that, वृक्षषण्डः cluster of trees, आकाशे in the sky, मेघः cloud, इव like, प्रकाशते splendid.

##### आङ्ग्लानुवादः
'This cluster of trees surrounded by plantain groves look splendid like a vast collection of clouds in the sky.



#### श्लोकः
##### मूलम्
किमेतत् ज्ञातुमिच्छामि सखे कौतूहलं हि मे।  
कौतूहलापनयनं कर्तुमिच्छाम्यहं त्वया4.13.15॥

##### शब्दार्थः
सखे O friend, एतत् this, किम् what, ज्ञातुम् to know, इच्छामि wish, मम mine, कौतूहलम् curiosity, त्वया by you, कौतूहलापनयनम् clear to my curiosity, कर्तुम् do, इच्चामि I wish to.

##### आङ्ग्लानुवादः
'O friend I wish to know what this is? Could you answer my curiosity?'



#### श्लोकः
##### मूलम्
तस्य तद्वचनं श्रुत्वा राघवस्य महात्मनः।  
गच्छन्नेवाचचक्षेऽथ सुग्रीवस्तन्महद्वनम्4.13.16॥

##### शब्दार्थः
महात्मनः great soul, तस्य राघवस्य that Raghava's, तत् वचनम् those words, श्रुत्वा hearing, सुग्रीवः Sugriva, अथ then, गच्छन्नेव walking, तत् that, महत्  extensive, वनम् forest, आचचक्षे started narrating.

##### आङ्ग्लानुवादः
On hearing great Rama's words while walking in the extensive forest,  Sugriva started  
narratingः



#### श्लोकः
##### मूलम्
एतद्राघव विस्तीर्णमाश्रमं श्रमनाशनम्।  
उद्यानवनसम्पन्नं स्वादुमूलफलोदकम्4.13.17॥

##### शब्दार्थः
राघव Raghava, उद्यानवनसम्पन्नम् beautiful gardens, स्वादुमूलफलोदकम् tasty roots fruits and water, विस्तीर्णम् vast, एतत् all this, श्रमनाशनम् relieves tiresomeness of wearied people, आश्रमम् hermitage.

##### आङ्ग्लानुवादः
'O Raghava this is a hermitage, enchanting with vast gardens and trees bearing sweet fruits, full of tasty roots and water that relieves tiresomeness (of travellers).



#### श्लोकः
##### मूलम्
अत्र सप्तजना नाम मुनयस् संश्रितव्रताः।  
सप्तैवासन्नधशशीर्षा नियतं जलशायिनः4.13.18॥

##### शब्दार्थः
अत्र here, संश्रितव्रताः strict followers of austere practices, नियतम्  highly disciplined, अधःशीर्षाः with head down, जलशायिनः immersed in water, सप्तजनाः नाम called seven ascetics (Saptajana), सप्तैव all the seven, मुनयः ascetics, आसन् were residing.

##### आङ्ग्लानुवादः




#### श्लोकः
##### मूलम्
सप्तरात्रकृताहारा वायुनाचलवासिनः।  
दिवं वर्षशतैर्याताः सप्तभिः सकलेबराः4.13.19॥

##### शब्दार्थः
सप्तरात्रे on the seventh night, वायुना with air, कृताहाराः as food, अचलवासिनः without motion, सप्तभिः  seven, वर्षशतैः hundred years, सकलेबराः with their bodies, दिवम् heaven, याताः attained.

##### आङ्ग्लानुवादः
'These seven sages used to live on air and that too once in seven nights. They lived for seven hundred years performing penance with motionlessness and attained heaven along with their bodies.



#### श्लोकः
##### मूलम्
तेषामेवं प्रभावानां द्रुमप्राकारसंवृतम्।  
आश्रमस्सुदुराधर्ष अपि सेन्द्रैस्सुरासुरैः4.13.20॥

##### शब्दार्थः
द्रुमप्राकारसंवृतम् surrounded by a row of trees, एवं in this way, आश्रम् hermitage, तेषाम् their, प्रभावानां by virtue of their power of penance, सेन्द्रैः by those including Indra, सुरासुरैरपि gods and demons, सुदुराधर्षम् very difficult to enter.

##### आङ्ग्लानुवादः
'By virtue of the power of their penance, this hermitage surrounded by a row of trees is impenetrable even for demons and gods including Indra.



#### श्लोकः
##### मूलम्
पक्षिणो वर्जयन्त्येतत्तथाऽन्ये वनचारिणः।  
विशन्ति मोहाद्येऽप्यत्र निवर्तन्ते न ते पुनः4.13.21॥

##### शब्दार्थः
पक्षिणः birds, तथा so also, अन्ये other, वनचारिणः wild animals, एतत् this place, वर्जयन्ति avoid, ये whoever, मोहात् by ignorance, अत्र there, विशन्ति enter, ते they, पुनः again, न निवर्तन्ति do not return.

##### आङ्ग्लानुवादः
'Birds and wild animals avoid the hermitage and whoever enters there out of ignorance never returns.



#### श्लोकः
##### मूलम्
विभूषणरवास्तत्र श्रूयन्ते सकलाक्षराः।  
तूर्यगीतस्वनाश्चात्र गन्धो दिव्यश्च राघव4.13.22॥

##### शब्दार्थः
राघव Rama, अत्र here, सकलाक्षराः all words, विभूषणरवाश्च jingling of ornaments, तूर्यगीतस्वराश्चात्र sounds of songs and windinstruments (instruments that make a sound when wind passes through), श्रूयन्ते heard, दिव्यः divine, गन्धश्च fragrance also.

##### आङ्ग्लानुवादः
'O Rama, one can hear pleasant sounds of jingling ornaments (of nymphs), of songs and windinstruments here. One can inhale divine fragrance, too.



#### श्लोकः
##### मूलम्
त्रेताग्नयोऽपि दीप्यन्ते दूमो ह्यत्र प्रकाशते।  
वेष्टयन्निव वृक्षाग्रान्कपोताङ्गारुणो घनः4.13.23॥

##### शब्दार्थः
त्रेताग्नयोऽपि three sacred fires (Dakshinagni, Ahavaniya, Garhapatya fires), दीप्यन्ते shining, वृक्षाग्रान् treetops, वेष्टयन्निव as if enveloping, कपोताङ्गारुणः red like the pigeon's feet, घनः thick,दूमो smoke, एषः this, प्रकाशते हि glows.

##### आङ्ग्लानुवादः
'The three sacred fires keep burning and the thick smoke they emit resembles the red feet of  pigeons. It shines forth as if enveloping the treetops.



#### श्लोकः
##### मूलम्
एते वृक्षाः प्रकाशन्ते धूमसंसक्तमस्तकाः।  
मेघजालप्रतिच्छन्ना वैढूर्यगिरयो यथा4.13.24॥

##### शब्दार्थः
धूमसंसक्तमस्तकाः treetops covered with thick smoke, वृक्षाः trees, मेघजालप्रतिच्छन्नाः concealed by clouds, यथा as, प्रकाशन्ते glowing, वैढूर्य Vaidurya, गिरियः a mountain, एते   appears.

##### आङ्ग्लानुवादः
'These treetops covered with thick smoke glow like mountains of Vaidurya concealed by a cluster of clouds.



#### श्लोकः
##### मूलम्
कुरु प्रणामं धर्मात्मंस्तेषामुद्दिश्य राघव।  
लक्ष्मणेव सह भ्रात्रा प्रयन्तस्सयताञ्जलिः4.13.25॥

##### शब्दार्थः
धर्मात्मन् O righteous one, राघव Rama, तेषाम् उद्दिश्य contemplating about them, भ्रात्रा  brother, लक्ष्मणेन सह along with Lakshmana, प्रयतः humbly, सयताञ्जलिः with folded hands, प्रणामम् offer obeisance, कुरु do, ताम् them.

##### आङ्ग्लानुवादः
'O rigteous Rama you and your brother Lakshmana humbly offer obeisance to them(sacred hermitage and sages Saptajana) with folded hands and meditate on them.



#### श्लोकः
##### मूलम्
प्रणमन्ति हि ये तेषां मुनीनां भावितात्मनाम्।  
न तेषामशुभं किञ्चिच्छरीरे राम दृश्यते4.13.26॥

##### शब्दार्थः
राम Rama, भावितात्मनाम्  sacred souls, तेषाम् मुनीनाम् to those sages, ये whoever, प्रणमन्ति offer obeisance, तेषाम् to them, शरीरे in body, किञ्चित् not even a little, अशुभम् inauspicious, न दृश्यते will not be seen.

##### आङ्ग्लानुवादः
'O Rama, nothing inauspicious happens to them who offer obeisance to those highly spiritual sacred sages.'



#### श्लोकः
##### मूलम्
ततो रामस्सह भ्रात्रा लक्ष्मणेन कृताञ्जलिः।  
समुद्दिश्य महात्मानस्तानृषीनभ्यवादयत्4.13.27॥

##### शब्दार्थः
ततः then, रामः Rama, भ्रात्रा with brother, लक्ष्मणेन सह along with Lakshmana, कृताञ्जलिः with folded hands offered obeisance, महात्मानः great souls, तान् them, ऋषीन् समुद्दिश्य thinking of the seers, अभ्यवादयत् saluted.

##### आङ्ग्लानुवादः
Rama and Lakshmana  offered salutations with folded hands in memory of those great sages, great souls.



#### श्लोकः
##### मूलम्
अभिवाद्य तु धर्मात्मा रामो भ्राता च लक्ष्मणः।  
सुग्रीवो वानराश्चैव जग्मुसंहृष्टमानसाः4.13.28॥

##### शब्दार्थः
धर्मात्मा righteous, रामः Rama, भ्राता brother, लक्ष्मणः Lakshmana, सुग्रीवः Sugriva, वानराश्चैव and monkeys, अभिवाद्य  offered obeisance, संहृष्टमानसाः  delighted at heart, जग्मुः went.

##### आङ्ग्लानुवादः
Righteous Rama, Lakshmana, Sugriva and all the monkeys offered obeisance and proceeded delighted at heart.



#### श्लोकः
##### मूलम्
ते गत्वा दूरमध्वानं तस्मात्सप्तजनाश्रमात्।  
ददृशुस्तां दुराधर्षां किष्किन्धां वालिपालिताम्4.13.29॥

##### शब्दार्थः
ते they, तस्मात् from there, सप्तजनाश्रमात् the hermitage of seven seers, दूरम् long distance, अध्वानम् path, गत्वा on going, वालिपालिताम् ruled by Vali, दुराधर्षाम् unassailable, तां किष्किन्धाम् that Kishkinda, ददृशुः  beheld

##### आङ्ग्लानुवादः
Walking a long distance from the hermitage of the seven seers, they beheld the unassailable Kishkinda ruled by Vali.



#### श्लोकः
##### मूलम्
ततस्तु रामानुजरामवानराः  
प्रगृह्य शस्त्राण्युदिताग्र्यतेजसः।  
पुरीं सुरेशात्मजवीर्यपालितां  
वधाय शत्रोः पुनरागतास्सह4.13.30॥

##### शब्दार्थः
ततः then, उदितोग्रतेजसः possessed of fierce lustre, रामानुजरामवानराः Lakshmana, Rama and the monkeys, शस्त्राणि weapons, प्रगृह्य took, शत्रोः enemy, वधाय to kill, सुरेशात्मजवीर्यपालिताम् ruled by the valour of the son of Indra, पुरीम् capital, पुनः again, इह there, आगताः reached.

##### आङ्ग्लानुवादः
Rama and Lakshmana of fierce lustre, and the monkeys took hold of the weapons to kill the enemy and reached the capital ruled by the valour of Vali, son of Indra.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे त्रयोदशस्सर्गः॥  
Thus ends the thirteenth sarga of Kishkindakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/013_saptajanAshramavarNanam.md">
<details><summary><h3>भूषणम् ...{Loading}...</h3></summary>



ऋश्यमूकात्स धर्मात्मा किष्किन्धां लक्ष्मणाग्रजः ।  

जगाम सहसुग्रीवो वालिविक्रमपालिताम्  ॥  ४।१३।१  ॥   

समुद्यम्य महच्चापं रामः काञ्चनभूषितम् ।  

शरांश्चादित्यसङ्काशान् गृहीत्वा रणसाधकान्  ॥  ४।१३।२  ॥   

अथ पुनः किष्किन्धाप्रवेशस्त्रयोदशे ऋश्यमूकादित्यादि  ॥  ४।१३।१,२  ॥   

  

अग्रतस्तु ययौ तस्य राघवस्य महात्मनः ।  

सुग्रीवः संहतग्रीवो लक्ष्मणश्च महाबलः  ॥  ४।१३।३  ॥   

पृष्ठतो हनुमान् वीरो नलो नीलश्च वानरः ।  

तारश्चैव महातेजा हरियूथपयूथपः  ॥  ४।१३।४  ॥   

अग्रत इति । संहतग्रीवः निबिडकण्ठ इत्यर्थः । इदं स्वरूपकीर्तनम्,
गजपुष्पीबन्धनेन वा  ॥  ४।१३।३,४  ॥   

  

ते वीक्षमाणा वृक्षांश्च पुष्पभारावलम्बिनः ।  

प्रसन्नाम्बुवहाश्चैव सरितः सागरङ्गमाः  ॥  ४।१३।५  ॥   

अथ कार्यसिद्धिसूचकपदार्थानुभवविशेषं दर्शयति ते वीक्षमाणा इत्यादिना  ॥ 
४।१३।५  ॥   

  

कन्दराणि च शैलांश्च निर्दराणि गुहास्तथा ।  

शिखराणि च मुख्यानि दरीश्च प्रियदर्शनाः  ॥  ४।१३।६  ॥   

कन्दराणि गृहाकारगुहाविशेषान् । निर्दराणि स्फुटितशेलरन्ध्रविशेषान् ।
गुहाः देवखातबिलानि । दरीः गुहाविशेषान्  ॥  ४।१३।६  ॥   

  

वैडूर्यविमलैः पर्णैः पद्मैश्चाकोशकुङ्मलैः ।  

शोभितान् सजलान् मार्गे तटाकांश्च व्यलोकयन्  ॥  ४।१३।७  ॥   

आकोशकुड्मलैः ईषद्विकसितमुकुलैः  ॥  ४।१३।७  ॥   

  

कारण्डैः सारसैर्हंसैर्वञ्जुलैर्जलकुक्कुटैः ।  

चक्रवाकैस्तथा चान्यैः शकुनैरुपनादितान्  ॥  ४।१३।८  ॥   

कारण्डैः "कारण्डको महापक्षी" इति वैजयन्ती । सारसैः सरोनिवासैः
शकुनैरुपनादितान् तटाकान् व्यलोकयन्निति पूर्वेणान्वयः  ॥  ४।१३।८  ॥   

  

मृदुशष्पाङ्कुराहारान्निर्भयान् वनगोचरान् ।  

चरतः सर्वतो ऽपश्यन् स्थलीषु हरिणान् स्थितान्  ॥  ४।१३।९  ॥   

मृदुशष्पेति । चरतः स्थितांश्चापश्यन्  ॥  ४।१३।९  ॥   

  

तटाकवैरिणश्चापि शुक्लदन्तविभूषितान् ।  

घोरानेकचरान् वन्यान् द्विरदान् कूलघातिनः  ॥  ४।१३।१०  ॥   

तटाकवैरिण इत्यादि । तटाकवैरिणः कलुषीकरणात् । एकचरान् एकाकिनः द्विरदाः
द्विदन्ता इति चतुर्दन्तव्यावृत्तिः  ॥  ४।१३।१०  ॥   

  

मत्तान् गिरितटोत्कृष्टान् पर्वतानिव जङ्गमान् ।  

वारणान् वारिदप्रख्यान् महीरेणुसमुक्षितान्  ॥  ४।१३।११  ॥   

वने वनचरांश्चान्यान् खेचरांश्च विहङ्गमान् ।  

पश्यन्तस्त्वरिता जग्मुः सुग्रीववशवर्तिनः  ॥  ४।१३।१२  ॥   

गिरितटोत्कृष्टान् उल्लिखितगिरितटान्  ॥  ४।१३।११,१२  ॥   

  

तेषां तु गच्छतां तत्र त्वरितं रघुनन्दनः ।  

द्रुमषण्ड वनं दृष्ट्वा रामः सुग्रीवमब्रवीत्  ॥  ४।१३।१३  ॥   

तेषां त्विति । द्रुमषण्डं वृक्षषण्डमयमिति लतागुल्मव्यावृत्तिः  ॥  ४।१३।१३
 ॥   

  

एष मेघ इवाकाशे वृक्षषण्डः प्रकाशते ।  

मेघसङ्घातविपुलः पर्यन्तकदलीवृतः  ॥  ४।१३।१४  ॥   

किमेतज्ज्ञातुमिच्छामि सखे कौतूहलं हि मे ।  

कौतूहलापनयनं कर्तुमिच्छाम्यहं त्वया  ॥  ४।१३।१५  ॥   

तस्य तद्वचनं श्रुत्वा राघवस्य महात्मनः ।  

गच्छन्नेवाचचक्षे ऽथ सुग्रीवस्तन्महद्वनम्  ॥  ४।१३।१६  ॥   

एतद्राघव विस्तीर्णमाश्रमं श्रमनाशनम् ।  

उद्यानवनसम्पन्नं स्वादुमूलफलोदकम्  ॥  ४।१३।१७  ॥   

अत्र सप्तजना नाम मुनयः संशितव्रताः ।  

सप्तैवासन्नधःशीर्षा नियतं जलशायिनः  ॥  ४।१३।१८  ॥   

एष इति । मेघ इवेति नीलवर्णे उपमा  ॥  ४।१३।१४१८  ॥   

  

सप्तरात्रकृताहारा वायुना वनवासिनाः ।  

दिवं वर्षशतैर्याताः सप्तभिः सकलेवराः  ॥  ४।१३।१९  ॥   

सप्तरात्रेति । सप्तरात्रकृताहाराः वायुना सप्तरात्रस्य एकवारं कृताहाराः ।
सप्तभिर्वर्षशतैरित्यन्वयः  ॥  ४।१३।१९  ॥   

  

तेषामेवंप्रभावानां द्रुमप्राकारसंवृतम् ।  

आश्रमं सुदुराधर्षमपि सेन्द्रैः सुरासुरैः  ॥  ४।१३।२०  ॥   

पक्षिणो वर्जयन्त्येतत्तथान्ये वनचारिणः ।  

विशन्ति मोहाद्ये तत्र निवर्तन्ते न ते पुनः  ॥  ४।१३।२१  ॥   

तेषामित्यादि । विशन्तीति । ये मोहादत्राश्रमे विशन्ति न ते निवर्तन्ते
किन्तु तत्रैव नश्यन्तीत्यर्थः  ॥  ४।१३।२०,२१  ॥   

  

विभूषणरवास्तत्र श्रूयन्ते सकलाक्षराः ।  

तूर्यगीतस्वनाश्चात्र गन्धो दिव्यश्च राघव  ॥  ४।१३।२२  ॥   

दिवं गताः शरीरान्तरेण पुनरत्रागत्याप्सरोभिः क्रीडन्तीत्याशयेनाह
विभूषणेत्यादिना । भूषणरवेण नृत्तमुपलक्ष्यते । सकलाक्षरा इति
गीतस्वनविशेषणम् । तूर्यशब्दो ऽत्र गीतभिन्नवाद्यपरः  ॥  ४।१३।२२  ॥   

  

त्रेताग्नयो ऽपि दीप्यन्ते धूमो ह्यत्र प्रकाशते ।  

वेष्टयन्निव वृक्षाग्रान् कपोताङ्गारुणो घनः  ॥  ४।१३।२३  ॥   

एते वृक्षाः प्रकाशन्ते धूमसंसक्तमस्तकाः ।  

मेघजालप्रतिच्छन्ना वैडूर्यगिरयो यथा  ॥  ४।१३।२४  ॥   

त्रेतेति । त्रेताग्निदीपने लिङ्गमाह धूमो हीति । घनः निबिडः  ॥  ४।१३।२३,२४
 ॥   

  

कुरु प्रणामं धर्मात्मन् तान् समुद्दिश्य राघव ।  

लक्ष्णणेन सह भ्रात्रा प्रयतः संयताञ्जलिः  ॥  ४।१३।२५  ॥   

कुर्विति । समुद्दिश्य किञ्चित्फलमुद्दिश्य तेषां प्रणामं कुरु  ॥  ४।१३।२५
 ॥   

  

प्रणमन्ति हि ये तेषां मुनीनां भावितात्मनाम् ।  

न तेषामशुभं किञ्चिच्छरीरे राम दृश्यते  ॥  ४।१३।२६  ॥   

प्रणमन्तीति । शरीरे अशुभं व्याध्यादिकम्  ॥  ४।१३।२६  ॥   

  

ततो रामः सह भ्रात्रा लक्ष्मणेन कृताञ्जलिः ।  

समुद्दिस्य महात्मानस्तानृषीनभ्यवादयत्  ॥  ४।१३।२७  ॥   

महात्मानः महात्मनः  ॥  ४।१३।२७  ॥   

  

अभिवाद्य तु धर्मात्मा रामो भ्राता च लक्ष्मणः ।  

सुग्रीवो वानराश्चैव जग्मुः संहृष्टमानसाः  ॥  ४।१३।२८  ॥   

ते गत्वा दूरमध्वानं तस्मात् सप्तजनाश्रमात् ।  

ददृशुस्तां दुराधर्षां किष्किन्धां वालिपालिताम्  ॥  ४।१३।२९  ॥   

अभिवाद्येत्यनेन सर्वेषामभिवादनमनूद्यते । अत्राभिवादनं नमस्कारः, तेषां
परोक्षत्वात् । अनेन सज्जनप्रणामो विजयावह इत्ययमर्थः सूचितः । तदिदं
द्योत्यते उपरितनश्लोके उदिताग्र्यतेजस इति । प्रणामेनिति भावः  ॥ 
४।१३।२८,२९  ॥   

  

ततस्तु रामानुजरामवानराः प्रगृह्य शस्त्राण्युदिताग्र्यतेजसः ।  

पुरीं सुरेशात्मजवीर्यपालितां वधाय शत्रोः पुनरागताः सह  ॥  ४।१३।३०  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
त्रयोदशः सर्गः  ॥  १३  ॥   

सह युगपत्  ॥  ४।१३।३०  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने त्रयोदशः सर्गः  ॥  १३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/013_saptajanAshramavarNanam.md">
<details><summary><h3>शिरोमणी ...{Loading}...</h3></summary>



किष्किन्धाप्रस्थानानन्तरकालिकं रामवृत्तान्तमाह ऋष्यमूकादित्यादिभिः ।
सहसुग्रीवः सुग्रीवसहितः लक्ष्मणाग्रजो रामः वालिविक्रमपालितां
किष्किन्धाम् । ऋष्यमूकात् जगाम  ॥  ४।१३।१  ॥   

  

समिति । रामः काञ्चनभूषितं महत् चापं समुद्यम्य रणसाधकान् शरान् गृहीत्वा
अग्रतः प्रथमं ययौ । तस्य राघवस्य रामस्य पृष्ठतः सुग्रीवप्रभृतिर्ययौ ।
संहतग्रीव इत्यस्य संहता संबद्धा ग्रीवा यस्य स इत्यर्थः ।
श्लोकत्रयमेकान्वयि  ॥  ४।१३।२४ ॥   

  

ते इति । वृक्षादीन् वीक्ष्यमाणाः तत्र कन्दराणि मन्दिरवत्प्रकाशमानानि
गिरिविवराणि निर्झराणि पाषाणविवराणि गुहाः देवनिलयीभूतगिरिविवराणि दर्यः
भयंकरगुहाः इति न पौनरुक्त्यं वैदूर्यविमलैः वैदूर्यवत्स्वच्छैः पर्णैः
उपलक्षितैः आकोशकुड्मलैः अग्रभागपर्यन्तं कुड्मलविशिष्टैः पद्मैः शोभितान्
सजलान् जलसहितान् तटाकान् अवलोकयन् अवलोकयन्तः कारण्डाद्यैः शकुनैः
प्रतिनादितान् मृदुशष्पाङ्कुराहारान् कोमलतृणाङ्कुरभक्षणकर्तृ़न् स्थलीषु
अकृत्रिमभूमिषु स्थितान् हरिणांश्च पश्यन्पश्यन्तः शुक्लदन्तविभूषितान्
घोरान् भयङ्करान् एकचरान् सहायराहित्येन गमनकर्तृ़न् कूलघातिनः अत एव
तटाकवैरिणः चरतो गच्छतः द्विरदान् गजान् मत्तान् मदविशिष्टान्
गिरितटोत्कृष्टान् गिरितटाः उत्कृष्टाः विदारिताः यैस्ते तान् जङ्गमान्
गच्छतः पर्वतानिव महीरेणुसमुत्थितान् महीरणुव्याप्तशरीरान् अत एव
द्विरदप्रख्यान् गजसदृशान् अन्यांश्च वनचरान् खेचरान् विहङ्गमांश्च
पश्यन्तस्ते रामादयः सुग्रीववशवर्तिनश्च त्वरिताः सन्तः जग्मुः ।
श्लोकाष्टकमेकान्वयि  ॥  ४।१३৷৷५१२  ॥   

  

तेषामिति । गच्छतां तेषां मध्ये रघुनन्दनः द्रुमषण्डवनं
द्रुमसमूहनिबिडकाननं दृष्ट्वा सुग्रीवमब्रवीत् "षण्डं पद्मादिसंघाते न
स्त्री स्याद्रोपतौ पुमान्" इति मेदिनी  ॥  ४।१३।१३  ॥   

  

तद्वचनाकारमाह एष इति । मेघसंघातविपुलं मेघसमूहेन व्याप्तं पर्यन्तकदलीवृतं
चतुर्दिक्षु कदलीसंयुक्तम् एष वृक्षषण्डः आकाशे मेघ इव प्रकाशते । सामान्ये
नपुंसकम् मेघसंघातेत्याद्युत्तरावन्वयि वा, तत्र वनं विशेष्यं बोध्यम्  ॥ 
४।१३।१४  ॥   

  

किमिति । एतत् एतादृशं किं कथम् एतज्ज्ञातुमहमिच्छामि । तत्र हेतुः यतो मे
कौतूहलम् एतत्कारणश्रवणविषयकोत्कटेच्छा अतस्त्वया कौतूहलापनयनं
कर्तुमिच्छामि  ॥  ४।१३।१५  ॥   

  

तस्येति । सुग्रीवः गच्छन्नेव राघवस्य वचः श्रुत्वा तद्वनं
वनप्रवृद्धिकारणम् आचचक्षे  ॥  ४।१३।१६  ॥   

  

तद्वचनकारमाह एतदिति । उद्यानवनसंपन्नमुद्यानवनैर्निबिडं स्वादुमूलफलोदकं
स्वादुविशिष्टमूलादियुक्तम् अत एव श्रमनाशनं विस्तीर्णमेतदाश्रममवेहीति
शेषः  ॥  ४।१३।१७  ॥   

  

अत्रेति । संशितव्रतास्तीक्ष्णव्रतपरायणाः नियतमधःशीर्षाः जलशायिनः
विहितजलशयनादिमन्तः सप्त तत्संख्याकाः सप्तजना नाम मुनयः आसन्  ॥  ४।१३।१८
 ॥   

  

सप्तजननाम्नि निमित्तं बोधयन्नाह सप्तेति । सप्तरात्रे व्यतीते सतीति शेषः,
वायुना कृताहाराः अचलवासिनः निश्चलनिवसनशीलाः मुनयः सकलेवराः शरीरसहिताः
सप्तमिः वर्षशतैः दिवं याताः  ॥  ४।१३।१९  ॥   

  

तेषामिति । तेषां सप्तजनानां प्रभावेण तेजसा द्रमप्राकारसंवृतं
द्रुमरूपप्राकारप्रावृतं सेन्द्रैः सुरासुरैरपि सुदुराधर्षं
तेषामेतदाश्रमम् अवेहीति शेषः  ॥  ४।१३।२०  ॥   

  

पक्षिण इति । एतदाश्रमं पक्षिणः अन्ये च वनचारिणः वर्जयन्ति
अतितेजोदर्शनजनितभिया न गच्छन्तीत्यर्थः । मोहात् अविवेकात् अत्र अस्मिन्
आश्रमे ये विशन्ति ते पुनर्न निवर्तन्ति निवर्तन्ते  ॥  ४।१३।२१  ॥   

  

विभूषणेति । सकलाक्षराः मधुराक्षरसहिताः विभूषणरवाः विभूषणस्वनाः
तूर्यगीतस्वनाश्च श्रूयन्ते दिव्यो गन्धश्च अनुभूयते इति शेषः । एतेन
तत्रत्यानामतिसुखं सूचितम्  ॥  ४।१३।२२  ॥   

  

त्रेतेति । त्रेताग्नयः । त्रेतायुगस्थापिता वह्नयः गार्हपत्यादयो वा
दीप्यन्ते अत एव कपोताङ्गारुणः कपोताङ्गवद्धूसरवर्णविशिष्ट अत एव घन इव
मेघसदृशः एष धूमः वृक्षाग्रान्वेष्टयन्निव प्रदृश्यते  ॥  ४।१३।२३  ॥   

  

एते इति । धूमसंसक्तमस्तकाः धूमाविष्टाग्रभागविशिष्टाः एते वृक्षा
मेघजालप्रतिच्छन्नाः मेघसमूहैः आच्छादिताः वैदूर्यगिरय इव प्रकाशन्ते  ॥ 
४।१३।२४  ॥   

  

कुर्विति । हे धर्मात्मन् तेषां सप्तजनानां प्रीतिमिति शेषः, उद्दिश्य
लक्ष्मणेन सह संहताञ्जलिः सन् प्रणामं कुरु  ॥  ४।१३।२५  ॥   

  

तत्फलमाह प्रणमन्तीति । हे राम भावितात्मनां परिशीलितपरमात्मनामृषीणां ये
प्रणमन्ति तेषां शरीरे अशुभं शुभविरोधि शोकादिकमित्यर्थः, न विद्यते भवति ।
ऋषीणामित्यत्र संबन्धसामान्यविवक्षया षष्ठी  ॥  ४।१३।२६  ॥   

  

तत इति । ततः सुग्रीवोक्तिश्रवणानन्तरं महात्मानः महात्मनः ऋषीन्समुद्दिश्य
अभ्यवादयत्  ॥  ४।१३।२७  ॥   

  

अभिवाद्येति । रामादयः अभिवाद्य प्रणम्य संहृष्टमानसाः सन्तः जग्मुः  ॥ 
४।१३।२८  ॥   

  

ते इति । ते रामादयः सप्तजनाश्रमात् दूरमध्वानं गत्वा किष्किन्धां ददृशुः
 ॥  ४।१३।२९  ॥   

  

तदेव भङ्ग्यन्तरेणाह-- तत इति । उदितोग्रतेजसः रामानुजादयः शस्त्राणि
प्रगृह्य सुरेशात्मजवीर्यपालितां वालिपराक्रमरक्षितां पुरीं किष्किन्धां
पुनरागताः  ॥  ४।१३।३०  ॥   

  

इति श्रीमद्वाल्मीकीयरामयणव्याख्याने रामायणशिरोमणौ किष्किन्धाकाण्डे
त्रयोदशः सर्गः  ॥  ४।१३  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/013_saptajanAshramavarNanam.md">
<details><summary><h3>तिलकम् ...{Loading}...</h3></summary>



ऋष्यमूकादिति  ॥  ४।१३।१३  ॥   

  

संहतग्रीवो दृढबन्धबद्धग्रीवः हरियूथपानामपि यूथं पाति तादृशः  ॥ 
४।१३।४,५ ॥   

  

कन्दराणि मन्दिराकारपर्वतविवराणि निर्दराणि शिलाविवराणि गुहा
देवखातगिरिबिलानि दर्यो महराणि  ॥  ४।१३।६  ॥   

  

आकोशमग्रभागपर्यन्तं कुड्मलैर्मुकुलरूपैस्तेनेषद्विकसितैः पद्मैः
शोभितानवलोकयन्  ॥  ४।१३।७  ॥   

  

कारण्डैः कारण्डवैः  ॥  ४।१३।८  ॥   

  

शष्पं तृणम्  ॥  ४।१३।९  ॥   

  

कूलघातित्वादेव तटाकवैरित्वम् । एकचरानसहायचरान्  ॥  ४।१३।१०  ॥   

  

द्विरदप्रख्यान्गजतुल्यान्  ॥  ४।१३।११,१२  ॥   

  

द्रुमाणां षण्डः समूहो यस्मिंस्तादृशं वनम्  ॥  ४।१३।१३  ॥   

  

वृक्षषण्डो वृक्षसमूहः । मेघेत्याद्युत्तरान्वयि  ॥  ४।१३।१४  ॥   

  

त्वया कर्त्रा कौतूहलस्यौत्सुक्यस्यापनयनं निवर्तनं कर्तुं कारयितुमिच्छामि
 ॥  ४।१३।१५,१६  ॥   

  

उद्यानैरुपवनैश्च संपन्नं युक्तम्  ॥  ४।१३।१७  ॥   

  

सप्तजना नाम सप्तजना इति प्रसिद्धा अधःशीर्षा भूप्रतिष्ठापितशिरसः  ॥ 
४।१३।१८  ॥   

  

केवलवायुनैव सप्तरात्रे गते कृताहाराः सप्तभिर्वर्षशतैः सकलेवरा दिवं याताः
 ॥  ४।१३।१९  ॥   

  

एतदाश्रमम् । अर्धर्चादिराश्रमशब्दः  ॥  ४।१३।२०  ॥   

  

वर्जयन्ति न प्रविशन्ति पुनर्न निवर्तन्ति अत्रैव म्रियन्त इत्यर्थः  ॥ 
४।१३।२१  ॥   

  

सकलाक्षराः कलाक्षराभिर्मधुराक्षराभिर्वाग्भिः सहिता भूषणरवाः अप्सरसामिति
शेषः । दिव्यो गन्धश्च तासामेवानुभूयत इति शेषः  ॥  ४।१३।२२  ॥   

  

न केवलं भोगभूमिः, कर्मभूमिरपीत्याह त्रेतेत्यादि । कपोताङ्गवदरुणो धूसरो
घन इव धूमो वृक्षाग्रान्वेष्टयन्व्याप्नुवन्दृश्यते  ॥  ४।१३।२३,२४  ॥   

  

तेषामुद्दिश्य तानुद्दिश्येति यावत्  ॥  ४।१३।२५  ॥   

  

तेषां प्रणमन्ति तान्प्रणमन्ति  ॥  ४।१३।२६  ॥   

  

महात्मानो महात्मनस्तानृषीनुद्दिश्याभ्यवादयन्नमस्कृतवान्  ॥  ४।१३।२७  ॥   

  

वानरा हनुमदादयः । एतत्कथाप्रश्नादिकं वाल्यायुःसमाप्तिकाललाभाय  ॥ 
४।१३।२८,२९  ॥   

  

शस्त्राणि वानराणां शस्त्रं शिलादि  ॥  ४।१३।३०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे त्रयोदशः सर्गः  ॥  ४।१३  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/013_saptajanAshramavarNanam.md">
<details><summary><h3>द्राविडपाठः ...{Loading}...</h3></summary>



  
ऋश्यमूकात्स धर्मात्मा किष्किन्धां लक्ष्मणाग्रजः।  
जगाम सहसुग्रीवो वालिविक्रमपालिताम् ॥ 4.13.1 ॥   
समुद्यम्य महच्चापं रामः काञ्चनभूषितम्।  
शरांश्चादित्यसङ्काशान् गृहीत्वा रणसाधकान् ॥ 4.13.2 ॥   
अग्रतस्तु ययौ तस्य राघवस्य महात्मनः।  
सुग्रीवः संहतग्रीवो लक्ष्मणश्च महाबलः ॥ 4.13.3 ॥   
पृष्ठतो हनुमान् वीरो नलो नीलश्च वानरः।  
तारश्चैव महातेजा हरियूथपयूथपः ॥ 4.13.4 ॥   
ते वीक्षमाणा वृक्षांश्च पुष्पभारावलम्बिनः।  
प्रसन्नाम्बुवहाश्चैव सरितः सागरङ्गमाः ॥ 4.13.5 ॥   
कन्दराणि च शैलांश्च निर्दराणि गुहास्तथा।  
शिखराणि च मुख्यानि दरीश्च प्रियदर्शनाः ॥ 4.13.6 ॥   
वैडूर्यविमलैः पर्णैः पद्मैश्चाकोशकुङ्मलैः।  
शोभितान् सजलान् मार्गे तटाकांश्च व्यलोकयन् ॥ 4.13.7 ॥   
कारण्डैः सारसैर्हंसैर्वञ्जुलैर्जलकुक्कुटैः।  
चक्रवाकैस्तथा चान्यैः शकुनैरुपनादितान् ॥ 4.13.8 ॥   
मृदुशष्पाङ्कुराहारान्निर्भयान् वनगोचरान्।  
चरतः सर्वतोऽपश्यन् स्थलीषु हरिणान् स्थितान् ॥ 4.13.9 ॥   
तटाकवैरिणश्चापि शुक्लदन्तविभूषितान्।  
घोरानेकचरान् वन्यान् द्विरदान् कूलघातिनः ॥ 4.13.10 ॥   
मत्तान् गिरितटोत्कृष्टान् पर्वतानिव जङ्गमान्।  
वारणान् वारिदप्रख्यान् महीरेणुसमुक्षितान् ॥ 4.13.11 ॥   
वने वनचरांश्चान्यान् खेचरांश्च विहङ्गमान्।  
पश्यन्तस्त्वरिता जग्मुः सुग्रीववशवर्तिनः ॥ 4.13.12 ॥   
तेषां तु गच्छतां तत्र त्वरितं रघुनन्दनः।  
द्रुमषण्ड वनं दृष्ट्वा रामः सुग्रीवमब्रवीत् ॥ 4.13.13 ॥   
एष मेघ इवाकाशे वृक्षषण्डः प्रकाशते।  
मेघसङ्घातविपुलः पर्यन्तकदलीवृतः ॥ 4.13.14 ॥   
किमेतज्ज्ञातुमिच्छामि सखे कौतूहलं हि मे।  
कौतूहलापनयनं कर्तुमिच्छाम्यहं त्वया ॥ 4.13.15 ॥   
तस्य तद्वचनं श्रुत्वा राघवस्य महात्मनः।  
गच्छन्नेवाचचक्षेऽथ सुग्रीवस्तन्महद्वनम् ॥ 4.13.16 ॥   
एतद्राघव विस्तीर्णमाश्रमं श्रमनाशनम्।  
उद्यानवनसम्पन्नं स्वादुमूलफलोदकम् ॥ 4.13.17 ॥   
अत्र सप्तजना नाम मुनयः संशितव्रताः।  
सप्तैवासन्नधःशीर्षा नियतं जलशायिनः ॥ 4.13.18 ॥   
सप्तरात्रकृताहारा वायुना वनवासिनाः।  
दिवं वर्षशतैर्याताः सप्तभिः सकलेवराः ॥ 4.13.19 ॥   
तेषामेवम्प्रभावानां द्रुमप्राकारसंवृतम्।  
आश्रमं सुदुराधर्षमपि सेन्द्रैः सुरासुरैः ॥ 4.13.20 ॥   
पक्षिणो वर्जयन्त्येतत्तथान्ये वनचारिणः।  
विशन्ति मोहाद्ये तत्र निवर्तन्ते न ते पुनः ॥ 4.13.21 ॥   
विभूषणरवास्तत्र श्रूयन्ते सकलाक्षराः।  
तूर्यगीतस्वनाश्चात्र गन्धो दिव्यश्च राघव ॥ 4.13.22 ॥   
त्रेताग्नयोऽपि दीप्यन्ते धूमो ह्यत्र प्रकाशते।  
वेष्टयन्निव वृक्षाग्रान् कपोताङ्गारुणो घनः ॥ 4.13.23 ॥   
एते वृक्षाः प्रकाशन्ते धूमसंसक्तमस्तकाः।  
मेघजालप्रतिच्छन्ना वैडूर्यगिरयो यथा ॥ 4.13.24 ॥   
कुरु प्रणामं धर्मात्मन् तान् समुद्दिश्य राघव।  
लक्ष्णणेन सह भ्रात्रा प्रयतः संयताञ्जलिः ॥ 4.13.25 ॥   
प्रणमन्ति हि ये तेषां मुनीनां भावितात्मनाम्।  
न तेषामशुभं किञ्चिच्छरीरे राम दृश्यते ॥ 4.13.26 ॥   
ततो रामः सह भ्रात्रा लक्ष्मणेन कृताञ्जलिः।  
समुद्दिस्य महात्मानस्तानृषीनभ्यवादयत् ॥ 4.13.27 ॥   
अभिवाद्य तु धर्मात्मा रामो भ्राता च लक्ष्मणः।  
सुग्रीवो वानराश्चैव जग्मुः संहृष्टमानसाः ॥ 4.13.28 ॥   
ते गत्वा दूरमध्वानं तस्मात् सप्तजनाश्रमात्।  
ददृशुस्तां दुराधर्षां किष्किन्धां वालिपालिताम् ॥ 4.13.29 ॥   
ततस्तु रामानुजरामवानराः प्रगृह्य शस्त्राण्युदिताग्र्यतेजसः।  
पुरीं सुरेशात्मजवीर्यपालितां वधाय शत्रोः पुनरागताः सह ॥ 4.13.30 ॥   

</details>
</div>
