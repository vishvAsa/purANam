---
title: २९०

---
शालिहोत्र उवाच  
अश्वशान्तिं प्रवक्ष्यामि वाजिरोगविमर्द्दनीं ।  
नित्यां नैमित्तिकीं काम्यां त्रिविधां श्रृणु सुश्रुत ॥ २९०.१ ॥  
  
शुभे दिने श्रीधरञ्च श्रियमुच्चैःश्रवाश्च तं ।  
हयराजं समभ्यर्च्य सावित्रैर्जुहुयाद्घृतं ॥ २९०.२ ॥  
  
द्विजेभ्यो दक्षिणान्दद्यादश्ववृद्धिस्तथा भवेत् ।  
अश्वयुक् शुक्लपक्षस्य पञ्चदश्याञ्च शान्तिकं ॥ २९०.३ ॥  
  
बहिः कुर्य्याद्विशेषेण नासत्यौ वरुणं यजेत् ।  
समुल्लिख्य ततो देवीं शाखाभिः परिवारयेत् ॥ २९०.४ ॥  
  
घटान्सर्व्वरसैः पूर्णान् दिक्षु दद्यात्सवस्त्रकान् ।  
यवाज्यं जुहुयात् प्रार्च्य यजेदश्वांश्च साश्विनान् ॥ २९०.५ ॥  
  
विप्रेभ्यो दक्षिणान्दद्यान्नैमित्तिकमतः श्रृणु ।  
मकरादौ हयानाञ्च पद्मैर्विष्णुं श्रियं यजेत् ॥ २९०.६ ॥  
  
ब्रह्माणं शङ्करं सोममादित्यञ्च तथाश्विनौ ।  
रेवन्तमुच्चैःश्रवसन्दिक्पालांश्च दलेष्वपि ॥ २९०.७ ॥  
  
प्रत्येकं पूर्णङ्कुम्भैश्च वेद्यान्तत्सौम्यतः स्थले ।  
तिलाक्षताज्यसिद्धार्थान् देवतानां शतं शतं ॥ २९०.८ ॥  
  
उपोषितेन कर्त्तव्यं कर्म्म चाश्वरुजापहं ॥ २९०.९ ॥  
  
इत्यादिमहापुराणे आग्नेये अश्वशान्तिर्नाम नवत्यधिकद्विशततमोऽध्यायः ॥