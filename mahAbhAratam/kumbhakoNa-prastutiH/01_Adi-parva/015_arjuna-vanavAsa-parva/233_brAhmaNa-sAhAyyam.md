---
title: २३३ ब्राह्मण-साहाय्यम्

---


अध्यायः 233

(अर्थार्जुनवनवासपर्व ॥ 15 ॥)

तस्करैः कस्यचिद्ब्राह्मणस्य गोहरणम् ॥ 1 ॥ चोरितानां गवां प्रत्याजिहीर्षया धनुर्ग्रहणार्थं द्रौपदीयुधिष्ठिराधिष्ठिते आयुधागारे अर्जुनस्य प्रवेशः ॥ 2 ॥ चोरेभ्यः प्रत्याहृता गाः ब्राह्मणाय दत्त्वा यथासमयं अर्जुनस्य तीर्थयात्रा ॥ 3 ॥
वैशम्पायन उवाच ।
एवं ते समयं कृत्वा न्यवसंस्तत्र पाण्डवाः ।	001a  
वशे शस्त्रप्रतापेन कुर्वन्तोऽन्यान्महीक्षितः ॥	001c  
तेषां मनुजसिंहानां पञ्चानाममितौजसाम् ।	002a  
बभूव कृष्णा सर्वेषां पार्थानां वशवर्तिनी ॥	002c  
ते तया तैश्च सा वीरैः पतिभिः सह पञ्चभिः ।	003a  
बभूव परमप्रीता नागैरिव सरस्वती ॥	003c  
वर्तमानेषु धर्मेण पाण्डवेषु महात्मसु ।	004a  
व्यवर्धन्कुरवः सर्वे हीनदोषाः सुखान्विताः ॥	004c  
अथ दीर्घेण कालेन ब्राह्मणस्य विशाम्पते ।	005a  
कस्यचित्तस्करा जह्रुः केचिद्गा नृपसत्तम ॥	005c  
ह्रियमाणे धने तस्मिन्ब्राह्मणः क्रोधमूर्च्छितः ।	006a  
आगम्य खाण्डवप्रस्थमुदक्रोशत्स पाण्डवान् ॥	006c  
ह्रियते गोधनं क्षुद्रैर्नृशंसैरकृतात्मभिः ।	007a  
प्रसह्य चास्मद्विषयादभ्यधावत पाण्डवाः ॥	007c  
ब्राह्मणस्य प्रशान्तस्य हविर्ध्वाङ्क्षैः प्रलुप्यते ।	008a  
शार्दूलस्य गुहां शून्यां नीचः क्रोष्टाभिमर्दति ॥	008c  
अरक्षितारं राजानं बलिषद्भागहारिणम् ।	009a  
तमाहुः सर्वलोकस्य समग्रं पापचारिणम् ॥	009c  
ब्राह्मणस्वे हृते चोरैर्धर्मार्थे च विलोपिते ।	010a  
रोरूयमाणे च मयि क्रियतां हस्तधारणा ॥	010c  
वैशम्पायन उवाच ।	011  
रोरूयमाणस्याभ्याशे भृशं विप्रस्य पाण्डवः ।	011a  
तानि वाक्यानि शुश्राव कुन्तीपुत्रो धनञ्जयः ॥	011c  
श्रुत्वैव च महाबाहुर्मा भैरित्याह तं द्विजम् ।	012a  
आयुधानि च यत्रासन्पाण्डवानां महात्मनां ॥	012c  
कृष्णया सह तत्रास्ते धर्मराजो युधिष्ठिरः ।	013a  
सम्प्रवेशाय चाशक्तो गमनाय च पाण्डवः ॥	013c  
तस्य चार्तस्य तैर्वाक्यैश्चोद्यमानः पुनःपुनः ।	014a  
आक्रन्दे तत्र कौन्तेयश्चिन्तयामास दुःखितः ॥	014c  
ह्रियमाणे धने तस्मिन्ब्राह्मणस्य तपस्विनः ।	015a  
अश्रुप्रमार्जनं तस्य कर्तव्यमिति निश्चयः ॥	015c  
उपर्रेक्षणजोऽधर्मः सुमहान्स्यान्महीपतेः ।	016a  
यद्यस्य रुदतो द्वारि न करोम्यद्य रक्षणम् ॥	016c  
अनास्तिक्यं च सर्वेषामस्माकमपि रक्षणे ।	017a  
प्रतितिष्ठेत लोकेऽस्मिन्नधर्मश्चैव नो भवेत् ॥	017c  
अनापृच्छय तु राजानं गते मयि न संशयः ।	018a  
अजातशत्रोर्नृपतेर्मयि चैवानृतं भवेत् ॥	018c  
अनुप्रवेशे राज्ञस्तु वनवासो भवेन्मम ।	019a  
सर्वमन्यत्परिहृतं धर्षणात्तु महीपतेः ॥	019c  
अधर्मो वै महानस्तु वने वा मरणं मम ।	020a  
शरीरस्य विनाशेन धर्म एव विशिष्यते ॥	020c  
एवं विनिश्चित्य ततः कुन्तीपुत्रो धनञ्जयः ।	021a  
अनुप्रविश्य राजानमापृच्छय च विशाम्पते ॥	021c  
\'मुखमाच्छाद्य निबिडमुत्तरीयेण वाससा ।	022a  
अग्रजं चार्जुनो गेहादभिवाद्याशु निःसृतः ॥\'	022c  
धनुरादाय संहृष्टो ब्राह्मणं प्रत्यभाषत ।	023a  
ब्राह्मणा गम्यतां शीघ्रं यावत्परधनैर्षिणः ॥	023c  
न दूरे ते गताः क्षुद्रास्तावद्गच्छावहे सह ।	024a  
यावन्निवर्तयाम्यद्य चोरहस्ताद्धनं तव ॥	024c  
सोऽनुसृत्य महाबाहुर्धन्वी वर्मी रथी ध्वजी ।	025a  
शरैर्विध्वस्य तांश्चोरानवजित्य च तद्धनम् ॥	025c  
ब्राह्मणं समुपाकृत्य यशः प्राप्य च पाण्डवः ।	026a  
ततस्तद्गेधनं पार्थो दत्त्वा तस्मै द्विजातये ॥	026c  
आजगाम पुरं वीरः सव्यसाची धनञ्जयः ।	027a  
सोऽभिवाद्य गुरून्सर्वान्सर्वैश्चाप्यभिनन्दितः ॥	027c  
धर्मराजमुवाचेदं व्रतमादिश मे प्रभो ।	028a  
समयः समतिक्रान्तो भवत्सन्दर्शने मया ॥	028c  
वनवासं गमिष्यामि समयो ह्येष नः कृतः ।	029a  
इत्युक्तो धर्मरास्तु सहसा वाक्यमप्रियम् ॥	029c  
कथमित्यब्रवीद्वाचा शोकार्तः सज्जमानया ।	030a  
युधिष्ठिरो गुडाकेशं भ्राता भ्रातरमच्युतम् ॥	030c  
उवाच दीनो राजा च धनञ्जयमिदं वचः ।	031a  
प्रमाणमस्मि यदि ते मत्तः शृणु वचोऽनघ ॥	031c  
अनुप्रवेशे यद्वीर कृतवांस्त्वं ममाप्रियम् ।	032a  
सर्वं तदनुजानामि व्यलीकं न च मे हृदि ॥	032c  
गुरोरनुप्रवेशो हि नोपघातो यवीयसः ।	033a  
यवीयसोऽनुप्रवेशो ज्येष्ठस्य विधिलोपकः ॥	033c  
निवर्तस्व महाबाहो कुरुष्व वचनं मम ।	034a  
न हि ते धर्मलोपोऽस्ति न च ते धर्षणा कृता ॥	034c  
अर्जुन उवाच ।	035  
न व्याजेन चरेद्धर्ममिति मे भवतः श्रुतम् ।	035a  
न सत्याद्विचलिष्यामि सत्येनायुधमालभे ॥	035c  
वैशम्पायन उवाच ।	036  
सोऽभ्यनुज्ञाय राजानं वनचर्याय दीक्षितः ।	036a  
वने द्वादश मासांस्तु वासायानुजगाम ह ॥ ॥	036c  

इति श्रीमन्महाभारते आदिपर्वणि अर्जुनवनवासपर्वणि त्रयस्त्रिंशदधिकद्विशततमोऽध्यायः ॥ 233 ॥

1-233-3 नागैर्गजवधूरिव इति ङ. पाठः ॥ 1-233-16 उपप्रेक्षणज उपेक्षाजन्यः ॥ 1-233-17 अनास्तिक्यमास्तिक्याभावः ॥ 1-233-30 सज्जमानया स्खलन्त्या ॥ 1-233-36 मासांस्तु ब्रह्मचर्याय दीक्षितः इति ङ. पाठः ॥ त्रयस्त्रिंशदधिकद्विशततमोऽध्यायः ॥ 233 ॥