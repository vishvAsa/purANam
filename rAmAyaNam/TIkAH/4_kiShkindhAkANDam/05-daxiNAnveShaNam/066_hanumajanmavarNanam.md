+++
title = "०६६ हनुमजन्मवर्णनम्"
title_english = "066 Legend of Hanuma s birth"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-066-Legend_of_Hanuma_s_birth.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/05-daxiNAnveShaNam/066_hanumajanmavarNanam.md">
<details><summary><h3>IITK ...{Loading}...</h3></summary>

Description of Hanuman's glory



#### श्लोकः
##### मूलम्
अनेकशतसाहस्रीं विषण्णां हरिवाहिनीम्।  
जाम्बवान्समुदीक्ष्यैवं हनूमन्तमथाब्रवीत्॥4.66.1॥

##### शब्दार्थः
जाम्बवान् Jambavan, विषण्णाम् worried, अनेकशतसाहस्रीम् several hundred thousands, हरिवाहिनीम् army of monkeys, समुदीक्ष्य observed, अथ then, हनूमन्तम् to Hanuman, एवम् this way, अब्रवीत् said.

##### आङ्ग्लानुवादः
Then Jambavan observed the worries of several hundred thousands of the monkey army and said to Hanumanः



#### श्लोकः
##### मूलम्
वीर वानरलोकस्य सर्वशास्त्रविदां वर।  
तूष्णीमेकान्तमाश्रित्य हनूमन्किं न जल्पसि॥4.66.2॥

##### शब्दार्थः
वानरलोकस्य in the world of monkeys, वीर hero, सर्वशास्त्रविदाम् among the knowledgeable in all sastras, वर choicest one, हनूमान् Hanuman, तूष्णीम् quietly, एकान्तम् solitude, आश्रित्य remaining, किम् why, न जल्पसि you are not speaking.

##### आङ्ग्लानुवादः
'O Hanuman you are the choicest one among many scholars wellversed in all sastras. Why do you sit alone? Why do you not speak?



#### श्लोकः
##### मूलम्
हनूमन्हरिराजस्य सुग्रीवस्य समो ह्यसि।  
रामलक्ष्मणयोश्चापि तेजसा च बलेन च॥4.66.3॥

##### शब्दार्थः
हनूमन् Hanuman, तेजसा च with brilliance, बलेन च and in strength, हरिराजस्य monkey king's, सुग्रीवस्य Sugriva's, रामलक्ष्मणयोश्चापि with Rama and Lakshmana also, समः equal, असि हि you are.

##### आङ्ग्लानुवादः
'Hanuman you are equal to the king of monkeys and also Rama and Lakshmana in brilliance and strength.



#### श्लोकः
##### मूलम्
अरिष्टनेमिनः पुत्रो वैनतेयो महाबलः।  
गरुत्मानिति विख्यात उत्तमस्सर्वपक्षिणाम्॥4.66.4॥

##### शब्दार्थः
अरिष्टनेमिनः Arishtanemi's, पुत्रः son, सर्वपक्षिणाम् among all birds, उत्तमः greatest, वैनतेयः Vainateya's, महाबलः very powerful, गरुत्मान् इति Garuthman as such, विख्यातः very famous.

##### आङ्ग्लानुवादः
'You are the son of Arishtanemi (sage Kasyapa) and Vinata, and your gurulike (elder brother) is Garuda, the greatest among birds. He is powerful and and famous.



#### श्लोकः
##### मूलम्
बहुशो हि मया दृष्टः सागरे स महाबलः।  
भुजङ्गानुद्धरन्पक्षी महावेगो महायशाः॥4.66.5॥

##### शब्दार्थः
महाबलः very powerful, महावेगः very swift, महायशाः very famous, सः that, पक्षी bird, सागरे ocean, भुजङ्गान् serpents, उद्धरन् while snatching, मया by me, बहुशः many times, दृष्टः हि is seen.

##### आङ्ग्लानुवादः
'Garuda is very powerful, swift, and famous. I have seen him snatching serpents from the ocean many times.



#### श्लोकः
##### मूलम्
पक्षयोर्यद्बलं तस्य तावद्भुजबलं तव।  
विक्रमश्चापि वेगश्च न ते तेनावहीयते॥4.66.6॥

##### शब्दार्थः
तस्य his, पक्षयोः of the wings, यत् such, बलम् strength, तव your, भुजबलम् the strength of your shoulders, तावत् so much, ते your, विक्रमश्चापि also courage, वेगश्च speed, तेन with him, न अपहीयते no less.

##### आङ्ग्लानुवादः
'The strength of your shoulders is equal to that of his (Garuda's) wings. Your speed and valour are no less.



#### श्लोकः
##### मूलम्
बलं बुद्धिश्च तेजश्च सत्त्वं च हरिपुङ्गव।  
विशिष्टं सर्वभूतेषु किमात्मानं न बुध्यसे॥4.66.7॥

##### शब्दार्थः
हरिपुङ्गव leader of the monkeys, बलम् strength, बुद्धिश्च wisdom, तेजश्च brilliance, सत्त्वम् valour, सर्वभूतेषु of all beings, विशिष्टम् superior, आत्मानम् your self, किम् why, न बुध्यसे do you not know that.

##### आङ्ग्लानुवादः
'O leader of the monkeys you are superior in strength, wisdom, brilliance and valour to all beings. Why do you not realise your own strength?



#### श्लोकः
##### मूलम्
अप्सराप्सरसां श्रेष्ठा विख्याता पुञ्जिकस्थला।  
अञ्जनेति परिख्याता पत्नी केसरिणो हरेः॥4.66.8॥

##### शब्दार्थः
पुञ्जिकस्थला Punjikasthala, अप्सरसाम् among apsarasas, श्रेष्ठा eminent, विख्याता famous, अञ्जनेति by name Anjana, परिख्याता wellknown as, अप्सराः apsara, हरेः monkeys, केसरिणः Kesari, पत्नी wife.

##### आङ्ग्लानुवादः




#### श्लोकः
##### मूलम्
विख्याता त्रिषु लोकेषु रूपेणाप्रतिमा भुवि।  
अभिशापादभूत्तात वानरी कामरूपिणी॥4.66.9॥

##### शब्दार्थः
तात dear, रूपेण in appearance, अप्रतिमा peerless, त्रिषु among three, लोकेषु in worlds, विख्याता famous, अभिशापात् by a curse, भुवि on the land, कामरूपिणी lovely one, who can change form at her will, वानरी monkey, अभूत् she was.

##### आङ्ग्लानुवादः
'O dear she was famous in the three worlds, peerless in beauty and could change form at her free will. She was born of a monkey on this land by dint of a curse.



#### श्लोकः
##### मूलम्
दुहिता वानरेन्द्रस्य कुञ्जरस्य महात्मनः।  
मानुषं विग्रहं कृत्वा रूपयौवनशालिनी॥4.66.10॥  
विचित्रमाल्याभरणा महार्हक्षौमवासिनी।  
अचरत्पर्वतस्याग्रे प्रावृडम्बुदसन्निभे॥4.66.11॥

##### शब्दार्थः
वानरेन्द्रस्य of the king of monkeys, महात्मनः of the great, कुञ्जरस्य Kunjara's, दुहिता  daughter, रूपयौवनशालिनी young and beautiful, मानुषम् human, विग्रहम् form, कृत्वा took, विचित्रमाल्याभरणा decked in wonderful garlands and ornaments, महार्हक्षौमवासिनी wearing rich silk clothes, प्रावृडम्बुदसन्निभे looking like the proud raincloud, पर्वतस्य अग्रे on top of the mountain, अचरत् she was wandering.

##### आङ्ग्लानुवादः
'She was the daughter of a great king of monkeys called Kunjara. That young and beautiful lady had assumed a lustrous human form decked with wonderful garlands, ornaments and silk clothes and was roving on top of the mountain which appeared like a proud raincloud.



#### श्लोकः
##### मूलम्
तस्या वस्त्रं विशालाक्ष्याः पीतं रक्तदशं शुभम्।  
स्थितायाः पर्वतस्याग्रे मारुतोऽपहरच्छनैः॥4.66.12॥

##### शब्दार्थः
पर्वतस्य mountain's, अग्रे on top, स्थितायाः stationed, विशालाक्ष्याः of largeeyed lady, तस्याः her, पीतं रक्तदशम् yellow with red border, शुभम् auspicious, वस्त्रम् garment, मारुतः Windgod, शनैः gently, अपाहरत् let it fly away.

##### आङ्ग्लानुवादः
'While the largeeyed lady was stationed on the mountain top, the Windgod gently let her auspicious yellow garment with red border fly away.



#### श्लोकः
##### मूलम्
स ददर्श ततस्तस्या वृत्तावूरू सुसंहतौ।  
स्तनौ च पीनौ सहितौ सुजातं चारु चाननम्॥4.66.13॥

##### शब्दार्थः
ततः then, सः he, तस्याः her, वृत्तौ curved, सुसंहतौ both wellset, ऊरू both thighs, पीनौ plump, सहितौ together, स्तनौ च two breasts, सुजातम् very beautiful, चारु pleasing, आननं च face, ददर्श saw.

##### आङ्ग्लानुवादः
'Then he (Windgod) saw her curved, wellset thighs, her beautiful plump breasts and her lovely pleasing face.



#### श्लोकः
##### मूलम्
तां विशालायतश्रोणीं तनुमध्यां यशस्विनीम्।  
दृष्टवैव शुभसर्वाङ्गीं पवनः काममोहितः॥4.66.14॥

##### शब्दार्थः
विशालायतश्रोणीम् a lady of broad hips, तनुमध्याम् slender waist, यशस्विनीम् famed one, शुभसर्वाङ्गीम् a lady of beautiful limbs, ताम् her, दृष्ट्वैव on seeing, पवनः Windgod, काममोहितः was infatuated.

##### आङ्ग्लानुवादः
'On seeing the broad hips, slender waist and beautiful limbs of that famous lady the Windgod was infatuated.



#### श्लोकः
##### मूलम्
स तां भुजाभ्यां दीर्घाभ्यां पर्यष्वजत मारुतः।  
मन्मथाविष्टसर्वाङ्गो गतात्मा तामनिन्दिताम्॥4.66.15॥

##### शब्दार्थः
अनिन्दिताम् blameless lady, ताम् her, गतात्मा lost his self, सः मारुतः that wind god, मन्मथाविष्टसर्वाङ्गः his whole body overpowered by love, दीर्घाभ्याम् with long ones, भुजाभ्याम् with shoulders, ताम् her, पर्यष्वजत embraced her.

##### आङ्ग्लानुवादः
'The Windgod lost his control over himself. His whole being was overpowered by love for her beautiful, flawless body. He embraced her with his long arms.



#### श्लोकः
##### मूलम्
सा तु तत्रैव सम्भ्रान्ता सुव्रता वाक्यमब्रवीत्।  
एकपत्नीव्रतमिदं को नाशयितुमिच्छति॥4.66.16॥

##### शब्दार्थः
तत्रैव on that spot itself, सम्भ्रान्ता bewildered lady, सुव्रता a chaste woman, सा तु she was, वाक्यम् these words, अब्रवीत् said, इदम् this, एकपत्नीव्रतम् observing strict monoandry, कः who, नाशयितुम् to destroy, इच्छति is wishing?

##### आङ्ग्लानुवादः
'She was bewildered by this and being chaste and strict observer of chastiny she said,  
'Who is it that has destroyed my monoandry?



#### श्लोकः
##### मूलम्
अञ्जनाया वच्शुत्वा मारुतः प्रत्यभाषत।  
न त्वां हिंसामि सुश्रोणि मा भूत्ते सुभगे भयम्॥4.66.17॥

##### शब्दार्थः
अञ्जनायाः Anjana's, वचः words, श्रुत्वा after hearing, मारुतः Windgod, प्रत्यभाषत replied, सुश्रोणि O woman of beautiful hips, त्वाम् you, न हिंसामि I do no harm, ते your, मनसः mind's, भयम् fear, मा भूत् do not entertain, सुभगे O auspicious lady

##### आङ्ग्लानुवादः
'On hearing Anjana's words, the Windgod replied, ' O auspicious lady, I do you no harm, O lady of beautiful hips. I reached (enjoyed) you in mind, not body. You need not fear.'



#### श्लोकः
##### मूलम्
मनसाऽस्मि गतो यत्त्वां परिष्वज्य यशस्विनीम्।  
वीर्यवान्बुद्धिसम्पन्नः पुत्रस्तव भविष्यति॥4.66.18॥

##### शब्दार्थः
यशस्विनि O renowned woman, यत् such as, त्वाम् you, परिष्वज्य after embracing, मनसा mentally, गतः अस्मि I united with you, तव your, वीर्यवान् courageous, बुद्धिसम्पन्नः endowed with wisdom, पुत्रः son, भविष्यति will be born.

##### आङ्ग्लानुवादः
'O renowned lady I have embraced you and united with you mentally (enjoyed you without physical contact).You will bring forth a son endowed with great wisdom and courage.



#### श्लोकः
##### मूलम्
महासत्त्वो महातेजा महाबलपराक्रमः।  
लङ्घने प्लवने चैव भविष्यति हि मत्समः॥4.66.19॥

##### शब्दार्थः
महासत्त्वः very powerful, महातेजाः highly lustrous one, महाबलपराक्रमः of great valour and strength, लङ्घने in jumping, प्लवने चैव even in leaping, हि मत्समः similar to me, भविष्यति he will be.

##### आङ्ग्लानुवादः
'He will be very powerful, illustrious and will be of great valour and strength. He will be  
my equal in leaping and flying'.



#### श्लोकः
##### मूलम्
एवमुक्ता ततस्तुष्टा जननी ते महाकपे।  
गुहायां त्वां महाबाहो प्रजज्ञे प्लवगर्षभम्॥4.66.20॥

##### शब्दार्थः
महाबाहो one of strong shoulders, महाकपे O great monkey, एवम् that way, उक्ता having been told, ते जननी your mother, तुष्टा pleased, ततः then, प्लवगर्षभम् bull among monkeys, त्वाम् you, गुहायाम् in the cave, प्रजज्ञे delivered you.

##### आङ्ग्लानुवादः
'O great monkey O strongshouldered one having been assured that way, your mother was pleased and delivered you, a bull among monkeys, in a cave.



#### श्लोकः
##### मूलम्
अभ्युत्थितं ततस्सूर्यं बालो दृष्ट्वा महावने।  
फलं चेति जिघृक्षुस्त्वमुत्प्लुत्याभ्युद्गतो दिवम्॥4.66.21॥

##### शब्दार्थः
ततः then, बालः a boy, त्वम् you, महावने in the deep forest, अभ्युत्थितम् rising, सूर्यम् Sun, दृष्ट्वा after seeing, फलं चेति treating it to be, जिघृक्षुः wished to seize, उत्प्लुत्य having jumped, दिवम् to sky, अभ्युद्गतः went flying.

##### आङ्ग्लानुवादः
'On seeing the rising Sun in the deep forest, mistaking him to be a fruit, you wanted to seize it, when you were young.You suddenly flew into the sky and went flying towards the Sun.



#### श्लोकः
##### मूलम्
शतानि त्रीणि गत्वाऽथ योजनानां महाकपे।  
तेजसा तस्य निर्धूतो न विषादं ततोगतः॥4.66.22॥

##### शब्दार्थः
महाकपे O great monkey, अथ then, योजनानाम् of yojanas, त्रीणि three, शतानि गत्वा after covering a distance of three hundred, तस्य his, तेजसा in brilliance, निर्धूतः you were pushed back, ततः then, विषादम् dull, न not, गतः attained.

##### आङ्ग्लानुवादः
'O great monkey you went three hundred yojanas and were pushed back by the  Sun's radiance. Yet it did not leave you depressed.



#### श्लोकः
##### मूलम्
तावदापपत स्तूर्णमन्तरिक्षं महाकपे।  
क्षिप्तमिन्द्रेण ते वज्रं कोपाविष्टेन धीमता॥4.66.23॥

##### शब्दार्थः
महाकपे great monkey, तूर्णम् swiftly, अन्तरिक्षम् into space, कोपाविष्टेन in anger, धीमता by the wise, इन्द्रेण by Indra's, वज्रम् thunderbolt, ते at you, क्षिप्तम् hurled, तावत् so much, आपततः while falling.

##### आङ्ग्लानुवादः
'O great monkey while falling fast in space, wise Indra hurled his thunderbolt quickly at you, in anger.



#### श्लोकः
##### मूलम्
तदा शैलाग्रशिखरे वामो हनुरभज्यत।  
ततो हि नामधेयं ते हनुमानिति कीर्त्यते॥4.66.24॥

##### शब्दार्थः
तदा then, शैलाग्रशिखरे on the edge of the mountain peak, वामः left, हनुः chin, अभज्यत was broken, ततः then, ते your, नामधेयम् named, हनुमानिति Hanuman, कीर्त्यते wellknown.

##### आङ्ग्लानुवादः
'You fell on the edge of the mountain peak and your left chin  got broken. Since then you are widely known as Hanuman (one who has a wounded chin).



#### श्लोकः
##### मूलम्
तस्त्वावि निहतं दृष्ट्वा वायुर्गन्धवहस्स्वयम्।  
त्रैलोक्ये भृशसङ्कृद्धो न ववौ वै प्रभञ्जनः॥4.66.25॥

##### शब्दार्थः
ततः then, गन्धवहः carrier of fragrance (Windgod), प्रभञ्जनः one who breaks (trees), वायुः wind, त्वाम् you, निहतम् hit दृष्ट्वा seeing, स्वयम् himself, भृशसङ्कृद्धुः became very angry, त्रैलोक्यम् in the three worlds, न ववौवै (windgod) did not blow wind.

##### आङ्ग्लानुवादः
The Windgod who is a carrier of fragrance and breaker of trees became very angry on seeing (the injury on) you and stopped blowing in the three worlds.



#### श्लोकः
##### मूलम्
सम्भ्रान्ताश्च सूरास्सर्वे त्रैलोक्ये क्षुभिते सति।  
प्रसादयन्ति संक्रुद्धं मारुतं भुवनेश्वराः॥4.66.26॥

##### शब्दार्थः
त्रैलोक्ये in all the three worlds, क्षुभिते सति  disturbed, भुवनेश्वराः all lords of the world, सर्वे all, सुराः Gods, संभ्रान्ताः became uneasy, संक्रुद्धम् angry, मारुतम् Maruta, प्रसादयन्ति propitiated.

##### आङ्ग्लानुवादः




#### श्लोकः
##### मूलम्
प्रसादिते च पवने ब्रह्मा तुभ्यं वरं ददौ।  
अशस्त्रवध्यतां तात समरे सत्यविक्रम॥4.66.27॥

##### शब्दार्थः
समरे in war, सत्यविक्रम O truly valiant, तात o dear, पवने when the Windgod, प्रसादिते propitiated, ब्रह्मा Brahma, तुभ्यम् to you, अशस्त्रवध्यताम् cannot be killed by a weapon, वरम् boon, ददौ he gave.

##### आङ्ग्लानुवादः
'O dear when the Windgod was pleased, Brahma gave a boon to you, to appease his anger. The boon made you truly valiant so that you cannot be struck by any weapon and killed.



#### श्लोकः
##### मूलम्
वज्रस्य च निपातेन विरुजं त्वां समीक्ष्य च।  
सहस्रनेत्रः प्रीतात्मा ददौ ते वरमुत्तमम्॥4.66.28॥  
स्वच्छन्दतश्च मरणं तेभूयादिति वै प्रभो।

##### शब्दार्थः
प्रभो O lord, सहस्रनेत्रः the thousandeyed, वज्रस्य thunderbolt's, निपातेन by striking, त्वाम् you, विरुजम् not hurt, समीक्ष्य च on observing that, प्रीतात्मा a pleased self, तव your, स्वच्छन्दतः at your wish, मरणम् death, ते you, भूयात् will be, इति thus, उत्तमम् best, वरम् boon, ददौ gave.

##### आङ्ग्लानुवादः
'O lord observing that you are not hurt even when struck by the thunderbolt, Indra offered, one of the best boons to you, to choose to die only when you wish.



#### श्लोकः
##### मूलम्
स त्वं केसरिणः पुत्रः क्षेत्रजो भीमविक्रमः॥4.66.29॥  
मारुतस्यौरसः पुत्रस्तेजसा चापि तत्समः।  
त्वं हि वायुसुतो वत्स प्लवने चापि तत्समः॥4.66.30॥

##### शब्दार्थः
भीमविक्रमः of terrific strength, सः त्वम् that you are, केसरिणः Kesari's, क्षेत्रजः the offspring (one of twelve sons according to Hindu scriptures), पुत्रः son, मारुतस्य Marutha's, औरसः पुत्रः lawful son, तेजसा with brilliance, तत्समश्च also equal to him, वत्स dear, वायुसुतः son of the Windgod, त्वम् you, प्लवने in flying, च अपि also, तत्समः हि equal to.

##### आङ्ग्लानुवादः
'You are a son of Kesari endowed with terrific strength and a lawful son of Maruta also. You are, therefore, equal to the very Windgod in flying and in brilliance.



#### श्लोकः
##### मूलम्
वयमद्य गतप्राणा भवान्नस्त्रातु साम्प्रतम्।  
दाक्ष्यविक्रमसम्पन्नः कपिराज इवापरः॥4.66.31॥

##### शब्दार्थः
अद्य now, वयम् we, गतप्राणाः almost lost our life, भवान् you, साम्प्रतम् at present, त्रातु you may save us, दाक्ष्यविक्रमसम्पन्नः fully endowed with valour and courage, अपरः another, कपिराजः monkey king, इव like.

##### आङ्ग्लानुवादः
'Now we have almost lost our life.You are our saviour like another monkeyking (like Garuda, king of birds).You are fully endowed with valour and courage.



#### श्लोकः
##### मूलम्
त्रिविक्रमे मया तात सशैलवनकानना।  
त्रिस्सप्तकृत्वः पृथिवी परिक्रान्ता प्रदक्षिणम्॥4.66.32॥

##### शब्दार्थः
तात dear, त्रिविक्रमे when Visnu took three strides, सशैलवनकानना with its mountains, trees and forests, पृथिवी the whole earth, मया by me, त्रिस्सप्तकृत्वः twenty one times, प्रदक्षिणम् परिक्रान्ता circumambulated.

##### आङ्ग्लानुवादः
'O dear when Visnu (Vamana incarnate) took three strides I circumambulated the whole earth including its mountains and trees twentyone times.



#### श्लोकः
##### मूलम्
तथा चौषधयोऽस्माभिस्सञ्चिता देवशासनात्।  
निष्पन्नममृतं याभिस्तदासीन्नो महद्बलम्॥4.66.33॥

##### शब्दार्थः
तदा then, देवशासनात् by the command of the gods, याभिः by those, अमृतम् nectar, निष्पन्नम् produced, ओषधयः herbs, अस्माभिः by us, सञ्चिताः are collected, तदानीम्  then, नः for us, बलम् strength, महत् great.

##### आङ्ग्लानुवादः
'Then on receiving orders from the gods, we collected medicinal herbs and nectar which gave us great strength.



#### श्लोकः
##### मूलम्
स इदानीमहं वृद्धः परिहीनपराक्रमः।  
साम्प्रतं कालमस्माकं भवान्सर्वगुणान्वितः॥4.66.34॥

##### शब्दार्थः
इदानीम् as such, वृद्धः old, सः अहम् I being, परिहीनपराक्रमः my valour is depleted, साम्प्रतं कालम् at this time, भवान् you have, अस्माकम् for us, सर्वगुणान्वितः endowed with all qualities.

##### आङ्ग्लानुवादः
'I have become old and my valour is depleted. At this time you are the sole resort for us. You have all the necessary qualities.



#### श्लोकः
##### मूलम्
तद्विजृम्भस्व विक्रान्तः प्लवतामुत्तमो ह्यसि।  
त्वद्वीर्यं द्रष्टुकामा हि सर्वा वानरवाहिनी॥4.66.35॥

##### शब्दार्थः
विक्रान्तः cheer up, तत् that, विजृम्भस्व expand yourself, प्लवताम् among the leaping ones, उत्तमः the best, असि हि you are, सर्वा entire, वानरवाहिनी monkey army, त्वद्वीर्यम् your valour, द्रष्टुकामा हि desiring to see.

##### आङ्ग्लानुवादः
'Cheer up and advance.You are the best among the creatures that can leap.The entire army of monkeys want to see your valour.



#### श्लोकः
##### मूलम्
उत्तिष्ठ हरिशार्दूल लङ्घयस्व महार्णवम्।  
परा हि सर्वभूतानां हनुमन्या गतिस्तव॥4.66.36॥

##### शब्दार्थः
हरिशार्दूल O tiger among monkeys, हनुमन् O Hanuman, उत्तिष्ठ rise up, महार्णवम् great ocean, लङ्घयस्व cross, तव your, या such, गतिः capacity, सर्वभूतानाम् among all beings, परा हि indeed supreme.

##### आङ्ग्लानुवादः
'O Hanuman, tiger among monkeys, rise up and cross this great ocean.You have that supreme capacity among all beings.



#### श्लोकः
##### मूलम्
विषण्णा हरयस्सर्वे हनुमन्किमुपेक्षसे।  
विक्रमस्व महावेगो विष्णुस्त्रीन्विक्रमानिव॥4.66.37॥

##### शब्दार्थः
हनुमन् O Hanuman, सर्वे all, हरयः monkeys, विषण्णाः are dejected, किम् why, उपेक्षसे do you delay, महावेग O warrior of great speed, विष्णुः Visnu, त्रीन् three, विक्रमानिव like Trivikrama, विक्रमस्व you move fast.

##### आङ्ग्लानुवादः
'O Hanuman All the monkeys look dejected. Why do you delay? O warrior, act quick with your rapid speed like Trivikrama who took three strides that covered the entire universe'.



#### श्लोकः
##### मूलम्
ततस्तु वै जाम्बवता प्रचोदितः  
प्रतीतवेगः पवनात्मजः कपिः।  
प्रहर्षयंस्तां हरिवीरवाहिनीं  
चकार रूपं महदात्मनस्तदा॥4.66.38॥

##### शब्दार्थः
ततः then, जाम्बवता by Jambavan, प्रचोदितः inspired, प्रतीतवेगः realising his speed, पवनात्मजः son of the Windgod, कपिः monkey, ताम् that, हरिवीरवाहिनीम् army of heroic monkeys, प्रहर्षयन् by pleasing, तदा then, आत्मनः his own, रूपम् form, महत् चकार enlarged.

##### आङ्ग्लानुवादः
Then Hanuman, son of the Windgod, inspired by Jambavan, enlarged his body, ready to leap. The army of heroic monkeys were pleased (to see him).  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे षट्षष्टितमस्सर्गः॥  
Thus ends the sixtysixth sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/05-daxiNAnveShaNam/066_hanumajanmavarNanam.md">
<details><summary><h3>भूषणम् ...{Loading}...</h3></summary>



अनेकशतसाहस्रीं विषण्णां हरिवाहिनीम् ।  

जाम्बवान् समुदीक्ष्यैवं हनुमन्तमथाब्रवीत्  ॥  ४।६६।१  ॥   

वीर वानरलोकस्य सर्वशास्त्रविशारद ।  

तूष्णीमेकान्तमाश्रित्य हनुमान् किं न जल्पसि  ॥  ४।६६।२  ॥   

हनुमन् हरिराजस्य सुग्रीवस्य समो ह्यसि ।  

रामलक्ष्मणयोश्चापि तेजसा च बलेन च  ॥  ४।६६।३  ॥   

अनेकेत्यादि  ॥  ४।६६।१३  ॥   

  

अरिष्टनेमिनः पुत्रो वैनतेयो महाबलः ।  

गरुत्मानिति विख्यात उत्तमः सर्वपक्षिणाम्  ॥  ४।६६।४  ॥   

बहुशो हि मया दृष्टः सागरे स महाबलः ।  

भुजगानुद्धरन् पक्षी महावेगो महायशाः  ॥  ४।६६।५  ॥   

अरिष्टनेमिनः काश्यपस्य । नकारान्तत्वमार्षम्  ॥  ४।६६।४,५  ॥   

  

पक्षयोर्यद्बलं तस्य तावद्भुजबलं तव ।  

विक्रमश्चापि वेगश्च न ते तेनावहीयते  ॥  ४।६६।६  ॥   

पक्षयोरिति । अत्र समानपदमध्याहार्यम् । विक्रमादिकं तेन गरुत्मना समानम् ।
नावहीयते न न्यूनं भवति । तेनेति पञ्चम्यर्ते तृतीया  ॥  ४।६६।६  ॥   

  

बलं बुद्धिश्च तेजश्च सत्त्वं च हरिपुङ्गव ।  

विशिष्टं सर्वभूतेषु किमात्मानं न बुध्यसे  ॥  ४।६६।७  ॥   

विशिष्टं श्रेष्ठम्  ॥  ४।६६।७  ॥   

  

अप्सराप्सरसां श्रेष्ठा विख्याता पुञ्जिकस्थला ।  

अञ्जनेति परिख्याता पत्नी केसरिणो हरेः  ॥  ४।६६।८  ॥   

विख्याता त्रिषु लोकेषु रूपेणाप्रतिमा भुवि ।  

अभिशापादभूत्तात वानरी कामरूपिणी  ॥  ४।६६।९  ॥   

दुहिता वानरेन्द्रस्य कुञ्जरस्य महात्मनः ।  

कपित्वे चारुसर्वाङ्गी कदाचित् कामरूपिणी  ॥  ४।६६।१०  ॥   

मानुषं विग्रहं कृत्वा रूपयौवनशालिनी ।  

विचित्रमाल्याभरणा महार्हक्षौमवासिनी ।  

अचरत् पर्वतस्याग्रे प्रावृडम्बुदसन्निभे  ॥  ४।६६।११  ॥   

अप्सरेति निर्देश आर्षः  ॥  ४।६६।८११  ॥   

  

तस्या वस्त्रं विशालाक्ष्याः पीतं रक्तदशं शुभम् ।  

स्थितायाः पर्वतस्याग्रे मारुतो ऽपहरच्छनैः  ॥  ४।६६।१२  ॥   

स ददर्श ततस्तस्या वृत्तावूरू सुसंहतौ ।  

स्तनौ च पीनौ सहितौ सुजातं चारु चाननम्  ॥  ४।६६।१३  ॥   

तां विशालायतश्रोणीं तनुमध्यां यशस्विनीम् ।  

दृष्ट्वैव शुभसर्वाङ्गीं पवनः काममोहितः  ॥  ४।६६।१४  ॥   

रक्तदशं रक्ताग्रम्  ॥  ४।६६।१२१४  ॥   

  

स तां भुजाभ्यां दीर्घाभ्यां पर्यष्वजत मारुतः ।  

मन्मथाविष्टसर्वाङ्गो गतात्मा तामनिन्दिताम्  ॥  ४।६६।१५  ॥   

सा तु तत्रैव सम्भ्रान्ता सुवृत्ता वाक्यमब्रवीत् ।  

एकपत्नीव्रतमिदं को नाशयितुमिच्छति ।  

अञ्जनाया वचः श्रुत्वा मारुतः प्रत्यभाषत  ॥  ४।६६।१६  ॥   

स तामिति । तां गतात्मा तद्गतचित्तः । तां पर्यष्वजतेति सम्बन्धः  ॥ 
४।६६।१५,१६  ॥   

  

न त्वां हिंसामि सुश्रोणि माभूत्ते सुभगे भयम् ।  

मनसा ऽस्मि गतो यत्त्वां परिष्वज्य यशस्विनीम्  ॥  ४।६६।१७  ॥   

नेति । न हिंसामि पातिव्रत्यान्न प्रच्यावयामि  ॥  ४।६६।१७  ॥   

  

वीर्यवान् बुद्धिसम्पन्नस्तव पुत्त्रो भविष्यति ।  

महासत्त्वो महातेजा महाबलपराक्रमः ।  

लङ्घने प्लवने चैव भविष्यति मया समः  ॥  ४।६६।१८  ॥   

एवमुक्ता ततस्तुष्टा जननी ते महाकपे ।  

गुहायां त्वं महाबाहो प्रजज्ञे प्लवगर्षभम्  ॥  ४।६६।१९  ॥   

अभ्युत्थितं ततः सूर्यं बालो दृष्ट्वा महावने ।  

फलं चेति जिघृक्षुस्त्वमुत्प्लुत्याभ्युद्गतो दिवम्  ॥  ४।६६।२०  ॥   

न केवलं पातिव्रत्यभङ्गाभावः, श्रेयो ऽपि भविष्यतीत्याह वीर्यवानिति  ॥ 
४।६६।१८२०  ॥   

  

शतनि त्रीणि गत्वा ऽथ योजनानां महाकपे ।  

तेजसा तस्य निर्धूतो न विषादं गतस्ततः  ॥  ४।६६।२१  ॥   

तावदापततस्तूर्णमन्तरिक्षं महाकपे ।  

क्षिप्तमिन्द्रेण ते वज्रं क्रोधाविष्टेन धीमता  ॥  ४।६६।२२  ॥   

तदा शैलाग्रशिखरे वामो हनुरभज्यत ।  

ततो हि नामधेयं ते हनुमानिति कीर्त्यते  ॥  ४।६६।२३  ॥   

ततस्त्वां निहतं दृष्ट्वा वायुर्गन्धवहः स्वयम् ।  

त्रैलोक्ये भृशसङ्क्रुद्धो न ववौ वै प्रभञ्जनः  ॥  ४।६६।२४  ॥   

सम्भ्रान्ताश्च सुराः सर्वे त्रैलोक्ये क्षोभिते सति ।  

प्रसादयन्ति सङ्क्रुद्धं मारुतं भुवनेश्वराः  ॥  ४।६६।२५  ॥   

प्रसादिते च पवने ब्रह्मा तुभ्यं वरं ददौ ।  

अशस्त्रवध्यतां तात समरे सत्यविक्रम  ॥  ४।६६।२६  ॥   

वज्रस्य च निपातेन विरुजं त्वां समीक्ष्य च ।  

सहस्रनेत्रः प्रीतात्मा ददौ ते वरमुत्तमम्  ॥  ४।६६।२७  ॥   

स्वच्छन्दतश्च मरणं ते भूयादिति वै प्रभो ।  

स त्वं केसरिणः पुत्रः क्षेत्रजो भीमविक्रमः  ॥  ४।६६।२८  ॥   

मारुतस्यौरसः पुत्रस्तेजसा चापि तत्समः ।  

\[ ईदृशस्य हि ते तात वर्णयामः कथं बलम् ।  

कार्यं च लोकसम्मान्यं कर्तुं शक्तस्त्वमेव हि ।  

भवान् जीवातवे ऽस्माकमञ्जनागर्भसम्भवः ।\]  

त्वं हि वायुसुतो वत्स प्लवने चापि तत्समः  ॥  ४।६६।२९  ॥   

वयमद्य गतप्राणा भवान्नस्त्रातु साम्प्रतम् ।  

दाक्ष्यविक्रमसम्पन्नः पक्षिराज इवापरः  ॥  ४।६६।३०  ॥   

शतानि त्रीण्येतदनेकशतयोजनानामुपलक्षणम् । "बहुयोजनसाहस्रं क्रामत्येषः"
इत्युत्तरकाण्डे वक्ष्यमाणत्वात्  ॥  ४।६६।२१३०  ॥   

  

त्रिविक्रमे मया तात सशैलवनकानना ।  

त्रिःसप्तकृत्वः पृथिवी परिक्रान्ता प्रदक्षिणम्  ॥  ४।६६।३१  ॥   

तथा चौषधयो ऽस्माभिः सञ्चिता देवशासनात् ।  

निष्पन्नममृतं याभिस्तदासीन्नो महद्बलम्  ॥  ४।६६।३२  ॥   

स इदानीमहं वृद्धः परिहीनपराक्रमः ।  

साम्प्रतं कालमस्माकं भवान् सर्वगुणान्वितः  ॥  ४।६६।३३  ॥   

तद्विजृम्भस्व विक्रान्तः प्लवतामुत्तमो ह्यसि ।  

त्वद्वीर्यं द्रष्टुकामेयं सर्ववानरवाहीनी  ॥  ४।६६।३४  ॥   

उत्तिष्ठ हरिशार्दूल लङ्घयस्व महार्णवम् ।  

परा हि सर्वभूतानां हनुमन् या गतिस्तव  ॥  ४।६६।३५  ॥   

विषण्णा हरयः सर्वे हनूमन् किमुपेक्षसे ।  

विक्रमस्व महावेगो विष्णुस्त्रीन् विक्रमानिव  ॥  ४।६६।३६  ॥   

ततस्तु वै जाम्बवता प्रचोदितः प्रतीतवेगः पवनात्मजः कपिः ।  

प्रहर्षयंस्तां हरिवीरवाहिनीं चकार रूपं महदात्मनस्तदा  ॥  ४।६६।३७  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
षट्षष्ठितमः सर्गः  ॥  ६६  ॥   

त्रिविक्रम इति । पृथिवीत्यनेनाण्डकटाहमध्य उक्तः । तस्याः त्रिःसप्तकृत्वः
क्रमणं मध्यप्रदेशे । यद्वा यावती महाबलिभूमिः तावती पृथिवी अत्र विवक्षिता
। तस्याः प्रदक्षिणं तद्बहिःप्रदेशेन सङ्गच्छते । यद्वा क्रमणानन्तरं
जाम्बवान् विजयघोषणार्थं पृथिवीमात्रप्रदक्षिणं कृतवानिति प्रसिद्धिः ।
अन्यत्सर्वमतिरोहितार्थम्  ॥  ४।६६।३१३७  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने षट्षष्ठितमः सर्गः  ॥  ६६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/05-daxiNAnveShaNam/066_hanumajanmavarNanam.md">
<details><summary><h3>शिरोमणी ...{Loading}...</h3></summary>



हनुमन्तं प्रति जाम्बवतो वचनमेवाह अनेकेत्यादिभिः । अनेकशतसाहस्रीं
हरिवाहिनीं वानरसेनामेवं विषण्णां दुःखितां जाम्बवान् समुदीक्ष्य दृष्ट्वा
हनूमन्तमथ मङ्गलमब्रवीत्  ॥  ४।६६।१  ॥   

  

तद्वचनाकारमाह वीरेत्यादिभिः । हे वीर हनूमन् एकान्तमाश्रित्य तूष्णीं
स्थित इति शेषः । वानरलोकस्य कल्याणं किं किमर्थं त्वं न जल्पसि
कल्याणमित्यध्याहृतम्  ॥  ४।६६।२  ॥   

  

नन्वहं न तद्योग्य इत्यत आह हनुमन्निति । हे हनुमन् त्वं तेज आदिना
सुग्रीवादीनां समः सदृशो ऽसि  ॥  ४।६६।३  ॥   

  

अरिष्टनेमिन इति । गरुत्मान् इति विख्यातः सर्वपक्षिणामुत्तमः महाबलः
अतिबलवान् महाबलः स्वपक्षाभ्यां त्रिलोक्या आच्छादनसमर्थः पक्षी सागरे
भुजङ्गान् महासर्पान् उद्धरन् बहुशो ऽनेकवारं यो वैनतेयो मया दृष्टः तस्य
पक्षयोर्यद्बलं तत् तव भुजवीर्यबलं भुजवीर्यबलसदृशं, तेन हेतुना ते
विक्रमस्तेजश्च न अपहीयते केनापि दूरीक्रियते । श्लोकत्रयमेकान्वयि  ॥ 
४।६६।४६  ॥   

  

बलमिति । सर्वभूतेषु सर्वजनबलादिषु मध्ये तव बलादि विशिष्टमधिकमस्तीति
शेषः, अतः आत्मानं स्वस्वरूपं किं किमर्थं न सज्जसे स्मरसि  ॥  ४।६६।७  ॥   

  

ननु कथं ममैवं बलादिप्राप्तिरित्यत आह अप्सरा इत्यादिभिः । विख्याता
प्रसिद्धा अप्सरसां श्रेष्ठा या पुञ्जिकस्थला अप्सरा सा अञ्जनेति परिख्याता
सती केसरिणो हरेर्वानरस्य पत्नी अभवदिति शेषः । अप्सरा
अप्सरसामित्यत्रैकत्वं संहिता चात एव निर्देशात्  ॥  ४।६६।८  ॥   

  

ननु अप्सरःश्रेष्ठा वानरस्य पत्नी कथमभवदित्यत आह विख्यातेति । रूपेण
अप्रतिमा असदृशी अप्सरः श्रेष्ठा अभिशापात् शापवशात् कपित्वे कपिजातौ जाता
ऽपीति शेषः, कामरूपिणी कथंचित् तदृषिप्रसादवशात् कामरूपधारणसमर्था अभूत्  ॥ 
४।६६।९ ॥   

  

दुहितेति । कुञ्जरस्य तदभिधस्य वानरेन्द्रस्य दुहिता विचित्रमाल्याभरणा
क्षौमधारिणी पट्टवस्त्रविशेषधारणशीला अञ्जना कदाचित्कस्मिंश्चित्समये
प्रावृडम्बुदसंन्निभे प्रावृट्कालिकमेघसदृशे पर्वतस्याग्रे मानुषं विग्रहं
देहं कृत्वा अचरत् । श्लोकद्वयमेकान्वयि  ॥  ४।६६।१०,११  ॥   

  

तस्या इति । पर्वतस्याग्रे स्थितायास्तस्याः अञ्जनायाः पीतरक्तदशं
पीतरक्ताः दशाः प्रान्तभागा यस्य तत् वस्त्रं मारुतः शनैरपाहरत्
स्थानादचालयत्  ॥  ४।६६।१२  ॥   

  

स इति । सः चालितवस्त्रः पवनः वृत्तौ सुसंहतौ अत्यन्तं संश्लिष्टौ तस्याः
ऊरू सहितौ परस्परसंलग्नौ पीनौ स्तनौ च सुजातमाननं मुखं च ददर्श  ॥  ४।६६।१३
 ॥   

  

तामिति । आयतश्रोणीं दीर्घश्रोणीविशिष्टां तामञ्जनां बलात् दृष्ट्वैव पवनः
काममोहितो ऽभवदिति शेषः  ॥  ४।६६।१४  ॥   

  

स इति । मन्मथेन आविष्टं सर्वमङ्गं यस्य अत एव गतः अञ्जनायां संसक्तः आत्मा
मनो यस्य स पवनः अनिन्दितां तामञ्जनां भुजाभ्यां पर्यष्वजत  ॥  ४।६६।१५  ॥   

  

सेति । तत्र तस्मिन्समये सुवृत्ता शोभनवृत्तविशिष्टा अत एव संभ्रान्ता
दुष्कृतकर्मणा उद्विग्नचित्ता सा आञ्जना इदं प्रसिद्धमेकपत्नीव्रतम् एकः
पतिर्यस्याः तस्याः मम व्रतं पुरुषान्तरासंस्पर्शनरूपसंकल्पं नाशयितुं
विध्वंसितुं क इच्छतीति वाक्यमब्रवीत्  ॥  ४।६६।१६  ॥   

  

अञ्जनाया इति । मारुतः प्रत्यभाषत । तद्वचनाकारमाह हे सुश्रोणि त्वामहं न
हिंसामि हिनस्मि अधर्माश्रयत्वेन हिंसितप्रायां न करोमीत्यर्थः, अतस्ते
मनसो भयं मा भूत्  ॥  ४।६६।१७  ॥   

  

तत्र गमकमाह मनसेति । यद्यस्मात् त्वां परिष्वज्य मनसा गतः भोगकर्तृत्वेन
प्राप्तः अतः वीर्यवान् बुद्धिसंपन्नः निखिलवृत्तान्तज्ञस्तव पुत्रो
भविष्यति । मनसेत्युक्त्या व्रतभङ्गाभावो ध्वनितः  ॥  ४।६६।१८  ॥   

  

महेति । महासत्त्वादिविशिष्टस्तव सुतः लङ्घनादौ मया समो भविष्यति  ॥ 
४।६६।१९  ॥   

  

एवमिति । एवमुक्त्वा अत एव तुष्टा ते जननी गुहायां त्वां प्रजज्ञे जनयामास
 ॥  ४।६६।२०  ॥   

  

अभ्युत्थितमिति । ततः उत्पत्त्यनन्तरं महावने अभ्युत्थितं प्रकाशितं सूर्यं
दृष्ट्वा फलमिदमिति बुद्ध्या जिघृक्षुर्बालस्त्वम् उत्पत्य उत्प्लुत्य
दिवम् अभ्युत्थितो गतः  ॥  ४।६६।२१  ॥   

  

शतानीति । अथानन्तरं योजनानां शतानि त्रीणि "अङ्खानां वामतो गतिः" इति
न्यायेन शताधिकत्रिसहस्राणि गत्वा तस्य सूर्यस्य तेजसा निर्धूतः आक्रान्तो
ऽपि त्वं विषादं खेदं न गतः । शतानि त्रीणि इत्यस्य त्रिशतपरत्वेन
व्याख्याने तु बहुयोजनसाहस्राम् इत्युत्तरकाण्डे वक्ष्यमाणं विरुध्येत ।
अनेकशतयोजनानाम् उपलक्षणमिति भूषणोक्तिस्तु न युक्ता त्रीणि इत्यस्य
वैयर्थ्यापत्तेः  ॥  ४।६६।२२  ॥   

  

तत्रेति । तत्र तेजोनिर्धूतत्वे ऽपि तूर्णं शीघ्रं त्वमन्तरिक्षमुपगतः अत
एव कोपविष्टेन चेतसा उपलक्षितेन इन्द्रेण ते तुभ्यं वज्रं क्षिप्तम्  ॥ 
४।६६।२३  ॥   

  

तदेति । तदा वज्रसंयोगसमये वामो हनुः तव वक्रौकदेशः अभज्यत
ततस्तस्माद्धेतोः ते नामथेयं हनुमान् इति कीर्तितम्  ॥  ४।६६।२४  ॥   

  

तत इति । ततो ऽनन्तरं त्वां निहतं दृष्ट्वा भृशसंक्रुद्धः प्रभञ्जनो वायुः
त्रैलोक्ये न ववौ चचाल, स्वशक्तीः समाकृष्य एकत्रैव तस्थावित्यर्थः  ॥ 
४।६६।२५  ॥   

  

संभ्रान्ता इति । त्रैलोक्ये क्षुभिते वायुसंचाराभावात् क्षोभं प्राप्ते
सति भुवनेश्वराः ब्रह्मप्रभृतयः संक्रुद्धं मारुतं प्रसादयन्ति प्रासादयन्त
 ॥  ४।६६।२६  ॥   

  

प्रसादिति इति । पवने प्रसादिते सति समरे अशस्त्रवध्यतां
शस्त्रवध्यत्वाभावं वरं ब्रह्मा तुभ्यं ददौ  ॥  ४।६६।२७  ॥   

  

वज्रस्येति । वज्रस्य निपातेनापि विरुजं रुजारहितं त्वां समीक्ष्य
प्रीतात्मा सहस्रनेत्रः तव मरणं स्वच्छन्दतः स्वाधीनतया स्यात् इत्युत्तमं
वरं ददौ । सार्धः श्लोक एकान्वयी  ॥  ४।६६।२८  ॥   

  

स इति । त्वं केसरिणः क्षेत्रजः पुत्रः मारुतस्य औरसः पुत्रः अत एव तेजसा
अपिना पराक्रमादिना च तत्समः वायुसदृशो ऽसीति शेषः । अर्धद्वयमेकान्वयि  ॥ 
४।६६।२९  ॥   

  

त्वमिति । दाक्ष्यविक्रमसंपन्नः अत एव अपरः कपिराजः सुग्रीव इव
वायुसुतस्त्वं प्लवने अपिना पराक्रमादौ च तत्समो ऽसीति शेषः, वयं तु अद्य
गतप्राणाः अतः सांप्रतमिदानीं नो ऽस्मान् भवान् त्रातु । सार्धश्लोक
एकान्वयी  ॥  ४।६६।३०,३१  ॥   

  

ननु त्वमपि विख्यातपौरुषो ऽसीति मामेव किमर्थं प्रोत्साहयसीत्यत आह
त्रिविक्रम इति । त्रिविक्रमे त्रिषु लोकेषु विक्रमे वामनचरणगमने सति
सशैलवनकानना पृथिवी त्रिलोकीभूमिः त्रिःसप्तकृत्वः एकविंशतिवारं प्रदक्षिणं
परिक्रान्ता तदा परिक्रमणसमये याभिः अमृतं निष्पन्नं ताः ओषधयः देवशासनात्
संचिताः तदा नो ऽस्माकं महद्बलमासीत् । श्लोकद्वयमेकान्वयि  ॥  ४।६६।३२,३३
 ॥   

  

स इति । सः प्रसिद्धबलो ऽहमिदानीं वृद्धः अत एव परिहीनपराक्रमो ऽस्मीति
शेषः, अत एव सांप्रतं कालमस्मिन् समये अस्माकं मध्ये भवानेव सर्वगुणान्वितः
अस्तीति शेषः  ॥  ४।६६।३४  ॥   

  

तदिति । विक्रान्तः अतिविक्रमविशिष्टः अत एव प्लवतामुत्तमः यतस्त्वमसि
तत्तस्मात् विजृम्यस्व उत्प्लवस्व हि यतः वानरवाहिनी त्वद्वीर्यं
द्रष्टुकामा ऽस्तीति शेषः । एतेन पूर्वं स्वस्वपराक्रमाणां न्यूनतया वर्णनं
त्वत्पराक्रमदर्शनार्थमेवेति ध्वनितम्  ॥  ४।६६।३५  ॥   

  

उत्तिष्ठेति । हे हरिशार्दूल त्वमुत्तिष्ठ महार्णवं लङ्घयस्व च हि यतः तव
गतिः समुद्रमुत्प्लुत्य गमनं सर्वभूतानां परा रक्षिका  ॥  ४।६६।३६  ॥   

  

विषण्णा इति । ये हरयो विषण्णाः तान् किं किमर्थमुपेक्षसे उपेक्षणं न
युक्तमित्यर्थः, अतः त्रीन्विक्रमान् कर्ता विष्णुरिव त्वं विक्रमस्व  ॥ 
४।६६।३७  ॥   

  

तत इति । ततो ऽनन्तरं कपीनामृषभेण जाम्बवता चोदितः प्रेरितः अत एव
प्रतीतवेगः स्मृतस्ववेगादिः हनूमान् हरिवाहिनीं प्रहर्षयन् सन् आत्मनो
महद्विशालं रूपं चकार  ॥  ४।६६।३८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
षट्षष्टितमः सर्गः  ॥  ४।६६  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/05-daxiNAnveShaNam/066_hanumajanmavarNanam.md">
<details><summary><h3>तिलकम् ...{Loading}...</h3></summary>



अनेकेति  ॥  ४।६६।१  ॥   

  

एवमब्रवीदित्येवंशब्दार्थः-- वीर वानरेति । वानरलोकस्य वीरेत्यन्वयः ।
निर्धारणे षष्ठी । यद्वा हे वीर वानरलोकस्य कृत्यमुद्दिश्य किं न
जल्पसीत्यन्वयः  ॥  ४।६६।२ ॥   

  

बलेन च सम इत्यनुकर्षः  ॥  ४।६६।३  ॥   

  

अरिष्टनेमिनः काश्यपस्य नान्तत्वमार्षम् । सर्वपक्षिणामुत्तमो गरुत्मानिव
भवान्सर्वोत्तमो विख्यात इत्यन्वयः  ॥  ४।६६।४  ॥   

  

महाबल इत्येकत्र बलं शारीरं परत्रान्तरमिति भेदः  ॥  ४।६६।५  ॥   

  

"भुजवीर्यबलं तव" इति प्राचीनपाठे तस्य पक्षयोर्यद्बलं तव च
यद्भुजवीर्यबलम् । उभयं तुल्यमिति शेषः । ते विक्रमश्च तेजश्च तेन गरुत्मता
नापहीयते न न्यूनो भवति  ॥  ४।६६।६  ॥   

  

विशिष्टमात्मानमभिजनबलपराक्रमवैभवविशिष्टमात्मानं किं न सज्जसे ।
समुद्रलङ्घनाय किं न सज्जीकरोषीत्यर्थः  ॥  ४।६६।७  ॥   

  

तदेव बोधयति-- अप्सरा ऽप्सरसामिति । अप्सरा इत्येकवचनान्तो ऽपि ।
सन्धिरार्षः । अप्सरा इत्याबन्त आर्ष इत्यन्ये । पुञ्जिकस्थलेति नाम्ना या
विख्याता सैव केसरिणः पत्न्यञ्जनेति नाम्ना ख्याता  ॥  ४।६६।८  ॥   

  

तस्या वानरपत्नीत्वे हेतुः-- अभिशापादिति । ऋषिशापाद्वानरीजन्मा । कपित्वे
कपिशरीरत्वे ऽपीत्यर्थः । कामरूपिणी देवतास्वभावानुवृत्तेरिति भावः  ॥ 
४।६६।९  ॥   

  

कुत्र तज्जन्मेत्यत्राह-- दुहितेति  ॥  ४।६६।१०  ॥   

  

अम्वुदसंनिभे इति पर्वताग्रविशेषणम्  ॥  ४।६६।११  ॥   

  

रक्ता दशाः प्रान्ततन्तवो यस्य तत्  ॥  ४।६६।१२  ॥   

  

सुसंहतौ सुसंश्लिष्टौ सहितौ परस्परसंसक्तौ पीनौ च स्तनौ ददर्श  ॥ 
४।६६।१३ ॥   

  

पवनः काममोहितः आसीदिति शेषः  ॥  ४।६६।१४  ॥   

  

मारुतस्तां पर्यष्वजत । मन्मथाविष्टसर्वाङ्गः
कामाक्रान्तकृत्स्नज्ञानकर्मेन्द्रियः, अत एव तां गतात्मा
तद्गर्भप्रविष्टात्मतेजा बभूव । देवत्वाद्विनापि योनिसंबन्धं
निजतेजःप्रवेशनमिति बोध्यम्  ॥  ४।६६।१५  ॥   

  

एकः पतिर्यस्यास्तद्व्रतं तं धर्मम्  ॥  ४।६६।१६  ॥   

  

त्वां न हिंसामि योनिसंबन्धेन तावकमेकपत्नीव्रतं न नाशयामि । अनेन
बलात्परपुरुषेणालिङ्गनादावपि न पातिव्रत्यभङ्गः, किं तु योनिभोगेनैवेति
सूचितम्  ॥  ४।६६।१७  ॥   

  

यद्यस्मात्त्वां परिष्वज्य मनसा मानसभोगेनैव त्वां गतो ऽस्मि स्वतेजसा
त्वद्गर्भं प्राप्तो ऽस्मि, तस्मादीदृशस्ते पुत्रो भविष्यति  ॥  ४।६६।१८
 ॥   

  

मया मारुतेन  ॥  ४।६६।१९  ॥   

  

ततस्तुष्टा मनसा महादैवततेजःसङ्क्रमकथनात् गुहायां तत्पर्वतगुहायाम्
तदानीमेवेति भावः  ॥  ४।६६।२०  ॥   

  

फलमिति । जिघृक्षुरुत्पत्योत्प्लुत्य दिवमभ्युत्पतः ।
"उत्प्लुत्याभ्युत्थितो दिवम्" इति पाठान्तरे उत्प्लुत्य दिवमभ्युत्थित इति
योजना । उदयकालिकभास्करस्याम्रफलवद्रक्तवृत्तत्वात्फलबुद्धिविषयत्वम् । यथा
जातमात्राजादिबालानां प्राचीनवासनया स्तनपानादौ प्रवृत्तिः तथैवास्य
जातमात्रस्य वानरोचितफलादानप्रवृत्तिरिति बोध्यम्  ॥  ४।६६।२१  ॥   

  

तस्य रवेस्तेजसा निर्धूतः क्षिप्तो ऽपि ततो वायुबलवत्त्वान्न विषादं गतः  ॥ 
४।६६।२२  ॥   

  

तूर्णं शीघ्रमन्तरिक्षमुपगतं प्राप्तं त्वां दृष्ट्वेन्द्रेण ते तव शरीरे
वज्रं क्षिप्तम्  ॥  ४।६६।२३  ॥   

  

तदा तस्मिन्काले  ॥  ४।६६।२४  ॥   

  

त्रैलोक्यं न ववौ न गच्छति स्म  ॥  ४।६६।२५२७  ॥   

  

वज्रस्य निपातेन चाद्गिरौ निपातेन च । विरुजं तज्जनितपीडाभाववन्तम्
तेनाप्यनुत्पादितव्यथमिति यावत्  ॥  ४।६६।२८,२९  ॥   

  

मारुतस्यौरस इति तथा दर्शितं प्राक्  ॥  ४।६६।३०  ॥   

  

कपिराजः सुग्रीवः  ॥  ४।६६।३१  ॥   

  

त्रिविक्रमे त्रिविक्रमावतारसमये  ॥  ४।६६।३२  ॥   

  

देवशासनात्सञ्चिताः याभिः सागरे प्रक्षिप्यामृतं निर्मथ्यं निर्मथनेन
लभ्यम्  ॥  ४।६६।३३  ॥   

  

सांप्रतं कालमिति सप्तम्यर्थे द्वितीया । अस्माकमिति निर्धारणे षष्ठी ।
अस्मिन्काले ऽस्माकं मध्ये भवानेव सर्वगुणान्वित इत्यर्थः  ॥  ४।६६।३४  ॥   

  

तद्विजृम्भस्व निःसीमनिजबलविजृम्भणं कुरु  ॥  ४।६६।३५  ॥   

  

उत्तिष्ठ लङ्घयस्वेत्यत्र हेतुः-- परा हीति । हे हनूमन् परा श्रेष्ठतरा या
तव गतिर्लङ्काद्वीपगमनं सा सर्वभूतानामुपकाराय न केवलमस्माकमेवेति शेषः  ॥ 
४।६६।३६  ॥   

  

विषण्णा अर्थस्य स्वासाध्यत्वाद्दीनाः । किमुपेक्षसे तानिति शेषः  ॥ 
४।६६।३७  ॥   

  

कपीनामृषभेण । कपिशब्दो ऽत्र छत्रिन्यायेन ऋक्षसाधराणः । रूपं
समुद्रतरणोचितमहाविग्रहम् । प्रकृतेस्तद्वश्यत्वाद्रूपमहत्त्वस्वल्पत्वकरणं
नानुपपन्नम् । एवं जाम्बवता हनुमदभिजनपराक्रमादिज्ञापनं तस्य
सहजबलाविर्भावाय । तथा ज्ञापनं हि तस्य तदाविर्भावकारणमिति दैवकृतः समयः ।
यद्यपीतरदिक्त्रयप्रेषितवानराणामपि
सप्तसमुद्रपरवर्त्युदयास्ताचलादिपर्यन्तगमनमुपदिष्टं तथापि तन्मार्गे
समुद्रमध्ये विंशतित्रिंशदादियोजनेषु पर्वतानां सत्त्वात्तदवलम्बेन प्लवने
न तथा कष्टम्, इह तु निरवलम्बं शतयोजनप्लवनमन्यासाध्यमिति भावः । अत्रत्या
मध्यपर्वतास्तु राक्षसैर्भङ्क्त्वा मज्जिता दुर्गसिद्धये । प्लवाश्च
मज्जिताः, अत एवात्र सुग्रीवेण ते नोक्ताः, अत एव चत्वारिंशे सर्गे
पूर्वदिक्प्रेषितवानरान्प्रति समुद्रान्तरगतदेशमुपक्रम्य "गिरिभिर्ये च
गम्यन्ते प्लवनेन च" इत्युक्तम्  ॥  ४।६६।३८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे षट्षष्टितमः सर्गः  ॥  ४।६६  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/05-daxiNAnveShaNam/066_hanumajanmavarNanam.md">
<details><summary><h3>द्राविडपाठः ...{Loading}...</h3></summary>



  
अनेकशतसाहस्रीं विषण्णां हरिवाहिनीम्।  
जाम्बवान् समुदीक्ष्यैवं हनुमन्तमथाब्रवीत् ॥ 4.66.1 ॥   
वीर वानरलोकस्य सर्वशास्त्रविशारद।  
तूष्णीमेकान्तमाश्रित्य हनुमान् किं न जल्पसि ॥ 4.66.2 ॥   
हनुमन् हरिराजस्य सुग्रीवस्य समो ह्यसि।  
रामलक्ष्मणयोश्चापि तेजसा च बलेन च ॥ 4.66.3 ॥   
अरिष्टनेमिनः पुत्रो वैनतेयो महाबलः।  
गरुत्मानिति विख्यात उत्तमः सर्वपक्षिणाम् ॥ 4.66.4 ॥   
बहुशो हि मया दृष्टः सागरे स महाबलः।  
भुजगानुद्धरन् पक्षी महावेगो महायशाः ॥ 4.66.5 ॥   
पक्षयोर्यद्बलं तस्य तावद्भुजबलं तव।  
विक्रमश्चापि वेगश्च न ते तेनावहीयते ॥ 4.66.6 ॥   
बलं बुद्धिश्च तेजश्च सत्त्वं च हरिपुङ्गव।  
विशिष्टं सर्वभूतेषु किमात्मानं न बुध्यसे ॥ 4.66.7 ॥   
अप्सराप्सरसां श्रेष्ठा विख्याता पुञ्जिकस्थला।  
अञ्जनेति परिख्याता पत्नी केसरिणो हरेः ॥ 4.66.8 ॥   
विख्याता त्रिषु लोकेषु रूपेणाप्रतिमा भुवि।  
अभिशापादभूत्तात वानरी कामरूपिणी ॥ 4.66.9 ॥   
दुहिता वानरेन्द्रस्य कुञ्जरस्य महात्मनः।  
कपित्वे चारुसर्वाङ्गी कदाचित् कामरूपिणी ॥ 4.66.10 ॥   
विचित्रमाल्याभरणा महार्हक्षौमवासिनी।  
अचरत् पर्वतस्याग्रे प्रावृडम्बुदसन्निभे ॥ 4.66.11 ॥   
तस्या वस्त्रं विशालाक्ष्याः पीतं रक्तदशं शुभम्।  
स्थितायाः पर्वतस्याग्रे मारुतोऽपहरच्छनैः ॥ 4.66.12 ॥   
स ददर्श ततस्तस्या वृत्तावूरू सुसंहतौ।  
स्तनौ च पीनौ सहितौ सुजातं चारु चाननम् ॥ 4.66.13 ॥   
तां विशालायतश्रोणीं तनुमध्यां यशस्विनीम्।  
दृष्ट्वैव शुभसर्वाङ्गीं पवनः काममोहितः ॥ 4.66.14 ॥   
स तां भुजाभ्यां दीर्घाभ्यां पर्यष्वजत मारुतः।  
मन्मथाविष्टसर्वाङ्गो गतात्मा तामनिन्दिताम् ॥ 4.66.15 ॥   
एकपत्नीव्रतमिदं को नाशयितुमिच्छति।  
अञ्जनाया वचः श्रुत्वा मारुतः प्रत्यभाषत ॥ 4.66.16 ॥   
न त्वां हिंसामि सुश्रोणि माभूत्ते सुभगे भयम्।  
मनसाऽस्मि गतो यत्त्वां परिष्वज्य यशस्विनीम् ॥ 4.66.17 ॥   
महासत्त्वो महातेजा महाबलपराक्रमः।  
लङ्घने प्लवने चैव भविष्यति मया समः ॥ 4.66.18 ॥   
एवमुक्ता ततस्तुष्टा जननी ते महाकपे।  
गुहायां त्वं महाबाहो प्रजज्ञे प्लवगर्षभम् ॥ 4.66.19 ॥   
अभ्युत्थितं ततः सूर्यं बालो दृष्ट्वा महावने।  
फलं चेति जिघृक्षुस्त्वमुत्प्लुत्याभ्युद्गतो दिवम् ॥ 4.66.20 ॥   
शतनि त्रीणि गत्वाऽथ योजनानां महाकपे।  
तेजसा तस्य निर्धूतो न विषादं गतस्ततः ॥ 4.66.21 ॥   
तावदापततस्तूर्णमन्तरिक्षं महाकपे।  
क्षिप्तमिन्द्रेण ते वज्रं क्रोधाविष्टेन धीमता ॥ 4.66.22 ॥   
तदा शैलाग्रशिखरे वामो हनुरभज्यत।  
ततो हि नामधेयं ते हनुमानिति कीर्त्यते ॥ 4.66.23 ॥   
ततस्त्वां निहतं दृष्ट्वा वायुर्गन्धवहः स्वयम्।  
त्रैलोक्ये भृशसङ्क्रुद्धो न ववौ वै प्रभञ्जनः ॥ 4.66.24 ॥   
सम्भ्रान्ताश्च सुराः सर्वे त्रैलोक्ये क्षोभिते सति।  
प्रसादयन्ति सङ्क्रुद्धं मारुतं भुवनेश्वराः ॥ 4.66.25 ॥   
प्रसादिते च पवने ब्रह्मा तुभ्यं वरं ददौ।  
अशस्त्रवध्यतां तात समरे सत्यविक्रम ॥ 4.66.26 ॥   
वज्रस्य च निपातेन विरुजं त्वां समीक्ष्य च।  
सहस्रनेत्रः प्रीतात्मा ददौ ते वरमुत्तमम् ॥ 4.66.27 ॥   
स्वच्छन्दतश्च मरणं ते भूयादिति वै प्रभो।  
स त्वं केसरिणः पुत्रः क्षेत्रजो भीमविक्रमः ॥ 4.66.28 ॥   
भवान् जीवातवेऽस्माकमञ्जनागर्भसम्भवः।] त्वं हि वायुसुतो वत्स प्लवने चापि तत्समः ॥ 4.66.29 ॥   
वयमद्य गतप्राणा भवान्नस्त्रातु साम्प्रतम्।  
दाक्ष्यविक्रमसम्पन्नः पक्षिराज इवापरः ॥ 4.66.30 ॥   
त्रिविक्रमे मया तात सशैलवनकानना।  
त्रिःसप्तकृत्वः पृथिवी परिक्रान्ता प्रदक्षिणम् ॥ 4.66.31 ॥   
तथा चौषधयोऽस्माभिः सञ्चिता देवशासनात्।  
निष्पन्नममृतं याभिस्तदासीन्नो महद्बलम् ॥ 4.66.32 ॥   
स इदानीमहं वृद्धः परिहीनपराक्रमः।  
साम्प्रतं कालमस्माकं भवान् सर्वगुणान्वितः ॥ 4.66.33 ॥   
तद्विजृम्भस्व विक्रान्तः प्लवतामुत्तमो ह्यसि।  
त्वद्वीर्यं द्रष्टुकामेयं सर्ववानरवाहीनी ॥ 4.66.34 ॥   
उत्तिष्ठ हरिशार्दूल लङ्घयस्व महार्णवम्।  
परा हि सर्वभूतानां हनुमन् या गतिस्तव ॥ 4.66.35 ॥   
विषण्णा हरयः सर्वे हनूमन् किमुपेक्षसे।  
विक्रमस्व महावेगो विष्णुस्त्रीन् विक्रमानिव ॥ 4.66.36 ॥   
ततस्तु वै जाम्बवता प्रचोदितः प्रतीतवेगः पवनात्मजः कपिः।  
प्रहर्षयंस्तां हरिवीरवाहिनीं चकार रूपं महदात्मनस्तदा ॥ 4.66.37 ॥   

</details>
</div>
