---
title: १५८ वारणावत-प्रवेशः
unicode_script: devanagari

---


अध्यायः 158

पाण्डवानां वारणावतप्रवेशः ॥ 1 ॥
वैशम्पायन उवाच 	001  
ततः सर्वाः प्रकृतयो नगराद्वारणावतात् ।	001a  
सर्वमङ्गलसंयुक्ता यथाशास्त्रमतन्द्रिताः ॥	001c  
श्रुत्वाऽगतान्पाण्डुपुत्रान्नानायानैः सहस्रशः ।	002a  
अभिजग्मुर्नरश्रेष्ठाञ्श्रुत्वैव परया मुदा ॥	002c  
ते समासाद्य कौन्तेयान्वारणावतका जनाः ।	003a  
कृत्वा जयाशिषः सर्वे परिवार्योपतस्थिरे ॥	003c  
तैर्वृतः पुरुषव्याघ्रो धर्मराजो युधिष्ठिरः ।	004a  
विबभौ देवसङ्काशो वज्रपाणिरिवामरैः ॥	004c  
सत्कृताश्चैव पौरैस्ते पौरान्सत्कृत्य चानघ ।	005a  
अलङ्कृतं जनाकीर्णं विविशुर्वारणावतम् ॥	005c  
ते प्रविश्य पुरीं वीरास्तूर्णं जग्मुरथो गृहान् ।	006a  
ब्राह्मणानां महीपाल रतानां स्वेषु कर्मसु ॥	006c  
नगराधिकृतानां च गृहाणि रथिनां वराः ।	007a  
उपतस्थुर्नरश्रेष्ठा वैश्यशूद्रगृहाण्यपि ॥	007c  
अर्चिताश्च नरैः पौरैः पाण्डवा भरतर्षभ ।	008a  
जग्मुरावसथं पश्चात्पुरोचनपुरःसराः ॥	008c  
तेभ्यो भक्ष्याणि पानानि शयनानि शुभानि च ।	009a  
आसनानि च मुख्यानि प्रददौ स पुरोचनः ॥	009c  
तत्र ते सत्कृतास्तेन सुमहार्हपरिच्छदाः ।	010a  
उपास्यमानाः पुरुषैरूषुः पुरनिवासिभिः ॥	010c  
दशरात्रोषितानां तु तत्र तेषां पुरोचनः ।	011a  
निवेदयामास गृहं शिवाख्यमशिवं तदा ॥	011c  
तत्र ते पुरुषव्याघ्रा विविशुः सपरिच्छदाः ।	012a  
पुरोचनस्य वचनात्कैलासमिव गुह्यकाः ॥	012c  
तच्चागारमभिप्रेक्ष्य सर्वधर्मभृतां वरः ।	013a  
उवाचाग्नेयमित्येवं भीमसेनं युधिष्ठिरः ॥	013c  
जिघ्राणोऽस्य वसागन्धं सर्पिर्जतुविमिश्रितम् ।	014a  
कृतं हि व्यक्तमाग्नेयमिदं वेश्म परन्तप ॥	014c  
शणसर्जरसं व्यक्तमानीय गृहकर्मणि ।	015a  
मुञ्जबल्वजवंशादिद्रव्यं सर्वं घृतोक्षितम् ॥	015c  
\'तृणबल्वजकार्पासवंशदारुकटान्यपि ।	016a  
आग्नेयान्यत्र क्षिप्तानि परितो वेश्मनस्तथा ॥\'	016c  
शिल्पिभिः सुकृतं ह्याप्तैर्विनीतैर्वेश्मकर्मणि ।	017a  
विश्वस्तं मामयं पापो दग्धुकामः पुरोचनः ॥	017c  
तथा हि वर्तते मन्दः सुयोधनवशे स्थितः ।	018a  
इमां तु तां महाबुद्धिर्विदुरो दृष्टवांस्तथा ॥	018c  
आपदं तेन मां पार्थ स सम्बोधितवान्पुरा ।	019a  
ते वयं बोधितास्तेन नित्यमस्मद्धितैषिणा ॥	019c  
पित्रा कनीयसा स्नेहाद्बुद्धिमन्तो शिवं गृहम् ।	020a  
अनार्यैः सुकृतं गूढैर्दुर्योधनवशानुगैः ॥	020c  
भीमसेन उवाच 	021  
यदीदं गृहामाग्नेयं विहितं मन्यते भवान् ।	021a  
तत्रैव साधु गच्छामो यत्र पूर्वोषिता वयम् ॥	021c  
\'दर्शयित्वा पृथग्गन्तुं न कार्यं प्रतिभाति मे ।	022a  
अशुभं वा शुभं वा स्यात्तैर्वसाम सहैव तु ॥	022c  
अद्यप्रभृति चास्मासु गतेषु भयविह्वलः ।	023a  
रूढमूलो भवेद्राज्ये धार्तराष्ट्रो जनेश्वरः ॥	023c  
तदीयं तु भवेद्राज्यं तदीयाश्च जना इमे ।	024a  
तस्मात्सहैव वत्स्यामो गलन्यस्तपदा वयम् ॥	024c  
अस्माकं कालमासाद्य राज्यमाच्छिद्य शत्रुतः ।	025a  
अर्थं पैतृकमस्माकं सुखं भोक्ष्याम शाश्वतम् ॥	025c  
धृतराष्ट्रवचोऽस्माभिः किमर्थमनुपाल्यते ।	026a  
तेभ्यो भित्त्वाऽन्यथागन्तुं दौर्बल्यं ते कुतो नृप ॥	026c  
आपत्सु रक्षिताऽस्माकं विदुरोऽस्ति महामतिः ।	027a  
मध्यस्थ एव गाङ्गेयो राज्यभोगपराङ्मुखः ॥	027c  
बाह्लीकप्रमुखा वृद्धा मध्यस्था एव सर्वदा ।	028a  
अस्मदीयो भवेद्द्रोणः फल्गुनप्रेमसंयुतः ॥	028c  
तस्मात्सहैव वस्तव्यं न गन्तव्यं कथं नृप ।	029a  
अथवास्मासु ते कुर्युः किमशक्ताः पराक्रमैः ॥	029c  
क्षुद्राः कपटिनो धूर्ता जाग्रत्सु मनुजेश्वर ।	030a  
किं न कुर्युः पुरा मह्यं किं न दत्तं महाविषम् ॥	030c  
आशीविषैर्महाघोरैः सर्पैस्तैः किं न दंशितः ।	031a  
प्रमाणकोट्यां सङ्गृह्य निद्रापरवशे मयि ॥	031c  
सर्पैर्दृष्टिविषैर्घोरैर्गङ्गायां शूलसन्ततौ ।	032a  
किं तैर्न पातितो भूप तदा किं मृतवानहम् ॥	032c  
आपत्सु तासु घोरासु दुष्प्रयुक्तासु पापिभिः ।	033a  
अस्मानरक्षद्यो देवो जगद्यस्य वशे स्थितम् ॥	033c  
चराचरात्मकं सोऽद्य यातः कुत्र नृपोत्तम ।	034a  
यावत्सोढव्यमस्माभिस्तावत्सोढास्मि यत्नतः ॥	034c  
यदा न शक्ष्यतेऽस्माभिस्तदा पश्याम नो हितम् ।	035a  
किं द्रष्टव्यमिहास्माभिर्विगृह्य तरसा बलात् ॥	035c  
सान्त्ववादेन दानेन भेदेनापि यतामहे ।	036a  
अर्धराज्यस्य सम्प्राप्त्यै ततो दण्डः प्रशस्यते ॥	036c  
तस्मात्सहैव वस्तव्यं तन्मनोर्पितशल्यवत् ।	037a  
दर्शयित्वा पृथक् क्वापि न गन्तव्यं सुभीतवत् ॥\'	037c  
युधिष्ठिर उवाच 	038  
इह यत्तैर्निराकारैर्वस्तव्यमिति रोचये ।	038a  
अप्रमत्तैर्विचिन्वद्भिर्गतिमिष्टां ध्रुवामितः ॥	038c  
यदि विन्देत चाकारमस्माकं स पुरोचनः ।	039a  
क्षिप्रकारी ततो भूत्वा प्रसह्यापि दहेत्ततः ॥	039c  
नायं बिभेत्युपक्रोशादधर्माद्वा पुरोचनः ।	040a  
तथा हि वर्तते मन्दः सुयोधनवशे स्थितः ॥	040c  
अपि चायं प्रदग्धेषु भीष्मोऽस्मासु पितामहः ।	041a  
कोपं कुर्यात्किमर्थं वा कौरवान्कोपयीत सः ॥	041c  
अथवापीह दग्धेषु भीष्मोऽस्माकं पितामहः ।	042a  
धर्म इत्येव कुप्येरन्ये चान्ये कुरुपुङ्गवाः ॥	042c  
\'उपपन्नं तु दग्धेषु कुलवंशानुकीर्तिताः ।	043a  
कुप्येरन्यदि धर्मज्ञास्तथान्ये कुरुपुङ्गवाः ॥\'	043c  
वयं तु यदि दाहस्य बिभ्यतः प्रद्रवेमहि ।	044a  
स्पशैर्नो घातयेत्सर्वान्राज्यलुब्धः सुयोधनः ॥	044c  
अपदस्थान्पदे तिष्ठन्नपक्षान्पक्षसंस्थितः ।	045a  
हीनकोशान्महाकोशः प्रयोगैर्घातयेद्ध्रुवम् ॥	045c  
तदस्माभिरिमं पापं तं च पापं सुयोधनम् ।	046a  
वञ्चयद्भिर्निवस्तव्यं छन्नं वीर क्वचित्क्वचित् ॥	046c  
ते वयं मृगयाशीलाश्चराम वसुधामिमाम् ।	047a  
तथा नो विदिता मार्गा भविष्यन्ति पलायतां ॥	047c  
भौमं च बिलमद्यैव करवाम सुसंवृतम् ।	048a  
गूढोद्गतान्न नस्तत्र हुताशः सम्प्रधक्ष्यति ॥	048c  
द्रवतोऽत्र यथा चास्मान्न बुध्येत पुरोचनः ।	049a  
पौरो वापि जनः कश्चित्तथा कार्यमतन्द्रितैः ॥ ॥	049c  

इति श्रीमन्महाभारते आदिपर्वणि जतुगृहपर्वणि अष्टपञ्चाशदधिकशततमोऽध्यायः ॥ 158 ॥

1-158-22 दर्शयित्वा विरोधमिति शेषः ॥ 1-158-29 न गन्तव्यं हास्तिनपुरमिति शेषः ॥ 1-158-40 उपक्रोशाद्गर्हातः ॥ 1-158-41 अयं भीष्म इति सम्बन्धः ॥ 1-158-42 दग्धेष्वस्मास्वग्निदेषु कोपोऽधर्म इत्येव कारणं कृत्वा भीष्मोऽन्ये च कुप्येरन् ॥ 1-158-44 दाहस्य दाहात् । स्पशैश्चारैः ॥ 1-158-49 अत्र बिले ॥ अष्टपञ्चाशदधिकशततमोऽध्यायः ॥ 158 ॥