---
title: +००२ पर्वसङ्ग्रह-पर्व
unicode_script: devanagari

---
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n13), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।
  
अध्यायः 002
(अथ पर्वसङ्ग्रहपर्व ॥ 2 ॥)

समन्तपञ्चकाख्यानं ॥ 1 ॥ अक्षौहिण्यादिपरिमाणं ॥ 2 ॥ आदिपर्वादिसर्वपर्वणां संक्षेपेण वृत्तान्तकथनं ॥ 3 ॥ भारतश्रवणफलकथनं ॥ 4 ॥
ऋषय ऊचुः ।	001  
समन्तपञ्चकमिति यदुक्तं सूतनन्दन ।	001a  
एतत्सर्वं यथातत्त्वं श्रोतुमिच्छामहे वयम् ॥	001c  
सौतिरुवाच ।	002  
शृणुध्वं मम भो विप्रा ब्रुवतश्च कथाः शुभाः ।	002a  
समन्तपञ्चकाख्यं च श्रोतुमर्हथ सत्तमाः ॥	002c  
त्रेताद्वापरयोः सन्धौ रामः शस्त्रभृतां वरः ।	003a  
असकृत्पार्थिवं क्षत्रं जघानामर्षचोदितः ॥	003c  
स सर्वं क्षत्रमुत्साद्य स्ववीर्येणानलद्युतिः ।	004a  
समन्तपञ्चके पञ्च चकार रुधिरह्रदान् ॥	004c  
स तेषु रुधिराम्भःसु ह्रदेषु क्रोधमूर्च्छितः ।	005a  
पितॄन्सन्तर्पयामास रुधिरेणेति नः श्रुतम् ॥	005c  
अथर्चीकादयोऽभ्येत्य पितरो राममब्रुवन् ।	006a  
राम राम महाभाग प्रीताः स्म तव भार्गव ॥	006c  
अनया पितृभक्त्या च विक्रमेण तव प्रभो ।	007a  
वरं वृणीष्व भद्रं ते यमिच्छसि महाद्युते ॥	007c  
राम उवाच ।	008  
यदि मे पितरः प्रीता यद्यनुग्राह्यता मयि ।	008a  
यच्च रोषाभिभूतेन क्षत्रमुत्सादितं मया ॥	008c  
अतश्च पापान्मुच्येऽहमेष मे प्रार्थितो वरः ।	009a  
ह्रदाश्च तीर्थभूता मे भवेयुर्भुवि विश्रुताः ॥	009c  
एवं भविष्यतीत्येवं पितरस्तमथाब्रुवन् ।	010a  
तं क्षमस्वेति निषिषिधुस्ततः स विरराम ह ॥	010c  
तेषां समीपे यो देशो ह्रदानां रुधिराम्भसाम् ।	011a  
समन्तपञ्चकमिति पुण्यं तत्परिकीर्तितम् ॥	011c  
येन लिङ्गेन यो देशो युक्तः समुपलक्ष्यते ।	012a  
तेनैव नाम्ना तं देशं वाच्यमाहुर्मनीषिणः ॥	012c  
अन्तरे चैव सम्प्राप्ते कलिद्वापरयोरभूत् ।	013a  
समन्तपञ्चके युद्धं कुरुपाण्डवसेनयोः ॥	013c  
तस्मिन्परमधर्मिष्ठे देशे भूदोषवर्जिते ।	014a  
अष्टादश समाजग्मुरक्षौहिण्यो युयुत्सया ॥	014c  
समेत्य तं द्विजास्ताश्च तत्रैव निधनं गताः ।	015a  
एतन्नामाभिनिर्वृत्तं तस्य देशस्य वै द्विजाः ॥	015c  
पुण्यश्च रमणीयश्च स देशो वः प्रकीर्तितः ।	016a  
तदेतत्कथितं सर्वं मया ब्राह्मणसत्तमाः ॥	016c  
यथा देशः स विख्यातस्त्रिषु लोकेषु सुव्रताः ॥	016e  
ऋषय ऊचुः ।	017  
अक्षौहिण्य इति प्रोक्तं यत्त्वया सूतनन्दन ।	017a  
एतदिच्छामहे श्रोतुं सर्वमेव यथातथम् ॥	017c  
अक्षौहिण्याः परीमाणं नराश्वरथदन्तिनाम् ।	018a  
यथावच्चैव नो ब्रूहि सर्वं हि विदितं तव ॥	018c  
सौतिरुवाच ।	019  
एको रथो गजश्चैको नराः पञ्च पदातयः ।	019a  
त्रयश्च तुरगास्तज्ज्ञैः पत्तिरित्यभिधीयते ॥	019c  
पत्तिं तु त्रिगुणामेतामाहुः सेनामुखं बुधाः ।	020a  
त्रीणि सेनामुखान्येको गुल्म इत्यभिधीयते ॥	020c  
त्रयो गुल्मा गणो नाम वाहिनी तु गणास्त्रयः ।	021a  
स्मृतास्तिस्रस्तु वाहिन्यः पृतनेति विचक्षणैः ॥	021c  
चमूस्तु पृतनास्तिस्रस्तिस्रश्चम्वस्त्वनीकिनी ।	022a  
अनीकिनीं दशगुणां प्राहुरक्षौहिणीं बुधाः ॥	022c  
अक्षौहिण्याः प्रसङ्ख्याता रथानां द्विजसत्तमाः ।	023a  
सङ्ख्यागणिततत्त्वज्ञैः सहस्राण्येकविंशतिः ॥	023c  
शतान्युपरि चैवाष्टौ तथा भूयश्च सप्ततिः ।	024a  
गजानां च परीमाणमेतदेव विनिर्दिशेत् ॥	024c  
ज्ञेयं शतसहस्रं तु सहस्राणि नवैव तु ।	025a  
नराणामपि पञ्चाशच्छतानि त्रीणि चानघाः ॥	025c  
पञ्च षष्टिसहस्राणि तथाश्वानां शतानि च ।	026a  
दशोत्तराणि षट् प्राहुर्यथावदिह सङ्ख्यया ॥	026c  
एतामक्षौहिणीं प्राहुः सङ्ख्यातत्त्वविदो जनाः ।	027a  
यां वः कथितवानस्मि विस्तरेण तपोधनाः ॥	027c  
एतया सङ्ख्यया ह्यासन्कुरुपाण्डवसेनयोः ।	028a  
अक्षौहिण्यो द्विजश्रेष्ठाः पिण्डिताष्टादशैव तु ॥	028c  
समेतास्तत्र वै देशे तत्रैव निधनं गताः ।	029a  
कौरवान्कारणं कृत्वा कालेनाद्भुतकर्मणा ॥	029c  
अहानि युयुधे भीष्मो दशैव परमास्त्रवित् ।	030a  
अहानि पञ्च द्रोणस्तु ररक्ष कुरुवाहिनीम् ॥	030c  
अहनी युयुधे द्वे तु कर्णः परबलार्दनः ।	031a  
शल्योऽर्धदिवसं चैव गदायुद्धमतः परम् ॥	031c  
तस्यैव दिवसस्यान्ते द्रौणिहार्दिक्यगौतमाः ।	032a  
प्रसुप्तं निशि विश्वस्तं जघ्नुर्यौधिष्ठिरं बलम् ॥	032c  
यत्तु शौनक सत्रे ते भारताख्यानमुत्तमम् ।	033a  
जनमेजयस्य तत्सत्रे व्यासशिष्येण धीमता ॥	033c  
कथितं विस्तरार्थं च यशो वीर्यं महीक्षिताम् ।	034a  
पौष्यं तत्र च पौलोममास्तीकं चादितः स्मृतम् ॥	034c  
विचित्रार्थपदाख्यानमनेकसमयान्वितम् ।	035a  
प्रतिपन्नं नरैः प्राज्ञैर्वैराग्यमिव मोक्षिभिः ॥	035c  
आत्मेव वेदितव्येषु प्रियेष्विव हि जीवितम् ।	036a  
इतिहासः प्रधानार्थः श्रेष्ठः सर्वागमेष्वयम् ॥	036c  
अनाश्रित्येदमाख्यानं कथा भुवि न विद्यते ।	037a  
आहारमनपाश्रित्य शरीरस्येव धारणम् ॥	037c  
तदेतद्भारतं नाम कविभिस्तूपजीव्यते ।	038a  
उदयप्रेप्सुभिर्भृत्यैरभिजात इवेश्वरः ॥	038c  
इतिहासोत्तमे यस्मिन्नर्पिता बुद्धिरुत्तमा ।	039a  
स्वरव्यञ्जनयोः कृत्स्ना लोकवेदाश्रयेव वाक् ॥	039c  
तस्य प्रज्ञाभिपन्नस्य विचित्रपदपर्वणः ।	040a  
सूक्ष्मार्थन्याययुक्तस्य वेदार्थैर्भूषितस्य च ॥	040c  
भारतस्येतिहासस्य श्रूयतां पर्वसङ्ग्रहः ।	041a  
पर्वानुक्रमणी पूर्वं द्वितीयः पर्वसङ्ग्रहः ॥	041c  
पौष्यं पौलोममास्तीकमादिरंशावतारणम् ।	042a  
ततः सम्भवपर्वोक्तमद्भुतं रोमहर्षणम् ॥	042c  
दाहो जतुगृहस्यात्र हैडिम्बं पर्व चोच्यते ।	043a  
ततो बकवधः पर्व पर्व चैत्ररथं ततः ॥	043c  
ततः स्वयंवरो देव्याः पाञ्चाल्याः पर्व चोच्यते ।	044a  
क्षात्रधर्मेण निर्जित्य ततो वैवाहिकं स्मृतम् ॥	044c  
विदुरागमनं पर्व राज्यलाभस्तथैव च ।	045a  
अर्जुनस्य वने वासः सुभद्राहरणं ततः ॥	045c  
सुभद्राहरणादूर्ध्वं ज्ञेया हरणहारिका ।	046a  
ततः खाण्डवदाहाख्यं तत्रैव मयदर्शनम् ॥	046c  
सभापर्व ततः प्रोक्तं मन्त्रपर्व ततः परम् ।	047a  
जरासन्धवधः पर्व पर्व दिग्विजयं तथा ॥	047c  
पर्व दिग्विजयादूर्ध्वं राजसूयिकमुच्यते ।	048a  
ततश्चार्घाभिहरणं शिशुपालवधस्ततः ॥	048c  
द्यूतपर्व ततः प्रोक्तमनुद्यूतमतः परम् ।	049a  
तत आरण्यकं पर्व किर्मीरवध एवच ॥	049c  
अर्जुनस्याभिगमनं पर्व ज्ञेयमतः परम् ।	050a  
ईश्वरार्जुनयोर्युद्धं पर्व कैरातसंज्ञितम् ॥	050c  
इन्द्रलोकाभिगमनं पर्व ज्ञेयमतः परम् ।	051a  
नलोपाख्यानमपि च धार्मिकं करुणोदयम् ॥	051c  
तीर्थयात्रा ततः पर्व कुरुराजस्य धीमतः ।	052a  
जटासुरवधः पर्व यक्षयुद्धमतः परम् ॥	052c  
निवातकवचैर्युद्धं पर्व चाजगरं ततः ।	053a  
मार्कण्डेयसमास्या च पर्वानन्तरमुच्यते ॥	053c  
संवादश्च ततः पर्व द्रौपदीसत्यभामयोः ।	054a  
घोषयात्रा ततः पर्व ततः प्रायोपवेशनम् ।	054c  
मन्त्रस्य निश्चयं चैव मृगस्वप्नोद्भवं ततः ॥	054e  
व्रीहिद्रौणिकमाख्यानमैन्द्रद्युम्नं तथैव च ।	055a  
द्रौपदीहरणं पर्व जयद्रथविमोक्षणम् ॥	055c  
रामोपाख्यानमत्रैव पर्व ज्ञेयमतः परम् ।	056a  
पतिव्रताया माहात्म्यं सावित्र्याश्चैवमद्भुतम् ॥	056c  
कुण्डलाहरणं पर्व ततः परमिहोच्यते ।	057a  
आरणेयं ततः पर्व वैराटं तदनन्तरम् ॥	057c  
पाण्डवानां प्रवेशश्च समयस्य च पालनम् ॥	057e  
कीचकानां वधः पर्व पर्व ग्रोग्रहणं ततः ।	058a  
अभिमन्योश्च वैराट्याः पर्व वैवाहिकं स्मृतम् ॥	058c  
उद्योगपर्व विज्ञेयमत ऊर्ध्वं महाद्भुतम् ।	059a  
ततः सञ्जययानाख्यं पर्व ज्ञेयमतः परम् ॥	059c  
प्रजागरं तथा पर्व धृतराष्ट्रस्य चिन्तया ।	060a  
पर्व सानत्सुजातं वै गुह्यमध्यात्मदर्शनम् ॥	060c  
यानसन्धिस्ततः पर्व भगवद्यानमेव च ।	061a  
मातलीयमुपाख्यानं चरितं गालवस्य च ॥	061c  
सावित्रं वामदेव्यं च वैन्योपाख्यानमेव च ।	062a  
जामदग्न्यमुपाख्यानं पर्व षोडशराजकम् ॥	062c  
सभाप्रवेशः कृष्णस्य विदुलापुत्रशासनम् ।	063a  
उद्योगः सैन्यनिर्याणं विश्वोपाख्यानमेव च ॥	063c  
ज्ञेयं विवादपर्वात्र कर्णस्यापि महात्मनः ।	064a  
\'मन्त्रस्य निश्चयं कृत्वा कार्यस्य समनन्तरम् ॥	064c  
कीर्त्यते चाप्युपाख्यानं सेनापत्येऽभिषेचनम् ।	065a  
श्वेतस्य वासुदेवेन चित्रं बहुकथाश्रयम् ।\'	065c  
निर्याणं च ततः पर्व कुरुपाण्डवसेनयोः ॥	065e  
रथातिरथसङ्ख्या च पर्वोक्तं तदनन्तरम् ।	066a  
उलूकदूतागमनं पर्वामर्षविवर्धनम् ॥	066c  
अम्बोपाख्यानमत्रैव पर्व ज्ञेयमतः परम् ।	067a  
भीष्माभिषेचनं पर्व ततश्चाद्भुतमुच्यते ॥	067c  
जम्बूखण्डविनिर्माणं पर्वोक्तं तदनन्तरम् ।	068a  
भूमिपर्व ततः प्रोक्तं द्वीपविस्तारकीर्तनम् ॥	068c  
\'दिव्यं चक्षुर्ददौ यत्र सञ्जयाय महामुनिः ।\'	069a  
पर्वोक्तं भगवद्गीता पर्व भीष्मवधस्ततः ।	069c  
द्रोणाभिषेचनं पर्व संशप्तकवधस्ततः ॥	069e  
अभिमन्युवधः पर्व प्रतिज्ञा पर्व चोच्यते ।	070a  
जयद्रथवधः पर्व घटोत्कचवधस्ततः ॥	070c  
ततो द्रोणवधः पर्व विज्ञेयं लोमहर्षणम् ।	071a  
मोक्षो नारायणास्त्रस्य पर्वानन्तरमुच्यते ॥	071c  
कर्णपर्व ततो ज्ञेयं शल्यपर्व ततः परम् ।	072a  
ह्रदप्रवेशनं पर्व गदायुद्धमतः परम् ॥	072c  
सारस्वतं ततः पर्व तीर्थवंशानुकीर्तनम् ।	073a  
अत ऊर्ध्वं सुबीभत्सं पर्व सौप्तिकमुच्यते ॥	073c  
ऐषीकं पर्व चोद्दिष्टमत ऊर्ध्वं सुदारुणम् ।	074a  
जलप्रदानिकं पर्व स्त्रीविलापस्ततः परम् ॥	074c  
श्राद्धपर्व ततो ज्ञेयं कुरूणामौर्ध्वदेहिकम् ।	075a  
चार्वाकनिग्रहः पर्व रक्षसो ब्रह्मरूपिणः ॥	075c  
आभिषेचनिकं पर्व धर्मराजस्य धीमतः ।	076a  
प्रविभागो गृहाणां च पर्वोक्तं तदनन्तरम् ॥	076c  
शान्तिपर्व ततो यत्र राजधर्मानुशासनम् ।	077a  
आपद्धर्मश्च पर्वोक्तं मोक्षधर्मस्ततः परम् ॥	077c  
शुकप्रश्नाभिगमनं ब्रह्मप्रश्नानुशासनम् ।	078a  
प्रादुर्भावश्च दुर्वासः संवादश्चैव मायया ॥	078c  
ततः पर्व परिज्ञेयमानुशासनिकं परम् ।	079a  
स्वर्गारोहणिकं चैव ततो भीष्मस्य धीमतः ॥	079c  
ततोऽश्वमेधिकं पर्व सर्वपापप्रणाशनम् ।	080a  
अनुगीता ततः पर्व ज्ञेयमध्यात्मवाचकम् ॥	080c  
पर्व चाश्रमवासाख्यं पुत्रदर्शनमेव च ।	081a  
नारदागमनं पर्व ततः परमिहोच्यते ॥	081c  
मौसलं पर्व चोद्दिष्टं ततो घोरं सुदारुणम् ।	082a  
महाप्रस्थानिकं पर्व स्वर्गारोहणिकं ततः ॥	082c  
हरिवंशस्ततः पर्व पुराणं खिलसंज्ञितम् ।	083a  
विष्णुपर्व शिशोश्चर्या विष्णोः कंसवधस्तथा ॥	083c  
भविष्यं पर्व चाप्युक्तं खिलेष्वेवाद्भुतं महत् ।	084a  
एतत्पर्वशतं पूर्णं व्यासेनोक्तं महात्मना ॥	084c  
यथावत्सूतपुत्रेण रौमहर्षणिना ततः ।	085a  
उक्तानि नैमिशारण्ये पर्वाण्यष्टादशैव तु ॥	085c  
समासो भारतस्यायमत्रोक्तः पर्वसङ्ग्रहः ।	086a  
पौष्यं पौलोममास्तीकमादिरंशावतारणम् ॥	086c  
सम्भवो जतुवेश्माख्यं हिडिम्बबकयोर्वधः ।	087a  
तथा चैत्ररथं देव्याः पाञ्चाल्याश्च स्वयंवरः ॥	087c  
क्षात्रधर्मेण निर्जित्य ततो वैवाहिकं स्मृतम् ।	088a  
विदुरागमनं चैव राज्यलाभस्तथैव च ॥	088c  
वनवासोऽर्जुनस्यापि सुभद्राहरणं ततः ।	089a  
हरणाहरणं चैव दहनं खाण्डवस्य च ॥	089c  
मयस्य दर्शनं चैव आदिपर्वणि कथ्यते ।	090a  
पौष्ये पर्वणि माहात्म्यमुत्तङ्कस्योपवर्णितम् ॥	090c  
पौलोमे भृगुवंशस्य विस्तारः परिकीर्तितः ।	091a  
आस्तीके सर्वनागानां गरुडस्य च सम्भवः ॥	091c  
क्षीरोदमथनं चैव जन्मोच्चैःश्रवसस्तथा ।	092a  
यजतः सर्पसत्रेण राज्ञः पारिक्षितस्य च ॥	092c  
कथेयमभिनिर्वृत्ता भारतानां महात्मनाम् ।	093a  
विविधाः सम्भवा राज्ञामुक्ताः सम्भवपर्वणि ॥	093c  
अन्येषां चैव शूराणामृषेर्द्वैपायनस्य च ।	094a  
अंशावतरणं चात्र देवानां परिकीर्तितम् ॥	094c  
दैत्यानां दानवानां च यक्षाणां च महौजसाम् ।	095a  
नागानामथ सर्पाणां गन्धर्वाणां पतत्त्रिणाम् ॥	095c  
अन्येषां चैव भूतानां विविधानां समुद्भवः ।	096a  
महर्षेराश्रमपदे कण्वस्य च तपस्विनः ॥	096c  
शकुन्तलायां दुष्यन्ताद्भरतश्चापि जज्ञिवान् ।	097a  
यस्य लोकेषु नाम्नेदं प्रथितं भारतं कुलम् ॥	097c  
वसूनां पुनरुत्पत्तिर्भागीरथ्यां महात्मनाम् ।	098a  
शन्तनोर्वेश्मनि पुनस्तेषां चारोहणं दिवि ॥	098c  
तेजोंशानां च सम्पातो भीष्मस्याप्यत्र सम्भवः ।	099a  
राज्यान्निवर्तनं तस्य ब्रह्मचर्यव्रते स्थितिः ॥	099c  
प्रतिज्ञापालनं चैव रक्षा चित्राङ्गदस्य च ।	100a  
हते चित्राङ्गदे चैव रक्षा भ्रातुर्यवीयसः ॥	100c  
विचित्रवीर्यस्य तथा राज्ये सम्प्रतिपादनम् ।	101a  
धर्मस्य नृषु सम्भूतिरणीमाण्डव्यशापजा ॥	101c  
कृष्णद्वैपायनाच्चैव प्रसूतिर्वरदानजा ।	102a  
धृतराष्ट्रस्य पाण्डोश्च पाण्डवानां च सम्भवः ॥	102c  
वारणावतयात्रा च मन्त्रो दुर्योधनस्य च ।	103a  
कूटस्य धार्तराष्ट्रेण प्रेषणं पाण्डवान्प्रति ॥	103c  
हितोपदेशश्च पथि धर्मराजस्य धीमतः ।	104a  
विदुरेण कृतो यत्र हितार्थं म्लेच्छभाषया ॥	104c  
विदुरस्य च वाक्येन सुरुङ्गोपक्रमक्रिया ।	105a  
निषाद्याः पञ्चपुत्रायाः सुप्ताया जतुवेश्मनि ॥	105c  
पुरोचनस्य चात्रैव दहनं सम्प्रकीर्तितम् ।	106a  
पाण्डवानां वने घोरे हिडिम्बायाश्च दर्शनम् ॥	106c  
तत्रैव च हिडिम्बस्य वधो भीमान्महाबलात् ।	107a  
घटोत्कचस्य चोत्पत्तिरत्रैव परिकीर्तिता ॥	107c  
महर्षेर्दर्शनं चैव व्यासस्यामिततेजसः ।	108a  
तदाज्ञयैकचक्रायां ब्राह्मणस्य निवेशने ॥	108c  
अज्ञातचर्यया वासो यत्र तेषां प्रकीर्तितः ।	109a  
बकस्य निधनं चैव नागराणां च विस्मयः ॥	109c  
सम्भवश्चैव कृष्णाया धृष्टद्युम्नस्य चैव ह ।	110a  
ब्राह्मणात्समुपश्रुत्य व्यासवाक्यप्रचोदिताः ॥	110c  
द्रौपदीं प्रार्थयन्तस्ते स्वयंवरदिदृक्षया ।	111a  
पञ्चालानभितो जग्मुर्यत्र कौतूहलान्विताः ॥	111c  
अङ्गारपर्णं निर्जित्य गङ्गाकूलेऽर्जुनस्तदा ।	112a  
सख्यं कृत्वा ततस्तेन तस्मादेव च शुश्रुवे ॥	112c  
तापत्यमथ वासिष्ठमौर्वं चाख्यानमुत्तमम् ।	113a  
भ्रातृभिः सहितः सर्वैः पञ्चालानभितो ययौ ॥	113c  
पाञ्चालनगरे चापि लक्ष्यं भित्त्वा धनञ्जयः ।	114a  
द्रौपदीं लब्धवानत्र मध्ये सर्वमहीक्षिताम् ॥	114c  
भीमसेनार्जुनौ यत्र संरब्धान्पृथिवीपतीन् ।	115a  
शल्यकर्णौ च तरसा जितवन्तौ महामृधे ॥	115c  
दृष्ट्वा तयोश्च तद्वीर्यमप्रमेयममानुषम् ।	116a  
शङ्कमानौ पाण्डवांस्तान् रामकृष्णौ महामती ॥	116c  
जग्मतुस्तैः समागन्तुं शालां भार्गववेश्मनि ।	117a  
पञ्चानामेकपत्नीत्वे विमर्शो द्रुपदस्य च ॥	117c  
पञ्चेन्द्राणामुपाख्यानमत्रैवाद्भुतमुच्यते ।	118a  
द्रौपद्या देवविहीतो विवाहश्चाप्यमानुषः ॥	118c  
क्षत्तुश्च धार्तराष्ट्रेण प्रेषणं पाण्डवान्प्रति ।	119a  
विदुरस्य च सम्प्राप्तिर्दर्शनं केशवस्य च ॥	119c  
खाण्डवप्रस्थवासश्च तथा राज्यार्धसर्जनम् ।	120a  
नारदस्याज्ञया चैव द्रौपद्याः समयक्रिया ॥	120c  
सुन्दोपसुन्दयोस्तद्वदाख्यानं परिकीर्तितम् ।	121a  
अनन्तरं च द्रौपद्या सहासीनं युधिष्ठिरम् ॥	121c  
अनु प्रविश्य विप्रार्थे फाल्गुनो गृह्य चायुधम् ।	122a  
मोक्षयित्वा गृहं गत्वा विप्रार्थं कृतनिश्चयः ॥	122c  
समयं पालयन्वीरो वनं यत्र जगाम ह ।	123a  
पार्थस्य वनवासे च उलूप्या पथि सङ्गमः ॥	123c  
पुण्यतीर्थानुसंयानं बभ्रुवाहनजन्म च ।	124a  
तत्रैव मोक्षयामास पञ्च सोऽप्सरसः शुभाः ॥	124c  
शापाद्ग्राहत्वमापन्ना ब्राह्मणस्य तपस्विनः ।	125a  
प्रभासतीर्थे पार्थेन कृष्णस्य च समागमः ॥	125c  
द्वारकायां सुभद्रा च कामयानेन कामिनी ।	126a  
वासुदेवस्यानुमते प्राप्ता चैव किरीटिना ॥	126c  
गृहीत्वा हरणं प्राप्ते कृष्णे देवकिनन्दने ।	127a  
अभिमन्योः सुभद्रायां जन्म चोत्तमतेजसः ॥	127c  
द्रौपद्यास्तनयानां च सम्भवोऽनुप्रकीर्तितः ।	128a  
विहारार्थं च गतयोः कृष्णयोर्यमुनामनु ॥	128c  
सम्प्राप्तिश्चक्रधनुषोः खाण्डवस्य च दाहनम् ।	129a  
मयस्य मोक्षो ज्वलनाद्भुजङ्गस्य च मोक्षणम् ॥	129c  
महर्षेर्मन्दपालस्य शार्ङ्ग्यां तनयसम्भवः ।	130a  
इत्येतदादिपर्वोक्तं प्रथमं बहु विस्तरम् ॥	130c  
अध्यायानां शते द्वे तु सङ्ख्याते परमर्षिणा ।	131a  
सप्तविंशतिरध्याया व्यासेनोत्तमतेजसा ॥	131c  
अष्टौ श्लोकसहस्राणि अष्टौ श्लोकशतानि च ।	132a  
श्लोकाश्च चतुराशीतिर्मुनिनोक्ता महात्मना ॥	132c  
द्वितीयं तु सभापर्व बहुवृत्तान्तमुच्यते ।	133a  
सभाक्रिया पाण्डवानां किङ्कराणां च दर्शनम् ।	133c  
लोकपालसभाख्यानं नारदाद्देवदर्शिनः ।	134a  
राजसूयस्य चारम्भो जरासन्धवधस्तथा ॥	134c  
गिरिव्रजे निरुद्धानां राज्ञां कृष्णेन मोक्षणम् ।	135a  
तथा दिग्विजयोऽत्रैव पाण्डवानां प्रकीर्तितः ॥	135c  
राज्ञामागमनं चैव सार्हणानां महाक्रतौ ।	136a  
राजसूयेऽर्घसंवादे शिशुपालवधस्तथा ॥	136c  
यज्ञे विभूतिं तां दृष्ट्वा दुःखामर्षान्वितस्य च ।	137a  
दुर्योधनस्यावहासो भीमेन च सभातले ॥	137c  
यत्रास्य मन्युरुद्भूतो येन द्यूतमकारयत् ।	138a  
यत्र धर्मसुतं द्यूते शकुनिः कितवोऽजयत् ॥	138c  
यत्र द्यूतार्णवे मग्नां द्रौपदीं नौरिवार्णवात् ।	139a  
धृतराष्ट्रो महाप्राज्ञः स्नुषां परमदुःखिताम् ॥	139c  
तारयामास तांस्तीर्णाञ्ज्ञात्वा दुर्योधनो नृपः ।	140a  
पुनरेव ततो द्यूते समाह्वयत पाण्डवान् ॥	140c  
जित्वा स वनवासाय प्रेषयामास तांस्ततः ।	141a  
एतत्सर्वं सभापर्व समाख्यातं महात्मना ॥	141c  
अध्यायाः सप्ततिर्ज्ञेयास्तथा चाष्टौ प्रसङ्ख्यया ।	142a  
श्लोकानां द्वे सहस्रे तु पञ्च श्लोकशतानि च ॥	142c  
श्लोकाश्चैकादश ज्ञेयाः पर्वण्यस्मिन्द्विजोत्तमाः ।	143a  
अतः परं तृतीयं तु ज्ञेयमारण्यकं महत् ॥	143c  
वनवासं प्रयातेषु पाण्डवेषु महात्मसु ।	144a  
पौरानुगमनं चैव धर्मपुत्रस्य धीमतः ॥	144c  
अन्नौषधीनां च कृते पाण्डवेन महात्मना ।	145a  
द्विजानां भरणार्थं च कृतमाराधनं रवेः ॥	145c  
धौम्योपदेशात्तिग्मांशुप्रसादादन्नसंभवः ।	146a  
हितं च ब्रुवतः क्षत्तुः परित्यागोऽम्बिकासुतात् ॥	146c  
त्यक्तस्य पाण्डुपुत्राणां समीपगमनं तथा ।	147a  
पुनरागमनं चैव धृतराष्ट्रस्य शासनात् ॥	147c  
कर्णप्रोत्साहनाच्चैव धार्तराष्ट्रस्य दुर्मतेः ।	148a  
वनस्थान्पाण्डवान्हन्तुं मन्त्रो दुर्योधनस्य च ॥	148c  
तं दुष्टभावं विज्ञाय व्यासस्यागमनं द्रुतम् ।	149a  
निर्याणप्रतिषेधश्च सुरभ्याख्यानमेव च ॥	149c  
मैत्रेयागमनं चात्र राज्ञश्चैवानुशासनम् ।	150a  
शापोत्सर्गश्च तेनैव राज्ञो दुर्योधनस्य च ॥	150c  
किर्मीरस्य वधश्चात्र भीमसेनेन संयुगे ।	151a  
वृष्णीनामागमश्चात्र पाञ्चालानां च सर्वशः ॥	151c  
श्रुत्वा शकुनिना द्यूते निकृत्या निर्जितांश्च तान् ।	152a  
क्रुद्धस्यानुप्रशमनं हरेश्चैव किरीटिना ॥	152c  
परिदेवनं च पाञ्चाल्या वासुदेवस्य सन्निधौ ।	153a  
आश्वासनं च कृष्णेन दुःखार्तायाः प्रकीर्तितम् ॥	153c  
तथा सौभवधाख्यानमत्रैवोक्तं महर्षिणा ।	154a  
सुभद्रायाः सपुत्रायाः कृष्णेन द्वारकां पुरीम् ॥	154c  
नयनं द्रौपदेयानां धृष्टद्युम्नेन चैव ह ।	155a  
प्रवेशः पाण्डवेयानां रम्ये द्वैतवने ततः ॥	155c  
धर्मराजस्य चात्रैव संवादः कृष्णया सह ।	156a  
संवादश्च तथा राज्ञा भीमस्यापि प्रकीर्तितः ॥	156c  
समीपं पाण्डुपुत्राणां व्यासस्यागमनं तथा ।	157a  
प्रतिश्रुत्याथ विद्याया दानं राज्ञो महर्षिणा ॥	157c  
गमनं काम्यके चापि व्यासे प्रतिगते ततः ।	158a  
अस्त्रहेतोर्विवासश्च पार्थस्यामिततेजसः ॥	158c  
महादेवेन युद्धं च किरातवपुषा सह ।	159a  
दर्शनं लोकपालानामस्त्रप्राप्तिस्तथैव च ॥	159c  
महेन्द्रलोकगमनमस्त्रार्थे च किरीटिनः ।	160a  
यत्र चिन्ता समुत्पन्ना धृतराष्ट्रस्य भूयसी ॥	160c  
दर्शनं बृहदश्वस्य महर्षेर्भावितात्मनः ।	161a  
युधिष्ठिरस्य चार्तस्य व्यसने परिदेवनम् ॥	161c  
नलोपाख्यानमत्रैव धर्मिष्ठं करुणोदयम् ।	162a  
दमयन्त्याः स्थितिर्यत्र नलस्य चरितं तथा ॥	162c  
तथाक्षहृदयप्राप्तिस्तस्मादेव महर्षितः ।	163a  
लोमशस्यागमस्तत्र स्वर्गात्पाण्डुसुतान्प्रति ॥	163c  
वनवासगतानां च पाण्डवानां महात्मनाम् ।	164a  
स्वर्गे प्रवृत्तिराख्याता लोमशेनार्जुनस्य वै ॥	164c  
सन्देशादर्जुनस्यात्र तीर्थाभिगमनक्रिया ।	165a  
तीर्थानां च फलप्राप्तिः पुण्यत्वं चापि कीर्तितम् ॥	165c  
पुलस्त्यतीर्थयात्रा च नारदेन महर्षिणा ।	166a  
तीर्थयात्रा च तत्रैव पाण्डवानां महात्मनां ॥	166c  
तथा यज्ञविभूतिश्च गयस्यात्र प्रकीर्तिता ॥	167ac  
आगस्त्यमपि चाख्यानं यत्र वातापिभक्षणम् ।	168a  
लोपामुद्राभिगमनमपत्यार्थमृषेस्तथा ॥	168c  
ऋश्यशृङ्गस्य चरितं कौमारब्रह्मचारिणः ।	169a  
जामदग्न्यस्य रामस्य चरितं भूरितेजसः ॥	169c  
कार्तवीर्यवधो यत्र हैहयानां च वर्ण्यते ।	170a  
प्रभासतीर्थे पाण्डूनां वृष्णिभिश्च समागमः ॥	170c  
सौकन्यमपि चाख्यानं च्यवनो यत्र भार्गवः ।	171a  
शर्यातियज्ञे नासत्यौ कृतवान्सोमपीथिनौ ॥	171c  
ताभ्यां च यत्र स मुनिर्यौवनं प्रतिपादितः ।	172a  
मान्धातुश्चाप्युपाख्यानं राज्ञोऽत्रैव प्रकीर्तितं ॥	172c  
जन्तूपाख्यानमत्रैव यत्र पुत्रेण सोमकः ।	173a  
पुत्रार्थमयजद्राजा लेभे पुत्रशतं च सः ॥	173c  
ततः श्येनकपोतीयमुपाख्यानमनुत्तमम् ।	174a  
इन्द्राग्नी यत्र धर्मश्चाप्यजिज्ञासञ्शिबिं नृपम् ॥	174c  
अष्टावक्रीयमत्रैव विवादो यत्र बन्दिना ।	175a  
अष्टावक्रस्य विप्रर्षेर्जनकस्याध्वरेऽभवत् ॥	175c  
नैयायिकानां मुख्येन वरुणस्यात्मजेन च ।	176a  
पराजितो यत्र बन्दी विवादेन महात्मना ॥	176a  
विजित्य सागरं प्राप्तं पितरं लब्धवानृषिः ।	177a  
यवक्रीतस्य चाख्यानं रैभ्यस्य च महात्मनः ।	177c  
गन्धमादनयात्रा च वासो नारायणाश्रमे ॥	177e  
नियुक्तो भीमसेनश्च द्रौपद्या गन्धमादने ।	178a  
व्रजन्पथि महाबाहुर्दृष्टवान्पवनात्मजम् ॥	178c  
कदलीषण्डमध्यस्थं हनूमन्तं महाबलम् ।	179a  
यत्र मन्दारपुष्पार्थे नलिनीं तामधर्षयत् ॥	179c  
यत्रास्य युद्धमभवत्सुमहद्राक्षसैः सह ।	180a  
यक्षैश्चैव महावीर्यैर्मणिमत्प्रमुखैस्तथा ॥	180c  
जटासुरस्य च वधो राक्षसस्य वृकोदरात् ।	181a  
वृषपर्वणो राजर्षेस्ततोऽभिगमनं स्मृतम् ॥	181c  
आर्ष्टिषेणाश्रमे चैषां गमनं वास एव च ।	182a  
प्रोत्साहनं च पाञ्चाल्या भीमस्यात्र महात्मनः ॥	182c  
कैलासारोहणं प्रोक्तं यत्र यक्षैर्बलोत्कटैः ।	183a  
युद्धमासीन्महाघोरं मणिमत्प्रमुखैः सह ॥	183c  
समागमश्च पाण्डूनां यत्र वैश्रवणेन च ।	184a  
समागमश्चार्जुनस्य तत्रैव भ्रातृभिः सह ॥	184c  
अवाप्य दिव्यान्यस्त्राणि गुर्वर्थं सव्यसाचिना ।	185a  
निवातकवचैर्युद्धं हिरण्यपुरवासिभिः ॥	185c  
निवातकवचैर्घोरैर्दानवैः सुरशत्रुभिः ।	186a  
पौलोमैः कालकेयैश्च यत्र युद्धं किरीटिनः ॥	186c  
वधश्चैषां समाख्यातो राज्ञस्तेनैव धीमता ।	187a  
अस्त्रसन्दर्शनारम्भो धर्मराजस्य सन्निधौ ॥	187c  
पार्थस्य प्रतिषेधश्च नारदेन सुरर्षिणा ।	188a  
अवरोहणं पुनश्चैव पाण्डूनां गन्धमादनात् ॥	188c  
भीमस्य ग्रहणं चात्र पर्वताभोगवर्ष्मणा ।	189a  
भुजगेन्द्रेण बलिना तस्मिन्सुगहने वने ॥	189c  
अमोक्षयद्यत्र चैनं प्रश्नानुक्त्वा युधिष्ठिरः ।	190a  
काम्यकागमनं चैव पुनस्तेषां महात्मनाम् ॥	190c  
तत्रस्थांश्च पुनर्द्रष्टुं पाण्डवान्पुरुषर्षभान् ।	191a  
वासुदेवस्यागमनमत्रैव परिकीर्तितम् ॥	191c  
मार्कण्डेयसमास्यायामुपाख्यानानि सर्वशः ।	192a  
पृथोर्वैन्यस्य यत्रोक्तमाख्यानं परमर्षिणा ॥	192c  
संवादश्च सरस्वत्यास्तार्क्ष्यर्षेः सुमहात्मनः ।	193a  
मत्स्योपाख्यानमत्रैव प्रोच्यते तदनन्तरम् ॥	193c  
मार्कण्डेयसमास्या च पुराणं परिकीर्त्यते ।	194a  
ऐन्द्रद्युम्नमुपाख्यानं धौन्धुमारं तथैव च॥	194c  
पतिव्रतायाश्चाख्यानं तथैवाङ्गिरसं स्मृतम् ।	195a  
द्रौपद्याः कीर्तितश्चात्र संवादः सत्यभामया ॥	195c  
पुनर्द्वैतवनं चैव पाण्डवाः समुपागताः ।	196a  
घोषयात्रा च गन्धर्वैर्यत्र बद्धः सुयोधनः ॥	196c  
ह्रियमाणस्तु मन्दात्मा मोक्षितोऽसौ किरीटिना ।	197a  
धर्मराजस्य चात्रैव मृगस्वप्ननिदर्शनात् ॥	197c  
काम्यके काननश्रेष्ठे पुनर्गमनमुच्यते ।	198a  
व्रीहिद्रौणिकमाख्यानमत्रैव बहुविस्तरम् ॥	198c  
दुर्वाससोऽप्युपाख्यानमत्रैव परिकीर्तितम् ।	199a  
जयद्रथेनापहारो द्रौपद्याश्चाश्रमान्तरात् ॥	199c  
यत्रैनमन्वयाद्भीमो वायुवेगसमो जवे ।	200a  
चक्रे चैनं पञ्चशिखं यत्र भीमो महाबलः ॥	200c  
रामायणमुपाख्यानमत्रैव बहुविस्तरम् ।	201a  
यत्र रामेण विक्रम्य निहतो रावणो युधि ॥	201c  
सावित्र्याश्चाप्युपाख्यानमत्रैव परिकीर्तितम् ।	202a  
कर्णस्य परिमोक्षोऽत्र कुण्डलाभ्यां पुरन्दरात् ॥	202c  
यत्रास्य शक्तिं तुष्टोऽसावदादेकवधाय च ।	203a  
आरणेयमुपाख्यानं यत्र धर्मोऽन्वशात्सुतम् ॥	203c  
जग्मुर्लब्धवरा यत्र पाण्डवाः पश्चिमां दिशम् ।	204a  
एतदारण्यकं पर्व तृतीयं परिकीर्तितम् ॥	204c  
अत्राध्यायशते द्वे तु सङ्ख्यया परिकीर्तिते ।	205a  
एकोनसप्ततिश्चैव तथाऽध्यायाः प्रकीर्तिताः ॥	205c  
एकादश सहस्राणि श्लोकानां षट् शतानि च ।	206a  
चतुःषष्टिस्तथा श्लोकाः पर्वण्यस्मिन्प्रकीर्तिताः ॥	206c  
अतः परं निबोधेदं वैराटं पर्व विस्तरम् ।	207a  
विराटनगरे गत्वा श्मशाने विपुलां शमीम् ॥	207c  
दृष्ट्वा सन्निदधुस्तत्र पाण्डवा ह्यायुधान्युत ।	208a  
यत्र प्रविश्य नगरं छद्मना न्यवसंस्तु ते ॥	208c  
पाञ्चालीं प्रार्थयानस्य कामोपहतचेतसः ।	209a  
दुष्टात्मनो वधो यत्र कीचकस्य वृकोदरात् ॥	209c  
पाण्डवान्वेषणार्थं च राज्ञो दुर्योधनस्य च ।	210a  
चाराः प्रस्थापिताश्चात्र निपुणाः सर्वतोदिशं ॥	210c  
न च प्रवृत्तिस्तैर्लब्धा पाण्डवानां महात्मनाम् ।	211a  
गोग्रहश्च विराटस्य त्रिगर्तैः प्रथमं कृतः ॥	211c  
यत्रास्य युद्धं सुमहत्तैरासील्लोमहर्षणम् ।	212a  
ह्रियमाणश्च यत्रासौ भीमसेनेन मोक्षितः ॥	212c  
गोधनं च विराटस्य मोक्षितं यत्र पाण्डवैः ।	213a  
अनन्तरं च कुरुभिस्तस्य गोग्रहणं कृतम् ॥	213c  
समस्ता यत्र पार्थेन निर्जिताः कुरवो युधि ।	214a  
प्रत्याहृतं गोधनं च विक्रमेण किरीटिना ॥	214c  
विराटेनोत्तरा दत्ता स्नुषा यत्र किरीटिनः ।	215a  
अभिमन्युं समुद्दिश्य सौभद्रमरिघातिनम् ॥	215c  
चतुर्थमेतद्विपुलं वैराटं पर्व वर्णितम् ।	216a  
अत्रापि परिसङ्ख्याता अध्यायाः परमर्षिणा ॥	216c  
सप्तषष्टिरथो पूर्णाः श्लोकानामपि मे शृणु ।	217a  
श्लोकानां द्वे सहस्रे तु श्लोकाः पञ्चाशदेव तु ॥	217c  
उक्तानि वेदविदुषा पर्वण्यस्मिन्महर्षिणा ।	218a  
उद्योगपर्व विज्ञेयं पञ्चमं शृण्वतः परम् ॥	218c  
उपप्लाव्ये निविष्टेषु पाण्डवेषु जिगीषया ।	219a  
दुर्योधनोऽर्जुनश्चैव वासुदेवमुपस्थितौ ॥	219c  
साहाय्यमस्मिन्समरे भवान्नौ कर्तुमर्हति ।	220a  
इत्युक्ते वचने कृष्णो यत्रोवाच महामतिः ॥	220c  
अयुध्यमानमात्मानं मन्त्रिणं पुरुषर्षभौ ।	221a  
अक्षौहिणीं वा सैन्यस्य कस्य किं वा ददाम्यहम् ॥	221c  
वव्रे दुर्योधनः सैन्यं मन्दात्मा यत्र दुर्मतिः ।	222a  
अयुध्यमानं सचिवं वव्रे कृष्णं धनञ्जयः ॥	222c  
मद्रराजं च राजानमायान्तं पाण्डवान्प्रति ।	223a  
उपहारैर्वञ्चयित्वा वर्त्मन्येव सुयोधनः ॥	223c  
वरदं तं वरं वव्रे साहाय्यं क्रियतां मम ।	224a  
शल्यस्तस्मै प्रतिश्रुत्य जगामोद्दिश्य पाण्डवान् ॥	224c  
शान्तिपूर्वं चाकथयद्यत्रेन्द्रविजयं नृपः ।	225a  
पुरोहितप्रेषणं च पाण्डवैः कौरवान्प्रति ॥	225c  
वैचित्रवीर्यस्य वचः समादाय पुरोधसः ।	226a  
तथेन्द्रविजयं चापि यानं चैव पुरोधसः ॥	226c  
सञ्जयं प्रेषयामास शमार्थी पाण्डवान्प्रति ।	227a  
यत्र दूतं महाराजो धृतराष्ट्रः प्रतापवान् ॥	227c  
श्रुत्वा च पाण्डवान्यत्र वासुदेवपुरोगमान् ।	228a  
प्रजागरः सम्प्रजज्ञे धृतराष्ट्रस्य चिन्तया ॥	228c  
विदुरो यत्र वाक्यानि विचित्राणि हितानि च ।	229a  
श्रावयामास राजानं धृतराष्ट्रं मनीषिणम् ॥	229c  
तथा सनत्सुजातेन यत्राध्यात्ममनुत्तमम् ।	230a  
मनस्तापान्वितो राजा श्रावितः शोकलालसः ॥	230c  
प्रभाते राजसमितौ सञ्जयो यत्र वा विभो ।	231a  
ऐकात्म्यं वासुदेवस्य प्रोक्तवानर्जुनस्य च ॥	231c  
यत्र कृष्णो दयापन्नः सन्धिमिच्छन्महामतिः ।	232a  
स्वयमागाच्छमं कर्तुं नगरं नागसाह्वयम् ॥	232c  
प्रत्याख्यानं च कृष्णस्य राज्ञा दुर्योधनेन वै ।	233a  
शमार्थे याचमानस्य पक्षयोरुभयोर्हितम् ॥	233c  
दम्भोद्भवस्य चाख्यानमत्रैव परिकीर्तितम् ।	234a  
वरान्वेषणमत्रैव मातलेश्च महात्मनः ॥	234c  
महर्षेश्चापि चरितं कथितं गालवस्य वै ।	235a  
विदुलायाश्च पुत्रस्य प्रोक्तं चाप्यनुशासनम् ॥	235c  
कर्णदुर्योधनादीनां दुष्टं विज्ञाय मन्त्रितम् ।	236a  
योगेश्वरत्वं कृष्णेन यत्र राज्ञां प्रदर्शितम् ॥	236c  
रथमारोप्य कृष्णेन यत्र कर्णोऽनुमन्त्रितः ।	237a  
उपायपूर्वं शौटीर्यात्प्रत्याख्यातश्च तेन सः ॥	237c  
आगम्य हास्तिनपुरादुपप्लाव्यमरिन्दमः ।	238a  
पाण्डवानां यथावृत्तं सर्वमाख्यातवान्हरिः ॥	238c  
ते तस्य वचनं श्रुत्वा मन्त्रयित्वा च यद्धितम् ।	239a  
साङ्ग्रामिकं ततः सर्वं सञ्जं चक्रुः परन्तपाः ॥	239c  
ततो युद्धाय निर्याता नराश्वरथदन्तिनः ।	240a  
नगराद्धास्तिनपुराद्वलसङ्ख्यानमेवच ॥	240c  
यत्र राज्ञा ह्युलूकस्य प्रेषणं पाण्डवान्प्रति ।	241a  
श्वोभाविनि महायुद्धे दौत्येन कृतवान्प्रभुः ॥	241c  
रथातिरथसङ्ख्यानमम्बोपाख्यानमेव च ।	242a  
एतत्सुबहुवृत्तान्तं पञ्चमं पर्व भारते ॥	242c  
उद्योगपर्व निर्दिष्टं सन्धिविग्रहमिश्रितम् ।	243a  
अध्यायानां शतं प्रोक्तं षडशीतिर्महर्षिणा ॥	243c  
श्लोकानां षट् सहस्राणि तावन्त्येव शतानि च ।	244a  
श्लोकाश्च नवतिः प्रोक्तास्तथैवाष्टौ महात्मना ॥	244c  
व्यासेनोदारमतिना पर्वण्यस्मिंस्तपोधनाः ।	245a  
अतः परं विचित्रार्थं भीष्मपर्व प्रचक्षते ॥	245c  
जम्बूखण्डविनिर्माणं यत्रोक्तं सञ्जयेन ह ।	246a  
यत्र यौधिष्ठिरं सैन्यं विषादमगमत्परम् ॥	246c  
यत्र युद्धमभूद्घोरं दशाहानि सुदारुणम् ।	247a  
कश्मलं यत्र पार्थस्य वासुदेवो महामतिः ॥	247c  
मोहजं नाशयामास हेतुभिर्मोक्षदर्शिभिः ।	248a  
समीक्ष्याधोक्षजः क्षिप्रं युधिष्ठिरहिते रतः ॥	248c  
रथादाप्लुत्य वेगेन स्वयं कृष्ण उदारधीः ।	249a  
प्रतोदपाणिराधावद्भीष्मं हन्तुं व्यपेतभीः ॥	249c  
वाक्यप्रतोदाभिहतो यत्र कृष्णेन पाण्डवः ।	250a  
गाण्डीवधन्वा समरे सर्वशस्त्रभृतां वरः ॥	250c  
शिखण्डिनं पुरस्कृत्य यत्र पार्थो महाधनुः ।	251a  
विनिघ्नन्निशितैर्बाणै रथाद्भीष्ममपातयत् ॥	251c  
शरतल्पगतश्चैव भीष्मो यत्र बभूव ह ।	252a  
षष्ठमेतत्समाख्यातं भारते पर्व विस्तृतम् ॥	252c  
अध्यायानां शतं प्रोक्तं तथा सप्तदशापरे ।	253a  
पञ्च श्लोकसहस्राणि सङ्ख्ययाष्टौ शतानि च ॥	253c  
श्लोकाश्च चतुराशीतिरस्मिन्पर्वणि कीर्तिताः ।	254a  
व्यासेन वेदविदुषा सङ्ख्याता भीष्मपर्वणि ॥	254c  
द्रोणपर्व ततश्चित्रं बहुवृत्तान्तमुच्यते ।	255a  
सैनापत्येऽभिषिक्तोऽथ यत्राचार्यः प्रतापवान् ॥	255c  
दुर्योधनस्य प्रीत्यर्थं प्रतिजज्ञे महास्त्रवित् ।	256a  
ग्रहणं धर्मराजस्य पाण्डुपुत्रस्य धीमतः ॥	256c  
यत्र संशप्तकाः पार्थमपनिन्यू रणाजिरात् ।	257a  
भगदत्तो महाराजो यत्र शक्रसमो युधि ॥	257c  
सुप्रतीकेन नागेन स हि शान्तः किरीटिना ।	258a  
यत्राभिमन्युं बहवो जघ्नुरेकं महारथाः ॥	258c  
जयद्रथमुखा बालं शूरमप्राप्तयौवनम् ।	259a  
हतेऽभिमन्यौ क्रुद्धेन यत्र पार्थेन संयुगे ॥	259c  
अक्षौहिणीः सप्त हत्वा हतो राजा जयद्रथः ।	260a  
यत्र भीमो महाबाहुः सात्यकिश्च महारथः ॥	260c  
अन्वेषणार्थं पार्थस्य युधिष्ठिरनृपाज्ञया ।	261a  
प्रविष्टौ भारतीं सेनामप्रधृष्यां सुरैरपि ॥	261c  
संशप्तकावशेषं च कृतं निःशेषमाहवे ।	262a  
संशप्तकानां वीराणां कोट्यो नव महात्मनाम् ॥	262c  
किरीटिनाभिनिष्क्रम्य प्रापिता यमसादनम् ।	263a  
धृतराष्ट्रस्य पुत्राश्च तथा पाषाणयोधिनः ॥	263c  
नारायणाश्च गोपालाः समरे चित्रयोधिनः ।	264a  
अलम्बुषः श्रुतायुश्च जलसन्धश्च वीर्यवान् ॥	264c  
सौमदत्तिर्विराटश्च द्रुपदश्च महारथः ।	265a  
घटोत्कचादयश्चान्ये निहता द्रोणपर्वणि ॥	265c  
अश्वत्थामापि चात्रैव द्रोणे युधि निपातिते ।	266a  
अस्त्रं प्रादुश्चकारोग्रं नारायणममर्षितः ॥	266c  
आग्नेयं कीर्त्यते यत्र रुद्रमाहात्म्यमुत्तमम् ।	267a  
व्यासस्य चाप्यागमनं माहात्म्यं कृष्णपार्थयोः ॥	267c  
सप्तमं भारते पर्व महदेतदुदाहृतम् ।	268a  
यत्र ते पृथिवीपालाः प्रायशो निधनं गताः ॥	268c  
द्रोणपर्वणि ये शूरा निर्दिष्टाः पुरुषर्षभाः ।	269a  
अत्राध्यायशतं प्रोक्तं तथाध्यायाश्च सप्ततिः ॥	269c  
अष्टौ श्लोकसहस्राणि तथा नव शतानि च ।	270a  
श्लोका नव तथैवात्र सङ्ख्यातास्तत्त्वदर्शिना ॥	270c  
पाराशर्येण मुनिना सञ्चिन्त्य द्रोणपर्वणि ।	271a  
अतः परं कर्णपर्व प्रोच्यते परमाद्भुतम् ॥	271c  
सारथ्ये विनियोगश्च मद्रराजस्य धीमतः ।	272a  
आख्यातं यत्र पौराणं त्रिपुरस्य निपातनम् ॥	272c  
प्रयाणे परुषश्चात्र संवादः कर्णशल्ययोः ।	273a  
हंसकाकीयमाख्यानं तत्रैवाक्षेपसंहितम् ॥	273c  
वधः पाण्ड्यस्य च तथा अश्वत्थाम्ना महात्मना ।	274a  
दण्डसेनस्य च ततो दण्डस्य च वधस्तथा ॥	274c  
द्वैरथे यत्र कर्णेन धर्मराजो युधिष्टिरः ।	275a  
संशयं गमितो युद्धे मिषतां सर्वधन्विनाम् ॥	275c  
अन्योन्यं प्रति च क्रोधो युधिष्ठिरकिरीटिनोः ।	276a  
यत्रैवानुनयः प्रोक्तो माधवेनार्जुनस्य हि ॥	276c  
प्रतिज्ञापूर्वकं चापि वक्षो दुःशासनस्य च ।	277a  
भित्त्वा वृकोदरो रक्तं पीतवान्यत्र संयुगे ॥	277c  
द्वैरथे यत्र पार्थेन हतः कर्णो महारथः ।	278a  
अष्टमं पर्व निर्दिष्टमेतद्भारतचिन्तकैः ॥	278c  
एकोनसप्ततिः प्रोक्ता अध्यायाः कर्णपर्वणि ।	279a  
चत्वार्येव सहस्राणि नव श्लोकशतानि च ॥	279c  
चतुःषष्टिस्तथा श्लोकाः पर्वण्यस्मिन्प्रकीर्तिताः ।	280a  
अतः परं विचित्रार्थं शल्यपर्व प्रकीर्तितम् ॥	280c  
हतप्रवीरे सैन्ये तु नेता मद्रेश्वरोऽभवत् ।	281a  
यत्र कौमारमाख्यानमभिषेकस्य कर्म च ॥	281c  
वृत्तानि चाथ युद्धानि कीर्त्यन्ते यत्र भागशः ।	282a  
विनाशः कुरुमुख्यानां शल्यपर्वणि कीर्त्यते ॥	282c  
शल्यस्य निधनं चात्र धर्मराजान्महात्मनः ।	283a  
शकुनेश्च वधोऽत्रैव सहदेवेन संयुगे ॥	283c  
सैन्ये च हतभूयिष्ठे किंचिच्छिष्टे सुयोधनः ।	284a  
ह्रदं प्रविश्य यत्रासौ संस्तभ्यापोव्यवस्थितः ॥	284c  
प्रवृत्तिस्तत्र चाख्याता यत्र भीमस्य लुब्धकैः ।	285a  
क्षेपयुक्तैर्वचोभिश्च धर्मराजस्य धीमतः ॥	285c  
ह्रदात्समुत्थितो यत्र धार्तराष्ट्रोऽत्यमर्षणः ।	286a  
भीमेन गदया युद्धं यत्रासौ कृतवान्सह ॥	286c  
समवाये च युद्धस्य रामस्यागमनं स्मृतम् ।	287a  
सरस्वत्याश्च तीर्थानां पुण्यता परिकीर्तिता ॥	287c  
गदायुद्धं च तुमुलमत्रैव परिकीर्तितम् ।	288a  
दुर्योधनस्य राज्ञोऽथ यत्र भीमेन संयुगे ॥	288c  
ऊरू भग्नौ प्रसह्याजौ गदया भीमवेगया ।	289a  
नवमं पर्व निर्दिष्टमेतदद्भुतमर्थवत् ॥	289c  
एकोनपष्टिरध्यायाः पर्वण्यत्र प्रकीर्तिताः ।	290a  
संख्याता बहुवृत्तान्ताः श्लोकसंख्याऽत्र कथ्यते ॥	290c  
त्रीणि श्लोकसहस्राणि द्वे शते विंशतिस्तथा ।	291a  
मुनिना संप्रणीतानि कौरवाणां यशोभृता ॥	291c  
अतः परं प्रवक्ष्यामि सौप्तिकं पर्व दारुणम् ।	292a  
भग्नोरुं यत्र राजानं दुर्योधनममर्षणम् ॥	292c  
अपयातेषु पार्थेषु त्रयस्तेऽभ्याययू रथाः ।	293a  
कृतवर्मा कृपो द्रौणिः सायाह्ने रुधिरोक्षितम् ॥	293c  
समेत्य ददृशुर्भूमौ पतितं रणमूर्धनि ।	294a  
प्रतिजज्ञे दृढक्रोधो द्रौणिर्यत्र महारथः ॥	294c  
अहत्वा सर्वपाञ्चालान्धृष्टद्युम्नपुरोगमान् ।	295a  
पाण्डवांश्च सहामात्यान्न विमोक्ष्यामि दंशनं ॥	295c  
यत्रैवमुक्त्वा राजानमपक्रम्य त्रयो रथाः ।	296a  
सूर्यास्तमनवेलायामासेदुस्ते महद्वनम् ॥	296c  
न्यग्रोधस्याथ महतो यत्राधस्ताद्व्यवस्थिताः ।	297a  
ततः काकान्बहून्रात्रौ दृष्ट्वोलूकेन हिंसितान् ॥	297c  
द्रौणिः क्रोधसमाविष्टः पितुर्वधमनुस्मरन् ।	298a  
पाञ्चालानां प्रसुप्तानां वधं प्रति मनो दधे ॥	298c  
गत्वा च शिबिरद्वारि दुर्दर्शं तत्र राक्षसम् ।	299a  
घोररूपमपश्यत्स दिवामावृत्य  धिष्ठितम् ॥	299c  
तेन व्याघातमस्त्राणां क्रियमाणमवेक्ष्य च ।	300a  
द्रौणिर्यत्र विरूपाक्षं रुद्रमाराध्य सत्वरः ॥	300c  
प्रसुप्तान्निशि विश्वस्तान्धृष्टद्युम्नपुरोगमान् ।	301a  
पाञ्चालान्सपरीवारान्द्रौपदेयांश्च सर्वशः ॥	301c  
कृतवर्मणा च सहितः कृपेण च निजघ्निवान् ।	302a  
यत्रामुच्यन्त ते पार्थाः पञ्च कृष्णबलाश्रयात् ॥	302c  
सात्यकिश्च महेष्वासः शेषाश्च निधनं गताः ।	303a  
पाञ्चालानां प्रसुप्तानां यत्र द्रोणसुताद्वधः ॥	303c  
धृष्टद्युम्नस्य सूतेन पाण्डवेषु निवेदितः ।	304a  
द्रौपदी पुत्रशोकार्ता पितृभ्रातृवधार्दिता ॥	304c  
कृतानशनसंकल्पा यत्र भर्तृनुपाविशत् ।	305a  
द्रौपदीवचनाद्यत्र भीमो भीमपराक्रमः ॥	305c  
प्रियं तस्याश्चिकीर्षन्वै गदामादाय वीर्यवान् ।	306a  
अन्वधावत्सुसंक्रुद्धो भारद्वाजं गुरोः सुतम् ॥	306c  
भीमसेनभयाद्यत्र दैवेनाभिप्रचोदितः ।	307a  
अपाण्डवायेति रुषा द्रौणिरस्त्रमवासडदत् ॥	307c  
मैवमित्यब्रवीत्कृष्णः शमयंस्तस्य तद्वचः ।	308a  
यत्रास्त्रमस्त्रेण च तच्छमयामास फाल्गुनः ॥	308c  
द्रौणेश्च द्रोहबुद्धित्वं वीक्ष्य पापात्मनस्तदा ।	309a  
द्रौणिद्वैपायनादीनां शापाश्चान्योन्यकारिताः ॥	309c  
मणिं तथा समादाय द्रोणपुत्रान्महारथात् ।	310a  
पाण्डवाः प्रददुर्हृष्टा द्रौपद्यै जितकाशिनः ॥	310c  
एतद्वै दशमं पर्व सौप्तिकं समुदाहृतम् ।	311a  
अष्टादशास्मिन्नद्यायाः पर्वम्युक्ता महात्मना ॥	311c  
श्लोकानां कथितान्यत्र शतान्यष्टौ प्रसंख्यया ।	312a  
श्लोकाश्च सप्ततिः प्रोक्ता मुनिना ब्रह्मवादिना ॥	312c  
सौप्तिकैषीकसंबन्धे पर्वण्युत्तमतेजसी ।	313a  
अत ऊर्ध्वमिदं प्राहुः स्त्रीपर्व करुणोदयम् ॥	313c  
पुत्रशोकाभिसंतप्तः प्रज्ञाचक्षुर्नराधिपः ।	314a  
कृष्णोपनीतां यत्रासावायसीं प्रतिमां दृढां ॥	314c  
भीमसेनद्रोहबुद्धिर्धृतराष्ट्रो बभञ्जह ।	315a  
तथा शोकाभितप्तस्य धृतराष्ट्रस्य धीमतः ॥	315c  
संसारदहनं बुद्ध्या हेतुभिर्मोक्षदर्शनैः ।	316a  
विदुरेण च यत्रास्य राज्ञ आश्वासनं कृतम् ॥	316c  
धृतराष्ट्रस्य चात्रैव कौरवायोधनं तथा ।	317a  
सान्तःपुरस्य गमनं शोकार्तस्य प्रकीर्तितम् ॥	317c  
विलापो वीरपत्नीनां यत्रातिकरुणः स्मृतः ।	318a  
क्रोधावेशः प्रमोहश्च गान्धारीधृतराष्ट्रयोः ॥	318c  
यत्र तान्क्षत्रियाः शूरान्सङ्ग्रामेष्वनिवर्तिनः ।	319a  
पुत्रान्भ्रातृन्पितॄंश्चैव ददृशुर्निहतान्रणे ॥	319c  
पुत्रपौत्रवधार्तायास्तथात्रैव प्रकीर्तिता ।	320a  
गान्धार्याश्चापि कृष्णेन क्रोधोपशमनक्रिया ॥	320c  
यत्र राजा महाप्राज्ञः सर्वधर्मभृतां वरः ।	321a  
राज्ञांतानि शरीराणि दाहयामास शास्त्रतः ॥	321c  
तोयकर्मणि चारब्धे राज्ञामुदकदानिके ।	322a  
गूढोत्पन्नस्य चाख्यानं कर्णस्य पृथयात्मनः ॥	322c  
सुतस्यैतदिह प्रोक्तं व्यासेन परमर्षिणा ।	323a  
एतदेकादशं पर्व शोकवैक्लव्यकारणम् ॥	323c  
प्रणीतं सज्जनमनोवैक्लव्याश्रुप्रवर्तकम् ।	324a  
सप्तविंशतिरध्यायाः पर्वण्यस्मिन्प्रकीर्तिताः ॥	324c  
श्लोकसप्तशती चापि पञ्चसप्ततिसंयुता ।	325a  
संख्यया भारताख्यानमुक्तं व्यासेन धीमता ॥	325c  
अतः परं शान्तिपर्व द्वादशं बुद्धिवर्धनम् ।	326a  
यत्र निर्वेदमापन्नो धर्मराजो युधिष्ठिरः ॥	326c  
घातयित्वा पितॄन्भ्रातॄन्पुत्रान्संबन्धिमातुलान् ।	327a  
शान्तिपर्वणि धर्माश्च व्याख्याताःशारतल्पिकाः ॥	327c  
राजभिर्वेदितव्यास्ते सम्यग्ज्ञानबुभुत्सुभिः ।	328a  
आपद्धर्माश्च तत्रैव कालहेतुप्रदर्शिनः ॥	328c  
यान्बुद्ध्वा पुरुषः सम्यक्सर्वज्ञत्वमवाप्नुयात् ।	329a  
मोक्षधर्माश्च कथिता विचित्रा बहुविस्तराः ॥	329c  
द्वादशं पर्व निर्दिष्टमेतत्प्राज्ञजनप्रियम् ।	330a  
अत्र पर्वणि विज्ञेयमध्यायानां शतत्रयम् ॥	330c  
विंशच्चैव तथाध्याया नव चैव तपोधानाः ।	331a  
चतुर्दशसहस्राणि तथा सप्तशतानि च ॥	331c  
सप्तश्लोकास्तथैवात्र पञ्चविंशतिसंख्यया ।	332a  
अत ऊर्ध्वं च विज्ञेयमनुशासनमुत्तमम् ॥	332c  
यत्र प्रकृतिमापन्नः श्रुत्वा धर्मविनिश्चयम् ।	333a  
भीष्माद्भागीरथीपुत्रात्कुरुराजो युधिष्ठिरः ॥	333c  
व्यवहारोऽत्र कार्त्स्न्येन धर्मार्थीयः प्रकीर्तितः ।	334a  
विविधानां च दानानां फलयोगाः प्रकीर्तिताः ॥	334c  
तथा पात्रविशेषाश्च दानानां च परो विधिः ।	335a  
आचारविधियोगश्च सत्यस्य च परा गतिः ॥	335c  
महाभाग्यं गवां चैव ब्राह्मणानां तथैव च ।	336a  
रहस्यं चैव धर्माणां देशकालोपसंहितम् ॥	336c  
एतत्सुबहुवृत्तान्तमुत्तमं चानुशासनम् ।	337a  
भीष्मस्यात्रैव संप्राप्तिः स्वर्गस्य परिकीर्तिता ॥	337c  
एतत्त्रयोदशं पर्व धर्मनिश्चयकारकम् ।	338a  
अध्यायानां शतं त्वत्र षट्चत्वारिंशदेव तु ॥	338c  
श्लोकानां तु सहस्राणि प्रोक्तान्यष्टौ प्रसंख्यया ।	339a  
ततोऽश्वमेधिकं नाम पर्व प्रोक्तं चतुर्दशम् ॥	339c  
तत्संवर्तमरुत्तीयं यत्राख्यानमनुत्तमम् ।	340a  
सुवर्णकोशसंप्राप्तिर्जन्म चोक्तं परीक्षितः ॥	340c  
दग्धस्यास्त्राग्निना पूर्वं कृष्णात्संजीवनं पुनः ।	341a  
चर्यायां हयमुत्सृष्टं पाण्डवस्यानुगच्छतः ॥	341c  
तत्र तत्र च युद्धानि राजपुत्रैरमर्षणैः ।	342a  
चित्राङ्गदायाः पुत्रेण स्वपुत्रेण धनंजयः ॥	342c  
सङ्ग्रामे बभ्रुवाहेन संशयं चात्र जग्मिवान् ।	343a  
सुदर्शनं तथाऽऽख्यानं वैष्णवं धर्ममेव च ।	343c  
अश्वमेधे महायज्ञे नकुलाख्यानमेव च ॥	343e  
इत्याश्वमेधिकं पर्व प्रोक्तमेतन्महाद्भुतम् ।	344a  
अध्यायानां शतं चैव त्रयोऽध्यायाश्च कीर्तिताः ॥	344c  
त्रीणि श्लोकसहस्राणि तावन्त्येव शतानि च ।	345a  
विंशतिश्च तथा श्लोकाः संख्यातास्तत्त्वदर्शिना ॥	345c  
ततस्त्वाश्रमवासाख्यं पर्व पञ्चदशं स्मृतम् ।	346a  
यत्र राज्यं समुत्सृज्य गान्धार्या सहितो नृपः ॥	346c  
धृतराष्ट्रोश्रमपदं विदुरश्च जगाम ह ।	347a  
यं दृष्ट्वा प्रस्थितं साध्वी पृथाप्यनुययौ तदा ॥	347c  
पुत्रराज्यं परित्यज्य गुरुशुश्रूषणे रता ।	348a  
यत्र राजा हतान्पुत्रान्पौत्रानन्यांश्च पार्थिवान् ॥	348c  
लाकान्तरगतान्वीरानपश्यत्पुनरागतान् ।	349a  
ऋषेः प्रसादात्कृष्णस्य दृष्ट्वाश्चर्यमनुत्तमम् ॥	349c  
त्यक्त्वा शोकं सदारश्च सिद्धिं परमिकां गतः ।	350a  
यत्र धर्मं समाश्रित्य विदुरः सुगतिं गतः ॥	350c  
संजयश्च सहामात्यो विद्वान्गावल्गणिर्वशी ।	351a  
ददर्श नारदं यत्र धर्मराजो युधिष्ठिरः ॥	351c  
नारदाच्चैव शुश्राव वृष्णीनां कदनं महत् ।	352a  
एतदाश्रमवासाख्यं पर्वोक्तं महदद्भुतम् ॥	352c  
द्विचत्वारिंशदध्यायाः पर्वैतदभिसङ्ख्यया ।	353a  
सहस्रमेकं श्लोकानां पञ्चश्लोकशतानि च ॥	353c  
षडेव च तथा श्लोकाः संख्यातास्तत्त्वदर्शिना ।	354a  
अतः परं निबोधेदं मौसलं पर्व दारुणम् ॥	354c  
यत्र ते पुरुषव्याघ्राः शस्त्रस्पर्शहता युधि ।	355a  
ब्रह्मदण्डविनिष्पिष्टाः समीपे लवणाम्भसः ॥	355c  
आपाने पानकलिता दैवेनाभिप्रचोदिताः ।	356a  
एरकारूपिभिर्वज्रैर्निजघ्नुरितरेतरम् ॥	356c  
यत्र सर्वक्षयं कृत्वा तावुभौ रामकेशवौ ।	357a  
नातिचक्रामतुः कालं प्राप्तं सर्वहरं महत् ॥	357c  
यत्रार्जुनो द्वारवतीमेत्य वृष्णिविनाकृताम् ।	358a  
दृष्ट्वा विषादमगमत्परां चार्तिं नरर्षभः ॥	358c  
स संस्कृत्य नरश्रेष्ठं मातुलं शौरिमात्मनः ।	359a  
ददर्श यदुवीराणामापाने वैशसं महत् ॥	359c  
शरीरं वासुदेवस्य रामस्य च महात्मनः ।	360a  
संस्कारं लम्भयामास वृष्णीनां च प्रधानतः ॥	360c  
सवृद्धबालमादाय द्वारवत्यास्ततो जनम् ।	361a  
ददर्शापदि कष्टायां गाण्डीवस्य पराभवम् ॥	361c  
सर्वेषां चैव दिव्यानामस्त्राणामप्रसन्नताम् ।	362a  
नाशं वृष्णिकलत्राणां प्रभावानामनित्यताम् ॥	362c  
दृष्ट्वा निर्वेदमापन्नो व्यासवाक्यप्रचोदितः ।	363a  
धर्मराजं समासाद्य संन्यासं समरोचयत् ॥	363c  
इत्येतन्मौसलं पर्व षोडशं परिकीर्तितम् ।	364a  
अध्यायाष्टौ समाख्याताः श्लोकानां च शतत्रयम् ॥	364c  
श्लोकानां विंशतिश्चव संख्याता तत्त्वदर्शिना ।	365a  
महाप्रस्थानिकं तस्मादूर्ध्वं सप्तदशं स्मृतम् ॥	365c  
यत्र राज्यं परित्यज्य पाण्डवाः पुरुषर्षभाः ।	366a  
द्रौपद्या सहिता देव्या महाप्रस्थानमास्थिताः ॥	366c  
यत्र तेऽग्निं ददृशिरे लौहित्यं प्राप्य सागरम् ।	367a  
यत्राग्निना चोदितश्च पार्थस्तस्मै महात्मने ॥	367c  
ददौ संपूज्य तद्दिव्यं गाण्डीवं धनुरुत्तमम् ।	368a  
यत्र भ्रातृन्निपतितान्द्रौपदीं च युधिष्ठिरः ॥	368c  
दृष्ट्वा हित्वा जगामैव सर्वाननवलोकयन् ।	369a  
एतत्सप्तदशं पर्व महाप्रस्थानिकं स्मृतम् ॥	369c  
यत्राध्यायास्त्रयः प्रोक्ताः श्लोकानां च शतत्रयम् ।	370a  
विंशतिश्च तथा श्लोकाः संख्यातास्तत्त्वदर्शिना ॥	370c  
स्वर्गपर्व ततो ज्ञेयं दिव्यं यत्तदमानुषम् ।	371a  
प्राप्तं दैवरथं स्वर्गान्नेष्टवान्यत्र धर्मराट् ॥	371c  
आरोदुं सुमहाप्राज्ञ आनृशंस्याच्छुना विना ।	372a  
तामस्याविचलां ज्ञात्वा स्थितिं धर्मे महात्मनः ॥	372c  
श्वरूपं यत्र तत्त्यक्त्वा धर्मेणासौ समन्वितः ।	373a  
स्वर्गं प्राप्तःसच तथा यातनाविपुला भृशम् ॥	373c  
देवदूतेन नरकं यत्र व्याजेन दर्शितम् ।	374a  
शुश्राव यत्र धर्मात्मा भ्रातॄणां करुणागिरः ॥	374c  
निदेशे वर्तमानानां देशे तत्रैव वर्तताम् ।	375a  
अनुदर्शितश्च धर्मेण देवराज्ञा च पाण्डवः ॥	375c  
आप्लुत्याकाशगङ्गायां देहं त्यक्त्वा स मानुषम् ।	376a  
स्वधर्मनिर्जितं स्थानं स्वर्गे प्राप्य स धर्मराट् ॥	376c  
मुमुदे पूजितः सर्वैः सेन्द्रैः सुरगणैः सह ।	377a  
एतदष्टादशं पर्व प्रोक्तं व्यासेन धीमता ॥	377c  
अध्यायाः पञ्च संख्याताः पर्वम्यस्मिन्महात्मना ।	378a  
श्लोकानां द्वे शते चैव प्रसंख्याते तपोधनाः ॥	378c  
नव श्लोकास्तथैवान्ये संख्याताः परमर्षिणा ।	379a  
अष्टादशैवमेतानि पर्वाण्येतान्यशेषतः ॥	379c  
खिलेषु हरिवंशश्च भविष्यं च प्रकीर्तितम् ।	380a  
दश श्लोकसहस्राणि विंशच्छोकशतानि च ॥	380c  
खिलेषु हरिवंशे च संख्यातानि महर्षिणा ।	381a  
एतत्सर्वं समाख्यातं भारते पर्वसंग्रहः ॥	381c  
अष्टादश समाजग्मुरक्षौहिण्यो ययुत्सया ।	382a  
तन्महादारुणं युद्धमहान्यष्टादशाभवत् ॥	382c  
यो विद्याच्चतुरो वेदान्साङ्गोपनिषदो द्विजः ।	383a  
न चाख्यानमिदं विद्यान्नैव स स्याद्विचक्षणः ॥	383c  
अर्थशास्त्रमिदं प्रोक्तं धर्मशास्त्रमिदं महत् ।	384a  
कामशास्त्रमिदं प्रोक्तं व्यासेनामितबुद्धिना ॥	384c  
श्रुत्वा त्विदमुपाख्यानं श्राव्यमन्यन्न रोचते ।	385a  
पुंस्कोकिलगिरं श्रुत्वा रूक्षा ध्वाङ्क्षस्य वागिव ॥	385c  
इतिहासोत्तमादस्माञ्जायन्ते कविबुद्धयः ।	386a  
पञ्चभ्य इव् भूतेभ्यो लोकसंविधयस्त्रयः ॥	386c  
अस्याख्यानस्य विषये पुराणं वर्तते द्विजाः ।	387a  
अन्तरिक्षस्य विषये प्रजा इव चतुर्विधाः ॥	387c  
क्रियागुणानां सर्वेषामिदमाख्यानमाश्रयः ।	388a  
इन्द्रियाणां समस्तानां चित्रा इव मनः क्रियाः ॥	388c  
अनाश्रित्यैतदाख्यानं कथा भुवि न विद्यते ।	389a  
आहारमनपाश्रित्य शरीरस्येव धारणम् ॥	389c  
इदं कविवरैः सर्वैराख्यानमुपजीव्यते ।	390a  
उदयप्रेप्सुभिर्भृत्यैरभिजात इवेश्वरः ॥	390c  
अस्य काव्यस्य कवयो न समर्था विशेषणे ।	391a  
साधोरिव गृहस्थस्य शेषास्त्रय इवाश्रमाः ॥	391c  
धर्मे मतिर्भवतु वः सततोत्थितानां स ह्येक एव परलोकगतस्य बन्धुः ।	392a  
अर्थाः स्त्रियश्च निपुणैरपि सेव्यमानानैवाप्तभावमुपयान्ति न च स्थिरत्वम् ॥	392c  
द्वैपायनौष्ठपुटनिःसृतमप्रमेयंपुण्यं पवित्रमथ पापहरं शिवं च ।	393a  
यो भारतं समधिगच्छति वाच्यमानंकिं तस्य पुष्करजलैरभिषेचनेन ॥	393c  
यदह्ना कुरुते पाप ब्राह्मणस्त्विन्द्रियैश्चरन् ।	394a  
महाभारतमाख्याय सन्ध्यां मुच्यति पश्चिमाम् ॥	394c  
यद्रात्रौ कुरुते पापं कर्मणा मनसा गिरा ।	395a  
महाभारतमाख्याय पूर्वां सन्ध्यां प्रमुच्यते ॥	395c  
यो गोशतं कनकशृङ्गमयं ददातिविप्राय वेदविदुषे च बहुश्रुताय ।	396a  
पुण्यां च भारतकथां शृणुयाच्च नित्यंतुल्यं फलं भवति तस्य च तस्य चैव ॥	396c  
आख्यानं तदिदमनुत्तमं महार्थंविज्ञेयं महदिह पर्वसंग्रहेण ।	397a  
श्रुत्वादौ भवति नृणां सुखावगाहं विस्तीर्णं लवणजलं यथा प्लवेन ॥	397c  

इति श्रीमन्महाभारते आदिपर्वणि पर्वसंग्रहपर्वणि द्वितीयोऽध्यायः ॥ 2 ॥ ॥ समाप्तं पर्वसंग्रहपर्व ॥

1-2-3 (*क्षत्र क्षत्रियजातिं । अमर्षः स्वपितुः क्षत्रियेण हतत्वाज्जातस्य क्रोधस्यासहनं तेन चोदितः प्रेरितः ॥ 1-2-10 निषिषिधुः निषिद्धवन्तः । अक्षराधिक्यमार्ष ॥ 1-2-14 भूदोषाः निम्नोन्नतत्वकण्टकित्वादयः ॥ 1-2-19 पदातय इति रथादिगतानां नराण व्युदासः ॥ 1-2-23-26 अक्षौहिण्याः 21870 रथाः । 21871 गजाः । 109350 पदातयः । 65610 हयाः ॥ 1-2-28 पिण्डिता एकीभूताः ॥ 1-2-32 हार्दिक्यः कृतवर्मा गौतमः कृपः ॥ 1-2-33 ते तव सत्रे यद्भारताख्यानं मत्तः प्रवृत्तं तज्जनमेजयस्य सत्रे व्यासशिष्येण कथितमित्युत्तरेण संबन्धः ॥ 1-2-34 तत्र भारते ॥ 1-2-35 प्रतिपन्नं शरणीकृतं ॥ 1-2-38 अभिजातः कुलीनः ॥ 1-2-46 हरणं दायः पारिबर्हमिति यावत् तस्य हारिका समानयनं ॥ 1-2-49 अनुद्यूतं पुनर्द्यूतं ॥ 1-2-50 अभिगमनं तपसे गमनं ॥ 1-2-53 समास्या सहावस्थानं ॥ 1-2-57 प्रवेशः विराटनगरे । समयस्य संकेतस्य नियमस्य वा ॥ 1-2-70 प्रतिज्ञा जयद्रथवधार्थं ॥ 1-2-72 ह्रदप्रवेशनं दुर्योधनस्य ॥ 1-2-83 अन्यत्र कथितस्यावशिष्टं यत्पुनः प्रक्रम्य कथ्यते तत् खिलं प्रोच्यते । हरिवंशश्च तादृशः ॥ 1-2-90 माहात्म्यमुत्तङ्कस्य उदङ्कस्येत्यपि पाठः ॥ 1-2-117 भार्गवः कुलालः ॥ 1-2-138 कितवो द्यूतकारकः ॥ 1-2-150 शत्रुस्तव ऊरू भेत्स्यतीतिशापोत्सर्गः ॥ 1-2-220 नौ आवयोर्मध्ये ममैव साहाय्यं कर्तुमर्हतीति प्रत्येकं प्रार्थना ज्ञेया ॥ 1-2-231 ऐकात्म्यं एकचित्तत्वं ॥ 1-2-237 शौटीर्यात् गर्वात् ॥ 1-2-255 आचार्यः द्रोणाचार्यः ॥ 1-2-287 समवाये समये ॥ 1-2-316 संसारदहनं निरूप्येतिशेषः ॥ 1-2-317 आयोधनं युद्धस्थानं ॥ 1-2-319 क्षत्रियाः क्षत्रियस्त्रियः ॥ 1-2-327 शराएव तल्पो यस्य सः शरतल्पो भीष्मः तेन प्रोक्ताः । शरतल्पे भवा वा तत्रस्थेन व्याख्यातत्वात् ॥ 1-2-343 सुदर्शनं तथाख्यानमित्यत्र मृगदर्श तथाचैवेति-मणिदर्शनं तथाचैवेत्यपि पाठो दृश्यते ॥ 1-2-347 धृतराष्ट्रः आश्रमपदमिति च्छेदः सन्धिरार्षः ॥ 1-2-355 ब्रह्मदण्डः ब्राह्मणशापः ॥ 1-2-356 आपाने पानगोष्ठ्यां पानेन कलिताः विवशीकृताः । एरकाः तृणविशेषाः ॥ 1-2-357 नातिचक्रामतुः कालं समर्थावपि मर्यादां नोल्लङ्घितवन्तावित्यर्थः ॥ 1-2-359 वैशसं परस्परं विशसनं ॥ 1-2-372 अस्य अविचलामितिच्छेदः ॥ 1-2-387 विषये देशे अन्तरित्यर्थः । पुराणं अष्टादशभेदं पाद्मादि ॥ 1-2-394 संध्यां संध्यायां ॥ द्वितीयोऽध्यायः *)॥ 2 ॥