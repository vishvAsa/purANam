+++
title = "२४"

+++
नारद उवाच  
नारायणश्च भगवान्वीर्याधानं चकार ह ।  
तुलस्यां केन रूपेण तन्मे व्याख्यातुमर्हसि ॥ १ ॥  
श्रीनारायण उवाच  
नारायणश्च भगवान्देवानां साधनेषु च ।  
शङ्‌खचूडस्य कवचं गहीत्वा विष्णुमायया ॥ २ ॥  
पुनर्विधाय तद्‌रूपं जगाम तत्सतीगृहम् ।  
पातिव्रतस्य नाशेन शङ्‌खचूडजिघांसया ॥ ३ ॥  
दुन्दुभिं वादयामास तुलसीद्वारसन्निधौ ।  
जयशब्दं च तद्द्वारे बोधयामास सुन्दरीम् ॥ ४ ॥  
तच्छ्रुत्वा च रवं साध्वी परमानन्दसंयुता ।  
राजमार्गे गवाक्षेण ददर्श परमादरात् ॥ ५ ॥  
ब्राह्मणेभ्यो धनं दत्त्वा कारयामास मङ्‌गलम् ।  
वन्दिभ्यो भिक्षुकेभ्यश्च वाचिभ्यश्च धनं ददौ ॥ ६ ॥  
अवरुह्य रथाद्देवो देव्याश्च भवनं ययौ ।  
अमूल्यरत्ननिर्माणं सुन्दरं सुमनोहरम् ॥ ७ ॥  
दृष्ट्वा च पुरतः कान्तं सा तं कान्तं मुदान्विता ।  
तत्पादं क्षालयामास ननाम च रुरोद च ॥ ८ ॥  
रत्नसिंहासने रम्ये वासयामास कामुकी ।  
ताम्बूलं च ददौ तस्मै कर्पूरादिसुवासितम् ॥ ९ ॥  
अद्य मे सफलं जन्म जीवनं च बभूव ह ।  
रणे गतं च प्राणेशं पश्यन्त्याश्च पुनर्गृहे ॥ १० ॥  
सस्मिता सकटाक्षं च सकामा पुलकाङ्‌किता ।  
पप्रच्छ रणवृत्तान्तं कान्तं मधुरया गिरा ॥ ११ ॥  
तुलस्युवाच  
असङ्ख्यविश्वसंहर्त्रा सार्धमाजौ तव प्रभो ।  
कथं बभूव विजयस्तन्मे ब्रूहि कृपानिधे ॥ १२ ॥  
तुलसीवचनं श्रुत्वा प्रहस्य कमलापतिः ।  
शङ्‌खचूडस्य रूपेण तामुवाचामृतं वचः ॥ १३ ॥  
श्रीभगवानुवाच  
आवयोः समरः कान्ते पूर्णमब्दं बभूव ह ।  
नाशो बभूव सर्वेषां दानवानां च कामिनि ॥ १४ ॥  
प्रीतिञ्च कारयामास ब्रह्मा च स्वयमावयोः ।  
देवानामधिकारश्च प्रदत्तस्तस्य चाज्ञया ॥ १५ ॥  
मयागतं स्वभवनं शिवलोकं शिवो गतः ।  
इत्युक्त्वा जगतां नाथः शयनं च चकार ह ॥ १६ ॥  
रेमे रमापतिस्तत्र रामया सह नारद ।  
सा साध्वी सुखसम्भोगादाकर्षणव्यतिक्रमात् ॥ १७ ॥  
सर्वं वितर्कयामास कस्त्वमेवेत्युवाच सा ।  
तुलस्युवाच  
को वा त्वं वद मायेश भुक्ताहं मायया त्वया ॥ १८ ॥  
दूरीकृतं मत्सतीत्वं यदतस्त्वां शपामि हे ।  
तुलसीवचनं श्रुत्वा हरिः शापभयेन च ॥ १९ ॥  
दधार लीलया ब्रह्मन् सुमूर्तिं सुमनोहराम् ।  
ददर्श पुरतो देवी देवदेवं सनातनम् ॥ २० ॥  
नवीननीरदश्यामं शरत्पङ्‌कजलोचनम् ।  
कोटिकन्दर्पलीलाभं रत्नभूषणभूषितम् ॥ २१ ॥  
ईषद्धास्यं प्रसन्नास्यं शोभितं पीतवाससम् ।  
तं दृष्ट्वा कामिनी कामं मूर्च्छां सम्प्राप लीलया ॥ २२ ॥  
पुनश्च चेतनां प्राप्य पुनः सा तमुवाच ह ।  
तुलस्युवाच  
हे नाथ ते दया नास्ति पाषाणसदृशस्य च ॥ २३ ॥  
छलेन धर्मभङ्‌गेन मम स्वामी त्वया हतः ।  
पाषाणहृदयस्त्वं हि दयाहीनो यतः प्रभो ॥ २४ ॥  
तस्मात्पाषाणरूपस्त्वं भवे देव भवाधुना ।  
ये वदन्ति च साधुं त्वां ते भ्रान्ता हि न संशयः ॥ २५ ॥  
भक्तो विनापराधेन परार्थे च कथं हतः ।  
भृशं रुरोद शोकार्ता विललाप मुहुर्मुहुः ॥ २६ ॥  
ततश्च करुणां दृष्ट्वा करुणारससागरः ।  
नयेन तां बोधयितुमुवाच कमलापतिः ॥ २७ ॥  
श्रीभगवानुवाच  
तपस्त्वया कृतं भद्रे मदर्थे भारते चिरम् ।  
त्वदर्थे शङ्‌खचूडश्च चकार सुचिरं तपः ॥ २८ ॥  
कृत्वा त्वां कामिनीं सोऽपि विजहार च तत्क्षणात् ।  
अधुना दातुमुचितं तवैव तपसः फलम् ॥ २९ ॥  
इदं शरीरं त्यक्त्वा च दिव्यदेहं विधाय च ।  
रामे रम मया सार्धं त्वं रमासदृशी भव ॥ ३० ॥  
इयं तनुर्नदीरूपा गण्डकीति च विश्रुता ।  
पूता सुपुण्यदा नॄणां पुण्ये भवतु भारते ॥ ३१ ॥  
तव केशसमूहश्च पुण्यवृक्षो भविष्यति ।  
तुलसीकेशसम्भूता तुलसीति च विश्रुता ॥ ३२ ॥  
त्रिषु लोकेषु पुष्पाणां पत्राणां देवपूजने ।  
प्रधानरूपा तुलसी भविष्यति वरानने ॥ ३३ ॥  
स्वर्गे मर्त्ये च पाताले गोलोके मम सन्निधौ ।  
भव त्वं तुलसी वृक्षवरा पुष्पेषु सुन्दरी ॥ ३४ ॥  
गोलोके विरजातीरे रासे वृन्दावने वने ।  
भाण्डीरे चम्पकवने रम्ये चन्दनकानने ॥ ३५ ॥  
माधवीकेतकीकुन्दमालिकामालतीवने ।  
वासस्तेऽत्रैव भवतु पुण्यस्थानेषु पुण्यदः ॥ ३६ ॥  
तुलसीतरुमूलेषु पुण्यदेशेषु पुण्यदम् ।  
अधिष्ठानं च तीर्थानां सर्वेषां च भविष्यति ॥ ३७ ॥  
तत्रैव सर्वदेवानां ममाधिष्ठानमेव च ।  
तुलसीपत्रपतनप्राप्तये च वरानने ॥ ३८ ॥  
स स्नातः सर्वतीर्थेषु सर्वयज्ञेषु दीक्षितः ।  
तुलसीपत्रतोयेन योऽभिषेकं समाचरेत् ॥ ३९ ॥  
सुधाघटसहस्राणां या तुष्टिस्तु भवेद्धरेः ।  
सा च तुष्टिर्भवेन्नूनं तुलसीपत्रदानतः ॥ ४० ॥  
गवामयुतदानेन यत्फलं तत्फलं भवेत् ।  
तुलसीपत्रदानेन तत्फलं कार्तिके सति ॥ ४१ ॥  
तुलसीपत्रतोयं च मृत्युकाले च यो लभेत्।  
मुच्यते सर्वपापेभ्यो विष्णुलोके महीयते ॥ ४२ ॥  
नित्यं यस्तुलसीतोयं भुङ्क्ते भक्त्या च मानवः ।  
लक्षाश्वमेधजं पुण्यं सम्प्राप्नोति स मानवः ॥ ४३ ॥  
तुलसीं स्वकरे कृत्वा धृत्वा देहे च मानवः ।  
प्राणांस्त्यजति तीर्थेषु विष्णुलोकं स गच्छति ॥ ४४ ॥  
तुलसीकाष्ठनिर्माणमालां गृह्णाति यो नरः ।  
पदे पदेऽश्वमेधस्य लभते निश्चितं फलम् ॥ ४५ ॥  
तुलसीं स्वकरे कृत्वा स्वीकारं यो न रक्षति ।  
स याति कालसूत्रं च यावच्चन्द्रदिवाकरौ ॥ ४६ ॥  
करोति मिथ्याशपथं तुलस्या योऽत्र मानवः ।  
स याति कुम्भीपाकं च यावदिन्द्राश्चतुर्दश ॥ ४७ ॥  
तुलसीतोयकणिकां मृत्युकाले च यो लभेत् ।  
रत्नयानं समारुह्य वैकुण्ठे प्राप्यते ध्रुवम् ॥ ४८ ॥  
पूर्णिमायाममायां च द्वादश्यां रविसङ्क्रमे ।  
तैलाभ्यङ्‌गं च कृत्वा च मध्याह्ने निशि सन्ध्ययोः ॥ ४९ ॥  
अशौचेऽशुचिकाले ये रात्रिवासोऽन्विता नराः ।  
तुलसीं ये विचिन्वन्ति ते छिन्दन्ति हरेः शिरः ॥ ५० ॥
त्रिरात्रं तुलसीपत्रं शुद्धं पर्युषितं सति ।  
श्राद्धे व्रते च दाने च प्रतिष्ठायां सुरार्चने ॥ ५१ ॥  
भूगतं तोयपतितं यद्दत्तं विष्णवे सति ।  
शुद्धं च तुलसीपत्रं क्षालनादन्यकर्मणि ॥ ५२ ॥  
वृक्षाधिष्ठातृदेवी या गोलोके च निरामये ।  
कृष्णेन सार्धं नित्यं च नित्यक्रीडां करिष्यसि ॥ ५३ ॥  
नद्यधिष्ठातृदेवी या भारते च सुपुण्यदा ।  
लवणोदस्य सा पत्नी मदंशस्य भविष्यति ॥ ५४ ॥  
त्वं च स्वयं महासाध्वी वैकुण्ठे मम सन्निधौ ।  
रमासमा च रामा च भविष्यसि न संशयः ॥ ५५ ॥  
अहं च शैलरूपेण गण्डकीतीरसन्निधौ ।  
अधिष्ठानं करिष्यामि भारते तव शापतः ॥ ५६ ॥  
कोटिसङ्ख्यास्तत्र कीटास्तीक्ष्णदंष्ट्रावरायुधैः ।  
तच्छिलाकुहरे चक्रं करिष्यन्ति मदीयकम् ॥ ५७ ॥  
एकद्वारं चतुश्चक्रं वनमालाविभूषितम् ।  
नवीननीरदाकारं लक्ष्मीनारायणाभिधम् ॥ ५८ ॥  
एकद्वारं चतुश्चक्रं नवीननीरदोपमम् ।  
लक्ष्मीजनार्दनो ज्ञेयो रहितो वनमालया ॥ ५९ ॥  
द्वारद्वये चतुश्चक्रं गोष्पदेन विराजितम् ।  
रघुनाथाभिधं ज्ञेयं रहितं वनमालया ॥ ६० ॥  
अतिक्षुद्रं द्विचक्रं च नवीनजलदप्रभम् ।  
तद्वामनाभिधं ज्ञेयं रहितं वनमालया ॥ ६१ ॥  
अतिक्षुद्रं द्विचक्रं च वनमालाविभूषितम् ।  
विज्ञेयं श्रीधरं रूपं श्रीप्रदं गृहिणा सदा ॥ ६२ ॥  
स्थूलं च वर्तुलाकारं रहितं वनमालया ।  
द्विचक्रं स्फुटमत्यन्तं ज्ञेयं दामोदराभिधम् ॥ ६३ ॥  
मध्यमं वर्तुलाकारं द्विचक्रं बाणविक्षतम् ।  
रणरामाभिधं ज्ञेयं शरतूणसमन्वितम् ॥ ६४ ॥  
मध्यमं सप्तचक्रञ्च छत्रभूषणभूषितम् ।  
राजराजेश्वरं ज्ञेयं राजसम्पत्प्रदं नृणाम् ॥ ६५ ॥  
द्विसप्तचक्रं स्थूलं च नवनीरदसुप्रभम् ।  
अनन्ताख्यं च विज्ञेयं चतुर्वर्गफलप्रदम् ॥ ६६ ॥  
चक्राकारं द्विचक्रं च सश्रीकं जलदप्रभम् ।  
सगोष्पदं मध्यमं च विज्ञेयं मधुसूदनम् ॥ ६७ ॥  
सुदर्शनं चैकचक्रं गुप्तचक्रं गदाधरम् ।  
द्विचक्रं हयवक्त्राभं हयग्रीवं प्रकीर्तितम् ॥ ६८ ॥  
अतीव विस्तृतास्यं च द्विचक्रं विकटं सति ।  
नरसिंहं सुविज्ञेयं सद्यो वैराग्यदं नृणाम् ॥ ६९ ॥  
द्विचक्रं विस्तृतास्यं च वनमालासमन्वितम् ।  
लक्ष्मीनृसिंहं विज्ञेयं गृहिणां च सुखप्रदम् ॥ ७० ॥  
द्वारदेशे द्विचक्रं च सश्रीकं च समं स्फुटम् ।  
वासुदेवं तु विज्ञेयं सर्वकामफलप्रदम् ॥ ७१ ॥  
प्रद्युम्नं सूक्ष्मचक्रं च नवीननीरदप्रभम् ।  
सुषिरच्छिद्रबहुलं गृहिणा च सुखप्रदम् ॥ ७२ ॥  
द्वे चक्रे चैकलग्ने च पृष्ठं यत्र तु पुष्कलम् ।  
सङ्‌कर्षणं सुविज्ञेयं सुखदं गृहिणां सदा ॥ ७३ ॥  
अनिरुद्धं तु पीताभं वर्तुलं चातिशोभनम् ।  
सुखप्रदं गृहस्थानां प्रवदन्ति मनीषिणः ॥ ७४ ॥  
शालग्रामशिला यत्र तत्र सन्निहितो हरिः ।  
तत्रैव लक्ष्मीर्वसति सर्वतीर्थसमन्विता ॥ ७५ ॥  
यानि कानि च पापानि ब्रह्महत्यादिकानि च ।  
तानि सर्वाणि नश्यन्ति शालग्रामशिलार्चनात् ॥ ७६ ॥  
छत्राकारे भवेद्‌राज्यं वर्तुले च महाश्रियः ।  
दुःखञ्च शकटाकारे शूलाग्रे मरणं ध्रुवम् ॥ ७७ ॥  
विकृतास्ये च दारिद्र्यं पिङ्‌गले हानिरेव च ।  
भग्नचक्रे भवेद्व्याधिर्विदीर्णे मरणं ध्रुवम् ॥ ७८ ॥  
व्रतं दानं प्रतिष्ठा च श्राद्धं च देवपूजनम् ।  
शालग्रामस्य सान्निध्यात्प्रशस्तं तद्भवेदिति ॥ ७९ ॥  
स स्नातः सर्वतीर्थेषु सर्वयज्ञेषु दीक्षितः ।  
सर्वयज्ञेषु तीर्थेषु व्रतेषु च तपःसु च ॥ ८० ॥  
पाठे चतुर्णां वेदानां तपसां करणे सति ।  
तत्पुण्यं लभते नूनं शालग्रामशिलार्चनात् ॥ ८१ ॥  
(शालग्रामशिलातोयैर्योऽभिषेकं सदा चरेत् ।  
सर्वदानेषु यत्पुण्यं प्रदक्षिणं भुवो यथा ॥) ॥  
शालग्रामशिलातोयं नित्यं भुङ्‌क्ते च यो नरः ।  
सुरेप्सितं प्रसादं च लभते नात्र संशयः ॥ ८२ ॥  
तस्य स्पर्शं च वाञ्छन्ति तीर्थानि निखिलानि च ।  
जीवन्मुक्तो महापूतोऽप्यन्ते याति हरेः पदम् ॥ ८३ ॥  
तत्रैव हरिणा सार्धमसङ्ख्यं प्राकृतं लयम् ।  
यास्यत्येव हि दास्ये च नियुक्तो दास्यकर्मणि ॥ ८४ ॥  
यानि कानि च पापानि ब्रह्महत्यासमानि च ।  
तं दृष्ट्वा च पलायन्ते वैनतेयादिवोरगाः ॥ ८५ ॥  
तत्पादरजसा देवी सद्यःपूता वसुन्धरा ।  
पुंसां लक्षं तत्पितॄणां निस्तरेत्तस्य जन्मतः ॥ ८६ ॥  
शालग्रामशिलातोयं मृत्युकाले च यो लभेत् ।  
सर्वपापविनिर्मुक्तो विष्णुलोकं स गच्छति ॥ ८७ ॥  
निर्वाणमुक्तिं लभते कर्मभोगात्प्रमुच्यते ।  
विष्णोः पदे प्रलीनश्च भविष्यति न संशयः ॥ ८८ ॥  
शालग्रामशिलां धृत्वा मिथ्यावाक्यं वदेत्तु यः ।  
स याति कुम्भीपाके च यावद्वै ब्रह्मणो वयः ॥ ८९ ॥  
शालग्रामशिलां धृत्वा स्वीकारं यो न पालयेत् ।  
स प्रयात्यसिपत्रं च लक्षमन्वन्तरावधि ॥ ९० ॥  
तुलसीपत्रविच्छेदं शालग्रामे करोति यः ।  
तस्य जन्मान्तरे कान्ते स्त्रीविच्छेदो भविष्यति ॥ ९१ ॥  
तुलसीपत्रविच्छेदं शङ्‌खे यो हि करोति च ।  
भार्याहीनो भवेत्सोऽपि रोगी च सप्तजन्मसु ॥ ९२ ॥  
शालग्रामं च तुलसीं शङ्‌खं चैकत्र एव च ।  
यो रक्षति महाज्ञानी स भवेच्छ्रीहरेः प्रियः ॥ ९३ ॥  
सकृदेव हि यो यस्यां वीर्याधानं करोति च ।  
तद्विच्छेदे तस्य दुःखं भवेदेव परस्परम् ॥ ९४ ॥  
त्वं प्रिया शङ्‌खचूडस्य चैकमन्वन्तरावधि ।  
शङ्‌खेन सार्धं त्वद्भेदः केवलं दुःखदस्तथा ॥ ९५ ॥  
इत्युक्त्वा श्रीहरिस्तां च विरराम च नारद ।  
सा च देहं परित्यज्य दिव्यरूपं विधाय च ॥ ९६ ॥  
यथा श्रीश्च तथा सा चाप्युवास हरिवक्षसि ।  
स जगाम तया सार्धं वैकुण्ठं कमलापतिः ॥ ९७ ॥  
लक्ष्मीः सरस्वती गङ्‌गा तुलसी चापि नारद ।  
हरेः प्रियाश्चतस्रश्च बभूवुरीश्वरस्य च ॥ ९८ ॥  
सद्यस्तद्देहजाता च बभूव गण्डकी नदी ।  
ईश्वरः सोऽपि शैलश्च तत्तीरे पुण्यदो नृणाम् ॥ ९९ ॥  
कुर्वन्ति तत्र कीटाश्च शिलां बहुविधां मुने ।  
जले पतन्ति या याश्च फलदास्ताश्च निश्चितम् ॥ १०० ॥  
स्थलस्थाः पिङ्‌गला ज्ञेयाश्चोपतापाद्रवेरिति ।  
इत्येवं कथितं सर्वं किं भूयः श्रोतुमिच्छसि ॥ १०१ ॥  
इति श्रीमद्देवीभागवते महापुराणेऽष्टादशसाहस्र्या  
संहितायां नवमस्कन्धे नारायणनारदसंवादे तुलसीमाहात्म्येन  
सह शालग्राममहत्त्ववर्णनं नाम चतुर्विंशोऽध्यायः ॥ २४ ॥
