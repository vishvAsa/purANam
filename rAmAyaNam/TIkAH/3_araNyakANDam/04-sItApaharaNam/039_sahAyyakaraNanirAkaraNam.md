+++
title = "०३९ सहाय्यकरणनिराकरणम्"
title_english = "039 Maareecha further advises Ravana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-039-Sahayya_Karana_Nirakaranam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/039_sahAyyakaraNanirAkaraNam.md">
<details><summary><h3>IITK ...{Loading}...</h3></summary>

Maricha describes his escape to Dandaka forest -- advises Ravana against
the idea of encountering Rama.



#### श्लोकः
##### मूलम्
एवमस्मि तदा मुक्तः कथञ्चित्तेन संयुगे।  
इदानीमपि यद्वृत्तं तच्छृणुष्व निरुत्तरम्॥3.39.1॥

##### शब्दार्थः
तदा then, तेन by him, संयुगे in the combat, कथञ्चित् somehow , एवम् in that way, मुक्तः अस्मि I was released, इदानीमपि recently also, यत् whatever, वृत्तम् has taken place, तत् that, निरुत्तरम् without any reply, शृणुष्व listen to it.

##### आङ्ग्लानुवादः
I was somehow saved by him this way in the combat.Listen without any reply to what has taken place recently.



#### श्लोकः
##### मूलम्
राक्षसाभ्यामहं द्वाभ्यामनिर्विण्णस्तथा कृतः।  
सहितो मृगरूपाभ्यां प्रविष्टो दण्डकावनम्॥3.39.2॥

##### शब्दार्थः
तथाकृतः having done so, अनिर्विण्णः unworried, अहम् I, मृगरूपाभ्याम् in the form of deer, द्वाभ्याम् by two, राक्षसाभ्याम् by demons, सहितः accompanied by, दण्डकावनम् forest of Dandaka, प्रविष्टः entered.

##### आङ्ग्लानुवादः
Having done so, I picked up courage and entered Dandaka forest, accompanied by the two other demons in the form of deer .



#### श्लोकः
##### मूलम्
दीप्तजिह्वो महाकायस्तीक्ष्णदंष्ट्रो महाबलः।  
व्यचरं दण्डकारण्यं मांसभक्षो महामृगः॥3.39.3॥

##### शब्दार्थः
दीप्तजिह्वः flaming red tongue, महाकायः big body, तीक्ष्णदंष्ट्रः sharp teeth, महाबलः very strong , मांसभक्षः feeding on flesh, महामृगः a huge animal, दण्डकारण्यम् Dandaka forest, व्यचरम् wandered.

##### आङ्ग्लानुवादः
I wandered in Dandaka forest in the form of a huge animal with a big and strong body, a flaming red tongue and sharp teeth feeding on flesh.



#### श्लोकः
##### मूलम्
अग्निहोत्रेषु तीर्थेषु चैत्यवृक्षेषु रावण।  
अत्यन्तघोरो व्यचरं तापसान्सम्प्रधर्षयन्॥3.39.4॥

##### शब्दार्थः
रावण Ravana, अत्यन्तघोरः very dreadful , अग्निहोत्रेषु at the sacrificial sites, तीर्थेषु at sacred rivers, चैत्यवृक्षेषु alter at the root of fig trees in sacred places, तापसान् ascetics, सम्प्रधर्षयन् torturing, व्यचरम् I wandered.

##### आङ्ग्लानुवादः
O Ravana, assuming a very dreadful form, I wandered about sacrificial spots, sacred places, river banks, under huge trees planted at quadranglestorturing the ascetics.



#### श्लोकः
##### मूलम्
निहत्य दण्डकारण्ये तापसान्धर्मचारिणः।  
रुधिराणि पिबंस्तेषां तथा मांसानि भक्षयन्॥3.39.5॥

##### शब्दार्थः
दण्डकारण्ये in the Dandaka forest, धर्मचारिणः following righteousness, तापसान् ascetics, निहत्य after slaying, तेषाम् their, रुधिराणि  blood, पिबन् drinking, तथा likewise, मांसानि flesh, भक्षयन् eating.

##### आङ्ग्लानुवादः
I wandered  about the Dandaka forest slaying righteous ascetics, drinking their blood and eating their flesh.



#### श्लोकः
##### मूलम्
ऋषिमांसाशनः क्रूरस्त्रासयन्वनगोचरान्।  
तथा रुधिरमत्तोऽहं विचरन्धर्मदूषकः॥3.39.6॥

##### शब्दार्थः
अहम् I, ऋषिमांसाशनः eater of the flesh of ascetics, क्रूरः cruel, वनगोचरान् roamers of the forest, त्रासयन् while frightening, तथा likewise, रुधिरमत्तः intoxicated with their blood, धर्मदूषकः harming the righteous, विचरन् wandered.

##### आङ्ग्लानुवादः
While thus roaming, I harmed the wanderers of the forest. Intoxicated with their blood  
I used to frighten the righteous.



#### श्लोकः
##### मूलम्
आसादयं तदा रामं तापसं धर्मचारिणम्।  
वैदेहीं च महाभागां लक्ष्मणं च महारथम्॥3.39.7॥

##### शब्दार्थः
तदा then, धर्मचारिणम् the followers of the righteous path, तापसम् ascetic, रामम् Rama, महाभागाम् venerable lady, वैदेहीं च Vaidehi too, महारथम् great  warrior, लक्ष्मणं च and Lakshmana, आसादयम् I encountered.

##### आङ्ग्लानुवादः
I encountered again the righteous Rama who was in the form of an ascetic, with venerable Sita and the great warrior Lakshmana.



#### श्लोकः
##### मूलम्
तापसं नियताहारं सर्वभूतहिते रतम्।  
सोऽहं वनगतं रामं परिभूय महाबलम्॥3.39.8॥  
तापसोऽयमिति ज्ञात्वा पूर्ववैरमनुस्मरन्।  
अभ्यधावं हि संक्रुद्धस्तीक्ष्ण शृङ्गो मृगाकृतिः॥3.39.9॥  
जिघांसुरकृतप्रज्ञस्तं प्रहारमनुस्मरन्।

##### शब्दार्थः
मृगाकृतिः in the form of a deer, तीक्ष्णशृङ्गः pointed horns, सः अहम् that me, पूर्ववैरम् earlier hostility, अनुस्मरन् remembering, तापसम् ascetic, नियताहारम् with restricted food, सर्वभूतहिते wellwisher of all beings, रतम् engaged, महाबलम् very strong, वनगतम् came to the forest, रामम् Rama, अयम् this, तापसः an ascetic, इति thus thinking, परिभूय disregarding, तं प्रहारम्  his blow in the past, अनुस्मरन् remembering, जिघांसुः with an intention of killing, सङ्कृद्धः very angry, अभ्यधावम् ran towards him.

##### आङ्ग्लानुवादः
Although Rama was very strong, he was living on restricted diet, engaged in the welfare of all beings. Treating him as a mere ascetic living in the forest, remembering my past hostility with him and disregarding his (fatal) blow, I ran towards him angrily, assuming the form of a sharphorned animal with an intention to kill him.



#### श्लोकः
##### मूलम्
तेन मुक्तास्त्रयो बाणाश्शिताश्शत्रुनिबर्हणाः॥3.39.10॥  
विकृष्य बलवच्चापं सुपर्णानिलनिस्स्वनाः।

##### शब्दार्थः
तेन by him, चापम् bow, बलवत् might, विकृष्य having drawn, शत्रुनिबर्हणाः slayers of enemies, शिताः sharp, सुपर्णानिलनिस्वनाः whizzing like Garuda or the wind, त्रयः three, बाणाः darts, मुक्ताः released.

##### आङ्ग्लानुवादः
His mighty bow drawn, Rama released three sharp darts that came whizzing like Garuda or the wind. They could destroy the enemy.



#### श्लोकः
##### मूलम्
ते बाणा वज्रसङ्काशास्सुमुक्ता रक्तभोजनाः।  
आजग्मुस्सहितास्सर्वे त्रयस्सन्नतपर्वणः॥3.39.11॥

##### शब्दार्थः
वज्रसङ्काशाः  like the thunderbolt, रक्तभोजनाः  which feed on blood, सन्नतपर्वणः with strong joints, सर्वे all, ते त्रयः बाणाः the three darts, सुमुक्ताः welltargetted, सहिताः together, आजग्मुः came at once.

##### आङ्ग्लानुवादः
All the three tightly jointed, welltargetted darts, strong as thunderbolt, and which could feed on blood came together all at once.



#### श्लोकः
##### मूलम्
पराक्रमज्ञो रामस्य शठो दृष्टभयः पुरा।  
समुद्भान्तस्ततोमुक्तस्तावुभौ राक्षसौ हतौ॥3.39.12॥

##### शब्दार्थः
रामस्य Rama's, शठः deceitful, पुरा earlier, दृष्टभयः having seen that fearful, पराक्रमज्ञः  knower of his prowess, समुद्भ्रान्तः in a bewildered state, ततः then, मुक्तः let away, तौ two others, राक्षसौ two demons, उभौ both, हतौ were killed.

##### आङ्ग्लानुवादः
Having known Rama's prowess earlier and experienced tremendous fear, I ran away in a bewildered state as I was deceitful. The other two demons (who had accompanied me) succumbed.



#### श्लोकः
##### मूलम्
शरेण मुक्तो रामस्य कथञ्चित्प्राप्य जीवितम्।  
इह प्रव्राजितो युक्तस्तापसोऽहं समाहितः॥3.39.13॥

##### शब्दार्थः
अहम् I, रामस्य Rama's, शरेण by the darts, कथञ्चित् somehow, मुक्तः escaped, जीवितम् life, प्राप्य having attained, युक्तः engaged in, समाहितः composed state, तापसः an ascetic, इह here, प्रव्राजितः have started living the life of a recluse.

##### आङ्ग्लानुवादः
With my escape from Rama's darts I somehow got a fresh lease of life. Now I am composed. I have started living the life of a recluse here. I have turned an ascetic.



#### श्लोकः
##### मूलम्
वृक्षे वृक्षे च पश्यामि चीरकृष्णाजिनाम्बरम्।  
गृहीतधनुषं रामं पाशहस्तमिवान्तकम्॥3.39.14॥

##### शब्दार्थः
चीरकृष्णाजिनाम्बरम् clad in bark and deerskin, गृहीतधनुषम् holding the bow, पाशहस्तम् having  a noose in hand, अन्तकमिव like the god of death, रामम् Rama, वृक्षे वृक्षे in every tree, पश्यामि I see.

##### आङ्ग्लानुवादः
I see Rama in every tree, clad in bark and deerskin, wielding the bow, holding a noose in hand like the god of death.



#### श्लोकः
##### मूलम्
अपि रामसहस्राणि भीतः पश्यामि रावण।  
रामभूतमिदं सर्वमरण्यं प्रतिभाति मे॥3.39.15॥

##### शब्दार्थः
रावण Ravana, भीतः fearful, रामसहस्राण्यपि thousands of Ramas, पश्यामि I see, इदम् this, सर्वम् all over, अरण्यम् forest, रामभूतम् filled with Rama, मे to me, प्रतिभाति appears.

##### आङ्ग्लानुवादः
O Ravana I see in my fear thousands of Ramas. The entire forest appears to me as though filled with Rama.



#### श्लोकः
##### मूलम्
राममेव हि पश्यामि रहिते राक्षसाधिप।  
दृष्ट्वा स्वप्नगतं राममुद्भ्रमामि विचेतनः॥3.39.16॥

##### शब्दार्थः
राक्षसाधिप O king of the demons, रहिते in a solitary state, राममेव only Rama, पश्यामि I see, स्वप्नगतम् even in my dreams, रामम् Rama, दृष्ट्वा after seeing, विचेतनः senseless, उद्भ्रमामि I am bewildered.

##### आङ्ग्लानुवादः
O king of the demons  I see only Rama even in solitude. When I see him in a dream  I lose my senses in a state of bewilderment.



#### श्लोकः
##### मूलम्
रकारादीनि नामानि रामत्रस्तस्य रावण।  
रत्नानि च रथाश्चैव त्रासं संजनयन्ति मे॥3.39.17॥

##### शब्दार्थः
रावण Ravana, रामत्रस्तस्य for one frightened by Rama, मे to, me, रकारादीनि नामानि names beginning with 'Ra', रत्नानि gems, रथाश्चैव chariots also, त्रासम् fear, सञ्जनयन्ति create in me.

##### आङ्ग्लानुवादः
O Ravana, every name beginning with the letter 'Ra', such as Ratna (gems), Ratha (chariot), etc. strike terror in me.



#### श्लोकः
##### मूलम्
अहं तस्य प्रभावज्ञो न युद्धं तेन ते क्षमम्।  
बलिं वा नमुचिं वापि हन्याद्धि रघुनन्दनः॥3.39.18॥

##### शब्दार्थः
अहम् I, तस्य his, प्रभावज्ञः knower of his power, ते to you, तेन with him, युद्धम् war, क्षमम्  proper, न not, रघुनन्दनः delight of the Raghu dynasty (Rama), बलिं वा Bali or, नमुचिं वापि even Namuchi, हन्याद्धि can slay.

##### आङ्ग्लानुवादः
I know his power.It is not proper to wage a war with him. Rama, delight of the Raghu dynasty, can slay even Bali or Namuchi.



#### श्लोकः
##### मूलम्
रणे रामेण युद्ध्यस्व क्षमां वा कुरु राक्षस ।  
न ते रामकथा कार्या यदि मां द्रष्टुमिच्छसि ॥3.39.19 ॥

##### शब्दार्थः
Missing

##### आङ्ग्लानुवादः
Missing



#### श्लोकः
##### मूलम्
बहवस्साधवो लोके युक्ता धर्ममनुष्ठिताः।  
परेषामपराधेन विनष्ठास्सपरिच्छदाः॥3.39.20॥

##### शब्दार्थः
लोके in the world, युक्ताः absorbed in, धर्मम् righteous ways, अनुष्ठिताः followers, बहवः many, साधवः pious people, परेषाम् of others, अपराधेन by their mistake, सपरिच्छदाः along with all  
their followers, विनष्टाः are destroyed.

##### आङ्ग्लानुवादः
There were many pious men in this world who practise yoga and dharma .They have been destroyed along with their retinue due to mistakes committed by others.



#### श्लोकः
##### मूलम्
सोऽऽहं तवापराधेन विनश्येयं निशाचर।  
कुरु यत्ते क्षमं तत्त्वमहं त्वा नानुयामि ह॥3.39.21॥

##### शब्दार्थः
निशाचर O demon, सः अहम् that I, तव अपराधेन by your mistake, विनश्येयम् I will be ruined, ते to you, यत् whatever, क्षमम् appropriate, तत् that, त्वम् you, कुरु you may do, अहम् I, त्वा you, न अनुयामि ह will not follow.

##### आङ्ग्लानुवादः
O demon   As such, I will perish due to your offence. You may do anything you deem appropriate. I will not follow you.



#### श्लोकः
##### मूलम्
रामश्च हि महातेजा महासत्त्वो महाबलः॥3.39.22॥  
अपि राक्षसलोकस्य न भवेदन्तकोऽपि सः।

##### शब्दार्थः
रामश्च Rama also, महातेजाः brilliant, महासत्त्वः very powerful, महाबलः very strong, सः he, राक्षसलोकस्य for the community of demons, अन्तकः god of death, न भवेदपि not be.

##### आङ्ग्लानुवादः
Rama is brilliant, powerful and strong. I hope he will not be the god of death for the world of demons.



#### श्लोकः
##### मूलम्
यदि शूर्पणखाहेतोर्जनस्थानगतः खरः॥3.39.23॥  
अतिवृत्तो हतः पूर्वं रामेणाक्लिष्टकर्मणा।  
अत्र ब्रूहि यथातत्त्वं को रामस्य व्यतिक्रमः॥3.39.24॥

##### शब्दार्थः
जनस्थानगतः staying at Janasthana, खरः Khara, शूर्पणखाहेतोः for the sake of Surpanakha, पूर्वम् earlier, अतिवृत्तः a person who exceeded his limits, अक्लिष्टकर्मणा by one who can accomplish a work easily, रामेण by Rama, हतः slain, यदि if, अत्र here, रामस्य Rama's,  
व्यतिक्रमः violation, कः what, यथातत्त्वम् truly, ब्रूहि tell me.

##### आङ्ग्लानुवादः
For the sake of Surpanakha, Khara of Janasthana committed excesses and got killed by Rama who can accomplish things with ease.Tell me truly if Rama did violate anything here.



#### श्लोकः
##### मूलम्
इदं वचो बन्धुहितार्थिनामया यथोच्यमानं यदि नाभिपत्स्यसे।  
सबान्धवस्त्यक्ष्यसि जीवितं रणे हतोऽऽद्य रामेण शरैरजिह्मगैः॥3.39.25॥

##### शब्दार्थः
बन्धुहितार्थिना one seeking the welfare of relations, मया by myself, उच्यमानम् being spoken, वचः word, यथा as, न no, अभिपत्यसे यदि you do not follow, सबान्धवः with all relations, अद्य now, रामेण by Rama, अजिह्मगैः that which moves straight, शरैः with darts, हतः you are  slayed, रणे in war, जीवितम् life, त्यक्षयसि you will give up.

##### आङ्ग्लानुवादः
If you do not follow my advice given for the welfare of our kith and kin, O Ravana, you are killed today. With your relations you will succumb to his straightmoving arrows.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे एकोनचत्वारिंशस्सर्गः॥  
Thus ends the thirtyninth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/039_sahAyyakaraNanirAkaraNam.md">
<details><summary><h3>भूषणम् ...{Loading}...</h3></summary>



एवमस्मि तदा मुक्तः कथञ्चित्तेन संयुगे ।  

इदानीमपि यद्वृतं तच्छृणुष्व निरुत्तरम्  ॥  ३।३९।१  ॥   

अपराधविहीनेषु नापराधं करोति यः । दयालुं सर्वभूतेषु तमहं राममाश्रये  ॥ 
एवमित्यादि । इदानीमपि । यद्वृत्तं मद्विषयमभूत् तत् निरुत्तरं शृणुष्व
मध्ये वाक्याविच्छेदाकरणेन शृण्वित्यर्थः । यदुत्तरमिति पाठे
यत्सर्वान्तोत्तरं तदतिरिक्तासाध्यं तदपि शृण्वित्यर्थः  ॥  ३।३९।१  ॥   

  

राक्षसाभ्यामहं द्वाभ्यामनिर्विण्णस्तथा कृतः ।  

सहितो मृगरूपाभ्यां प्रविष्टो दण्डकावनम्  ॥  ३।३९।२  ॥   

राक्षसाभ्यामिति । तथाकृतः उक्तरीत्या प्राणसङ्कटं प्रापितो ऽपि ।
अनिर्विण्णः निर्वेदरहितः,  

निर्वेदो निष्फलत्वधीः । अप्राप्ततद्विषयप्रवृत्तिवैराग्य इत्यर्थः  ॥ 
३।३९।२  ॥   

  

दीप्तजिह्वो महाकायस्तीक्ष्णदंष्ट्रो महाबलः ।  

व्यचरं दण्डकारण्यं मांसभक्षो महामृगः  ॥  ३।३९।३  ॥   

अग्निहोत्रेषु तीर्थेषु चैत्यवृक्षेषु रावण ।  

अत्यन्तघोरो व्यचरं तापसान् सम्प्रधर्षयन्  ॥  ३।३९।४  ॥   

निहत्य दण्डकारण्ये तापसान् धर्मचारिणः ।  

रुधिराणि पिबंस्तेषां तथा मांसानि भक्षयन्  ॥  ३।३९।५  ॥   

ऋषिमांसाशनः क्रूरस्त्रासयन् वनगोचरान् ।  

तथा रुधिरमत्तोहं विचरन् धर्मदूषकः  ॥  ३।३९।६  ॥   

आसादयं तदा रामं तापसं धर्मचारिणम् ।  

वैदेहीं च महाभागां लक्ष्मणं च महारथम्  ॥  ३।३९।७  ॥   

दीप्तजिह्वा इत्यादिविशेषणत्रयेण निरपेक्षहननसाधनभूयस्त्वं विवक्ष्यते  ॥ 
३।३९।३७  ॥   

  

तापसं नियताहारं सर्वभूतहिते रतम् ।  

सो ऽहं वनगतं रामं परिभूय महाबलम्  ॥  ३।३९।८  ॥   

तापसो ऽयमिति ज्ञात्वा पूर्ववैरमनुस्मरन् ।  

अभ्यधावं हि सङ्क्रुद्धस्तीक्ष्णशृङ्गो मृगाकृतिः  ॥  ३।३९।९  ॥   

जिघांसुरकृतप्रज्ञस्तं प्रहारमनुस्मरन् ।  

तेन मुक्तास्त्रयो बाणाः शिताः शत्रुनिबर्हणाः ।  

विकृष्य बलवच्चापं सुपर्णानिलनिस्वनाः  ॥  ३।३९।१०  ॥   

रामपराक्रमं जानन्नपि कथं तत्परिभवायोद्युक्त इत्यत्राह तापसो ऽयमिति ।
ज्ञात्वेति तापसत्वादहिंसापरेण भवितव्यमिति विश्वस्येत्यर्थः ।
एवंविधदुर्व्यापारप्रयोजकं वैरस्मरणम् अकृता अप्रवर्तिता प्रज्ञा
बुद्धिर्यस्य सः  ॥  ३।३९।८१०  ॥   

  

ते बाणा वज्रसङ्काशाः सुमुक्ता रक्तभोजनाः ।  

आजुग्मुः सहिताः सर्वे त्रयः सन्नतपर्वणः  ॥  ३।३९।११  ॥   

सर्वे इति प्रयोगयौगपद्यार्थमुक्तम् । सन्नतपर्वणः सन्नतपर्वाणः  ॥  ३।३९।११
 ॥   

  

पराक्रमज्ञो रामस्य शरो दृष्टभयः पुरा ।  

समुद्भ्रान्तस्ततो मुक्तस्तावुभौ राक्षसौ हतौ  ॥  ३।३९।१२  ॥   

दृष्टं भयं येन करणेन स दृष्टभयः । उद्भ्रान्तः पलाय्य गतः । मुक्त इति
पलायितेषु रामशराप्रवृत्तेरिति भावः । रामस्येति पदं काकाक्षिन्यायात्
पूर्वोत्तरपदयोरन्वेति । यतः मया रामस्य शरः पुरा दृष्टभयः ततः रामस्य
पराक्रमज्ञो ऽहं समुद्भ्रान्तः सन् मुक्तः । रामपराक्रमाज्ञौ तावुभौ
राक्षसौ तु हतावित्यन्वयः  ॥  ३।३९।१२  ॥   

  

शरेण मुक्तो रामस्य कथञ्चित्प्राप्य जीवितम् ।  

इह प्रव्राजितो युक्तस्तापसो ऽहं समाहितः  ॥  ३।३९।१३  ॥   

प्रव्राजितः कृतसकलदुर्वृत्तपरित्याग इत्यर्थः । युक्तः उचिताचरणः । तापसः
तपोनिष्ठः । समाहितः नियतमनस्कः  ॥  ३।३९।१३  ॥   

  

वृक्षे वृक्षे च पश्यामि चीरकृष्णाजिनाम्बरम् ।  

गृहीतधनुषं रामं पाशहस्तमिवान्तकम्  ॥  ३।३९।१४  ॥   

वृक्षे वृक्षे इति । "हृदयान्नापयातो ऽसि दिक्षु सर्वासु दृश्यसे ।"
"रामभूतं जगदभूद्रामे राज्यं प्रशासति ।" इत्यादाविव
शोकरागभयादिजनितनिरन्तरसन्तन्यमानचिन्तासक्तस्य साक्षात्कारोपपत्तिः ।
भयस्योत्तरोत्तरभूमिकाभिप्रायेण दर्शनस्याप्युत्तरोत्तरदशेत्यनुसन्धेयम्  ॥ 
३।३९।१४  ॥   

  

अपि रामसहस्राणि भूतः पश्यामि रावण ।  

रामभूतमिदं सर्वमरण्यं प्रतिभाति मे  ॥  ३।३९।१५  ॥   

एकस्यैव रामस्य प्रतिवृक्षं गत्वा गत्वा दृश्यमानत्वमुच्यत इति भ्रमं
वारयति अपीति । न केवलं प्रतिवृक्षं किन्तु सर्वत्र प्रदेश इत्याह
रामभूतमिति  ॥  ३।३९।१५  ॥   

  

राममेव हि पश्यामि रहिते राक्षसाधिप ।  

दृष्ट्वा स्वप्नगतं राममुद्भ्रमामि विचेतनः  ॥  ३।३९।१६  ॥   

नेदं रामस्य मायाकृतमित्याह राममेवेति । रहिते रामरहिते प्रदेशे । न केवलं
जाग्रद्दशायामेव प्रतीतो ऽयं किन्तु स्वप्नदशायामपीत्याह दृष्ट्वेति ।
उद्भ्रमामि भ्रान्तं प्रलापं करोमीत्यर्थः  ॥  ३।३९।१६  ॥   

  

रकारादीनि नामानि रामत्रस्तस्य रावण ।  

रत्नानि च रथाश्चैव त्रासं सञ्जनयन्ति मे  ॥  ३।३९।१७  ॥   

अहं तस्य प्रभावज्ञो न युद्धं तेन ते क्षमम् ।  

बलिं वा नमुचिं वापि हन्याद्धि रघुनन्दनः  ॥  ३।३९।१८  ॥   

न केवलं दर्शनदशायां भीतिकार्यम्, श्रवणदशायामपीत्याह रकारादीनीति ।
कारप्रत्ययश्छान्दसः । रेफादीनि यानि रत्नादीनि नामानि
तेषामाद्याक्षरोच्चारणे राममेवायमब्रवीदिति त्रासो जायते ।
द्वितीयाक्षरोच्चारणे शनैः स निवर्तत इति भावः  ॥  ३।३९।१७,१८  ॥   

  

रणे रामेण युद्ध्यस्व क्षमां वा कुरु राक्षस ।  

न ते रामकथा कार्या यदि मां द्रष्टुमिच्छसि  ॥  ३।३९।१९  ॥   

यदि वैरनिर्यातनं कर्तुमिच्छसि तदा रामेण रणे युद्ध्यस्व । यद्वा क्षमां
कुरु खरादिवधं सहस्व सर्वथा चौरव्यापारो न कर्तव्य इति भावः । हितं चाह न त
इति । रामकथा रामप्रसङ्गो ऽपि । ते त्वया न कार्या यदि मां द्रष्टुमिच्छसि
जीवितुमिच्छसीत्यर्थः  ॥  ३।३९।१९  ॥   

  

बहवः साधवो लोके युक्ता धर्ममनुष्ठिताः ।  

परेषामपराधेन विनष्टाः सपरिच्छदाः  ॥  ३।३९।२०  ॥   

लोकन्यायमाह बहव इति । युक्ताः सम्यगाचाराः धर्मम् अनुष्ठिताः
अनुष्ठितवन्तः साधवो ऽपि परेषामपराधेन विनष्टाः असत्संसर्गदोषेणेत्यर्थः  ॥ 
३।३९।२०  ॥   

  

सो ऽहं तवापराधेन विनश्येयं निशाचर ।  

कुरु यत्ते क्षमं तत्त्वमहं त्वा नानुयामि ह  ॥  ३।३९।२१  ॥   

सामान्यन्यायं स्वविषये दर्शयति सो ऽहमिति । सो ऽहं साधुभूतो ऽहम् । यत्ते
क्षमं यत्त्वया कर्तुं शक्यं तत् त्वमेव कुरु । अहं त्वा त्वां नानुयामि
अनर्थस्य निश्चितत्वादित्यर्थः  ॥  ३।३९।२१  ॥   

  

रामश्च हि महातेजा महासत्त्वो महाबलः ।  

अपि राक्षसलोकस्य न भवेदन्तको ऽपि सः  ॥  ३।३९।२२  ॥   

तत्र हेतुमाह रामश्च हीति । हिः प्रसिद्धौ । अपिः कामचारकरणे "अपिः
सम्भावनाप्रश्नशङ्कागर्हासमु़च्चये । तथा युक्तपदार्थेषु कामचारप्रियासु च"
इति विश्वः । द्वितीयो ऽपिशब्दः अवधारणे  ॥  ३।३९।२२  ॥   

  

यदि शूर्पणखाहेतोर्जनस्थानगतः खरः ।  

अतिवृत्तो हतः पूर्वं रामेणाक्लिष्टकर्मणा  ॥  ३।३९।२३  ॥   

अत्र ब्रूबि यथातत्त्वं को रामस्य व्यतिक्रमः  ॥  ३।३९।२४  ॥   

खरवधेन नाग्रहः कार्य इत्याह यदीति । सीतापरिभवकरणेन शूर्पणखा विरूपिता
खरश्चातिवृत्तो रामस्योपरि गत्वा प्रहारोद्युक्तो रामेण हतः अत्र रामस्य
व्यतिक्रमः कः? न कोपीत्यर्थः  ॥  ३।३९।२३,२४  ॥   

  

इदं वचो बन्धुहितार्थिना मया यथोच्यमानं यदि नाभिपत्स्यसे ।  

सबान्धवस्त्यक्ष्यसि जीवितं रणे हतो ऽद्य रामेण शरैरजिह्मगैः  ॥  ३।३९।२५
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
एकोनचत्वारिंशः सर्गः  ॥  ३९  ॥   

अवश्यं वक्तव्यमर्थं पुनर्निष्कृष्य दर्शयति इदमिति । यथोच्यमानं परमार्थत
उच्यमानम् । नाभिपत्स्यसे नाङ्गीकरोषि  ॥  ३।३९।२५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकोनचत्वारिंशः सर्गः  ॥  ३९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/039_sahAyyakaraNanirAkaraNam.md">
<details><summary><h3>शिरोमणी ...{Loading}...</h3></summary>



रामवीर्यं वर्णयितुं मारीचः स्ववृत्तान्तरमाह--एवमित्यादिभिः ।
एवमुक्तप्रकारेण तेन रामेण कथंचिन्मुक्तो यत् यत्नवान् यो ऽहमस्मि तस्य मे
उत्तरं लोकविलक्षणं यद्वृत्तं तच्छृणुष्व अहं वच्मीत्यर्थः  ॥  ३।३९।१  ॥   

  

तद्वचनाकारमाह--राक्षसाभ्यामिति । तथा कृतः प्राप्तरामशरप्रक्षेपो ऽप्यहम्
अनिर्विण्णः रामयुद्धेष्वप्राप्तवैराग्यः सन् मृगरूपाभ्यां द्वाभ्यां
राक्षसाभ्यां सहितो मृगरूपो ऽहं दण्डकावनं प्रविष्टः । महामृग
इत्युत्तरग्रन्थस्वारस्यात् मृगरूपाभ्यामिति
विभक्तिवचनविपरिणामेनान्यत्राप्यन्वेति  ॥  ३।३९।२  ॥   

  

दीप्तेति । दीप्तजिह्वत्वादिविशिष्टो ऽहं दण्डकारण्यं व्यचरम्  ॥  ३।३९।३
 ॥   

  

अग्नीति । अत्यन्तघोरो ऽहं तापसान् प्रधर्षयन् सन् अग्निहोत्रादिषु व्यचरम्
 ॥  ३।३९।४  ॥   

  

निहत्येति । तापसान् निहत्य तेषां रुधिराणि पिबन् मांसानि भक्षयंश्च अत एव
वनगोचरान् त्रासयन् ऋषिमांसाशनः ऋषिमांसभक्षकः रुधिरप्रमत्तो ऽहं दण्डकावनं
व्यचरम् । श्लोकद्वयमेकान्वयि ३९।५६  ॥   

तदेति । तदा तस्मिन् काले धर्मदूषको ऽहं दण्डकारण्ये विचरन् तापसं धर्मम्
आश्रितं तदारामं तदः अमृतदाता आरामो विहारो यस्य तं रामम् आसादयम् अपीडयं च
 ॥  ३।३९।७  ॥   

  

वैदेहीमिति । वैदेहीं लक्ष्मणं च तापसं महाबलं रामं च तापसो ऽयम् इदानीं न
युद्धनिपुण इत्यर्थः, इति ज्ञात्वा पूर्ववैरमनुस्मरन् सन् परिभूय अनादृत्य
आसमिति शेषः । श्लोकद्वयमेकान्वयि  ॥  ३।३९।८९  ॥   

  

अभीति । तं प्रसिद्धप्रहारं रामबाणकृतप्रनक्षेपमनुस्मरन् सन् सुसंक्रुद्धः
जिघांसुः राममिति शेषः, अकृतप्रज्ञः विचाररहितो ऽहमभ्यधावम्  ॥  ३।३९।१०
 ॥   

  

तेनेति । सुमहच्चापं विकृष्य सुपर्णानिलतुल्यगाः गरुडवायुसदृशवेगवन्तः
शत्रुनिबर्हणाः रिपुध्वंसकाः शितास्त्रयो बाणाः तेन रामेण त्यक्ताः  ॥ 
३।३९।११  ॥   

  

त इति । वज्रसंकाशाः वज्रस्यापि प्रकाशकाः सुघोराः शत्रुभ्यो भयप्रदाः
सन्नतपर्वणः सन्नतपर्वाणः सर्वे ते रामप्रयुक्तास्त्रयो बाणाः सहिताः सन्तः
आजग्मुः  ॥  ३।३९।१२  ॥   

  

पराक्रम इति । रामस्य पराक्रमज्ञः शठः अपराधे विनापि हननाय प्रवृत्तः पुरा
दृष्टभयः दृष्टं भयं येन सो ऽहं समुत्क्रान्तः पलायित आसमिति शेषः, ततः
पलायनात् अहं मुक्तः तौ मया सह गतौ उभौ राक्षसौ हतौ पलायनान्मुक्त इत्यनने
पलायनपरं रामबाणो न हन्तीति सूचितं तेन तद्बाणस्यापि परमधर्मज्ञत्वं
सूचितम्  ॥  ३।३९।१३  ॥   

  

शरेणेति । रामस्य शरेण कथंचिन्मुक्तो ऽहं जीवितं जीवनं प्राप्य इह
प्रव्राजितः त्यक्तदुष्कृतकर्मा अत एव युक्तः योगक्रियानिरतः तापसः
कृच्छ्रचान्द्रायणादिनिरतः अत एव समाहितः एकाग्रचित्तो ऽहमस्तीति शेषः  ॥ 
३।३९।१४  ॥   

  

स्वस्यातिरामभीतत्वं द्योतयन्नाह--वृक्षे इति । वृक्षे वृक्षे प्रतिवृक्षं
चीरकृष्णाजिनाम्बरं चीरकृष्णाजिने अम्बरे यस्य तं गृहीतधनुषं रामं
पाशहस्तमन्तकमिव पश्यामि  ॥  ३।३९।१५  ॥   

  

अपीति । हे रावण रामसहस्राण्यपि भीतो ऽहं पश्यामि अत एव इदं सर्वमरण्यं
रामभूतं मे प्रतिभाति  ॥  ३।३९।१६  ॥   

  

राममिति । हे राक्षसेश्वर रहिते रामाभाववत्यपि देशे राममेव पश्यामि अत एव
स्वप्नगतं रामं दृष्ट्वा चेतनः प्राप्तजाग्रच्चैतन्य इव उद्भ्रमामि
अनेकविधभ्रान्तिं प्राप्नोमि  ॥  ३।३९।१७  ॥   

  

रकारादीनीति । हे रावण रकारादीनि रत्नरथप्रभृतीनि नामानि रामत्रस्तस्य मे
वित्रासं जनयन्ति, एतेन रकारोच्चारणमात्रेण राममेवोच्चारयतीति
भ्रान्तिरुत्पद्यते इति सूचितं, तेन रामेतिनाम्ना रामवाच्यमयत्वं बोधितं,
तेन यदि रकारोच्चारणमात्रेण भीतिस्तर्हि रामोच्चारणे भीतिरिति किं
वक्तव्यमिति काव्यार्थापत्तिरलङ्कारो ध्वनितः, तेन रामसमीपगमनयोग्यता मम
नास्तीति सूचितम्  ॥  ३।३९।१८  ॥   

  

अहमिति । तस्य रामस्य अहं प्रभावज्ञः समाधिकरहितप्रभावविज्ञाता अतः तेन
रामेण ते युद्धं न क्षमं न योग्यम् । तत्प्रभावमेवाह--रघुनन्दनः बलिं वापि
नमुचिं वापि हन्यात्  ॥  ३।३९।१९  ॥   

  

रणे इति । हे रावण रणे रामेण सह युध्यस्व क्षमां वा कुरु यदि मां
द्रष्टुमिच्छसि तर्हि ते त्वया रामकथा न कार्या  ॥  ३।३९।२०  ॥   

  

बहव इति । धर्ममनुष्ठिताः युक्ताः समाधिमन्तः सपरिच्छदाः परिकरसहिताः बहवः
साधवः परेषामपराधेन विनष्टाः  ॥  ३।३९।२१  ॥   

  

स इति । सः ज्ञाततत्त्वो ऽहं परापराधेन विनश्येयम् अतः यत् ते क्षमम् उचितं
तत्त्वं कुरु अहं त्वां न अनुयामि अनुगच्छामि  ॥  ३।३९।२२  ॥   

  

अनुगमने ध्रुवं विनाशो भवितेति बोधयन्नाह--राम इति । हि यतः रामो महातेजा
महाबलश्च अतः राक्षसलोकस्य अन्तकरः भवेत् हि निश्चितमेतत् अपि एतदहं
संभावयामि  ॥  ३।३९।२३  ॥   

  

यदीति । यदि जनस्थानगतः खरः शूर्पणखाहेतोः अतिवृत्तः अत एव अक्लिष्टकर्मणा
रामेण पूर्वं हतः तर्हि अत्र अस्मिन्खरादिवधे रामस्य व्यतिक्रमः
रामकर्तृकातिवर्तनं कः तत्त्वं यथा यथावत् ब्रूहि । सार्धश्लोक एकान्वयी  ॥ 
३।३९।२४  ॥   

  

इदमिति । बन्धुहितार्थिना मया यथा यथावदुच्यमानमिदं वचः यदि न अभिपत्स्यसे
ग्रहीष्यसि तर्हि रामेण अजिह्मगैः शरैः हतः सबान्धवस्त्वं जीवितं
त्यक्ष्यसि  ॥  ३।३९।२५  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
एकोनचत्वारिंशः सर्गः  ॥  ३।३९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/039_sahAyyakaraNanirAkaraNam.md">
<details><summary><h3>तिलकम् ...{Loading}...</h3></summary>



पुनः स्वानुभवसिद्धं रामवृत्तमाह एवमिति । तदा विश्वामित्रयज्ञरक्षणसमये
तेन कथञ्चिन्मुक्तो ऽस्मि । इदानीं प्रौढावस्थायामपि यद्वृत्तं मद्विषयं
यदुत्तरं यत्सर्वलोकोत्तरं तदतिरिक्तासाध्यं तच्छृणुष्व शृण्विति यावत्  ॥ 
३।३९।१  ॥   

  

पूर्वं तथा कृतः प्राणसङ्कटं प्रापितो ऽप्यहमनिर्विण्णो
ऽप्राप्ततद्विषयप्रवृत्तिवैराग्यः । ताभ्यां मृगरूपाभ्यां सहितो ऽहमपि
मृगरूपः सन्प्रविष्ट इत्यन्वयः  ॥  ३।३९।२  ॥   

  

तदेवाह दीप्तेति  ॥  ३।३९।३५  ॥   

  

वनगोचरानृषीनन्यजीवांश्च  ॥  ३।३९।६  ॥   

  

आसादयं प्राप्तवान् । तापसं धर्मं तापससंबन्धिधर्ममाश्रितम्  ॥  ३।३९।७९
 ॥   

  

अकृतप्रज्ञो ऽकृतविचारः । तं प्रहारं पूर्वं रामदत्तप्रहारम्  ॥  ३।३९।१०,११
 ॥   

  

संनतपर्वणः अदीर्घत्वमार्षम्  ॥  ३।३९।१२  ॥   

  

शठो गूढविप्रियकारी । दृष्टभयः रामादिति शेषः । समुत्क्रान्तः पलायितः  ॥ 
३।३९।१३  ॥   

  

प्रव्राजितः परिव्राजितः कृतसकलदुर्वृत्तपरित्यागः । युक्तो योगाभ्यासरतः,
अत एव तापसस्तपोनिष्ठः । समाहितः स्थिरान्तःकरणः  ॥  ३।३९।१४१६  ॥   

  

रहिते रामरहिते ऽपि वने उद्भमामिभीतो भवामीव । चेतनः सुषुप्तौ नष्टचैतन्यो
ऽपि तद्दर्शनवशाल्लब्धचैतन्यः प्रलपामीत्यर्थः  ॥  ३।३९।१७  ॥   

  

रकारादीनीति । एवं च साक्षाद्दर्शने यस्त्रासः स वक्तुमशक्य इति भावः ।
तन्नामैकदेशसत्तावदपि नाम भयजनकम्, किं वक्तव्यं संपूर्णतन्नाम्नो
भयजनकत्वमिति ।  

"स्थाने हृषीकेश तव प्रकीर्त्या" इति गीताश्लोकार्थो ऽत्र व्यङ्ग्य  ॥ 
३।३९।१८,१९  ॥   

  

तस्माद्रामेण रणे युध्यस्वैतदुचितम्, न तु तद्दारापहार उचितः
सर्वकुलनाशकत्वात् । युद्धे एकस्यैव नाशादिति भावः । मुख्यपक्षमाह क्षमां
वेति । यदि मां जीवन्तं द्रष्टुमिच्छसि तदा रामकथा न कार्या । तत्कथाया
रक्षस्तेजोपहारकत्वादुभयोरपि तेजोनाशे मरणादप्यधिका दुःखावस्थेति भावः  ॥ 
३।३९।२०  ॥   

  

साधवो ऽकृतपरापचाराः । युक्ता योगवन्तः । अनुष्ठिता इति कर्तरि निष्ठा  ॥ 
३।३९।२१  ॥   

  

परापराधेन तवापराधेनेत्यर्थः । विनशेयं विनशिष्यामि । अतः हे राक्षस यत्ते
क्षमं रणः क्षमो वा तत्त्वमेव क्रुरु । अहं तु त्वां नानुयामि ।
त्वद्बुद्धिं नानुगच्छामीत्यर्थः  ॥  ३।३९।२२  ॥   

  

तत्र हेतुमाह-- रामश्च हीति । तेजः पराक्रमः । सत्त्वं बुद्धिबलम् । बलं
शारीरम् । हि यतो महातेजस्त्वादिगुणै रामः प्रसिद्धः, अत ईदृशो रामो
राक्षसलोकस्यान्तकरो हि निश्चयेन भवेदित्यपि संभाव्यते, अतो नानुयामि
त्वद्बुद्धिं सकलराक्षसकुलनाशभियेति भावः  ॥  ३।३९।२३  ॥   

  

खरादिनाशस्य तत्कृतान्यायमूलत्वात्तत्र क्षमैव युक्तेत्याह-- यदीति ।
सीताहननप्रयत्नदोषनिरूपितशूर्पणखाहेतोरतिवृत्तस्तूष्णीमवस्थितेन रामेण यदि
शूर्पणखावाक्यजनितरोषात्स्वयं योद्धुं गतो रामेण हतस्तदा को रामस्य
व्यतिक्रमो ऽन्यायस्तत्त्वमेव ब्रूहि  ॥  ३।३९।२४  ॥   

  

सिद्धान्तमाह-- इदमिति । यथोच्यमानं परमार्थत उच्यमानं यदि नाभिपत्स्यसे
नाङ्गीकरिष्यसि तदा रणे हतः सबान्धवस्त्वं जीवितं त्यक्ष्यसि इति मया
अद्यैव निश्चीयते  ॥  ३।३९।२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकोनचत्वारिंशः सर्गः  ॥  ३।३९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/039_sahAyyakaraNanirAkaraNam.md">
<details><summary><h3>द्राविडपाठः ...{Loading}...</h3></summary>


एवमस्मि तदा मुक्तः कथञ्चित्तेन संयुगे।  
इदानीमपि यद्वृतं तच्छृणुष्व निरुत्तरम् ॥ 3.39.1 ॥   
राक्षसाभ्यामहं द्वाभ्यामनिर्विण्णस्तथा कृतः।  
सहितो मृगरूपाभ्यां प्रविष्टो दण्डकावनम् ॥ 3.39.2 ॥   
दीप्तजिह्वो महाकायस्तीक्ष्णदंष्ट्रो महाबलः।  
व्यचरं दण्डकारण्यं मांसभक्षो महामृगः ॥ 3.39.3 ॥   
अग्निहोत्रेषु तीर्थेषु चैत्यवृक्षेषु रावण।  
अत्यन्तघोरो व्यचरं तापसान् सम्प्रधर्षयन् ॥ 3.39.4 ॥   
निहत्य दण्डकारण्ये तापसान् धर्मचारिणः।  
रुधिराणि पिबंस्तेषां तथा मांसानि भक्षयन् ॥ 3.39.5 ॥   
ऋषिमांसाशनः क्रूरस्त्रासयन् वनगोचरान्।  
तथा रुधिरमत्तोहं विचरन् धर्मदूषकः ॥ 3.39.6 ॥   
आसादयं तदा रामं तापसं धर्मचारिणम्।  
वैदेहीं च महाभागां लक्ष्मणं च महारथम् ॥ 3.39.7 ॥   
तापसं नियताहारं सर्वभूतहिते रतम्।  
सोऽहं वनगतं रामं परिभूय महाबलम् ॥ 3.39.8 ॥   
तापसोऽयमिति ज्ञात्वा पूर्ववैरमनुस्मरन्।  
अभ्यधावं हि सङ्क्रुद्धस्तीक्ष्णशृङ्गो मृगाकृतिः ॥ 3.39.9 ॥   
तेन मुक्तास्त्रयो बाणाः शिताः शत्रुनिबर्हणाः।  
विकृष्य बलवच्चापं सुपर्णानिलनिस्वनाः ॥ 3.39.10 ॥   
ते बाणा वज्रसङ्काशाः सुमुक्ता रक्तभोजनाः।  
आजुग्मुः सहिताः सर्वे त्रयः सन्नतपर्वणः ॥ 3.39.11 ॥   
पराक्रमज्ञो रामस्य शरो दृष्टभयः पुरा।  
समुद्भ्रान्तस्ततो मुक्तस्तावुभौ राक्षसौ हतौ ॥ 3.39.12 ॥   
शरेण मुक्तो रामस्य कथञ्चित्प्राप्य जीवितम्।  
इह प्रव्राजितो युक्तस्तापसोऽहं समाहितः ॥ 3.39.13 ॥   
वृक्षे वृक्षे च पश्यामि चीरकृष्णाजिनाम्बरम्।  
गृहीतधनुषं रामं पाशहस्तमिवान्तकम् ॥ 3.39.14 ॥   
अपि रामसहस्राणि भूतः पश्यामि रावण।  
रामभूतमिदं सर्वमरण्यं प्रतिभाति मे ॥ 3.39.15 ॥   
राममेव हि पश्यामि रहिते राक्षसाधिप।  
दृष्ट्वा स्वप्नगतं राममुद्भ्रमामि विचेतनः ॥ 3.39.16 ॥   
रकारादीनि नामानि रामत्रस्तस्य रावण।  
रत्नानि च रथाश्चैव त्रासं सञ्जनयन्ति मे ॥ 3.39.17 ॥   
अहं तस्य प्रभावज्ञो न युद्धं तेन ते क्षमम्।  
बलिं वा नमुचिं वापि हन्याद्धि रघुनन्दनः ॥ 3.39.18 ॥   
रणे रामेण युद्ध्यस्व क्षमां वा कुरु राक्षस।  
न ते रामकथा कार्या यदि मां द्रष्टुमिच्छसि ॥ 3.39.19 ॥   
बहवः साधवो लोके युक्ता धर्ममनुष्ठिताः।  
परेषामपराधेन विनष्टाः सपरिच्छदाः ॥ 3.39.20 ॥   
सोऽहं तवापराधेन विनश्येयं निशाचर।  
कुरु यत्ते क्षमं तत्त्वमहं त्वा नानुयामि ह ॥ 3.39.21 ॥   
रामश्च हि महातेजा महासत्त्वो महाबलः।  
अपि राक्षसलोकस्य न भवेदन्तकोऽपि सः ॥ 3.39.22 ॥   
यदि शूर्पणखाहेतोर्जनस्थानगतः खरः।  
अतिवृत्तो हतः पूर्वं रामेणाक्लिष्टकर्मणा ॥ 3.39.23 ॥   
अत्र ब्रूबि यथातत्त्वं को रामस्य व्यतिक्रमः ॥ 3.39.24 ॥   
इदं वचो बन्धुहितार्थिना मया यथोच्यमानं यदि नाभिपत्स्यसे।  
सबान्धवस्त्यक्ष्यसि जीवितं रणे हतोऽद्य रामेण शरैरजिह्मगैः ॥ 3.39.25 ॥   

</details>
</div>
