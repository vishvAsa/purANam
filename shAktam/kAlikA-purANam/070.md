---
title: ०७०

---
॥श्रीभगवानुवाच॥  
निवेदनीयं यद्‌ द्रव्यं प्रशस्तं प्रयतं तथा।  
तद्भक्ष्याद्यं पञ्चविधं नैवेद्यमिति गद्यते॥ ७०.१ ॥  
  
भक्ष्यं भोज्यं च लेह्यं च पेयं चोष्यं च पञ्चमम्।  
सर्वत्र चैतन्नैवेद्यमाराध्येष्टे निवेदयेत्॥ ७०.२ ॥  
  
तेषु देव्याः कथये शृणुतं तु वाम् ।  
भक्ष्यादिपञ्चकैर्देवी दत्तैरेवाभितुष्यति॥ ७०.३ ॥  
  
नादत्ते विधिवत् किञ्चिद् दत्तं चैतन्न विद्यते ।  
नागरं च कपित्थं च द्राक्षां क्रमुकमेव च॥ ७०.४ ॥  
  
करकं वरदं कोलं कुष्माण्डं पनसं तथा।  
बकुलं च मधूकं च रसालाम्रातकेशरम् ॥ ७०.५ ॥  
  
आक्षोडं पिण्डखर्जूरं करुणं श्रीफलं तथा।  
औदुम्बरं च पुन्नागं माधवं कर्कटीफलम्॥ ७०.६ ॥  
  
जाम्बवं पिण्डखर्जूरं बीजपूरं च जाम्बवम्।  
हरीतकीमामलक षड्‌विधं नागरङ्गकम्॥ ७०.७ ॥  
  
देवकं मधुकं शीतं पटोलं क्षीरवृक्षजम्।  
पाटलं शालजं वृन्तमग्निजं कदलीफलम्॥ ७०.८ ॥  
  
तिन्दुकं कुसुमं पोतं कारविन्दं करूषकम्।  
गर्भावर्तं च तत्‌पुष्पं क्षीरस्राव्यमनङ्गजम्॥ ७०.९ ॥  
  
कुमुदानां पङ्कजानां फलानि विविधानि च।  
वन्यानां सकलैर्देवीं फलैः पुष्पैः प्रपूजयेत्॥ ७०.१० ॥  
  
ऋते श्लेष्मातकं बिम्बशैलकं वैष्णवीं तथा।  
सर्वेषां फलजातीनां मध्ये देवीप्रियं फलम्॥ ७०.११ ॥  
  
लाङ्गलं मातुलुङ्गं च करमर्दं रसालकम्।  
एवं फलानि देयानि कामाख्यायै च भैरव॥ ७०.१२ ॥  
  
त्रिपुरायै तथा सम्यक् पीठदेवीभ्य एव च।  
शृङ्गाटकं कशेरुं च शालूकं च मृणालकम्॥ ७०.१३ ॥  
  
शृङ्गवेरं काञ्चनं च स्थूलं कन्दं बकुलकम्।  
एवमादीनि कन्दानि देव्यै सर्वाणि चोत्सृजेत्॥ ७०.१४ ॥  
  
परमान्नं पिष्टकं च यावकं कृशरं तथा।  
मोदकं पृथुकादीनि कन्दुपक्वानि चोत्सृजेत्॥ ७०.१५ ॥  
  
हविःशाल्योदनं दिव्य माज्ययुक्तं सशर्करम्।  
निवेदयेन्महादेव्यै सर्वाणि व्यञ्जनानि च॥ ७०.१६ ॥  
  
क्षीरादीन्यथ गव्यानि माहिष्याणि च सर्वशः।  
अजाविकमृगाणां च क्षीरादीनि निवेदयेत्॥ ७०.१७ ॥  
  
मध्वादीनि च सर्वाणि गुडधानाः सितां तथा।  
अन्नानि चैव पानानि मांसानि विनिवेदयेत्॥ ७०.१८ ॥  
  
सर्वं सुरभिगन्धाढ्यं व्यञ्जनं सुमनोहरम्।  
शाकमांसादिसम्भूतं माहादेव्यै निवेदयेत्॥ ७०.१९ ॥  
  
आभिषं परमान्नं च दधिसर्पिः सशर्करम्।  
महादेव्यै निवेद्याथ वाजिमेधफलं लभेत्॥ ७०.२० ॥  
  
सितासम्मिश्रितां दत्त्वा सुरां मधुसमन्विताम्।  
देवीलोके चिरं स्थित्वा राजा क्षितितले भवेत्॥ ७०.२१ ॥  
  
लाङ्गलं क्रमुकं दत्त्वा रुचकं करमर्दकम्।  
सौभाग्ममतुलं प्राप्य देवीलोके महीयते॥ ७०.२२ ॥  
  
माषान् मुद्‌गान् मसूरां श्चतिलान् भङ्गास्तथैव च।  
यवादीनन्यथ सर्वाणि यतायोग्यं निवेदयेत्॥ ७०.२३ ॥  
  
यथा यथा भवेद्भक्ष्यं यता द्रव्यं तथा तथा।  
संस्कृत्य वेशवाराद्यैर्मदेव्यै निवेदयेत्॥ ७०.२४ ॥  
  
महावीरो मुनिर्वापि ब्राह्मणश्चेतरोऽथ वा।  
यद् यद् भक्ष्यं स्वमर्थं तु प्रकल्प्यं स्याद् यथा यथा॥ ७०.२५ ॥  
  
तथा तथा महादेव्यै भक्तियुक्तो निवेदयेत्।  
संस्कार्याण्यथ संस्कृत्य यया संस्कारकं भवेत्॥ ७०.२६ ॥  
  
संस्कार्यश्च यथा तस्यास्तत्‌तद् दद्यात्तथा तथा।  
यत्‌पूतिगन्धसंयुक्तं दग्धं भोज्यंविवर्जितम् ॥ ७०.२७ ॥  
  
तदुक्तमपि नो दद्यान्महादेव्यै कदाचन।  
ताम्बूलं गन्धसंयुक्तं कर्पूराद्यधिवासितम्॥ ७०.२८ ॥  
  
सञ्चूर्णेर्जलजानां च संस्कृतं विनिवेदयेत्।  
वलिदानेषु विहिता य एव मृगपक्षिणः॥ ७०.२९ ॥  
  
तेषआं मांसानि मत्स्यानां मांसानि च निवेदयेत्।  
खड्गवार्ध्रीणसच्छागमांसैर्मिश्रीकृतैः कृतम्॥ ७०.३० ॥  
  
व्यञ्जनं स्वादुगन्धाढ्यं पासितं सुमनोहरम्।  
सकृद् दत्त्वा महादेव्यै सार्वभौमो नृपो भवेत्॥ ७०.३१ ॥  
  
मूलकैरेणमांसेन लोहपात्रे सुसंस्कृतम्।  
व्यञ्जनं गन्धिनं दत्त्वा देवीलोकमवाप्नुयात्॥ ७०.३२ ॥  
  
खर्जूरं पिण्डखर्जूरं यवचूर्णं च साज्यकम्।  
वैष्णव्यै विनिवेद्यैव राजसूयफलं लभेत्॥ ७०.३३ ॥  
  
कृशरान्नप्रदानेन सौभाग्यमतुलं भवेत्।  
दत्त्वैव नारिकेलाम्बु वह्निष्टोमफलं लभेत्॥ ७०.३४ ॥  
  
जाम्बवं लवली-धात्री-श्रीफलानि निवेद्य च।  
वह्निष्टोमफलं लब्ध्वा देवीलोकमवाप्युयात्॥ ७०.३५ ॥  
  
द्राक्षां सितासमायुक्तां नागरङ्गकसंयुताम्।  
विनिवेद्य महादेव्ये लक्ष्मीवान् रूपवान् भवेत्॥ ७०.३६ ॥  
  
धान्यं च पृथुकं देव्यै दत्त्वा श्रियमवाप्नुयात्।  
इक्षुदण्डं मुद्‌गमण्डं नवनीतं निवेद्य च॥ ७०.३७ ॥  
  
सौभाग्यमुत्तमं प्राप्य देवीलोके महीयते।  
नवनीतसमायुक्तं तिलं देव्यै निवेद्य च॥ ७०.३८ ॥  
  
इह कामानवाप्यैव मृतो मोक्षमवाप्नुयात्।  
अभक्ष्यवर्ज्यं सर्वान्नं व्यञ्जनेन समन्वितम्॥ ७०.३९ ॥  
  
भोज्यवत् परिकल्प्याथ महादेव्यै निवेदयेत्।  
रत्नतोयसमायुक्तं सलिलं नारिकेलजम्॥ ७०.४० ॥  
  
क्षोराज्यमधुभिर्मिश्रं सितादधिसमन्वितम्।  
यस्तैजसेन पात्रेण पेयं देव्यै निवेदयेत्॥ ७०.४१ ॥  
  
भक्तिप्रवणचित्तेन तस्य पुण्यफलं शृणु।  
कल्पकोटिसहस्राणि कल्पकोटिशतानि च॥ ७०.४२ ॥  
  
स्थित्वा देवीपुरे धीरः सार्वभौमौ भवेत् क्षितौ।  
ततः परं तु कैवल्यमाप्नोति च यथेच्छया॥ ७०.४३ ॥  
  
कलायं च सनीवारं क्वथितं दधिसंयुतम्।  
महादेव्यै निवेद्यैव काममिष्टमवाप्नुयात्॥ ७०.४४ ॥  
  
मरीचं पिप्पलीकोलं जीरकं तन्तुभं तथा।  
संस्कारे च समक्षे च महादेव्यै निवेदयेत्॥ ७०.४५ ॥  
  
तिन्तिडीं खण्डसंयुक्तां भक्तियुक्तो निवेद्य च।  
ज्योतिष्टोमफलं लब्ध्वा देवीलोकमवाप्नुयात्॥ ७०.४६ ॥  
  
राजमाषं मसूरं च पालङ्गं चाथ पोतिकाम्।  
कालशाकं कलायं च ब्राह्मोमूलकमेव च॥ ७०.४७ ॥  
  
वास्तूकं च कलम्बीं च कञ्चुकं हिलमोचिकाम्।  
चक्रं विद्रुमपत्रं च तथैव च पुनर्नवाम्॥ ७०.४८ ॥  
  
शाकानेतान् महादेव्यै योजयेद् भक्तिसंयुतः।  
सोऽतुलां श्रियमाप्नोति मम लोके महीयते॥ ७०.४९ ॥  
  
श्रद्धापरीष्टिसंस्कारभक्तिद्रव्याभिसम्भ्रमम् ।  
रागाधिक्यात् फलाधिक्यं हीनाद् वै हीनतां व्रजेत्॥ ७०.५० ॥  
  
मन्त्रकालविरुद्धानि नैवेद्यानि कदाचन।  
देवेभ्यो नोपयुञ्जीत गुरुताविहितानि च॥ ७०.५१ ॥  
  
राजते वाऽथ सौवर्णे ताम्रे वा प्रस्तरेऽपि च।  
पद्मपत्रेऽथवा दद्यान्नैवेद्यं मत्प्रियाप्रियम्॥ ७०.५२ ॥  
  
तैजसेषु च पात्रेषु सौवर्णं ताम्रमेव वा।  
प्राशनार्थमुपादद्यादर्ध्यपात्रार्थमेव वा॥ ७०.५३ ॥  
  
यज्ञदारुमयं वापि पात्रः मध्यममिष्यते।  
सर्वालाभे तु माहेयं स्वहस्तघटितं यदि॥ ७०.५४ ॥  
  
एतद् वां कथितं पुत्रौ नैवेद्यं वैष्णवीप्रियम्।  
कामाख्यायास्तथा देव्यास्त्रिपुराया विशेषतः।  
  
प्रदक्षिणनमस्कारौ साम्प्रतं शृणुतं युवाम्॥ ७०.५५ ॥  
इति श्रीकालिकापुराणे सप्ततितमोऽध्यायः॥