+++
title = "०१२ रामकृतसप्ततालच्छेदनम्"
title_english = "012 The initial challenge"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-012-Rama_Krutham_Saptha_Thala_Chedhanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/012_rAmakRtasaptatAlachChedanam.md">
<details><summary><h3>IITK ...{Loading}...</h3></summary>

Rama demonstrates his prowess in shooting -- Sugriva fails in the first
combat with Vali -- Rama explains the difficulty in identifying Vali --
advises Sugriva to wear Gajapushpi creeper to help him identify -- once
again Sugriva proceeds to encounter Vali



#### श्लोकः
##### मूलम्
एतच्च वचनं श्रुत्वा सुग्रीवेण सुभाषितम्।  
प्रत्ययार्थं महातेजा रामो जग्राह कार्मुकम्4.12.1॥

##### शब्दार्थः
महातेजाः effulgent, रामः Rama, सुग्रीवस्य Sugriva's, सुभाषितम् good words, एतत् this, श्रुत्वा on hearing, प्रत्ययार्थम्  to create faith, कार्मुकम् bow, जग्राह took up.

##### आङ्ग्लानुवादः
Having heard Sugriva's pleasing words, the brilliant Rama took up the bow in order to inspire confidence in Sugriva.



#### श्लोकः
##### मूलम्
स गृहीत्वा धनुर्घोरं शरमेकं च मानदः।  
सालमुद्दिश्य चिक्षेप ज्यास्वनैः पूरयन्दिशः। 4.12.2॥

##### शब्दार्थः
मानदः subduer of enemy's pride, सः he, घोरम् terrific, धनुः bow, पूरयन् filled, दिशः directions, ज्यास्वनैः by the twang, सालम् sala tree, उद्दिश्य aiming, एकम् single, शरम् arrow, चिक्षेप discharged

##### आङ्ग्लानुवादः
Rama, subduer of the enemy's pride, strung his terrific bow, produced the twang that filled all directions, and discharged a single arrow aimed at the sala tree.



#### श्लोकः
##### मूलम्
स विसृष्टो बलवता बाणस्स्वर्णपरिष्कृतः।  
भित्त्वा सालान् गिरिप्रस्थं सप्त भूमिं विवेश ह4.12.3॥

##### शब्दार्थः
बलवता forcefully, विसृष्टः released, स्वर्णपरिष्कृतः decorated with gold, सः बाणः that arrow, सप्त seven, सालान् sala trees, गिरिप्रस्थम् pierced through the mountain terrain, भित्त्वा on  
splitting, भूमिम् into the earth, विवेश ह entered.

##### आङ्ग्लानुवादः
Released with great force, Rama's arrow embellished with gold pierced through the seven sala trees and splitting the mountain terrain entered the earth.



#### श्लोकः
##### मूलम्
प्रविष्टश्च मुहूर्तेन धरां भित्त्वा महाजवः।  
निष्पत्य च पुनस्तूर्णं स्वतूणीं प्रविवेश ह4.12.4॥

##### शब्दार्थः
महाजवः of great speed, सायकस्तु the arrow, मुहूर्तेन in a moment, सालान् sala trees, भित्त्वा  split, निष्पत्य emerging forth, तम् its, स्वतूणीमेव from his quiver, पुनः again, प्रविवेश ह returned

##### आङ्ग्लानुवादः
In a moment the arrow emerged from the earth which it pierced and reentered the quiver with great speed.



#### श्लोकः
##### मूलम्
तान्दृष्ट्वा सप्त निर्भिन्नान्सालान्वानरपुङ्गवः।  
रामस्य शरवेगेन विस्मयं परमं गतः4.12.5॥

##### शब्दार्थः
वानरपुङ्गवः chief of monkeys, निर्भिन्नान् split through, तान् those, सप्त seven, सालान् sala trees, दृष्ट्वा on seeing, रामस्य Rama's, शरवेगेन by the speed of his arrow, परमम् highly, विस्मयम् wonderstruck, गतः became.

##### आङ्ग्लानुवादः
The chief of the monkeys was struck with wonder seeing Rama's arrow piercing through  the seven sala trees so swiftly.



#### श्लोकः
##### मूलम्
स मूर्ध्ना न्यपतदभ्मौ प्रलम्बीकृतभूषणः।  
सुग्रीवः परमप्रीतो राघवाय कृताञ्जलिः4.12.6॥

##### शब्दार्थः
परमप्रीतः highly pleased, सः सुग्रीवः that Sugriva, राघवाय to Rama, कृताञ्जलिः offered obeisance with folded hands, प्रलम्बीकृतभूषणः ornaments hanging down, मूर्ध्ना forehead, भूमौ on the ground, न्यपतत् prostrated.

##### आङ्ग्लानुवादः
Sugriva was immensely happy and offered obeisance to Rama with folded hands and bowed down and prostrated while his ornaments touched the ground.



#### श्लोकः
##### मूलम्
इदं चोवाच धर्मज्ञं कर्मणा तेन हर्षितः।  
रामं सर्वास्त्रविदुषां श्रेष्ठं शूरमवस्थितम्4.12.7॥

##### शब्दार्थः
तेन by that, कर्मणा by the deed, हर्षितः he felt glad, धर्मज्ञम् the knower of dharma, सर्वास्त्रविदुषाम् among the proficient in the use of arms, श्रेष्ठं the best one, शूरम् valiant, अवस्थितम् who stood there, रामम् at Rama, इदम् this, उवाच च and spoke.

##### आङ्ग्लानुवादः
Sugriva who stood by, elated to watch the deed of Rama, best among the valiant, proficient in the use of arms of all kinds and knower of dharma, saidः



#### श्लोकः
##### मूलम्
सेन्द्रानपि सुरान्सर्वांस्त्वं बाणैः पुरुषर्षभ।  
समर्थस्समरे हन्तुं किं पुन र्वालिनं प्रभो 4.12.8॥

##### शब्दार्थः
पुरुषर्षभ O best among men, प्रभो O lord, त्वम् you, समरे in war, सेन्द्रान् including Indra, सर्वान् all, सुरान् अपि even gods, हन्तुम् to kill, समर्थः are capable, वालिनम् Vali, किं पुनः what to speak of again.

##### आङ्ग्लानुवादः
'O bull among men, O lord, you are capable of killing with your arrows even the gods including Indra in the battle, what to speak of Vali.



#### श्लोकः
##### मूलम्
येन सप्तमहासाला गिरिर्भूमिश्च दारिताः।  
बाणेनैकेन काकुत्स्थ स्थाता ते को रणाग्रतः4.12.9॥

##### शब्दार्थः
काकुत्स्थ O Rama, येन by such a person, एकेन बाणेन with a single arrow, सप्त seven, महासालाः great sala trees, गिरिः mountain, भूमिश्च even earth, दारिताः pierced, ते to  you, रणाग्रतः in the forefront of the battle, कः who, स्थाता can stand.

##### आङ्ग्लानुवादः
'O Rama who can in a battle confront you, capable of splitting seven huge sala trees, the mountain and the earth with a single arrow?



#### श्लोकः
##### मूलम्
अद्य मे विगतश्शोकः प्रीतिरद्य परा मम।  
सुहृदं त्वां समासाद्य महेन्द्रवरुणोपमम्4.12.10॥

##### शब्दार्थः
अद्य now, महेन्द्रवरुणोपमम् comparable to Indra and Varuna, त्वाम् you, सुहृदम् friend, समासाद्य after getting, मे to me, शोकः sorrow, विगतः is gone, अद्य now, मम my, परा supreme, प्रीतिः pleasure.

##### आङ्ग्लानुवादः
'Having found a friend in you comparable to Indra and Varuna, my grief is gone and I am so happy now.



#### श्लोकः
##### मूलम्
तमद्यैव प्रियार्थं मे वैरिणं भ्रातृरूपिणम्।  
वालिनं जहि काकुत्स्थ मया बद्धोऽयमञ्जलिः4.12.11॥

##### शब्दार्थः
काकुत्स्थ O Rama, मे my, भ्रातृरूपिणम् in the form of a brother, वैरिणम् enemy, तं वालिनम्  that Vali, अद्यैव now itself, प्रियार्थम् for my pleasure, जहि you may kill, मया by me, अयम् this, अञ्जलिः reverential obeisance, बद्धः offered.

##### आङ्ग्लानुवादः
'O Rama, for my pleasure kill Vali who is, to me, an enemy in the guise of a brother. I fold my hands to you.



#### श्लोकः
##### मूलम्
ततो रामः परिष्वज्य सुग्रीवं प्रियदर्शनम्।  
प्रत्युवाच महाप्राज्ञो लक्ष्मणानुगतं वचः4.12.12॥

##### शब्दार्थः
ततः then, महाप्राज्ञः very wise, रामः Rama, प्रियदर्शनम् handsome, लक्ष्मणानुगतम् following Lakshmana, सुग्रीवम् Sugriva, परिष्वज्य having embraced, वचः these words, प्रत्युवाच said in reply.

##### आङ्ग्लानुवादः
Then wise Rama embraced handsome Sugriva and replied in these words which were agreeable to Lakshmanaः



#### श्लोकः
##### मूलम्
अस्माद्गच्छेम किष्किन्धां क्षिप्रं गच्छ त्वमग्रतः।  
गत्वा चाह्वय सुग्रीव वालिनं भ्रातृगन्धिनम्4.12.13॥

##### शब्दार्थः
सुग्रीव Sugriva, क्षिप्रम् at once, अस्मात् from here, किष्किन्थाम् to Kishkinda, गच्छेम will go, त्वम् you, क्षिप्रम् at once, अग्रतः forward, गच्छ go, गत्वा on going, भ्रातृगन्धिनम् a brother for name's sake, वालिनम् Vali, आह्वय invite.

##### आङ्ग्लानुवादः
'O Sugriva, get ready at once. We will promptly proceed to Kishkinda from here. Go ahead and challenge Vali, your brother only in name, to a combat.'



#### श्लोकः
##### मूलम्
सर्वे ते त्वरितं गत्वा किष्किन्धां वालिनः पुरीम्।  
वृक्षैरात्मानमावृत्य व्यतिष्ठन्गहने वने4.12.14॥

##### शब्दार्थः
ते सर्वे they all, वालिनः Vali's, पुरीम् capital, किष्किन्धाम् Kishkinda, त्वरितम् quickly, गत्वा went, गहने dense, वने forest, वृक्षैः with trees, आत्मानम् themselves, अवृ़त्य after covering, अतिष्ठन् stayed.

##### आङ्ग्लानुवादः
Thay all rushed to Kishkinda, the capital of Vali and waited in the thick forest behind the trees.



#### श्लोकः
##### मूलम्
सुग्रीवो व्यनदद्घोरं वालिनोऽऽह्वानकारणात्।  
गाढं परिहितो वेगान्नादैर्भिन्दन्निवाम्बरम्4.12.15॥

##### शब्दार्थः
सुग्रीवः Sugriva, गाढं tightly, परिहितः tightened the cloth around waist, वेगात् with speed, नादैः by roaring, अम्बरम् sky, भिन्दन्निव as if piercing the sky, वालिनः Vali's, ह्वानकारणात् to call out, घोरम् terrific, व्यनदत् screamed.

##### आङ्ग्लानुवादः
Sugriva tightened up his waist cloth hurriedly and roared terrifically as though piercing the sky. And screamed  for Vali.



#### श्लोकः
##### मूलम्
तं श्रुत्वा निनदं भ्रातुः क्रुद्धो वाली महाबलः।  
निश्चक्राम सुसंरब्धो भास्करोऽस्ततटादिव4.12.16॥

##### शब्दार्थः
महाबलः powerful, वाली Vali, भ्रातुः brother's, तं निनदम्  roaring, श्रुत्वा  hearing, क्रुद्धः enraged, सुसंरब्धः overwhelmed, अस्ततटात् from behind the western bank of the ocean, भास्करः Sun, यथा like, निष्पपात came out.

##### आङ्ग्लानुवादः
On hearing his brother roaring, powerful Vali was enraged and rushed like the Sun from behind the western shore of the ocean (this simile suggests the downfall of Vali).



#### श्लोकः
##### मूलम्
ततस्सुतुमुलं युद्धं वालिसुग्रीवयोरभूत्।  
गगने ग्रहयोर्घोरं बुधाङ्गारकयोरिव4.12.17॥

##### शब्दार्थः
ततः then, वालिसुग्रीवयोः for Vali and Sugriva, बुधाङ्गारकयोः between Budha                (Mercury) and Angaraka (Mars), ग्रहयोरिव like the planets, सुतुमुलम् tumultous, युद्धम् war, अभूत् took place.

##### आङ्ग्लानुवादः
Then a tumultuous combat took place between Vali and Sugriva who looked like the planets Mercury and Mars.



#### श्लोकः
##### मूलम्
तलैरशनिकल्पैश्च वज्रकल्पैश्च मुष्टिभिः।  
जघ्नतुस्समरेऽन्योन्यं भ्रातरौ क्रोधमूर्छितौ4.12.18॥

##### शब्दार्थः
क्रोधमूर्छितौ senseless with fury, भ्रातरौ brothers, अशनिकल्पैः like thunder, तलैः with palms soles, वज्रकल्पैः like thunderbolts, मुष्टिभिः with fists, समरे in the combat, अन्योन्यम् each other, जघ्नतुः struck.

##### आङ्ग्लानुवादः
The brothers, insensate with fury, struck each other like thunder with their palms, soles  and fists in the combat.



#### श्लोकः
##### मूलम्
ततो रामो धनुष्पाणिस्तावुभौ समुदीक्ष्यतु।  
अन्योन्यसदृशौ वीरावुभौ देवाविवाश्विनौ4.12.19॥

##### शब्दार्थः
ततः then, धनुष्पाणिः wielder of bow, रामः Rama, देवौ two deities, अश्विनौ इव like the twin Aswini Kumaras, अन्योन्यसदृशौ both of them similar in looks, तौ they, उभौ both, वीरौ the two heroes, समुदीक्ष्यतु  watched

##### आङ्ग्लानुवादः
Bow in hand, Rama watched both the heroes who resembled the twin Aswini Kumaras.



#### श्लोकः
##### मूलम्
यन्नावगच्छत्सुग्रीवं वालिनं वापि राघवः।  
ततो न कृतवान्बुद्धिं मोक्तुमन्तकरं शरम्4.12.20॥

##### शब्दार्थः
राघवः Rama, सुग्रीवम् Sugriva, वालिनं वापि or Vali, यत् such and such, नावगच्छत् not able to distinguish, ततः then, अन्तकरम् deadly, शरम् arrow, मोक्तुम् to discharge, बुद्धिम् intellect, न कृतवान्  not made.

##### आङ्ग्लानुवादः
Since Rama was not able to distinguish between Vali and Sugriva, he could not decide whether he should discharge his deadly arrow .



#### श्लोकः
##### मूलम्
एतस्मिन्नन्तरे भग्नस्सुग्रीवस्तेन वालिना।  
अपश्यन्राघवं नाथमृश्यमूकं प्रदुद्रुवे4.12.21॥

##### शब्दार्थः
एतस्मिन् अन्तरे in the mean while, तेन वालिना by Vali, भग्नः discomfited, सुग्रीवः Sugriva, नाथम्  lord, राघवम् Rama, अपश्यन् not finding, ऋश्यमूकम् to Rishyamuka, प्रदुद्रुवे ran.

##### आङ्ग्लानुवादः
Discomfited  by Vali, and not seeing Rama around, Sugriva ran towards Rishyamuka mountain.



#### श्लोकः
##### मूलम्
क्लान्तो रुधिरसिक्ताङ्गः प्रहारैर्जर्झरीकृतः।  
वालिनाऽभिद्रुतः क्रोधात्प्रविवेश महावनम्4.12.22॥

##### शब्दार्थः
वालिना by Vali, क्रोधात् angry, अभिद्रुतः chased, क्लान्तः exhausted, रुधिरसिक्ताङ्गः body drenched in blood, प्रहारैः with strokes, जर्झरीकृतः mauled, महावनम् great grove (of Matanga), प्रविवेश entered.

##### आङ्ग्लानुवादः
Exhausted, disfigured and body mauled and drenched in blood all over, Sugriva, chased by the infuriated Vali, entered the region of  great sage Matanga.



#### श्लोकः
##### मूलम्
तं प्रविष्टं वनं दृष्ट्वा वाली शापभयार्दितः।  
मुक्तो ह्यसि त्वमित्युक्त्वा स निवृत्तो महाद्युतिः4.12.23॥

##### शब्दार्थः
वनम् grove, प्रविष्टम् entered, तम् him, दृष्ट्वा after seeing, महाद्युतिः effulgent, वाली Vali, त्वम् you, मुक्तः असि हि you have escaped, इति thus, उक्त्वा having said, शापभयात् by the fear of the curse, ततः then, निवृत्तः returned.

##### आङ्ग्लानुवादः
Effulgent Vali saw Sugriva entering the (prohibited) grove and turned back due to the fear of the curse (of sage Matanga) saying, 'You have escaped'.



#### श्लोकः
##### मूलम्
राघवोऽसि सह भ्रात्रा सह चैव हनूमता।  
तदेव वनमागच्छत्सुग्रीवो यत्र वानरः4.12.24॥

##### शब्दार्थः
राघवोऽपि Rama too, भ्रात्रा सह along with brother, हनूमता च सह also with Hanuman, वानरः Vanara, सुग्रीवः Sugriva, यत्र where, तत् that, वनमेव to the grove, आगच्छत् arrived.

##### आङ्ग्लानुवादः
Rama together with Lakshmana and Hanuman also arrived at the same gave where  Sugriva was.



#### श्लोकः
##### मूलम्
तं समीक्ष्यागतं रामं सुग्रीवस्सहलक्ष्मणम्।  
ह्रीमान्दीनमुवाचेदं वसुधामवलोकयन्4.12.25॥

##### शब्दार्थः
सुग्रीवः Sugriva, आगतम् coming in, सहलक्ष्मणम् along with Lakshmana, तं रामम् that Rama, दृष्ट्वा seeing, ह्रीमान् ashamed, वसुधाम् ground, अवलोकयन् looking down , दीनम्  piteously, इदम् this, उवाच spoke.

##### आङ्ग्लानुवादः
At the sight of Rama accompanied by Lakshmana, Sugriva felt ashmed and aggrieved, and looking down on the ground, saidः



#### श्लोकः
##### मूलम्
आह्वयस्वेति मामुक्त्वा दर्शयित्वा च विक्रमम्।  
वैरिणा घातयित्वा च किमिदानीं त्वया कृतम्4.12.26॥

##### शब्दार्थः
आह्वयस्व asked me to declare, इति thus, माम् me, उक्त्वा after telling, विक्रमम् prowess, दर्शयित्वा having demonstrated, वैरिणा by the enemy, घातयित्वा  had hit me, त्वया  by you, इदानीम् this way, किं कृतम् why did you do?

##### आङ्ग्लानुवादः
'You demonstrated your prowess and directed me to challenge Vali and then why did you make the enemy hit me thus?



#### श्लोकः
##### मूलम्
तामेन वेलां वक्तव्यं त्वया राघव तत्त्वतः।  
वालिनं न निहन्मीति ततो नाहमितो व्रजे4.12.27॥

##### शब्दार्थः
राघव Rama, तां वेलामेव at that time, त्वया by you, वालिनम् Vali, न निहन्मि I will not kill, इति thus, तत्त्वतः truly, वक्तव्यम् should have been said, ततः then, अहम् I, इतः from this place, न व्रजे would not have gone.

##### आङ्ग्लानुवादः
'Had you, in fact, told me that you were not going to kill Vali, I would not have budged from this place.'



#### श्लोकः
##### मूलम्
तस्य चैवं ब्रुवाणस्य सुग्रीवस्य महात्मनः।  
करुणं दीनया वाचा राघवः पुनरब्रवीत्4.12.28॥

##### शब्दार्थः
महात्मनः great soul, तस्य सुग्रीवस्य Sugriva's, दीनया a piteous, वाचा by word, करुणम् compasionately, एवम् in that manner, ब्रुवाणस्य while he spoke, राघवः Rama, पुनः again, अब्रवीत् said.

##### आङ्ग्लानुवादः
On hearing the great Sugriva's miserable and moving words, Rama again saidः



#### श्लोकः
##### मूलम्
सुग्रीव श्रूयातां तात क्रोधश्च व्यपनीयताम्।  
कारणं येन बाणोऽयं न मया स विसर्जितः4.12.29॥

##### शब्दार्थः
तात O dear, सुग्रीव Sugriva, येन why, सः अयम् this, बाणः arrow, मया by me, न विसर्जितः not released, कारणम् reason, श्रूयताम् listen to me, क्रोधः anger, व्यपनीयतां च dispel.

##### आङ्ग्लानुवादः
'O dear Sugriva dispel your anger and listen to me why I had not released the arrow.



#### श्लोकः
##### मूलम्
अलङ्कारेण वेषेण प्रमाणेन गतेन च।  
त्वं च सुग्रीव वाली च सदृशौ स्थः परस्परम्4.12.30॥

##### शब्दार्थः
सुग्रीव Sugriva, अलङ्कारेण in personal embelishment, वेषेण in form, प्रमाणेन in appearance, गतेन च in your movements, त्वं च your, वाली च and Vali, परस्परम् to each other, सदृशौ both similar, स्थः are.

##### आङ्ग्लानुवादः
'O Sugriva in form, ornaments and movements there is perfect resemblance between you and Vali.



#### श्लोकः
##### मूलम्
स्वरेण वर्चसा चैव प्रेक्षितेन च वानर।  
विक्रमेण च वाक्यैश्च व्यक्तिं वां नोपलक्षये4.12.31॥

##### शब्दार्थः
वानर monkey, स्वरेण in voice, वर्चसा चैव or in splendour, प्रेक्षितेन in looks, विक्रमेण च in valour, वाक्यैश्च in talk, वाम् between the two, व्यक्तिम् difference, नोपलक्षये I have not seen.

##### आङ्ग्लानुवादः
'O monkey in your voice, in brightness, in looks, in valour or in words I have marked no difference between you.



#### श्लोकः
##### मूलम्
ततोऽहं रूपसादृश्यान्मोहितो वानरोत्तम।  
नोत्सृजामि महावेगं शरं शत्रुनिबर्हणम्4.12.32॥

##### शब्दार्थः
वानरोत्तम distinguished monkey, ततः then, रूपसादृश्यात् similar appearance, मोहितः bewildered, अहम् I was, महावेगम् swift, शत्रुनिबर्हणम् that which can destroy enemy, शरम्  
arrow, नोत्सृजामि I have not let loose.

##### आङ्ग्लानुवादः
'O distinguished monkey you both are so similar in form that I was puzzled and did not release my swift arrow that could have destroyed the enemy.



#### श्लोकः
##### मूलम्
जीवितान्तकरं घोरं सादृश्यात्तु विशङ्कितः।  
मूलघातो न नौ स्याद्धि द्वयोरपि कृतो मया4.12.33॥

##### शब्दार्थः
सादृश्यात् due to similar appearance, विशङ्कितः I doubted, जीवितान्तकरम् deadly arrow, घोरम् terrific, नौ of us, द्वयोः of both, मूलघातः strike at the root, स्याद्धि may be indeed, मया by myself, न कृतः was not done.

##### आङ्ग्लानुवादः
'I was doubtful because of your similar appearance. I thought that I should not strike at the very root of the interests of both of us. Therefore, I did not release the terrific and deadly  arrow.



#### श्लोकः
##### मूलम्
त्वयि वीरे विपन्ने हि अज्ञानाल्लाघवान्मया।  
मौढ्यं च मम बाल्यं च ख्यापितं स्यात्कपीश्वर4.12.34॥

##### शब्दार्थः
वीरे warrior, कपीश्वर O lord of monkeys, अज्ञानात् by ignorance, लाघवात् due to thoughtlessness, त्वयि विपन्ने in your danger, मया by me, मम my, मौढ्यं च folly, बाल्यं च childishness, ख्यापितम् revealed, स्यात् will be.

##### आङ्ग्लानुवादः
'O lord of monkeys I would have betrayed my foolishness and childishness had I exposed you to danger by my ignorance and thoughtlessness.



#### श्लोकः
##### मूलम्
दत्ताभयवधो नाम पातकं महदुच्यते।  
अहं च लक्ष्मणश्चैव सीता च वरवर्णिनी4.12.35॥  
त्वदधीना वयं सर्वे वनेऽस्मिन् शरणं भवान्।

##### शब्दार्थः
दत्ताभयवधो नाम killing a person after promising protection, महत् great, पातकम् sin, उच्यते it  
is said to be, अहं च I also, लक्ष्मणश्चैव even Lakshmana, वरवर्णिनी darling, सीता च Sita also, वयं सर्वे all of us, त्वदधीनाः under your care, अस्मिन् in this regard, भवान् you, शरणम् refuge.

##### आङ्ग्लानुवादः
'It is said that killing a person to whom protection is promised is highly sinful. Lakshmana, darling Sita and me, are under your care and you are our refuge.



#### श्लोकः
##### मूलम्
तस्माद्युध्यस्व भूयस्त्वं मा मा शङ्केश्च वानर4.12.36॥  
एतन्मुहूर्ते सुग्रीव पश्य वालिनमाहवे।  
निरस्तमिषुणैकेन वेष्टमानं महीतले4.12.37॥

##### शब्दार्थः
वानर monkey, तस्मात् therefore, त्वम् you, भूयः again go, युध्यस्व fight, मा मा do not do not, शङ्केश्च you may doubt me, एतन्मुहूर्ते  in one moment, मया by me, आहवे in war, एकेन by a single, बाणेन by arrow, निरस्तम् thrown down, महीतले on the ground, वेष्टमानम्  rolling, वालिनम् Vali, पश्य see.

##### आङ्ग्लानुवादः
'Therefore, O monkey, go and engage yourself in fight again. Do not suspect me. With this single arrow of mine, in one moment you will see Vali thrown down and rolling on the ground in this combat.



#### श्लोकः
##### मूलम्
अभिज्ञानं कुरुष्व त्वमात्मनो वानरेश्वर।  
येन त्वामभिजानीयां द्वन्द्वयुद्धमुपागतम्4.12.38॥

##### शब्दार्थः
वानरेश्वर lord of monkeys, द्वन्द्वयुद्धम् duel, उपागतम् has come, त्वाम् you, येन by which,  अभिजानीयाम् I may recognise you, अभिज्ञानम् an identification, आत्मनः you, कुरुष्व may put on.

##### आङ्ग्लानुवादः
'O lord of monkeys while you both are engaged in a duel wear some identification mark by which I can recognise you.



#### श्लोकः
##### मूलम्
गजपुष्पीमिमां फुल्लामुत्पाट्य शुभलक्षणाम्।  
कुरु लक्ष्मण कण्ठेऽस्य सुग्रीवस्य महात्मनः॥4.12.39॥

##### शब्दार्थः
लक्ष्मण Lakshmana, इमाम् these, फुल्लाम् flowers blossomed, शुभलक्षणाम् auspicious, गजपुष्पीम् Gajapushpi, उत्पाट्य plucking, महात्मनः of the great, अस्य सुग्रीवस्य Sugriva's, कण्ठे in the neck, कुरु put on.

##### आङ्ग्लानुवादः
'O Lakshmana this Gajapushpi  in bloom is auspicious. Pluck and fasten it on great Sugriva's neck.'



#### श्लोकः
##### मूलम्
ततो गिरितटे जातामुत्पाट्य कुसुमाकुलाम्।  
लक्ष्मणो गजपुष्पीं तां तस्य कण्ठे व्यसर्जयत्4.12.40॥

##### शब्दार्थः
ततः then, लक्ष्मणः Lakshmana, गिरितटे on the slope of the mountain, जाताम् growing, कुसुमायुताम् flowering, तां गजपुष्पीम् those gajapushpi blossoms, उत्पाट्य  plucked, तस्य his, कण्ठे on the neck, व्यसर्जयत्  fastened on.

##### आङ्ग्लानुवादः
Then Lakshmana went to the mountain slope, plucked the (creeper with) gajapuspi blossoms and fastened it on the neck of Sugriva.



#### श्लोकः
##### मूलम्
स तया शुशुभे श्रीमान् लतया कण्ठसक्तया।  
मालयेव बलाकानां ससन्ध्य इव तोयदः4.12.41॥

##### शब्दार्थः
श्रीमान् lucky, सः Sugriva, कण्ठसक्तया by that on the neck, तया लतय by that creeper, ससन्ध्यः at twilight, तोयदः rain cloud, बलाकानाम् of cranes, मालयेव  like a garland, शुशुभे   glowed.

##### आङ्ग्लानुवादः
With the creeper round the neck, Sugriva looked like the raincloud at twilight, adorned by a row of cranes like a garland.



#### श्लोकः
##### मूलम्
विभ्राजमानो वपुषा रामवाक्यसमाहितः।  
जगाम सह रामेण किष्किन्थां वालिपालिताम्4.12.42॥

##### शब्दार्थः
वपुषा with his body, विभ्राजमानः radiant, सः he, रामवाक्यसमाहितः intent on carrying out Rama's instruction, रामेण सह with Rama, जगाम went, पुनः again, किष्किन्धाम् to Kishkinda,  
वालि पालिताम् ruled by Vali.

##### आङ्ग्लानुवादः
Radiant Sugriva intent on carrying out Rama's words again went to Kishkinda ruled by Vali.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे द्वादशस्सर्गः॥  
Thus ends the twelfth sarga of Kishkindakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/012_rAmakRtasaptatAlachChedanam.md">
<details><summary><h3>भूषणम् ...{Loading}...</h3></summary>



एतच्च वचनं श्रुत्वा सुग्रीवेण सुभाषितम् ।  

प्रत्ययार्थं महातेजा रामो जग्राह कार्मुकम्  ॥  ४।१२।१  ॥   

स गृहीत्वा धनुर्घोरं शरमेकं च मानदः ।  

सालमुद्दिश्य चिक्षेप ज्यास्वनैः पूरयन् दिशः  ॥  ४।१२।२  ॥   

अथ प्रत्ययपूर्वकं वालिवधाय गमनं द्वादशे एतच्चेत्यादि  ॥  ४।१२।१,२  ॥   

  

स विसृष्टो बलवता बाणः स्वर्णपरिष्कृतः ।  

भित्त्वा सालान् गिरिप्रस्थे सप्त भूमिं विवेश ह  ॥  ४।१२।३  ॥   

स इति । सः एकसालोद्देशेन विसृष्टः स्वर्णपरिष्कृतः स्वर्णपट्टालङ्कृतः ।
अनेन सर्वोत्तमत्वमुक्तम् । सालानिति । सप्त सालान् भित्त्वा गिरिप्रस्थे
गिरिप्रस्थमार्गेण भूमिं विवेश । इत्थं ह्युक्तमभियुक्तैः "सालांश्च सप्त
सगिरीन् सरसातलान्" इति । संक्षेपे च "गिरिं रसातलं चैव" इति ।
अन्यस्त्वपपाठः  ॥  ४।१२।३  ॥   

  

प्रविष्टश्च मुहूर्तेन धरां भित्त्वा महाजवः ।  

निष्पत्य च पुनस्तूर्णं स्वतूर्णीं प्रविवेश ह  ॥  ४।१२।४  ॥   

प्रविष्ट इति । धरां भित्त्वा प्रविष्टः स शरः महाजवत्वान्मुहूर्तेन
निष्पत्य निर्गत्य पुनस्तां तूणीं प्रविवेश । मन्त्रप्रभावेनाचेतनस्यापि
पुनरागमनम्  ॥  ४।१२।४  ॥   

  

तान् दृष्ट्वा सप्त निर्भिन्नान् सालान् वानरपुङ्गवः ।  

रामस्य शरवेगेन विस्मयं परमं गतः  ॥  ४।१२।५  ॥   

तानिति । दृष्ट्वेत्यनेनाल्पज्ञत्वात्सुग्रीवः सालानेव भिन्नान् ददर्श ।
सप्तभूमिप्रवेशं त्वहमेव धर्मवीर्येण पश्यामीति भावः  ॥  ४।१२।५  ॥   

  

स मूर्ध्ना न्यपतद्भूमौ प्रलम्बीकृतभूषणः ।  

सुग्रीवः परमप्रीतो राघवाय कृताञ्चलिः  ॥  ४।१२।६  ॥   

इदं चोवाच धर्मज्ञं कर्मणा तेन हर्षितः ।  

रामं सर्वास्त्रविदुषां श्रेष्ठं शूरमवस्थितम्  ॥  ४।१२।७  ॥   

सेन्द्रानपि सुरान्त्सर्वांस्त्वं बाणैः पुरुषर्षभ ।  

समर्थः समरे हन्तुं किं पुनर्वालिनं प्रभो  ॥  ४।१२।८  ॥   

येन सप्त महासाला गिरिर्भूमिश्च दारिताः ।  

बाणेनैकेन काकुत्स्थ स्थाता ते को रणाग्रतः  ॥  ४।१२।९  ॥   

अद्य मे विगतः शोकः प्रीतिरद्यः परा मम ।  

सुहृदं त्वां समासाद्य महेन्द्रवरुणोपमम्  ॥  ४।१२।१०  ॥   

तमद्यैव प्रियार्थं मे वैरिणं भ्रातृरूपिणम् ।  

वालिनं जहि काकुत्स्थ मया बद्धो ऽयमञ्जलिः  ॥  ४।१२।११  ॥   

स इति । स सुग्रीवः परमप्रीतः सन् राघवाय कृताञ्जलिः मूर्ध्ना भूमौ न्यपतत्
। शिरसा भूमिं स्पृष्ट्वा प्रणनामेत्यर्थः । प्रलम्बीकृतभूषण इत्यनेन
उदरास्पर्श उक्तः । अनेन भगवद्विषये प्रणामप्रकारः शिक्षितो भवति  ॥ 
४१२।६११  ॥   

  

ततो रामः परिष्वज्य सुग्रीवं प्रियदर्शनम् ।  

प्रत्युवाच महाप्राज्ञो लक्ष्मणानुमतं वचः  ॥  ४।१२।१२  ॥   

अस्माद्गच्छेम किष्किन्धां क्षिप्रं गच्छ त्वमग्रतः ।  

गत्वा चाह्वय सुग्रीव वालिनं भ्रातृगन्धिनम्  ॥  ४।१२।१३  ॥   

तत इति । लक्ष्मणानुमतमिति क्रियाविशेषणम् । भ्रातृगन्धिनं भ्रातृहिंसकम् ।
"गन्धनावक्षेपण" इत्यत्र तथा प्रयोगात् । इति रामः सुग्रीवं प्रत्युवाचेति
पूर्वेणान्वयः  ॥  ४।१२।१२,१३  ॥   

  

सर्वे ते त्वरितं गत्वा किष्किन्धां वालिनः पुरीम् ।  

वृक्षैरात्मानमावृत्य व्यतिष्ठन् गहने वने  ॥  ४।१२।१४  ॥   

सर्व इति । आत्मानं स्वं स्वमित्यर्थः  ॥  ४।१२।१४  ॥   

  

सुग्रीवो व्यनदद् घोरं वालिनो ह्वानकारणात् ।  

गाढं परिहितो वेगान्नादैर्भिन्दन्निवाम्बरम्  ॥  ४।१२।१५  ॥   

सुग्रीव इति । ह्वानम् आह्वनम् । गाढं परिहितः बलवृद्धये दृढबद्धपरिधानः  ॥ 
४।१२।१५  ॥   

  

तं श्रुत्वा निनदं भ्रातुः क्रुद्धो वाली महाबलः ।  

निश्चक्राम सुसंरब्धो भास्करो ऽस्ततटादिव  ॥  ४।१२।१६  ॥   

भास्करो ऽस्ततटादिवेति । यथा सूर्यो ऽस्ततटादवतरन्नदृष्टरश्मिर्भवति
तथेदानीं किष्किन्धानिर्गमनं वालिनो ऽल्पकालेन नाशहेतुरिति
द्योतनार्थमस्ततटादित्युक्तम् । अस्मद्देशोदयगिरिः प्रदेशान्तरापेक्षया
अस्तगिरिरित्युक्तमित्यप्याहुः  ॥  ४।१२।१६  ॥   

  

ततः सुतुमुलं युद्धं वालिसुग्रीवयोरभूत् ।  

गगने ग्रहयोर्घोरं बुधाङ्गारकयोरिव  ॥  ४।१२।१७  ॥   

ततः सुतुमुलमिति । बुधाङ्गारकाख्ययोर्ग्रहयोरिव  ॥  ४।१२।१७  ॥   

  

तलैरशनिकल्पैश्च वज्रकल्पैश्चमुष्टिभिः ।  

जघ्नतुः समरे ऽन्योन्यं भ्रातरौ क्रोधमूर्च्छितौ  ॥  ४।१२।१८  ॥   

अशनिः मेघज्योतिः  ॥  ४।१२।१८  ॥   

  

ततो रामो धनुष्पाणिस्तावुभौ समुदीक्ष्य तु ।  

अन्योन्यसदृशौ वीरावुभौ देवाविवाश्विनौ  ॥  ४।१२।१९  ॥   

यन्नावगच्छत् सुग्रीवं वालिनं वापि राघवः ।  

ततो न कृतवान् बुद्धिं मोक्तुमन्तकरं शरम्  ॥  ४।१२।२०  ॥   

एतस्मिन्नन्तरे भग्नः सुग्रीवस्तेन वालिना ।  

अपश्यन् राघवं नाथमृश्यमूकं प्रदुद्रुवे  ॥  ४।१२।२१  ॥   

तत इत्यादिश्लोकद्वयमेकान्वयम् । उभावश्विनौ देवाविव तावुभौ समुदीक्ष्य
सुग्रीवं वालिनं वा विशेषतो यन्नावगच्छत् ततः तस्मात् रामः शरं मोक्तुं
बुद्धिं न कृतवानित्यन्वयः  ॥  ४।१२।१९२१  ॥   

  

क्लान्तो रुधिरसिक्ताङ्गः प्रहारैर्जर्जरीकृतः ।  

वालिनाभिद्रुतः क्रोधात् प्रविवेश महावनम्  ॥  ४।१२।२२  ॥   

तं प्रविष्टं वनं दृष्ट्वा वाली शापभयार्दितः ।  

मुक्तो ह्यसि त्वमित्युक्त्वा सन्निवृत्तो महाद्युतिः  ॥  ४।१२।२३  ॥   

\[ निवृत्तः स्वपुरीं प्राप क्रोधाविष्टो महाबलः ।\]  

राघवो ऽपि सहभ्रात्रा सह चैव हनूमता ।  

तदेव वनमागच्छत् सग्रीवो यत्र वानरः  ॥  ४।१२।२४  ॥   

जर्जरीकृतः परुषत्वक्कृतः  ॥  ४।१२।२२२४  ॥   

  

तं समीक्ष्यागतं रामं सुग्रीवः सहलक्ष्मणम् ।  

ह्रीमान् दीनमुवाचेदं वसुधामवलोकयन्  ॥  ४।१२।२५  ॥   

वसुधामवलोकयन्निति लज्जानुभावः  ॥  ४।१२।२५  ॥   

  

आह्वयस्वेति मामुक्त्वा दर्शयित्वा च विक्रमम् ।  

वैरिणा घातयित्वा च किमिदानीं त्वया कृतम्  ॥  ४।१२।२६  ॥   

आह्वयस्वेति । दर्शयित्वा च विक्रममिति व्यतिरेकोक्तिः । त्वया किं कृतं,
किं चिन्तितमित्यर्थः । कृतिरनेकार्थः  ॥  ४।१२।२६  ॥   

  

तामेव वेलां वक्तव्यं त्वया राघव तत्त्वतः ।  

वालिनं न निहन्मीति ततो नाहमितो व्रजे  ॥  ४।१२।२७  ॥   

तामेव वेलामिति । अत्यन्तसंयोगे द्वितीया । "वालिनं जहि काकुत्स्थ" इति
प्रार्थनवेलायामित्यर्थः । ततः तथोक्तं चेत्  ॥  ४।१२।२७  ॥   

  

तस्य चैवं ब्रुवाणस्य सुग्रीवस्य महात्मनः ।  

करुणं दीनया वाचा राघवः पुनरब्रवीत्  ॥  ४।१२।२८  ॥   

तस्येति । करुणं सदयम् अब्रवीत्  ॥  ४।१२।२८  ॥   

  

सुग्रीव श्रूयतां तात क्रोधश्च व्यपनीयताम् ।  

कारणं येन बाणो ऽयं न मया स विसर्जितः  ॥  ४।१२।२९  ॥   

सुग्रीवेति । येन कारणेन बाणो न विसर्जितः तत्कारणं श्रुयताम्, श्रुत्वा
क्रोधश्चापनीयतामिति योजना  ॥  ४।१२।२९  ॥   

  

अलङ्कारेण वेषेण प्रमाणेन गतेन च ।  

त्वं च सुग्रीव वाली च सदृशौ स्थः परस्परम्  ॥  ४।१२।३०  ॥   

वेषेण आकारेण प्रमाणेन औन्नत्येन गतेन गमनेन  ॥  ४।१२।३०  ॥   

  

स्वरेण वर्चसा चैव प्रेक्षितेन च वानर ।  

विक्रमेण च वाक्यैश्च व्यक्तिं वां नोपलक्षये ।  

ततो ऽहं रूपसादृश्यान्मोहितो वानरोत्तम  ॥  ४।१२।३१  ॥   

वर्चसा तेजसा प्रेक्षितेन वीक्षणेन वाक्यैः भाषणैः व्यक्तिं विशेषम् । तत
इति । मोहितः सञ्जातमोहः, विशेषानभिज्ञ इत्यर्थः  ॥  ४।१२।३१  ॥   

  

नोत्सृजामि महावेगं शरं शत्रुनिबर्हणम् ।  

जीवितान्तकरं घोरं सादृश्यात्तु विशङ्कितः  ॥  ४।१२।३२  ॥   

मूलघातो न नौ स्याद्धि द्वयोरपिकृतो मया  ॥  ४।१२।३३  ॥   

त्वयि वीरे विपन्ने हि अज्ञानाल्लाघवान्मया ।  

मौढ्यं च मम बाल्यं च ख्यापितं स्याद्धरीश्वर  ॥  ४।१२।३४  ॥   

दत्ताभयवधो नाम पातकं महदुच्यते  ॥  ४।१२।३५  ॥   

अहं च लक्ष्मणश्चैव सीता च वरवर्णिनी ।  

त्वदधीना वयं सर्वे वने ऽस्मिन् शरणं भवान्  ॥  ४।१२।३६  ॥   

नोत्सृजामीत्यादिसार्धश्लोक एकान्वयः । अन्ते इतिकरणं द्रष्टव्यम् ।
द्वयोपरि नौ मया मूलघातो न कृतः स्यादिति हि शरं नोत्सृजामि
नोत्सृष्टवानस्मीति योजना । ननु काञ्चनमालारूपो वालिनो विशेषो ऽस्ति ।
सत्यम्, तस्मिन् दिने तन्न धृत्वा गतवानिति ज्ञेयम् । यद्यप्यत्र
मत्तत्वभोगचिह्नाश्रान्तत्वपुरनिर्गतत्वादिकं वाल्यसाधारणमस्ति, समीपस्था
हनुमदादयश्च प्रष्टुं शक्याः, स्वयं च सूक्ष्मज्ञः, "प्रेक्षितज्ञास्तु
कोसलाः" इत्युक्तेः । तथापि "त्वया मया च कुन्त्या च" इति न्यायेन
साधारण्यं परिहर्तुं दृष्टहेतून् कांश्चिदुक्तवान् राम इति ज्ञेयम्  ॥ 
४।१२।३२३६  ॥   

  

तस्माद्युद्ध्यस्व भूयस्त्वं मा मा शङ्कीश्च वानर ।  

एतन्मुहूर्ते सुग्रीव पश्य वालिनमाहवे ।  

निरस्तमिषुणैकेन वेष्टमानं महीतले  ॥  ४।१२।३७  ॥   

तस्मादिति । मा मा शङ्कीरिति, मा मां प्रति मा शङ्कीः शङ्कां मा कुरु ।
व्यत्ययेन परस्मैपदम् । ४।१२।३७  ॥   

  

अभिज्ञानं कुरुष्व त्वमात्मनो वानरेश्वर ।  

येन त्वामभिजानीयां द्वन्द्वयुद्धमुपागतम्  ॥  ४।१२।३८  ॥   

अभिज्ञानं चिह्नम्  ॥  ४।१२।३८  ॥   

  

गजपुष्पीमिमां फुल्लामुत्पाट्य शुभलक्षणाम् ।  

कुरु लक्ष्मण कण्ठे ऽस्य सुग्रीवस्य महात्मनः  ॥  ४।१२।३९  ॥   

गजपुष्पीं नागपुष्पीं नाम लताम्  ॥  ४।१२।३९  ॥   

  

ततो गरितटे जातामुत्पाट्य कुसुमाकुलाम् ।  

लक्ष्मणो गृजपुष्पीं तां तस्य कण्ठे व्यसर्जयत्  ॥  ४।१२।४०  ॥   

व्यसर्जयत् अमोचयत्, बद्धवान्  ॥  ४।१२।४०  ॥   

  

स तया शुशुभे श्रीमान् लतया कण्ठसक्तया ।  

विपरीत इवाकाशे सूर्यो नक्षत्रमालया  ॥  ४।१२।४१  ॥   

स तयेत्यादि । विपरीत इवेत्याद्युपरि विव्रीयते  ॥  ४।१२।४१  ॥   

  

मालयेव बलाकानां ससन्ध्य इव तोयदः ।  

विभ्राजमानो वपुषा रामवाक्यसमाहितः ।  

जगाम सह रामेण किष्किन्धां वालिपालिताम्  ॥  ४।१२।४२  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
द्वादशः सर्गः  ॥  १२  ॥   

ससन्ध्य इव तोयद इति । सुग्रीवस्य हेमपिङ्गलत्वादिति भावः । अस्मिन् सर्गे
सार्धद्विचत्वारिंशच्छ्लोकाः  ॥  ४।१२।४२  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने द्वादशः सर्गः  ॥  १२  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/012_rAmakRtasaptatAlachChedanam.md">
<details><summary><h3>शिरोमणी ...{Loading}...</h3></summary>



सुग्रीवप्रार्थितरामकर्तृकसप्ततालभेदनं वर्णयितुमाह एतदिति । सुग्रीवस्य
सुभाषितमेतद्वचनं श्रुत्वा महातेजा रामः प्रत्ययार्थं सुग्रीवविश्वासार्थं
कार्मुकं धनुर्जग्राह  ॥  ४।१२।१  ॥   

  

स इति । स रामः धनुरेकं शरं च गृहीत्वा सरवैः रवत्वविशिष्टैः रवैरित्यर्थः
। दिशः पूरयन् सन् सालमुद्दिश्य चिक्षेप  ॥  ४।१२।२  ॥   

  

स इति । बलवता रामेण विसृष्टः त्यक्तः स्वर्णपरिष्कृतो बाणः सालान्
तदभिधसप्ततरुन् गिरिप्रस्थं तदाश्रयीभूतगिरिखण्डं च सप्तभूमिम्
अधस्सप्तलोकावरकांश्च भित्त्वा विवेश उद्देश्यातिरिक्तभेदनस्य
सामर्थ्यसूचकत्वान्न प्रयोक्तृनैपुण्यहानिः उपलक्षणतया
ऽन्यस्याप्युद्देश्यता वा  ॥  ४।१२।३  ॥   

  

सायक इति । महाजवः सायकः सालान् उपलक्षणतया तत्प्रभृतीन् मुहूर्तेन
भित्त्वा निष्पत्य बहिरागत्य स्वतूणीमिषुधिं प्रविवेश  ॥  ४।१२।४  ॥   

  

तानिति । वानरपुंगवः सुग्रीवः निर्भिन्नान् सप्तसालान् दृष्ट्वा परमं
विस्मयं गतः  ॥  ४।१२।५  ॥   

  

स इति । परमप्रीतः स सुग्रीवः प्रलम्बीकृतभूषणः
दण्डायमानप्रणामहेतुकप्रलम्बीभूतवनमालादिभूषणविशिष्टः सन् भूमौ मूर्ध्रा
राघवाय न्यपतत्  ॥  ४।१२।६  ॥   

  

इदमिति । तेन तालादिभेदनरूपेण कर्मणा हर्षितः सुग्रीवः धर्मज्ञं
राममिदमुवाच  ॥  ४।१२।७  ॥   

  

तद्वचनाकारमाह-- सेन्द्रानिति । सेन्द्रान् सर्वान् सुरानपि समरे
बाणैर्हन्तुं त्वं समर्थः तर्हि वालिनं हन्तुं समर्थ इति किम्  ॥  ४।१२।८
 ॥   

  

येनेति । येन भवता सप्तमहासाला गिरिः भूमिः सप्ताधोलोकावरणानि दारिताः तस्य
ते रणाग्रतः कः स्थाता  ॥  ४।१२।९  ॥   

  

अद्येति । सुहृदं त्वां समासाद्य प्राप्य अद्य भवदतिपराक्रमदर्शनसमये मे
शोको विगतः अत एव अद्य मम परा प्रीतिर्भवतीति शेषः  ॥  ४।१२।१०  ॥   

  

तमिति । हे काकुत्स्थे मे प्रियार्थं भातृरूपं मे वैरिणं वालिनं जहि अत
एवायमञ्जलिर्मया बद्धः  ॥  ४।१२।११  ॥   

  

तत इति । ततः सुग्रीवप्रार्थनाश्रवणानन्तरं महाप्राज्ञो रामः लक्ष्मणानुगतं
मैत्र्या लक्ष्मणतुल्यत्वं प्राप्तं सुग्रीवं प्रत्युवाच  ॥  ४।१२।१२  ॥   

  

तदाकारमाह-- अस्मादिति । अस्मात् पर्वतात् किष्किन्धां गच्छाम अतस्त्वं
ममाग्रतः क्षिप्रं गच्छ गत्वा च भ्रातृगन्धिनं भ्रातृशब्दबोध्यं
वालिनमाह्वय  ॥  ४।१२।१३ ॥   

  

सर्वे इति । ते रामाज्ञप्ताः सर्वे सुग्रीवभृतयः वालिनः पुरीं किष्किन्धां
गत्वा तन्निष्ठसंयोगानुकूलव्यापारं कृत्वा वृक्षैरात्मानमावृत्य उपगूह्य
गहने दुर्गमे वने किष्किन्धासमीपकानने अतिष्ठन्  ॥  ४।१२।१४  ॥   

  

सुग्रीव इति । गाढं परिहितः वस्त्रेण दृढं बद्धकटिः सुग्रीवः
वालिनोह्वानकारणात् ह्वानार्थं नादैरम्बरं भिन्दन्निव घोरमनदत्  ॥  ४।१२।१५
 ॥   

  

तमिति । महाबलो वाली भ्रातुः निनदं श्रुत्वा सुसंरब्धः यातयुद्धोत्साहः सन्
अस्ततटात् अस्ताचलसमीपात् भास्करः सूर्य इव निष्पपात  ॥  ४।१२।१६  ॥   

  

तत इति । ततः वाल्यागमनान्तरं गगने बुधाङ्गारकयोर्ग्रहयोरिव वालिसुग्रीवयोः
घोरं सुतुमुलं युद्धमभूत्  ॥  ४।१२।१७  ॥   

  

तलैरिति । अशनिकल्पैः वज्रोपमैस्तलैः करपादतलैः वज्रकल्पैः मुष्टिभिश्च
भ्रातरौ अन्योन्यं जघ्नतुः  ॥  ४।१२।१८  ॥   

  

तत इति । ततः युद्धप्रवृत्त्यनन्तरं धनुष्पाणिः रामः उभौ अश्विनौ देवाविव
अन्योन्यसदृशौ उभौ वालिसुग्रीवौ समुदैक्षत  ॥  ४।१२।१९  ॥   

  

यदिति । यद् यस्माद्धेतोः राघवो रामः नावगच्छत् मिलितत्वात्समानाकारत्वाच्च
विविच्य बोद्धुं नैच्छत् ततस्तस्माद्धेतोः अन्तकरं शरं मोक्तुं बुद्धिं
निश्चयं न कृतवान् ॥ एतेन वालिनि रामस्य स्नेहः सूचितः तेन
सुग्रीवविषयकस्नेहस्य पराकाष्ठा व्यञ्जिता तेनेदानीमपि यदि द्वयोर्मैत्री
स्यात्तर्हि न हनिष्यामीति रामाभिप्रायो व्यक्तः  ॥  ४।१२।२० ॥   

  

एतस्मिन्निति । एतस्मिन्नन्तरे समये वालिना भग्नः भग्नकरादिमान् सुग्रीवः
नाथं स्वस्वामिनं राघवमपश्यन् सन् ऋष्यमूकं प्रदुद्रुवे  ॥  ४।१२।२१  ॥   

  

क्लान्त इति । रुधिरेण सिक्तमङ्गं यस्य वालिना प्रहारैर्जर्झरीकृतः अत एव
क्लान्तः ग्लानिं प्राप्तः अत एव अभिद्रुतः सुग्रीवः महावनं प्रविवेश  ॥ 
४।१२।२२  ॥   

  

तमिति । वनं प्रविष्टं तं सुग्रीवं दृष्ट्वा त्वं मुक्तो ऽसीत्युक्त्वा
शापभयात् ततस्तस्मात् महावनात् संनिवृत्तः  ॥  ४।१२।२३  ॥   

  

राघव इति । भ्रात्रा लक्ष्मणेन हनुमता च सह राघवो ऽपि यत्र वानरः सुग्रीवः
तदेव वनमागच्छत्  ॥  ४।१२।२४  ॥   

  

तमिति । सहलक्ष्मणमागतं तं रामं समीक्ष्य ह्रीमान् पराभवहेतुकलज्जावान्
सुग्रीवः वसुधामवलोकयन्सन् दीनमिदमुवाच  ॥  ४।१२।२५  ॥   

  

तद्वचनाकारमाह आह्वयस्वेति । विक्रमं स्वपराक्रमं दर्शयित्वा तालभेदादिना
संप्रदर्श्य मामाह्वयस्व इत्युक्त्वा अरिणा घातयित्वा च त्वया किं कृतम्
इष्टमनिष्टं वा कृतमिति न विद्म इति तात्पर्यम्  ॥  ४।१२।२६  ॥   

  

तामिति । तां वेलां मद्गमनसमये वालिनमहं न निहन्मीति तत्त्वतः यथार्थतः
त्वया वक्तव्यं ततस्तदा इतो ऽहं न व्रजे व्रजेयम् । तां वेलामित्यत्र
सप्तम्यर्थे द्वितीया  ॥  ४।१२।२७  ॥   

  

तस्येति । दीनया वाचा एवं करुणं ब्रुवाणस्य सुग्रीवस्य समीपे राघवः पुनः
अब्रवीत्  ॥  ४।१२।२८  ॥   

  

तद्वचनाकारमाह सुग्रीवेति । हे सुग्रीव येन कारणेन सो ऽयं बाणः मया न
विसर्जितस्त्यक्तः तत्कारणं श्रूयताम् अत एव क्रोधः
बाणप्रक्षेपाभावजनितकोपः व्यपनीयतां त्यज्यताम्  ॥  ४।१२।२९  ॥   

  

तत्कारणमेवाह अलङ्कारेणेति । हे सुग्रीव त्वं वाली च अलङ्कारादिना
स्वरादिना च परस्परं सदृशौ स्थः अतः व्यक्तिं द्वयोर्विभिन्नलोकप्राप्तिं न
उपलक्षये अनुमिनोमि वालिनि मृते त्वमपि तत्स्नेहान्मरिष्यसीति तात्पर्यम् ।
वाक्यैः वचनरचनाविशेषैः अत एव वचसा इत्यनेन न पौनरुक्त्यम् ।
श्लोकद्वयमेकान्वयि  ॥  ४।१२।३०,३१  ॥   

  

तत इति । ततस्तस्मात् रूपसादृश्यात् हेतोः मोहितः मान ऊहितं तर्कितं येन सो
ऽहं महावेगं जीवितान्तकरं घोरं शरं नोत्सृजामि । ननु ममापि मरणे तव का
क्षतिरित्यत आह सादृश्यात् वालिनिष्ठसुग्रीवप्रतियोगिकसदृशत्वात्
तन्मूलकात्तवापि मरणादित्यर्थः, हेतोर्नौ आवयोर्द्वयोर्मूलघातः मूलयोः
राज्यप्राप्तिस्त्रीप्राप्तिरूपहेत्वोर्विघातो विनाशो न स्यात् इति
विशङ्कितो ऽहमभवमिति शेषः । सदृशभ्रातृमरणे तज्जनितदुःखेन यदि सुग्रीवमृतिः
स्यात्तर्हि तद्राज्यप्राप्तिविघातः स्यात् । अतः
तद्व्यापारसाध्यसीताप्राप्तिविरहो भवेदिति तात्पर्यम् । अत एव मया कृतः
प्रक्षेपाभाव इति शेषः । श्लोकद्वयमेकान्वयि  ॥  ४।१२।३२,३३  ॥   

  

त्वयीति । हे वीर अज्ञानात् सदृशभ्रातृवधे सुग्रीवो मरिष्यतीति
विचाराभावपूर्वकवालिवधात् लाघवात् अल्पकालतः त्वयि विपन्ने तच्छोकेन मृते
सति मम मौढ्यं बाल्यं च ख्यापितं स्यात्  ॥  ४।१२।३४  ॥   

  

दोषान्तरमाह दत्तेति । दत्तमभयं यस्मै तस्य वधः महत्पातकम् अत एव अद्भुतं
सर्वेषामाश्चर्यं भविष्यति । अर्धं पृथक् । न केवलं पातकमेव त्वद्वधे
ऽस्मत्कार्यध्वंसो ऽपि भवेदित्याह अहमिति । लक्ष्मणः सीता च वयं च सर्वे
त्वदधीनाः अत एव अस्मिन्वने अहं न जहाति तत् शरणं रक्षको भवान् । एतेन
त्वदभावे ऽस्माकं रक्षापि न स्यादिति सूचितम् । "अस्मदो द्वयोश्च"
इत्यनुशासनादेकस्मिन्नपि रामे बहुवचनप्रयोगः । अर्धद्वयमेकान्वयि  ॥ 
४।१२।३५  ॥   

  

तस्मादिति । तस्मात् वालिकर्तृकवैरत्यागाभावात् हेतोः भूयस्त्वं युध्यस्व
मा मां मा शङ्कीः अयं नागमिष्यतीत्याशङ्कां न कृथाः  ॥  ४।१२।३६  ॥   

  

एतदिति । एतन्मुहूर्ते त्वत्कर्तृकपुनर्युद्धसमये मया एकेनेपुणा निरस्तमत
एव महीतले चेष्टमानं वालिनं त्वं पश्य  ॥  ४।१२।३७  ॥   

  

अभिज्ञानमिति । येन द्वन्द्वयुद्धमुपागतं त्वामहमभिजानीयां भ्रातृमरणजनितं
महत् दुःखमस्मिन्न भविष्यतीति निश्चिनुयां तत् आत्मनो ऽभिज्ञानम्
अतिशोकानुत्पत्त्यभिज्ञापकचिह्नं कुरुष्व  ॥  ४।१२।३८  ॥   

  

तत्प्रकारमाह गजपुष्पीमिति । हे लक्ष्मण फुल्लां
शुभलक्षणामतिशोकानुत्पादकत्वेन शुभप्रापिकां गजपुष्पीं महात्मनः सुग्रीवस्य
कण्ठे कुरु । एतेन गजपुष्पीनिबद्धानामतिशोको न भवतीति सूचितम्  ॥  ४।१२।३९
 ॥   

  

तत इति । ततः रामाज्ञापनानन्तरं गिरितटे जातां कुसुमायुतां
पुष्पैर्व्याप्तां तां शुभां गजपुष्पीं लक्ष्मण उत्पाट्य तस्य कण्ठे
व्यसर्जयत् अबध्नात्  ॥  ४।१२।४०  ॥   

  

स इति । स सुग्रीवः कण्ठसक्तया कण्ठे संबद्धया तया गजपुष्पीलतया बलाकानां
मालया ससंध्यः संध्यारागसहितः तोयदो मेघ इव शुशुभे  ॥  ४।१२।४१  ॥   

  

विभ्राजमान इति । रामवाक्यसमाहितः रामवचने आस्थावान् वपुषा विभ्राजमानः
सुग्रीवः रामेण सह किष्किन्धां पुनर्जगाम  ॥  ४।१२।४२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
द्वादशः सर्गः  ॥  ४।१२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/012_rAmakRtasaptatAlachChedanam.md">
<details><summary><h3>तिलकम् ...{Loading}...</h3></summary>



 ॥  ४।१२।१,२  ॥   

  

स एकसालोद्देशेनैव क्षिप्तो ऽपि बाणः सप्तसालान्भित्त्वा
तदाश्रमगिरिप्रस्थमपि भित्त्वा तदाधारभूमिमपि भित्वा सप्तभूमिरसातलं
विवेशेत्यर्थः  ॥  ४।१२।३  ॥   

  

निष्पत्य रसातलपर्यन्तं गत्वा तत्रत्यासुरान्हत्वा तमेव तूणं पूर्वाधारं
तूणम् । अनेन रामबाणानां चेतनपरशक्तिमद्देवताधिष्ठितत्वं सूचयति ।
तदुक्तम्-- "युगपत्सप्ततालांश्च रघुनाथो बिभेद ह । पातालदानवान्हत्वा
पुनस्तूणं विवेश च  ॥ " इति  ॥   

४।१२।४,५  ॥   

प्रलम्बी कृतभूषणः
साष्टाङ्गप्रणामशाल्लम्बमानावस्थापन्नोरःकण्ठादिवर्तिसकलभूषणः । कृताञ्जलिः
उत्थानानन्तरमिति शेषः  ॥  ४।१२।६८  ॥   

  

भूमिश्च चात्सप्तपातालास्तद्वर्तिनो ऽसुराश्च  ॥  ४।१२।९११  ॥   

  

लक्ष्मणानुगतम् तत्सममित्यर्थः । यद्वा लक्ष्मणवत्प्रियत्वेनानुगतं
स्वीकृतं सुग्रीवमित्यर्थः  ॥  ४।१२।१२  ॥   

  

अस्मादृष्यमूकात् । भ्रातृगन्धिनमनर्थकभ्रातृव्यपदेशम्  ॥  ४।१२।१३  ॥   

  

आत्मानं स्वदेहान्  ॥  ४।१२।१४  ॥   

  

ह्वानकारणादाह्वाननिमित्तं गाढं परिहितं वस्त्रं येनेत्यर्थः । वाससा दृढं
कटिं बद्धेत्यर्थः । वेगान्नादकारणप्राणवेगात् उत्पन्नैरिति शेषः  ॥ 
४।१२।१५  ॥   

  

भास्करो ऽस्ततटादतिदूरमप्युदयपर्वतमत्यल्पेन कालेन याति, एवमदृश्यस्थानतया
तत्तुल्यगुहातः क्षणेन बहिरागत इत्यर्थः । यत्त्वस्तपदेनोदयगिरिलक्षणम्,
यदपि मेरूत्तरवासिनो ऽधिकृत्येयमुक्तिरिति व्याख्यानं तत्क्लिष्टमसङ्गतं
चेति स्पष्टं सुधियाम्  ॥  ४।१२।१६  ॥   

  

बुधाङ्गारकयोरिव । "वज्रगोकर्णयोर्यथा" इति पाठान्तरम् । वज्रगोकर्णौ
तदाख्यपर्वतौ । यथा तथेति शेषः  ॥  ४।१२।१७  ॥   

  

अशनिर्दम्भोलिः । वज्रं वज्रायुधम्  ॥  ४।१२।१८,१९  ॥   

  

नावगच्छत् विविच्येति शेषः  ॥  ४।१२।२०  ॥   

  

राघवं नाथं रक्षकमित्यपश्यन्नजानन्  ॥  ४।१२।२१,२२  ॥   

  

वनं प्रविष्ठम् ऋष्यमूकस्येति शेषः । स निवृत्तः परावृत्तः  ॥  ४।१२।२३,२४
 ॥   

  

ह्रीमान्पराभूतत्वात्  ॥  ४।१२।२५  ॥   

  

विक्रमं सालभेदनेन घातयित्वा युद्धप्रेरणद्वारा । किं कृतम् अनुचितमेव
कृतमित्यर्थः  ॥  ४।१२।२६  ॥   

  

तामेव वेलाम् । सप्तम्यर्थे द्वितीया । वालिना युद्धप्रेरणवेलायाम् ।
ततस्तदेत्यर्थः । इतः ऋष्यमूकवनादित्यर्थः  ॥  ४।१२।२७,२८  ॥   

  

स बाणो वालिसंहारको बाणः  ॥  ४।१२।२९  ॥   

  

तदेव कारणमाह अलङ्कारेणेति  ॥  ४।१२।३०  ॥   

  

वर्चः शरीरकान्तिः वां युवयोः  ॥  ४।१२।३१  ॥   

  

मोहित इति । नन्विदमनुचितं यद्भगवतो मोहः अमोहे मोह इत्यनृतकथनं च । किं च
पलायनसमये ऋष्यमूकाभिमुकधावनेन व्यक्तिरस्त्येवेति चेन्न । वालिन
आयुर्दायासमाप्त्या तथाकरणे ऽपि सुग्रीवसन्तोषाय
स्वस्मिन्मानुष्यबुद्ध्यनुत्पादाय चात्मनि मोहोत्प्रेक्षया समाधानादक्षतेः
। मोहित इत्यस्येवेति शेषः । ईदृशे विषय एवंविधानृतवचनं न दोषयेत्यप्यनेन
ध्वनितम् । नोत्सृजामि नोदसृजम्  ॥  ४।१२।३२  ॥   

  

विशङ्कितः शङ्कावान् । हि निश्चयेन नावावयोर्द्वयोरपि त्वन्नाशेन मूलघातो न
स्यान्मा भूदित्येतदर्थं मया कृतः शरानुत्सर्ग इति शेषः  ॥  ४।१२।३३  ॥   

  

मूलघातमेव दर्शयति-- त्वयीति । मया विपन्ने मद्व्यापारतो नाशिते ।
अज्ञानमनिश्चयप्रवृत्तिः लाघवाच्चापल्यात्  ॥  ४।१२।३४  ॥   

  

बाधकान्तरमाह-- दत्तमभयमस्मै स दत्ताभयस्तस्य वधो महत्पातकमिति नाम
प्रसिद्धम् । स्वमूलघातमप्याह-- अहमिति  ॥  ४।१२।३५  ॥   

  

मा माशङ्कीरित्याबाधायां द्वित्वम्  ॥  ४।१२।३६३८  ॥   

  

गजपुष्पी नागपुष्पी लता । शुभं सम्यग्लक्षयतीति शुभलक्षणा ताम्  ॥ 
४।१२।३९ ॥   

  

व्यसर्जयन्निसृष्टवान् समर्पितवानित्यर्थः  ॥  ४।१२।४०  ॥   

  

लतया शुक्लपुष्पनागपुष्पीलतया सन्ध्यारागसहिततोयद इव स्वयं बलाकानां मालयेव
तया लतया शुशुभे  ॥  ४।१२।४१  ॥   

  

रामवाक्ये तत्करणे समाहित उद्युक्तः  ॥  ४।१२।४२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे द्वादशः सर्गः  ॥  ४।१२  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/012_rAmakRtasaptatAlachChedanam.md">
<details><summary><h3>द्राविडपाठः ...{Loading}...</h3></summary>



  
एतच्च वचनं श्रुत्वा सुग्रीवेण सुभाषितम्।  
प्रत्ययार्थं महातेजा रामो जग्राह कार्मुकम् ॥ 4.12.1 ॥   
स गृहीत्वा धनुर्घोरं शरमेकं च मानदः।  
सालमुद्दिश्य चिक्षेप ज्यास्वनैः पूरयन् दिशः ॥ 4.12.2 ॥   
स विसृष्टो बलवता बाणः स्वर्णपरिष्कृतः।  
भित्त्वा सालान् गिरिप्रस्थे सप्त भूमिं विवेश ह ॥ 4.12.3 ॥   
प्रविष्टश्च मुहूर्तेन धरां भित्त्वा महाजवः।  
निष्पत्य च पुनस्तूर्णं स्वतूर्णीं प्रविवेश ह ॥ 4.12.4 ॥   
तान् दृष्ट्वा सप्त निर्भिन्नान् सालान् वानरपुङ्गवः।  
रामस्य शरवेगेन विस्मयं परमं गतः ॥ 4.12.5 ॥   
स मूर्ध्ना न्यपतद्भूमौ प्रलम्बीकृतभूषणः।  
सुग्रीवः परमप्रीतो राघवाय कृताञ्चलिः ॥ 4.12.6 ॥   
इदं चोवाच धर्मज्ञं कर्मणा तेन हर्षितः।  
रामं सर्वास्त्रविदुषां श्रेष्ठं शूरमवस्थितम् ॥ 4.12.7 ॥   
सेन्द्रानपि सुरान्त्सर्वांस्त्वं बाणैः पुरुषर्षभ।  
समर्थः समरे हन्तुं किं पुनर्वालिनं प्रभो ॥ 4.12.8 ॥   
येन सप्त महासाला गिरिर्भूमिश्च दारिताः।  
बाणेनैकेन काकुत्स्थ स्थाता ते को रणाग्रतः ॥ 4.12.9 ॥   
अद्य मे विगतः शोकः प्रीतिरद्यः परा मम।  
सुहृदं त्वां समासाद्य महेन्द्रवरुणोपमम् ॥ 4.12.10 ॥   
तमद्यैव प्रियार्थं मे वैरिणं भ्रातृरूपिणम्।  
वालिनं जहि काकुत्स्थ मया बद्धोऽयमञ्जलिः ॥ 4.12.11 ॥   
ततो रामः परिष्वज्य सुग्रीवं प्रियदर्शनम्।  
प्रत्युवाच महाप्राज्ञो लक्ष्मणानुमतं वचः ॥ 4.12.12 ॥   
अस्माद्गच्छेम किष्किन्धां क्षिप्रं गच्छ त्वमग्रतः।  
गत्वा चाह्वय सुग्रीव वालिनं भ्रातृगन्धिनम् ॥ 4.12.13 ॥   
सर्वे ते त्वरितं गत्वा किष्किन्धां वालिनः पुरीम्।  
वृक्षैरात्मानमावृत्य व्यतिष्ठन् गहने वने ॥ 4.12.14 ॥   
सुग्रीवो व्यनदद् घोरं वालिनो ह्वानकारणात्।  
गाढं परिहितो वेगान्नादैर्भिन्दन्निवाम्बरम् ॥ 4.12.15 ॥   
तं श्रुत्वा निनदं भ्रातुः क्रुद्धो वाली महाबलः।  
निश्चक्राम सुसंरब्धो भास्करोऽस्ततटादिव ॥ 4.12.16 ॥   
ततः सुतुमुलं युद्धं वालिसुग्रीवयोरभूत्।  
गगने ग्रहयोर्घोरं बुधाङ्गारकयोरिव ॥ 4.12.17 ॥   
तलैरशनिकल्पैश्च वज्रकल्पैश्चमुष्टिभिः।  
जघ्नतुः समरेऽन्योन्यं भ्रातरौ क्रोधमूर्च्छितौ ॥ 4.12.18 ॥   
ततो रामो धनुष्पाणिस्तावुभौ समुदीक्ष्य तु।  
अन्योन्यसदृशौ वीरावुभौ देवाविवाश्विनौ ॥ 4.12.19 ॥   
यन्नावगच्छत् सुग्रीवं वालिनं वापि राघवः।  
ततो न कृतवान् बुद्धिं मोक्तुमन्तकरं शरम् ॥ 4.12.20 ॥   
एतस्मिन्नन्तरे भग्नः सुग्रीवस्तेन वालिना।  
अपश्यन् राघवं नाथमृश्यमूकं प्रदुद्रुवे ॥ 4.12.21 ॥   
क्लान्तो रुधिरसिक्ताङ्गः प्रहारैर्जर्जरीकृतः।  
वालिनाभिद्रुतः क्रोधात् प्रविवेश महावनम् ॥ 4.12.22 ॥   
तं प्रविष्टं वनं दृष्ट्वा वाली शापभयार्दितः।  
मुक्तो ह्यसि त्वमित्युक्त्वा सन्निवृत्तो महाद्युतिः ॥ 4.12.23 ॥   
राघवोऽपि सहभ्रात्रा सह चैव हनूमता।  
तदेव वनमागच्छत् सग्रीवो यत्र वानरः ॥ 4.12.24 ॥   
तं समीक्ष्यागतं रामं सुग्रीवः सहलक्ष्मणम्।  
ह्रीमान् दीनमुवाचेदं वसुधामवलोकयन् ॥ 4.12.25 ॥   
आह्वयस्वेति मामुक्त्वा दर्शयित्वा च विक्रमम्।  
वैरिणा घातयित्वा च किमिदानीं त्वया कृतम् ॥ 4.12.26 ॥   
तामेव वेलां वक्तव्यं त्वया राघव तत्त्वतः।  
वालिनं न निहन्मीति ततो नाहमितो व्रजे ॥ 4.12.27 ॥   
तस्य चैवं ब्रुवाणस्य सुग्रीवस्य महात्मनः।  
करुणं दीनया वाचा राघवः पुनरब्रवीत् ॥ 4.12.28 ॥   
सुग्रीव श्रूयतां तात क्रोधश्च व्यपनीयताम्।  
कारणं येन बाणोऽयं न मया स विसर्जितः ॥ 4.12.29 ॥   
अलङ्कारेण वेषेण प्रमाणेन गतेन च।  
त्वं च सुग्रीव वाली च सदृशौ स्थः परस्परम् ॥ 4.12.30 ॥   
विक्रमेण च वाक्यैश्च व्यक्तिं वां नोपलक्षये।  
ततोऽहं रूपसादृश्यान्मोहितो वानरोत्तम ॥ 4.12.31 ॥   
नोत्सृजामि महावेगं शरं शत्रुनिबर्हणम्।  
जीवितान्तकरं घोरं सादृश्यात्तु विशङ्कितः ॥ 4.12.32 ॥   
मूलघातो न नौ स्याद्धि द्वयोरपिकृतो मया ॥ 4.12.33 ॥   
त्वयि वीरे विपन्ने हि अज्ञानाल्लाघवान्मया।  
मौढ्यं च मम बाल्यं च ख्यापितं स्याद्धरीश्वर ॥ 4.12.34 ॥   
दत्ताभयवधो नाम पातकं महदुच्यते ॥ 4.12.35 ॥   
अहं च लक्ष्मणश्चैव सीता च वरवर्णिनी।  
त्वदधीना वयं सर्वे वनेऽस्मिन् शरणं भवान् ॥ 4.12.36 ॥   
एतन्मुहूर्ते सुग्रीव पश्य वालिनमाहवे।  
निरस्तमिषुणैकेन वेष्टमानं महीतले ॥ 4.12.37 ॥   
अभिज्ञानं कुरुष्व त्वमात्मनो वानरेश्वर।  
येन त्वामभिजानीयां द्वन्द्वयुद्धमुपागतम् ॥ 4.12.38 ॥   
गजपुष्पीमिमां फुल्लामुत्पाट्य शुभलक्षणाम्।  
कुरु लक्ष्मण कण्ठेऽस्य सुग्रीवस्य महात्मनः ॥ 4.12.39 ॥   
ततो गरितटे जातामुत्पाट्य कुसुमाकुलाम्।  
लक्ष्मणो गृजपुष्पीं तां तस्य कण्ठे व्यसर्जयत् ॥ 4.12.40 ॥   
स तया शुशुभे श्रीमान् लतया कण्ठसक्तया।  
विपरीत इवाकाशे सूर्यो नक्षत्रमालया ॥ 4.12.41 ॥   
विभ्राजमानो वपुषा रामवाक्यसमाहितः।  
जगाम सह रामेण किष्किन्धां वालिपालिताम् ॥ 4.12.42 ॥   

</details>
</div>
