+++
title = "गणेशाथर्वशीर्षम्"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2919"
source_url = "https://www.ebharatisampat.in/readbook3.php?bookid=ODE4OTI2MTMwMzEyMDgy&pageno=MjI0MjQyNjk5NTk="

+++
[[गणेशाथर्वशीर्षम्	Source: [EB](https://www.ebharatisampat.in/readbook3.php?bookid=ODE4OTI2MTMwMzEyMDgy&pageno=MjI0MjQyNjk5NTk=)]]

\[




गणेशाथर्वशीर्षम्


॥ श्री गणपत्यथर्वशीर्ष ॥  
॥ शान्ति पाठ ॥  
ॐ भद्रं कर्णेभिः शृणुयाम देवाः ।  
भद्रं पश्येमाक्षभिर्यजत्राः ॥  
स्थिरैरङ्गैस्तुष्टुवांसस्तनूभिः ।  
व्यशेम देवहितं यदायुः ॥  
ॐ स्वस्ति न इन्द्रो वृद्धश्रवाः ।  
स्वस्ति नः पूषा विश्ववेदाः ॥  
स्वस्तिनस्तार्क्ष्यो अरिष्टनेमिः ।  
स्वस्ति नो बृहस्पतिर्दधातु ॥  
ॐ तन्मामवतु तद् वक्तारमवतु अवतु माम् अवतु वक्तारम् ।  
ॐ शांतिः शांतिः शांतिः ॥  
॥ उपनिषत् ॥  
हरिः ॐ नमस्ते गणपतये ।  
त्वमेव प्रत्यक्षं तत्त्वमसि ॥  
त्वमेव केवलं कर्ताऽसि ।  
त्वमेव केवलं धर्ताऽसि ॥  
त्वमेव केवलं हर्ताऽसि ।  
त्वमेव सर्वं खल्विदं ब्रह्मासि ॥  
त्वं साक्षादात्माऽसि नित्यम् ॥ १ ॥  
॥ स्वरूप तत्त्व ॥  
ऋतं वच्मि (वदिष्यामि) ॥  
सत्यं वच्मि (वदिष्यामि) ॥ २ ॥  
अव त्वं माम् ।  
अव वक्तारम् ॥  
अव श्रोतारम् ।  
अव दातारम् ॥  
अव धातारम् ।  
अवानूचानमव शिष्यम् ॥  
अव पश्चात्तात् ।  
अव पुरस्तात् ॥  
अवोत्तरात्तात् ।  
अव दक्षिणात्तात् ॥  
अव चोर्ध्वात्तात् ।  
अवाधरात्तात् ॥  
सर्वतो मां पाहि पाहि समंतात् ॥ ३ ॥  
त्वं वाङ्ग्मयस्त्वं चिन्मयः ।  
त्वमानंदमयस्त्वं ब्रह्ममयः ॥  
त्वं सच्चिदानंदाद्वितीयोऽसि ।  
त्वं प्रत्यक्षं ब्रह्मासि ॥  
त्वं ज्ञानमयो विज्ञानमयोऽसि ॥ ४ ॥  
सर्वं जगदिदं त्वत्तो जायते ।  
सर्वं जगदिदं त्वत्तस्तिष्ठति ॥  
सर्वं जगदिदं त्वयि लयमेष्यति ।  
सर्वं जगदिदं त्वयि प्रत्येति ॥  
त्वं भूमिरापोऽनलोऽनिलो नभः ॥  
त्वं चत्वारि वाक्पदानि ॥ ५ ॥  
त्वं गुणत्रयातीतः त्वमवस्थात्रयातीतः ।  
त्वं देहत्रयातीतः ॥  
त्वं कालत्रयातीतः ।  
त्वं मूलाधारः स्थिथोऽसि नित्यम् ॥  
त्वं शक्तित्रयात्मकः ।  
त्वां योगिनो ध्यायंति नित्यम् ॥  
त्वं ब्रह्मा त्वं विष्णुस्त्वं रुद्रस्त्वं इन्द्रस्त्वं अग्निस्त्वं वायुस्त्वं सूर्यस्त्वं चंद्रमास्त्वं ब्रह्मभूर्भुवःस्वरोम् ॥ ६ ॥  
॥ गणेश मंत्र ॥  
गणादिं पूर्वमुच्चार्य वर्णादिं तदनंतरम् ।  
अनुस्वारः परतरः ॥  
अर्धेन्दुलसितम् ।  
तारेण ऋद्धम् ॥  
एतत्तव मनुस्वरूपम् ।  
गकारः पूर्वरूपम् ॥  
अकारो मध्यमरूपम् ।  
अनुस्वारश्चान्त्यरूपम् ॥  
बिन्दुरुत्तररूपम् ।  
नादः संधानम् ॥  
संहितासंधिः ।  
सैषा गणेशविद्या ॥  
गणकऋषिः ।  
निचृद्गायत्रीच्छंदः ॥  
गणपतिर्देवता ॥  
ॐ गं गणपतये नमः ॥ ७ ॥  
॥ गणेश गायात्री ॥  
एकदंताय विद्महे ।  
वक्रतुण्डाय धीमहि ॥  
तन्नो दंतिः प्रचोदयात् ॥ ८ ॥  
॥ गणेश रूप ॥  
एकदंतं चतुर्हस्तं पाशमंकुशधारिणम् ।  
रदं च वरदं हस्तैर्बिभ्राणं मूषकध्वजम् ॥  
रक्तं लंबोदरं शूर्पकर्णकं रक्तवाससम् ।  
रक्तगंधानुलिप्तांगं रक्तपुष्पैः सुपूजितम् ॥  
भक्तानुकंपिनं देवं जगत्कारणमच्युतम् ।  
आविर्भूतं च सृष्ट्यादौ प्रकृतेः पुरुषात्परम् ॥  
एवं ध्यायति यो नित्यं स योगी योगिनां वरः ॥ ९ ॥  
॥ अष्ट नाम गणपति ॥  
नमो व्रातपतये ।  
नमो गणपतये ॥  
नमः प्रमथपतये ।  
नमस्तेऽस्तु लंबोदरायैकदंताय ॥  
विघ्ननाशिने शिवसुताय ।  
श्रीवरदमूर्तये नमो नमः ॥ १० ॥  
॥ फलश्रुति ॥  
एतदथर्वशीर्षं योऽधीते ।  
स ब्रह्मभूयाय कल्पते ॥  
स सर्वतः सुखमेधते ।  
स सर्व विघ्नैर्नबाध्यते ॥  
स पंचमहापापात्प्रमुच्यते ।  
सायमधीयानो दिवसकृतं पापं नाशयति ॥  
प्रातरधीयानो रात्रिकृतं पापं नाशयति ।  
सायंप्रातः प्रयुंजानो अपापो भवति ॥  
सर्वत्राधीयानोऽपविघ्नो भवति ।  
धर्मार्थकाममोक्षं च विंदति ॥  
इदमथर्वशीर्षमशिष्याय न देयम् ।  
यो यदि मोहाद्दास्यति स पापीयान् भवति ॥  
सहस्रावर्तनात् यं यं काममधीते तं तमनेन साधयेत् ॥ ११ ॥  
अनेन गणपतिमभिषिंचति स वाग्मी भवति ॥  
चतुर्थ्यामनश्नन् जपति स विद्यावान् भवति ।  
स यशोवान् भवति ।  
इत्यथर्वणवाक्यम् ॥  
ब्रह्माद्याचरणं विद्यात् न बिभेति कदाचनेति ॥ १२ ॥  
यो दूर्वांकुरैर्यजति स वैश्रवणोपमो भवति ।  
यो लाजैर्यजति स यशोवान् भवति ॥  
स मेधावान् भवति ।  
यो मोदकसहस्रेण यजति ॥  
स वाञ्छितफलमवाप्नोति ।  
यः साज्यसमिद्भिर्यजति ॥  
स सर्वं लभते स सर्वं लभते ॥ १३ ॥  
अष्टौ ब्राह्मणान् सम्यग्ग्राहयित्वा सूर्यवर्चस्वी भवति ।  
सूर्यगृहे महानद्यां प्रतिमासंनिधौ वा जप्त्वा सिद्धमंत्रो भवति ॥  
महाविघ्नात्प्रमुच्यते ।  
महादोषात्प्रमुच्यते ॥  
महापापात् प्रमुच्यते ।  
स सर्वविद्भवति स सर्वविद्भवति ॥  
य एवं वेद इत्युपनिषत् ॥ १४ ॥  
॥ शान्ति मंत्र ॥  
ॐ सहनाववतु ।  
सहनौभुनक्तु ॥  
सह वीर्यं करवावहै ।  
तेजस्विनावधीतमस्तु मा विद्विषावहै ॥  
ॐ भद्रं कर्णेभिः शृणुयाम देवाः ।  
भद्रं पश्येमाक्षभिर्यजत्राः ॥  
स्थिरैरंगैस्तुष्टुवांसस्तनूभिः ।  
व्यशेम देवहितं यदायुः ॥  
ॐ स्वस्ति न इन्द्रो वृद्धश्रवाः ।  
स्वस्ति नः पूषा विश्ववेदाः ॥  
स्वस्तिनस्तार्क्ष्यो अरिष्टनेमिः ।  
स्वस्ति नो बृहस्पतिर्दधातु ॥  
ॐ शांतिः शांतिः शांतिः ॥  
॥ इति श्रीगणपत्यथर्वशीर्षं समाप्तम् ॥




\]
