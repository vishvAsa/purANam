+++
title = "०२० सीता-रावणसंवादः"
title_english = "020 Ravana talks to Seetha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-020-Ravana_talks_to_Seetha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/04-sItA-pIDanam/020_sItA-rAvaNasaMvAdaH.md">
<details><summary><h3>IITK ...{Loading}...</h3></summary>

Ravana attempts to tempt Sita



#### श्लोकः
##### मूलम्
स तां परिवृतां दीनां निरानन्दां तपस्विनीम्।  
साकारैर्मधुरैर्वाक्यैर्न्यदर्शयत रावणः॥5.20.1॥

##### शब्दार्थः
सः रावणः that Ravana, परिवृताम् surrounded, दीनाम् depressed, निरानन्दाम् sorrowful, तपस्विनीम् ascetic, ताम् her, साकारैः with animated words, मधुरै with sweet, वाक्यैः words, न्यदर्शयत expressed

##### आङ्ग्लानुवादः
Ravana expressed his intention in sweet words to the depressed and griefstricken ascetic Sita surrounded by demon guardsः



#### श्लोकः
##### मूलम्
मां दृष्ट्वा नागनासोरु गूहमाना स्तनोदरम्।  
अदर्शनमिवात्मानं भयान्नेतुं त्वमिच्छसि॥5.20.2॥

##### शब्दार्थः
नागनासोरु with thighs like the trunk of an elephant, माम् me, दृष्ट्वा on seeing, स्तनोदरम् breasts and belly, गूहमाना concealed, त्वम् you, भयात् through fear, आत्मानम् by yourself, अदर्शनम् concealed, नेतुम  from me, इच्छसीव you want.

##### आङ्ग्लानुवादः
"On seeing me, Sita, you want to conceal your thighs, belly and breasts through fear of me. I think you do not want me to see you.



#### श्लोकः
##### मूलम्
कामये त्वां विशालाक्षि बहुमन्यस्व मां प्रिये।  
सर्वाङ्गगुणसम्पन्ने सर्वलोकमनोहरे॥5.20.3॥

##### शब्दार्थः
विशालाक्षि largeeyed, सर्वाङ्गगुणसम्पन्ने richly endowed with beauty in all limbs, सर्वलोकमनोहरे delight of all the worlds, त्वाम् you, कामये  desire, प्रिये dear, माम् me, बहुमन्यस्व oblige.

##### आङ्ग्लानुवादः
"O largeeyed one  you are endowed with beauty in all limbs. You are the delight of all  
worlds. I desire you, dear  Oblige me.



#### श्लोकः
##### मूलम्
नेह केचिन्मनुष्या वा राक्षसाः कामरूपिणः।  
व्यपसर्पतु ते सीते भयं मत्तः समुत्थितम्॥5.20.4॥

##### शब्दार्थः
सीते O Sita, इह here, मनुष्याः वा human beings or, कामरूपिणः those who can change their form at their will, राक्षसाः वा or demons, केचित् none, मत्तः of me, समुत्थितम् born, ते to you, भयम् fear, व्यपसर्पतु  relieve.

##### आङ्ग्लानुवादः
"O Sita no human or demon. who can take any form at their will can relieve your fear born of me.



#### श्लोकः
##### मूलम्
स्वधर्मो रक्षसां भीरु सर्वथैव न संशयः।  
गमनं वा परस्त्रीणां हरणं सम्प्रमथ्य वा॥5.20.5॥

##### शब्दार्थः
भीरु a timid lady, परस्त्रीणाम् at wives of others, गमनं वा having unrighteous, सम्प्रमथ्य  by force, हरणं वा or abduction, रक्षसाम् for demons, सर्वथैव by all means, स्वधर्मः is natural, संशयः doubt, न not.

##### आङ्ग्लानुवादः
"O timid lady having an unrighteous approach to wives of others or their abduction by force is natural to demons, There is no doubt.



#### श्लोकः
##### मूलम्
एवं चैतदकामां तु न त्वां स्प्रक्ष्यामि मैथिलि।  
कामं कामः शरीरे मे यथाकामं प्रवर्तताम्॥5.20.6॥

##### शब्दार्थः
मैथिलि Mythili, एतत् this, एवम् in this manner, कामः passion, कामम् passion, यथाकामम् as it desires, मे  my, शरीरे  body, प्रवर्तताम् may sway, तु indeed, अकामाम् not force to accept my desire, त्वाम् to you, न स्प्रक्ष्यामि I will not touch.

##### आङ्ग्लानुवादः
"Mythili  let passion hold its sway over my body as it will. But I shall not force you or touch you since you do not love me.



#### श्लोकः
##### मूलम्
देवि नेह भयं कार्यं मयि विश्वसि हि प्रिये।  
प्रणयस्व च तत्त्वेन मैवं भूः शोकलालसा॥5.20.7॥

##### शब्दार्थः
देवि O lady, इह here, भयम् fear, न कार्यम् no need to feel, प्रिये O dear, मयि in me, विश्वसिहि trust me, तत्त्वेन truly, प्रणयस्व love me, एवम् that way, शोकलालसा entertaining sorrow, मा भूः you should not be.

##### आङ्ग्लानुवादः
"O reverend lady, fear not me on that account. Have confidence in me. Show your love. Do not be swayed by grief .



#### श्लोकः
##### मूलम्
एकवेणी धराशय्या ध्यानं मलिनमम्बरम्।  
अस्थानेऽप्युपवासश्च नैतान्यौपयिकानि ते॥5.20.8॥

##### शब्दार्थः
एकवेणी O lady with a single braid of hair, धराशय्या sleeping on the ground, ध्यानम् brooding, मलिनम् soiled, अम्बरम् clothes, अस्थाने without an occasion, उपवासश्च by fasting, एतानि these, ते to you, औपयिकानि not fit for you, न not.

##### आङ्ग्लानुवादः
"O Lady, to wear a single braid, sleep on the ground, brooding, wearing soiled clothes and fasting without proper occasion does not suit you.



#### श्लोकः
##### मूलम्
विचित्राणि च माल्यानि चन्दनान्यगरूणि च।  
विविधानि च वासांसि दिव्यान्याभरणानि च॥5.20.9॥  
महार्हाणि च पानानि शयनान्यासनानि च।  
गीतं नृत्तं च वाद्यं च लभ मां प्राप्य मैथिलि॥5.20.10॥

##### शब्दार्थः
मैथिलि Mythili, माम् me, प्राप्य having secured, विचित्राणि wonderful, माल्यानि garlands, चन्दनानि sandal, अगरूणि incense, विविधानि several kinds, वासांसि च garments, दिव्यानि divine one, आभरणानि च ornaments, महार्हाणि rich, पानानि drinks, शयनानि bed also, आसनानि च and seats, गीतम् singing, नृत्तं च and dancing, वाद्यं च and musical instruments, लभ you may take

##### आङ्ग्लानुवादः
"O Mythili having secured me, you get all these comforts wonderful garlands, sandal, incense, garments and beautiful ornaments, rich drinks, beds and seats.You can enjoy songs, dances accompanied by musical instruments.



#### श्लोकः
##### मूलम्
स्त्रीरत्नमसि मैवं भूः कुरु गात्रेषु भूषणम्।  
मां प्राप्य हि कथं नु स्वास्त्वमनर्हा सुविग्रहे॥5.20.11॥

##### शब्दार्थः
स्त्रीरत्नम् a jewel among women, असि you are, एवम् this way, मा भूः do not remain like this, गात्रेषु for your limbs, भूषणम् decoration, कुरु you do, सुविग्रहे lady of beautiful body, माम् me, प्राप्य having secured, त्वम् you, अनर्हा be undeserving, कथं नु how can you, स्याः be.

##### आङ्ग्लानुवादः
"You are a, a jewel among women. You should not  remain like this. You  should adorn yourself properly. How can you remain deprived after having me?



#### श्लोकः
##### मूलम्
इदं ते चारु सञ्जातं यौवनं व्यतिवर्तते।  
यदतीतं पुनर्नैति स्रोतः शीघ्रमपामिव॥5.20.12॥

##### शब्दार्थः
चारु beautiful, सञ्जातम् created, इदम् this, ते यौवनम् your youth, व्यतिवर्तते will pass away, यत् since, शीघ्रम् fast, अतीतम् a past, अपाम् water, स्रोतः इव like flow, पुनः again, नैति does not come.

##### आङ्ग्लानुवादः
"Your charming youth should not pass away (uselessly). A past event does not come back like a current of stream.



#### श्लोकः
##### मूलम्
त्वां कृत्वोपरतो मन्ये रूपकर्ता स विश्वसृक्।  
न हि रूपोपमा त्वन्या तवास्ति शुभदर्शने॥5.20.13॥

##### शब्दार्थः
शुभदर्शने lady of auspicious looks, रूपकर्ता creator, सः he, विश्वसृक् one who creates the world, त्वाम् you, कृत्वा having created, उपरतः he stopped, मन्ये I think, अन्या other lady, तव रूपोपमा comparable to your beauty, नास्ति हि indeed does not exist.

##### आङ्ग्लानुवादः
"O lady  with auspicious looks Me thinks, the creator must have retired after creating your beautiful form. For there is no one comparable to you in beauty.



#### श्लोकः
##### मूलम्
त्वां समासाद्य वैदेहि रूपयौवनशालिनीम्।  
कः पुमानतिवर्तेत साक्षादपि पितामहः॥5.20.14॥

##### शब्दार्थः
वैदेहि Vaidehi, रूपयौवनशालिनीम् endowed with (extraordinary) beauty and (exuberant) youth, त्वाम्  you, समासाद्य after getting, साक्षात् personally, पितामहः grandsire, कः who, पुमान् man, अतिवर्तेत retain his balance of mind.

##### आङ्ग्लानुवादः
"O Vaidehi you have (extraordinary) beauty  and (exuberant) youth. Who would not lose his balance of mind even if he were Brahma the grandsire himself after getting you?



#### श्लोकः
##### मूलम्
यद्यत्पश्यामि ते गात्रं शीतांशुसदृशानने।  
तस्मिंस्तस्मिन् पृथुश्रोणि चक्षुर्मम निबध्यते॥5.20.15॥

##### शब्दार्थः
शीतांशुसदृशानने with face like the cool fullmoon, पृथुश्रोणि heavyhipped, ते your, यद्यत् whichever, गात्रम् limb, पश्यामि I see, तस्मिन् तस्मिन् एच whichever limb I behold, मम my, चक्षुः eyes, निबध्यते unable to extricate.

##### आङ्ग्लानुवादः
"O one with a face like the cool fullmoon, with heavy hips. I am unable to extricate my eyes from any limb (of your body) I see.



#### श्लोकः
##### मूलम्
भव मैथिलि भार्या मे मोहमेनं विसर्जय।  
बह्वीनामुत्तमस्त्रीणामाहृतानामितस्ततः॥5.20.16॥  
सर्वासामेव भद्रं ते ममाग्रमहिषी भव।

##### शब्दार्थः
मैथिलि O Mythili, मे my, भार्या wife, भव be, एनम् this, मोहम् delusion, विसर्जय give up, इतस्ततः from here and there, आहृतानाम् brought, बह्वीनाम् of many women, मम my, उत्तमस्त्रीणाम्  
among the best women, सर्वासामेव of all of them, अग्रमहिषी the chief consort, भव be, ते भद्रम् be blessed৷৷

##### आङ्ग्लानुवादः
"O Mythili  be my wife. Give up this (folly due to) delusion. Be my chief consort among the several excellent women I have picked up here and there. Be blessed.



#### श्लोकः
##### मूलम्
लोकेभ्यो यानि रत्नानि सम्प्रमथ्याहृतानि वै॥5.20.17॥  
तानि मे भीरु सर्वाणि राज्यं चैतदहं च ते।

##### शब्दार्थः
भीरु a timid lady, लोकेभ्यः from the worlds, यानि those, रत्नानि gems, सम्प्रमथ्य by force, आहृतानि brought, वै indeed, तानि those, सर्वाणि all of them, मे myself, एतत् this, राज्यम् this kingdom, अहं च and I, ते to you.

##### आङ्ग्लानुवादः
"O timid lady, gems brought forcibly from all the worlds, this kingdom as well as myself are yours.



#### श्लोकः
##### मूलम्
विजित्य पृथिवीं सर्वां नानानगरमालिनीम्॥5.20.18॥  
जनकाय प्रदास्यामि तव हेतोर्विलासिनि।

##### शब्दार्थः
विलासिनि a lovely lady, नानानगरमालिनीम् different cities forming a garland, सर्वाम् all, पृथिवीम् land, विजित्य winning, तव हेतोः for your sake, जनकाय to Janaka, प्रदास्यामि will give.

##### आङ्ग्लानुवादः
"O lovely lady I will win all the cities and lands and give them to Janaka for your sake.



#### श्लोकः
##### मूलम्
नेह पश्यामि लोकेऽन्यं यो मे प्रतिबलो भवेत्।  
पश्य मे सुमहद्वीर्यमप्रतिद्वन्द्वमाहवे॥5.20.19॥

##### शब्दार्थः
यः whoever, मे to me, प्रतिबलः a rival, भवेत् may be, अन्यम् and no other hero, इह लोके in this world, न पश्यामि I cannot see, आहवे in a battle, अप्रितिद्वन्द्वम् unrivalled, मे my, सुमहत् great, वीर्यम् virility, पश्य you may see.

##### आङ्ग्लानुवादः
"I'm unrivalled in this entire world. Behold my matchless virility which permits no rival  
in war.



#### श्लोकः
##### मूलम्
असकृत्संयुगे भग्ना मया विमृदितध्वजाः॥5.20.20॥  
अशक्ताः प्रत्यनीकेषु स्थातुं मम सुरासुराः।

##### शब्दार्थः
मया by me, असकृत् again and again, संयुगे in battle, भग्नाः shattered, विमृदितध्वजाः their flags crushed, सुरासुराः gods and demons, मम my, प्रत्यनीकेषु in the wars against me, स्थातुम् to stand, अशक्ताः unable.

##### आङ्ग्लानुवादः
"The gods and demons were unable to withstand my power in wars fought against me. They were often shattered and defeated with their flags crushed in war.



#### श्लोकः
##### मूलम्
इच्छ मां क्रियतामद्य प्रतिकर्म तवोत्तमम्॥5.20.21॥  
सप्रभाण्यवसज्यन्तां तवाङ्गे भूषणानि च।  
साधु पश्यामि ते रूपं संयुक्तं प्रतिकर्मणा॥5.20.22॥

##### शब्दार्थः
माम् me, इच्छ love, अद्य today, तव your, उत्तमम् best, प्रतिकर्म decoration, क्रियताम् do, तव your, अङ्गे on limbs, सप्रभाणि radiant ones, भूषणानि च ornaments, अवसज्यन्ताम् wear, प्रतिकर्मणा युक्तम् by decorating yourself, ते your, रूपम् form, साधु pleasingly, पश्यामि I wish to see.

##### आङ्ग्लानुवादः
"Offer your love to me. Get yourself decorated in an excellent way. Wear glowing ornaments on your limbs. Let me see you in pleasingly decorated form.



#### श्लोकः
##### मूलम्
प्रतिकर्माभिसंयुक्ता दाक्षिण्येन वरानने।  
भुंक्ष्व भोगान्यथाकामं पिब भीरु रमस्व च॥5.20.23॥

##### शब्दार्थः
वरानने O charming lady, भीरु timid lady, दाक्षिण्येन liberally, प्रतिकर्माभिसंयुक्ता decoration, यथाकामम् as you please, भोगान् luxuries, भुंक्ष्व enjoy, पिब drink, रमस्व च and enjoy.

##### आङ्ग्लानुवादः
"O charming lady decorate yourself liberally. Enjoy these pleasures as you please.  
Drink and make merry.



#### श्लोकः
##### मूलम्
यथेष्टं च प्रयच्छ त्वं पृथिवीं वा धनानि च।  
ललस्व मयि विस्रब्धा धृष्टमाज्ञापयस्व च॥5.20.24॥

##### शब्दार्थः
त्वम् yourself, पृथिवीम् the land, धनानि च and wealth also, यथेच्छम् as you wish, प्रयच्छ donate, विस्रब्धा being free, मयि with me, ललस्व enjoy, धृष्टम् boldly, आज्ञापयस्व च and command.

##### आङ्ग्लानुवादः
"Give away land and wealth as you wish. Enjoy with me freely and command me boldly. I will obey you by all means.



#### श्लोकः
##### मूलम्
मत्प्रसादाल्ललन्त्याश्च ललन्तां बान्धवास्तव।  
ऋद्धिं ममानुपश्य त्वं श्रियं भद्रे यशश्च मे॥5.20.25॥

##### शब्दार्थः
मत्प्रसादात् by my grace, ललन्त्याः enjoying, तव your, बान्धवा relations, ललन्ताम् enjoy, भद्रे auspicious, त्वम् you, मम my, ऋद्धिम् affluence, मे my, यशश्च fame, अनुपश्य you will see.

##### आङ्ग्लानुवादः
"O blessed lady, see my affluence and my fame. Seeing you enjoy (life) by my grace all your kinsmen will follow.



#### श्लोकः
##### मूलम्
किं करिष्यसि रामेण सुभगे चीरवाससा।  
निक्षिप्तविजयो रामो गतश्रीर्वनगोचरः॥5.20.26॥  
व्रती स्थण्डिलशायी च शङ्के जीवति वा न वा।

##### शब्दार्थः
सुभगे O beautiful lady, चीरवाससा person clad in bark robes, रामेण with Rama, किम् what, करिष्यसि will do, निक्षिप्तविजयः renounced triumph of warrior, गतश्रीः he lost his fortune, वनगोचरः wanderer in the forest, व्रती following asceticism, स्थण्डिलशायी च sleeping on the ground, रामः Rama, जीवति वा alive or, न वा not alive, शङ्के I am doubtful.

##### आङ्ग्लानुवादः
"O beautiful lady Rama has renounced victory, he has lost his fortune. Clad in bark,  
he is wandering in the forest following asceticism and sleeping on the ground. What can he do  for you? I am in doubt if he is alive or not.



#### श्लोकः
##### मूलम्
न हि वैदेहि रामस्त्वां द्रष्टुं वा प्युपलप्स्यते।  
पुरोबलाकैरसितैर्मेघैर्ज्योत्स्नामिवावृताम्॥5.20.27॥

##### शब्दार्थः
वैदेहि Vaidehi, रामः Rama, त्वाम् you, पुरोबलाकैः cranes in front, असितैः dark , मेघैः clouds, आवृताम् veiled, ज्योत्स्नामिव like moonbeams, द्रष्टुं वापि even to see, न हि उपलप्स्यते not possible.

##### आङ्ग्लानुवादः
"O Vaidehi I wonder if Rama can see you at all. You are like moonlight veiled by dark clouds and  cannot  be seen even by the flying cranes.



#### श्लोकः
##### मूलम्
न चापि मम हस्तात्त्वां प्राप्तुमर्हति राघवः॥5.20.28॥  
हिरण्यकशिपुः कीर्तिमिन्द्रहस्तगतामिव।

##### शब्दार्थः
हिरण्यकशिपुः Hiranyakasipu, इन्द्रहस्तगताम् from Indra, कीर्तिमिव like fame, राघवः Raghava, मम my, हस्तात् from the hands, त्वाम् you, प्राप्तुम् to win, न चापि अर्हति he will not be able.

##### आङ्ग्लानुवादः
"Surely Raghava will not be able to win you back from my hands any more than the demon Hiranyakasipu was able to usurp the fame of Indra.



#### श्लोकः
##### मूलम्
चारुस्मिते चारुदति चारुनेत्रे विलासिनि॥5.20.29॥  
मनो हरसि मे भीरु सुपर्णः पन्नगं यथा।

##### शब्दार्थः
चारुस्मिते lady of charming smile, चारुदति lady of beautiful teeth, चारुनेत्रे beautifuleyed, विलासिनि luxurious, भीरु timid one, सुपर्णः Garuda, पन्नगं यथा like serpent, मे my, मनः mind, हरसि attract.

##### आङ्ग्लानुवादः
"O lovely, timid lady your smile, your teeth and your eyes are bewitching. Just as Garuda snatches away a serpent, you ravish my mind by your beauty.



#### श्लोकः
##### मूलम्
क्लिष्टकौशेयवसनां तन्वीमप्यनलङ्कृताम्॥5.20.30॥  
त्वां दृष्ट्वा स्वेषु दारेषु रतिं नोपलभाम्यहम्।

##### शब्दार्थः
क्लिष्टकौशेयवसनाम् wearing soiled silk clothes, तन्वीम् beautiful, त्वाम् you, अनलङ्कृतामपि even when you are not decorated, दृष्ट्वा after seeing, अहम् I, स्वेषु at my own, दारेषु wives, रतिम् love, नोपलभामि I find not.

##### आङ्ग्लानुवादः
"Even when you are attired in soiled silk and are bereft of ornaments, I find no interest in my own wives.



#### श्लोकः
##### मूलम्
अन्तःपुरनिवासिन्यः स्त्रियः सर्वगुणान्विताः॥5.20.31॥  
यावन्त्यो मम सर्वासामैश्वर्यम् कुरु जानकि।

##### शब्दार्थः
जानकि Janaki, मम my, अन्तःपुरनिवासिन्यः residing in the harem of the royal palace, सर्वगुणान्विताः endowed with all virtues, यावन्त्यः many of them, स्त्रियः women, सर्वासाम् for all of them, ऐश्वर्यम् authority, कुरु you may exercise.

##### आङ्ग्लानुवादः
"O Janaki There are a number of virtuous consorts residing in the harem of my royal palace. You may exercise your authority on all of them.



#### श्लोकः
##### मूलम्
मम ह्यसितकेशान्ते त्रैलोक्यप्रवराः स्त्रियः॥5.20.32॥  
तास्त्वां परिचरिष्यन्ति श्रियमप्सरसो यथा।

##### शब्दार्थः
असितकेशान्ते lady of dark tresses, मम me, ताः those, त्रैलोक्यप्रवराः best among the women in the three worlds, स्त्रियः women, अप्सरसः apsaras, श्रियं यथा like goddess Lakshmi, त्वाम् you, परिचरिष्यन्ति will attend on you.

##### आङ्ग्लानुवादः




#### श्लोकः
##### मूलम्
यानि वैश्रवणे सुभ्रु रत्नानि च धनानि च॥5.20.33॥  
तानि लोकांश्च सुश्रोणि मां च भुङ्क्ष्व यथासुखम्।

##### शब्दार्थः
सुश्रोणि heavyhipped, सुभ्रु lady of beautiful brows, वैश्रवणे with Vaisravana, यानि all such, रत्नानि gems, धनानि च and wealth, तानि those, लोकांश्च worlds also, मां च me as well, यथासुखम् be happy, भुङ्क्ष्व you may enjoy.

##### आङ्ग्लानुवादः
"O Sita of heavy hips and beautiful brows Be happy. Enjoy all the worlds of mine, the gems and wealth of Ravana.



#### श्लोकः
##### मूलम्
न रामस्तपसा देवि न बलेन न विक्रमैः॥5.20.34॥  
न धनेन मया तुल्यस्तेजसा यशसापि वा।

##### शब्दार्थः
देवि queen, रामः Rama, तपसा by penance, मया to me, न तुल्यः not equal, बलेन by prowess, न विक्रमैः nor by valour, न not, धनेन in wealth, तेजसा in brilliance, यशसापि वा or even in fame, न not.

##### आङ्ग्लानुवादः
"O queen Rama is not equal to me  either in penance or prowess or valour or wealth or brilliance or even in fame.



#### श्लोकः
##### मूलम्
पिब विहर रमस्व भुङ्क्ष्व भोगान् धननिचयं प्रदिशामि मेदिनीं च।  
मयि लल ललने यथासुखं त्वं त्वयि च समेत्य ललन्तु बान्धवास्ते॥5.20.35॥

##### शब्दार्थः
ललने O delightful one, धननिचयम् heaps of riches, मेदिनीं च and land, प्रदिशामि will present you, त्वम् you, पिब  drink, विहर sport, रमस्व enjoy yourself, भोगान्  all pleasures, भुङ्क्ष्व you enjoy, यथासुखम् be happy, मयि with me, लल  sport, ते your, बान्धवाः relatives, समेत्य collectively, त्वयि in you, ललन्तु will enjoy.

##### आङ्ग्लानुवादः
"O delightful one I will bestow you with heaps of riches and land. Therefore, enjoy with me drinking, sporting, and revelling. Accept me and be happy to sport with me.Let your elatives join you and enjoy all my wealth.



#### श्लोकः
##### मूलम्
कुसुमिततरुजालसन्ततानि भ्रमरयुतानि समुद्रतीरजानि।  
कनकविमलहारभूषिताङ्गी विहर मया सह भीरु काननानि॥5.20.36॥

##### शब्दार्थः
भीरु a timid lady, कनकविमलहारभूषिताङ्गी deck yourself with pure gold necklace, कुसुमिततरुजालसन्ततानि with stretches of trees filled with blossoms, भ्रमरयुतानि with swarm of bees, समुद्रतीरजानि grown on the sea shore, काननानि in the forest groves, मया सह  with me, विहर you may enjoy.

##### आङ्ग्लानुवादः
"O timid lady embellish yourself with necklaces of pure gold and enjoy with me in the enchanting seaside forest groves full of trees with blossoms and swarming bees.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे विंशस्सर्गः।  
Thus ends the twentieth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/04-sItA-pIDanam/020_sItA-rAvaNasaMvAdaH.md">
<details><summary><h3>भूषणम् ...{Loading}...</h3></summary>



स तां पतिव्रतां दीनांनिरानन्दां तपस्विनीम् ।  

साकारैर्मधुरैर्वाक्यैर्न्यदर्शयत रावणः  ॥  ५।२०।१ ॥   

स तामित्यादि । साकारैः सेङ्गितैः । "आकाराविङ्गिताकृती " इत्यमरः ।
न्यदर्शयत, स्वाभिप्रायमिति शेषः । सीतायै स्वाभिप्रायं
प्रकाशितवानित्यर्थः  ॥  ५।२०।१ ॥   

  

मां दृष्ट्वा नागनासोरु गूहमाना स्तनोदरम् ।  

अदर्शनमिवात्मानं भयान्नेतुं त्वमिच्छसि  ॥  ५।२०।२ ॥   

अदर्शनं अदृश्यत्वम्  ॥  ५।२०।२ ॥   

  

कामये त्वां विशालाक्षि बहु मन्यस्व मां प्रिये ।  

सर्वाङ्गगुणसम्पन्ने सर्वलोकमनोहरे  ॥  ५।२०।३ ॥   

मां दृष्ट्वा भीतिर्न कर्तव्येत्याह कामय इति  ॥  ५।२०।३ ॥   

  

नेह केचिन्मनुष्या वा राक्षसाः कामरुपिणः ।  

व्यपसर्पतु ते सीते भयं मत्तः समुत्थितम्  ॥  ५।२०।४ ॥   

अन्ये च भयहेतवो ऽत्र न सन्तीत्याह-- नेहेति  ॥  ५।२०।४ ॥   

  

स्वधर्मो रक्षसां भीरु सर्वथैव न संशयः ।  

गमनं वा परस्त्रीणां हरणं संप्रमथ्य वा  ॥  ५।२०।५ ॥   

एवं चैतदकामां तु न त्वां स्प्रक्ष्यामि मैथिलि ।  

काम कामः शरीरे मे यथाकामं प्रवर्तताम्  ॥  ५।२०।६ ॥   

परदारेच्छादोष इत्याशङ्क्याह स्वधर्म इति । संप्रमथ्य बलात्कृत्य । कामम्
अत्यन्तम् । यथाकामं यथेच्छम्  ॥  ५।२०।५६ ॥   

  

देवि नेह भयं कार्यं मयि विश्वसिहि प्रिये ।  

प्रणयस्व च तत्त्वेन मैवं भूः शोकलालसा  ॥  ५।२०।७ ॥   

देवीति । प्रणयस्व स्नेहं कुरु  ॥  ५।२०।७ ॥   

  

एकवेणी धराशय्या ध्यानं मलिनमम्बरम् ।  

अस्थाने ऽप्युपवासश्च नैतान्यौपयिकानि ते  ॥  ५।२०।८ ॥   

विचित्राणि च माल्यानि चन्दनान्यगुरूणि च ।  

विविधानि च वासांसि दिव्यान्याभरणानि च  ॥  ५।२०।९ ॥   

महार्हाणि च पानानि शयनान्यासनानि च ।  

गीतं नृत्त च वाद्यं च लभ मां प्राप्य मैथिलि  ॥  ५।२०।१०।  

एकवेणीति । एकवेणी असीमन्तितवेणी । धराशश्या भूशयनम् । औपयिकानि युक्तानि ।
" युक्तमौपयिकम्" इत्यमरः  ॥  ५।२०।८१० ॥   

  

स्त्रीरत्नमसि मैवं भूः कुरु गात्रेषु भूषणम् ।  

मां प्राप्य हि कथं नु स्यास्त्वमनर्हा सुविग्रहे  ॥  ५।२०।११ ॥   

इदं ते चारु संजातं यौवनं व्यतिवर्तते ।  

यदतीतं पुनर्नैति स्रोतः शीघ्रमपामिव  ॥  ५।२०।१२ ॥   

स्त्रीरत्नमिति । मां प्राप्य हीति । हिः पादपूरणे अप्योर्थो वा । हे
सुविग्रहे मां प्राप्यापि कथमनर्हा स्याः  ॥  ५।२०।१११२ ॥   

  

त्वां कृत्वोपरतो मन्ये रूपकर्ता स विश्वसृक् ।  

न हि रूपोपमा त्वन्या तवास्ति शुभदर्शने  ॥  ५।२०।१३ ॥   

उपरतः निवृत्तः । अत्र इतिकरणं द्रष्टव्यम् । उत्तरोत्तरं सातिशयं रूपं
सिसृक्षुर्विधाता त्वां सृष्ट्वा इतःपरं सातिशयं रूपं स्रष्टुं न शक्यत इति
धिया सृष्टेरुपरत इति मन्य इत्यर्थः  ॥  ५।२०।१३ ॥   

  

त्वां समासाद्य वैदेहि रूपयौवनशालिनीम् ।  

कः पुमानतिवर्तेत साक्षादपि पितामहः  ॥  ५।२०।१४ ॥   

यद्यत् पश्यामि ते गात्रं शीतांशुसदृशानने ।  

तस्मिंस्तस्मिन् पृथुश्रोणि चक्षुर्मम निबद्ध्यते  ॥  ५।२०।१५ ॥   

भव मैथिलि भार्या मे मोहमेनं विसर्जय ।  

बह्वीनामुत्तमस्त्रीणामाहृतानामितस्ततः ।  

सर्वासामेव भद्रं ते ममाग्रमहिषी भव  ॥  ५।२०।१६ ॥   

लोकेभ्यो यानि रत्नानि सम्प्रमथ्याहृतानि वै ।  

तानि मे भीरु सर्वाणि राज्यं चैतदहं च ते  ॥  ५।२०।१७ ॥   

विजित्य पृथिवीं सर्वां नानानगरमालिनीम् ।  

जनकाय प्रदास्यामि तव हेतोर्विलासिनि  ॥  ५।२०।१८ ॥   

नेह पश्यामि लोके ऽन्यं यो मे प्रतिबलो भवेत् ।  

पश्य मे सुमहद्वीर्यमप्रतिद्वन्द्वमाहवे  ॥  ५।२०।१९ ॥   

त्वामिति । कः अतिवर्तेत? न को ऽपीत्यर्थः  ॥  ५।२०।१४१९ ॥   

  

असकृत् संयुगे भग्ना मया विमृदितध्वजाः ।  

अशक्ताः प्रत्यनीकेषु स्थातुं मम सुरासुराः  ॥  ५।२०।२० ॥   

असकृदिति । विमृदितध्वजाः भग्नव्यजाः । प्रत्यनीकेषु शत्रुषु मध्ये  ॥ 
५।२०।२० ॥   

  

इच्छया क्रियतामद्य प्रतिकर्म तवोत्तमम्  ॥  ५।२०।२१ ॥   

सप्रभाण्यवसज्यन्तां तवाङ्गे भूषणानि च ।  

साधु पश्यामि रूपं संयुक्तं प्रतिकर्मणा  ॥  ५।२०।२२ ॥   

इच्छयेति । प्रतिकर्म अलङ्कारः । "प्रतिकर्म प्रसाधनम्" इत्यमरः ।
अवसज्यन्ताम् अर्प्यन्ताम् । प्रतिकर्मणा संयुक्तं पश्यामि पश्येयम्  ॥ 
५।२०।२१२२ ॥   

  

प्रतिकर्माभिसंयुक्ता दाक्षिण्येन वरानने ।  

भुङ्क्ष्व भोगान् यथाकामं पिब भीरु रमस्व च  ॥  ५।२०।२३ ॥   

प्रतिकर्मेति । दाक्षिण्येन सरलत्वेन । भुङ्क्ष्व अनुभव । "दक्षिणे
सरलोदारौ"इत्यमरः  ॥  ५।२०।२३ ॥   

  

यथेष्टं च प्रयच्छ त्वं पृथिवीं वा धनानि च ।  

ललस्व मयि विस्रब्धा धृष्टमाज्ञापयस्व च ।  

मत्प्रसादाल्ललन्त्याश्च ललन्तां बान्धवास्तव  ॥  ५।२०।२४ ॥   

ऋद्धिं ममानुपश्य त्वं श्रियं भद्रे यशश्च मे  ॥  ५।२०।२५ ॥   

यथेष्टमिति । ललस्व प्रीतिं कुरु । "लल ईप्सायाम्" इति धातुः  ॥ 
५।२०।२४२५ ॥   

  

किं करिष्यसि रामेण सुभगे चीरवाससा ।  

निक्षिप्त विजयो रामो गत श्रीर्वनगोचरः ।  

व्रती स्थण्डिलशायी च शङ्के जीवति वा न वा  ॥  ५।२०।२६ ॥   

एवमात्मानं प्रशस्य रामं निन्दति किं करिष्यसीत्यादिना । निक्षिप्तविजयः
त्यक्तविजय इत्यर्थः । स्थण्डिलशायी भूतलशायी  ॥  ४।२०।२६ ॥   

  

नहि वैदेहि रामस्त्वां द्रष्टुं वाप्युपलप्स्यते ।  

पुरोबलाकैरसितैर्मेघैर्ज्योत्स्नामिवावृताम्  ॥  ५।२०।२७ ॥   

नहीति । वाशब्दो ऽवधारणे, द्रष्टुमपि नोपलप्स्यत एवेत्यर्थः ।
दर्शनमात्रफलमपि दर्शनं (च) न प्राप्स्यतीत्यर्थः पुरो ऽग्रे बलाका येषां
ते पुरोबलाकाः तैः । अनेन मेघानामतिविपुलतोच्यते । महामेघेष्वेव
बलाकासञ्चारवर्णनात्  ॥  ५।२०।२७ ॥   

  

न चापि मम हस्तात्त्वां प्राप्तुमर्हति राघवः ।  

हिरण्यकशिपुः कीर्तिमिन्द्रहस्तगतामिव  ॥  ५।२०।२८ ॥   

चारुस्मिते चारुदति चारुनेत्रे विलासिनि ।  

मनो हरसि मे भीरु सुपर्णः पन्नगं यथा  ॥  ५।२०।२९ ॥   

क्लिष्टकौशोयवसनां तन्वीमप्यनलङ्कृताम् ।  

त्वां दृष्ट्वा स्वेषु दारेषु रतिं नोपलभाम्यहम्  ॥  ५।२०।३० ॥   

न चापीति । हिरण्यकशिपुः कार्तिमिन्द्रहस्तगतामिवेति वैधर्म्यदृष्टान्तः ।
अत्र कीर्तिशब्देन भार्या लक्ष्यते । हिरण्यकशिपुरिन्द्रहस्तगतां भार्यां
पुनः प्राप्तवानित्येतत् भागवते प्रसिद्धम् । "व्यलुम्पन् राजशिबिरममरा
राज्यकाङ्क्षिणः । इन्द्रस्तु राजमहिषीं मातरं मम चाग्रहीत्
 ॥ "इत्यादिप्रह्लादवचनात् ॥  ५।२०।२८३०  ॥   

  

अन्तः पुरनिवासिन्यः स्त्रियः सर्वगुणान्विताः ।  

यावन्त्यो मम सर्वासामैश्वर्यं कुरु जानकि  ॥  ५।२०।३१ ॥   

मम ह्यसितकेशान्ते त्रैलोक्यप्रवराः स्त्रियः ।  

तास्त्वां परिचरिष्यन्ति श्रियमप्सरसो यथा  ॥  ५।२०।३२ ॥   

अन्तः पुरेति । ऐश्वर्यम् अन्तःपुरैश्वर्यम् । स्वामिनीत्वं कुरु
प्राप्नुहीत्यर्थः  ॥  ५।२०।३१३२ ॥   

  

यानि वैश्रवणे सुभ्रु रत्नानि च धनानि च ।  

तानि लोकांश्च सुश्रोणि मां च भुङ्क्ष्व यथासुखम्  ॥  ५।२०।३३ ॥   

न रामस्तपसा देवि न बलेन न विक्रमैः ।  

न धनेन मया तुल्यस्तेजसा यशसापि वा  ॥  ५।२०।३४ ॥   

भुङ्क्ष्व स्वाधीनं कुरु  ॥  ५।२०।३३३४ ॥   

  

पिब विहर रमस्व भुङ्क्ष्व भोगान् धननिचयं प्रदिशामि मेदिनीं च ।  

मयि लल ललने यथासुखं त्वं त्वयि च समेत्य ललन्तु बान्धवास्ते  ॥ 
५।२०।३५ ॥   

कुसुमिततरुजालसन्ततानि भ्रमरयुतानि समुद्रतीरजानि ।  

कनकविमलहारभूषिताङ्गी विहर मया सह भीरु काननानि  ॥  ५।२०।३६ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे विंशः
सर्गः  ॥  ५।२० ॥   

पिब, मद्यमिति शेषः । विहर सञ्चर । विहारशब्दस्य सञ्चारे ऽपि प्रयोगात्  ॥ 
५।२०।३५३६ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने विंशः सर्गः  ॥  ५।२० ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/04-sItA-pIDanam/020_sItA-rAvaNasaMvAdaH.md">
<details><summary><h3>शिरोमणी ...{Loading}...</h3></summary>



सीतां प्रति रावणोक्तिं वर्णयितुमाह स इति । स रावणः परिवृतां
राक्षसीभिरिति शेषः, अत एव निरानन्दामत एव दीनां सीतां
साकारैरभिप्रायसहितैः अभिप्रायबोधकैरित्यर्थः, वाक्यैः न्यदर्शयत अब्रवीत्
। "आकारस्त्विङ्गिताकृती" इति कोशः  ॥  ५।२०।१  ॥   

  

तद्वचनाकारमाह-- मामिति । हे नागनासोरु मां दृष्ट्वा भयादिव स्तनोदरं
गूहमाना त्वम् आत्मानम् अदर्शनं दर्शनाभावं नेतुं प्रापयितुमिच्छसि
तत्किमर्थमिति शेषः  ॥  ५।२०।२  ॥   

  

कामये इति । हे विशालाक्षि त्वां त्वद्दर्शनम् अहं बहु कामये अतो मां
मन्यस्व स्वदर्शनाभिलाषिणं जानीहीत्यर्थः  ॥  ५।२०।३  ॥   

  

नन्वहं राक्षसेभ्यो बिभेम्येवेत्यत आह नेति । मत्तः मद्भयात् इह केचित्
मनुष्यादयो न अतः समुत्थितं ते भयं व्यपसर्पर्तु अपगच्छतु  ॥  ५।२०।४  ॥   

  

ननु परदारापहर्तृत्वे नातिपापित्वात् त्वत्कर्मकदर्शनाद्बिभेमीत्यत आह
स्वधर्म इति । परस्त्रीणां हरणं संप्रमथ्य हत्वा गमनं प्रक्षेपणं वा
रक्षसां सर्वदैव स्वधर्मः । एतेन स्वधर्माचरणवत्कर्मकं दर्शनं न
निषिद्धमिति सूचितम्  ॥  ५।२०।५  ॥   

  

ननु मत्कर्तृकावलोकनाभावे ऽपि त्वत्कर्तृकदर्शनस्य निरोधाभावान्न
काचिद्धानिरित्यत आह-- एवमिति । काममत्यन्तम् अकामां
मत्कर्तृकावलोकनविषयकेच्छारहिता त्वां नैव स्प्रक्ष्यामि चक्षुर्विषयतां
नेष्यामि शरीरे कामः त्वत्कर्मकदर्शननिषयकेच्छा तु यथाकामं प्रवर्तताम् ।
एवं त्वर्थे  ॥  ५।२०।६  ॥   

  

देवीति । हे देवि मयि विश्वसिहि विश्वासं कुरु अतः इह अस्मिन् स्थाने भयं न
कार्यं तत्त्वेन स्वानुचरबुद्ध्या प्रणयस्व संमाननं कुरु अत एव एवम् अनेन
प्रकारेण शोकलालसा शोकव्याप्ता मा भूः  ॥  ५।२०।७  ॥   

  

एकेति । अस्थाने स्वस्थानभिन्ने ऽपि एतान्येकवेण्यादीनि तेन औपयिकानि
युक्तानि  ॥  ५।२०।८  ॥   

  

विचित्राणीति । हे मैथिलि मां प्राप्य स्वानुचरत्वेन ज्ञात्वा माल्यादीनि
लभ लभस्व । श्लोकद्वयेकान्वयि  ॥  ५।२०।९,१०  ॥   

  

स्त्रीति । हे सुविग्रहे यतस्त्वं स्त्रीरत्नं सर्वस्त्रीश्रेष्ठमसि अत
एवमुदासीनत्वादिविशिष्टा मा भूः अतः गात्रेषु भूषणं कुरु हि यतः मां
प्राप्य अनर्हा अपूजिता त्वं कथं स्याः  ॥  ५।२०।११  ॥   

  

भूषणधारणसमयो ऽयमेवेति बोधयन्नाह इदमिति । अतीतं गतं स्रोतस्विनां
महाप्रवाहाणां स्रोतः अल्पप्रवाह इव संजातं निष्पन्नं चारु शोभनं यौवनं
युवावस्था अतिवर्तते । एतेन भूषणादीनि धारयेति सूचितम्  ॥  ५।२०।१२  ॥   

  

त्वामिति । रूपकर्ता विश्वकृत् ब्रह्मा त्वां कृत्वा तद्रूपं
सर्वोत्कृष्टत्वेन निर्माय उपरतो निवृत्तः इत्यहं मन्ये अतस्तव रूपोपमा तव
रूपसदृशी अन्या नास्ति  ॥  ५।२०।१३  ॥   

  

ननु त्वत्सेवामनाकाङ्क्षन्तीं मां किमर्थं बहूच्यते इत्यत आह त्वामिति । हे
वैदेहि त्वां समासाद्य प्राप्य पितामहो ऽपि नातिवर्तेत स्वौद्धत्यं न
प्रकाशयेत् तर्हि अन्यः को ऽतिवर्तेत  ॥  ५।२०।१४  ॥   

  

यद्यदिति । हे शीतांशुसदृशानने यद्यत्ते गात्रं पश्यामि तस्मिन् तस्मिन् मम
चक्षुर्निबध्यते । एतेन तच्चरणादीनां मनोहरत्वं व्यञ्जितम्  ॥  ५।२०।१५  ॥   

  

भवेति । हे भवमैथिलि भवति भावयति नितरां स्वपतिं चिन्तयति सा एव मैथिली
तत्संबोधनम् अग्रस्य सर्वोत्कृष्टस्य रामस्य महिषी त्वं मम
बह्वीनामुत्तमस्त्रीणां भार्या सेव्या भव अत एव तं विद्यमानं मे मोहं
वैचित्यं विसर्जय त्याजय  ॥  ५।२०।१६  ॥   

  

लोकेभ्य इति । यानि रत्नानि प्रमथ्या रिपून् जित्वा लोकेभ्यो मे मया हृतानि
तानि सर्वाणि एतत् राज्यं च अहं ते ददामि । अतः ते तवैव त्वत्स्वामिनीका एव
अस्मदादय इत्यर्थः  ॥  ५।२०।१७  ॥   

  

ननु बन्धुवर्गं विहायाहं न स्थास्यामीत्यत आह विजित्येति । सर्वां पृथिवीं
विजित्य तव होतोः तव जनकाय प्रदास्यामि एतेन तमपि आनेष्यामीति ध्वनितम्  ॥ 
५।२०।१८  ॥   

  

नेति । यो मे प्रतिबलः प्रतिद्वन्द्वो भवेत् तम् अन्यं लोके नैव पश्यामि
अतः आहवे अप्रतिद्वन्द्वं मे वीर्यं त्वं पश्य जानीहि  ॥  ५।२०।१९  ॥   

  

वीर्यमेवाह असकृदिति । असकृद्बहुवारं मया विमृदितानि ध्वजानि येषां ते
भग्नाः अङ्गभङ्गं प्राप्ताः अत एव प्रत्यनीकेषु प्रतिसैनिकभावेषु स्थातुम्
अशक्ताः सुरासुरा अभवन्निति शेषः  ॥  ५।२०।२०  ॥   

  

इच्छेति । माम् इच्छ सेवकत्वेनाकाङ्क्ष । एतेन ते भयं नास्तीति सूचितम् अत
एव उत्तमं प्रतिकर्म भोजनादिकृत्यं क्रियतां सुप्रभाणि भूषणानि तवाङ्गेषु
अवसज्जन्ताम्  ॥  ५।२०।२१  ॥   

  

साध्विति । प्रतिकर्मणा कर्तव्यभोजनादिनिखिलक्रियया सुयुक्तं ते रूपं
पश्यामि पश्येयम् । अर्धं पृथक् । प्रतीति । प्रतिकर्माभिसंयुक्ता अत एव
दाक्षिण्येनोपलक्षिता त्वं भोगान् राज्यैश्वर्याणि यथाकामं भुङ्क्ष्व पिब
दिव्यरसास्वादं कुरु रमस्व दासीभूतमन्दोदर्यादिभिः विहरस्व ।
अर्धद्वयमेकान्वयि  ॥  ५।२०।२२  ॥   

  

यथेष्टमिति । प्रयच्छ देहि मयि विस्रब्धा सती ललस्व योग्यवस्तुषु वाञ्छां
कुरु अत एव धृष्टं यथा स्यात्तथा आज्ञापयस्व  ॥  ५।२०।२३  ॥   

  

मदिति । मत्प्रसादात् मद्विषयककृपातः ललन्त्यास्तव बान्धवाः अपि ललन्ताम् ।
अर्धं पृथक्  ॥  ५।२०।२४  ॥   

  

ननु तर्हि राममपीहानय इत्यत आह ऋद्धिमिति । त्वं मम ऋद्धिं श्रियं च पश्य
चीरवासिना चीराच्छादितेन रामेण किम्  ॥  ५।२०।२५  ॥   

  

शूर्पणखाविरूपादिकरणजनिततापशान्तये रामविषयकसीतातिप्रीतिं निवारयितुमाह
निक्षिप्तेति । निक्षिप्तस्तव हरणादिना विनष्टः विजयः
विजयसामग्र्युत्साहादिर्यस्य अत एव गतश्रीः रामः जीवति न वा इत्यहं शङ्के
विचारयामि  ॥  ५।२०।२६  ॥   

  

ननु जीवति चेदानयेत्यत आह न हीति । हे वैदेहि रामः त्वां द्रष्टुमपि
नोपलभ्यते संभाव्यते । तत्र दृष्टान्तः पुरो ऽग्रे बलाका बकपङ्क्तयो येषां
तैर्मेघैरावृतां ज्योत्स्नामिव  ॥  ५।२०।२७  ॥   

  

नेति । मम हस्तात् त्वां प्राप्तुं राघवो नार्हति । तत्र दृष्टान्तः
इन्द्रहस्तगतां कीर्तिं हिरण्यकशिपुरिव  ॥  ५।२०।२८  ॥   

  

दौदासीन्यं निवारयितुमाह चार्विति । सुपर्णः पन्नगमिव मे मनस्त्वं हरसि  ॥ 
५।२०।२९  ॥   

अनलंकृतामिति । अनलंकृतां त्वां त्वद्दुःखमित्यर्थः, दृष्ट्वा स्वेषु
दारेषु रतिं प्रीतिम् अहं नोपलभामि अतिदुःखितं मनः क्वापि न प्रवर्तते
इत्यर्थः । एतेन रावणस्य दयालुत्वं सूचितम्  ॥  ५।२०।३०  ॥   

  

अन्तरिति । अन्तःपुरनिवासिन्यः सर्वगुणान्विताः मम भार्याः यावत्यः सन्ति
सर्वासां तासामैश्वर्यं तन्निरूपितेश्वरत्वं कुरु स्वस्मिन्संपादय  ॥ 
५।२०।३१  ॥   

  

ममेति । हे असितकेशान्ते हे अबद्धकेशभागे अप्सरसः श्रियमिव त्रैलोक्य
प्रवरस्त्रियः त्वां परिचरिष्यन्ति  ॥  ५।२०।३२  ॥   

  

यानीति । मयोपार्जितानि वैश्रवणे कुबेरे यानि रत्नानि धनानि च तानि मां
विष्णुलोकलक्ष्मीं च लोकांश्च भुङ्क्ष्व स्वाधीनत्वं प्रापयेत्यर्थः  ॥ 
५।२०।३३  ॥   

  

रामविषयकाशां निवर्तयितुमाह नेति । रामः तप आदिना मया तुल्यो न । एतेन स इह
नागमिष्यतीति सूचितम्  ॥  ५।२०।३४  ॥   

  

उपसंहरन्नाह पिबेति द्वाभ्याम् । मयि मत्समीपे विद्यमानान् भोगादीन्
पानादिकर्मीभूतान् कुरु प्रदिश यथेच्छं देहि च त्वयि समेत्य त्वत्समीपं
प्राप्य ते बान्धवाः यथासुखं ललन्तु वाञ्छया भोगादीन् प्राप्नुवन्तु  ॥ 
५।२०।३५  ॥   

  

कुसुमितेति । कुसुमितैस्तरुजालैः सन्ततानि व्याप्तानि समुद्रतीरजानि मया
सर्वसंपत्या सह सहितानि काननानि कनकविमलहारभूषिताङ्गी त्वं विहर  ॥  ५।२०।३६
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे विंशः
सर्गः  ॥  ५।२०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/04-sItA-pIDanam/020_sItA-rAvaNasaMvAdaH.md">
<details><summary><h3>तिलकम् ...{Loading}...</h3></summary>



परिवृताम् राक्षसीभिरिति शेषः । साकारैः साभिप्रायैः
"आकारस्त्विङ्गिताकृती" । न्यदर्शयत् स्वाभिप्रायमिति शेषः  ॥  ५।२०।१  ॥   

  

नागो गजः । स्तनोदरं गूहमाना भयादिव भयादेवात्मनं स्वशरीरमदर्शनं
नेतुमिच्छसि । तत्किमिति शेषः  ॥  ५।२०।२  ॥   

  

नैवं भीतिर्मत्तस्ते युक्तेत्याह-- कामय इत्यादि  ॥  ५।२०।३  ॥   

  

किमिदानीं मदतिरिक्तपुरुषान्तरजं तव भयम्, उत मम स्पर्शे धर्महानिजम् ।
नाद्य इत्याह-- नेहेति । मत्ते मदागमनात्समुत्थितं पुरुषान्तरागमनसंभावनया
जातं भयं व्यपसर्पतु अन्येषामभावात्  ॥  ५।२०।४  ॥   

  

नान्त्य इत्याह-- स्वधर्म इति । तं स्वधर्ममाह-- गमनं वेति । आनुकूल्यं
संपाद्येति शेषः । संप्रमथ्य बलात्कृत्य एवं स्वधर्मत्वान्मम नाधर्मः
बलात्कारे चास्वतन्त्रत्वात्स्त्रिया अपि न दोष इति भावः  ॥  ५।२०।५  ॥   

  

एवं च एवमपि बलात्कारपक्षे तव मम च दोषाभावे ऽपि तस्य पक्षस्य
रसाभाससंपादकत्वात्, अत एवमकामामनेन प्रकारेण मयि कामरहितां त्वां
मद्भिन्नेच्छावतीं च न च, न तु स्प्रक्ष्यामि । "एवं चैतदकामां त्वाम्" इति
पाठे एतद्रक्षोधर्मत्वम् । एवं चैवमेव मदुक्तरीतिकमेव, तथाप्युक्तप्रकारेण
त्वामकामां न स्प्रक्ष्यामीत्यर्थः । नन्वेवं सति दुःसहा कामपीडा तव
स्यात्तत्राह-- काममिति । कामो मन्मथो यथाकामं यथेच्छं कामं तद्विषयेच्छां
प्रवर्तताम् प्रवर्तयत्वित्यर्थः  ॥  ५।२०।६  ॥   

  

अतः सर्वथा भयं न कार्यमित्याह-- देवीति । देवि सर्वान्तःपुरपूज्ये इह मयि
मद्विषये प्रणयस्व संमाननं कुरु संमानने नयतेरात्मनेपदम्  ॥  ५।२०।७  ॥   

  

अधःशय्या भूशयनम् । नौपयिकानि न पुरुषार्थोपयुक्तानि  ॥  ५।२०।८  ॥   

  

मां प्राप्य विचित्रमाल्यादीनि लभस्वेत्यर्थः  ॥  ५।२०।९,१०  ॥   

  

अनर्हा भूषणानामिति शेषः । सुविग्रहे इति संबुद्धिः  ॥  ५।२०।११  ॥   

  

अतिवर्तते ऽतिक्रम्य गच्छति । स्रोतस्विनो जलप्रवाहाः । स्रोतस्तेन
प्रवहज्जलम् । अतो भुङ्क्ष्व भोगानिति शेषः  ॥  ५।२०।१२  ॥   

  

रूपकर्ता दिव्यरूपस्रष्टा त्वां कृत्वा निर्मायोपरतो
दिव्यरूपनिर्माणाद्विरत इति मन्ये । उत्प्रेक्षायां हेतुः-- हि यतस्तव
रूपोपमा नास्ति । यदि पुनः स उत्तमरूपनिर्माणे यतेत, न तथापि तवोपमेत्याशयः
 ॥  ५।२०।१३  ॥   

  

को नातिवर्तेत क्षुभ्येतेत्यर्थः । "कः पुमानतिवर्तेत" इति पाठे
कामवशतामतिक्रम्य को वर्तेतेत्यर्थः  ॥  ५।२०।१४  ॥   

  

निबध्यते बद्धं जायते  ॥  ५।२०।१५  ॥   

  

मोहं नैतद्वशा भविष्यामीति बुद्धिम्  ॥  ५।२०।१६,१७  ॥   

  

तव हेतोस्त्वत्प्रीत्यर्थम्  ॥  ५।२०।१८  ॥   

  

प्रतिबलो युद्धे जेता  ॥  ५।२०।१९  ॥   

  

प्रत्यनीकेषु प्रतिसैनिकभावेषु  ॥  ५।२०।२०  ॥   

  

प्रतिकर्मप्रसाधनम् अलङ्करणमिति यावत्  ॥  ५।२०।२१  ॥   

  

प्रतिकर्मणा युक्तं ते रूपं पश्यामि भाविकमत्रालङ्कारः । दाक्षिण्येन
मद्विषयककृपया । प्रतिकर्माभिसंयुक्ता भवेति शेषः  ॥  ५।२०।२२,२३  ॥   

  

ललस्वेप्सां कुरु । मत्प्रसादान्मयि प्रसादात् । ललन्त्या
मदीप्साजनितप्रभावेण वर्धमानायाः  ॥  ५।२०।२४  ॥   

  

ऋद्धिं पराक्रमादिसंपदम्, श्रियं धनादिसंपदम्  ॥  ५।२०।२५  ॥   

  

निक्षिप्तविजयो निरस्तविजयसाचनः, अत एव गतश्रीत्वादिगुणः । जीवनस्यैव
सन्देह पराक्रमादसंभावना दूरत इत्यर्थः  ॥  ५।२०।२६  ॥   

  

द्रष्टुं वापि प्राप्तिस्तु दूरतरेत्यर्थः । उपलभ्यते । व्यत्ययेन
श्यन्प्रत्ययः समर्थो भवतीत्यर्थः । "उपलप्स्यते" इति पाठे समर्थो
भविष्यतीत्यर्थः । पुरोबलाकैरग्रेसरबलाकैः  ॥  ५।२०।२७  ॥   

  

इन्द्रहस्तगतां कीर्तिं कीर्तितुल्यां भार्यामिन्द्रहृतां नारदमुखेन
प्रार्थनया यथा हिरण्यकशिपुः प्राप्तवान्, नैवं त्वां रामः प्राप्स्यतीति
भावः । इयं च कथा भागवते प्रसिद्धेति तीर्थः  ॥  ५।२०।२८,२९  ॥   

  

स्वेषु दारेषु मन्दोदर्यामपि  ॥  ५।२०।३०  ॥   

  

ऐश्वर्यमाधिपत्यम्  ॥  ५।२०।३१३४  ॥   

  

प्रदिश देह्यभितो मेदिनीमपीष्टेभ्यो देहि । लल ईप्सावती भव । ललन्तु
प्राप्तसमस्तेप्सिता भवन्तु । प्रक्षिप्तो ऽयम्  ॥  ५।२०।३५,३६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे विंशः सर्गः  ॥  ५।२०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/04-sItA-pIDanam/020_sItA-rAvaNasaMvAdaH.md">
<details><summary><h3>द्राविडपाठः ...{Loading}...</h3></summary>



  
स तां पतिव्रतां दीनान्निरानन्दां तपस्विनीम्।  
साकारैर्मधुरैर्वाक्यैर्न्यदर्शयत रावणः ॥ 5.20.1 ॥   
मां दृष्ट्वा नागनासोरु गूहमाना स्तनोदरम्।  
अदर्शनमिवात्मानं भयान्नेतुं त्वमिच्छसि ॥ 5.20.2 ॥   
कामये त्वां विशालाक्षि बहु मन्यस्व मां प्रिये।  
सर्वाङ्गगुणसम्पन्ने सर्वलोकमनोहरे ॥ 5.20.3 ॥   
नेह केचिन्मनुष्या वा राक्षसाः कामरुपिणः।  
व्यपसर्पतु ते सीते भयं मत्तः समुत्थितम् ॥ 5.20.4 ॥   
स्वधर्मो रक्षसां भीरु सर्वथैव न संशयः।  
गमनं वा परस्त्रीणां हरणं सम्प्रमथ्य वा ॥ 5.20.5 ॥   
एवं चैतदकामां तु न त्वां स्प्रक्ष्यामि मैथिलि।  
काम कामः शरीरे मे यथाकामं प्रवर्तताम् ॥ 5.20.6 ॥   
देवि नेह भयं कार्यं मयि विश्वसिहि प्रिये।  
प्रणयस्व च तत्त्वेन मैवं भूः शोकलालसा ॥ 5.20.7 ॥   
एकवेणी धराशय्या ध्यानं मलिनमम्बरम्।  
अस्थानेऽप्युपवासश्च नैतान्यौपयिकानि ते ॥ 5.20.8 ॥   
विचित्राणि च माल्यानि चन्दनान्यगुरूणि च।  
विविधानि च वासांसि दिव्यान्याभरणानि च ॥ 5.20.9 ॥   
महार्हाणि च पानानि शयनान्यासनानि च।  
गीतं नृत्त च वाद्यं च लभ मां प्राप्य मैथिलि ॥ 5.20.10 ॥   
स्त्रीरत्नमसि मैवं भूः कुरु गात्रेषु भूषणम्।  
मां प्राप्य हि कथं नु स्यास्त्वमनर्हा सुविग्रहे ॥ 5.20.11 ॥   
इदं ते चारु सञ्जातं यौवनं व्यतिवर्तते।  
यदतीतं पुनर्नैति स्रोतः शीघ्रमपामिव ॥ 5.20.12 ॥   
त्वां कृत्वोपरतो मन्ये रूपकर्ता स विश्वसृक्।  
न हि रूपोपमा त्वन्या तवास्ति शुभदर्शने ॥ 5.20.13 ॥   
त्वां समासाद्य वैदेहि रूपयौवनशालिनीम्।  
कः पुमानतिवर्तेत साक्षादपि पितामहः ॥ 5.20.14 ॥   
यद्यत् पश्यामि ते गात्रं शीतांशुसदृशानने।  
तस्मिंस्तस्मिन् पृथुश्रोणि चक्षुर्मम निबद्ध्यते ॥ 5.20.15 ॥   
बह्वीनामुत्तमस्त्रीणामाहृतानामितस्ततः।  
सर्वासामेव भद्रं ते ममाग्रमहिषी भव ॥ 5.20.16 ॥   
लोकेभ्यो यानि रत्नानि सम्प्रमथ्याहृतानि वै।  
तानि मे भीरु सर्वाणि राज्यं चैतदहं च ते ॥ 5.20.17 ॥   
विजित्य पृथिवीं सर्वां नानानगरमालिनीम्।  
जनकाय प्रदास्यामि तव हेतोर्विलासिनि ॥ 5.20.18 ॥   
नेह पश्यामि लोकेऽन्यं यो मे प्रतिबलो भवेत्।  
पश्य मे सुमहद्वीर्यमप्रतिद्वन्द्वमाहवे ॥ 5.20.19 ॥   
असकृत् संयुगे भग्ना मया विमृदितध्वजाः।  
अशक्ताः प्रत्यनीकेषु स्थातुं मम सुरासुराः ॥ 5.20.20 ॥   
इच्छया क्रियतामद्य प्रतिकर्म तवोत्तमम् ॥ 5.20.21 ॥   
सप्रभाण्यवसज्यन्तां तवाङ्गे भूषणानि च।  
साधु पश्यामि रूपं संयुक्तं प्रतिकर्मणा ॥ 5.20.22 ॥   
प्रतिकर्माभिसंयुक्ता दाक्षिण्येन वरानने।  
भुङ्क्ष्व भोगान् यथाकामं पिब भीरु रमस्व च ॥ 5.20.23 ॥   
ललस्व मयि विस्रब्धा धृष्टमाज्ञापयस्व च।  
मत्प्रसादाल्ललन्त्याश्च ललन्तां बान्धवास्तव ॥ 5.20.24 ॥   
ऋद्धिं ममानुपश्य त्वं श्रियं भद्रे यशश्च मे ॥ 5.20.25 ॥   
निक्षिप्त विजयो रामो गत श्रीर्वनगोचरः।  
व्रती स्थण्डिलशायी च शङ्के जीवति वा न वा ॥ 5.20.26 ॥   
नहि वैदेहि रामस्त्वां द्रष्टुं वाप्युपलप्स्यते।  
पुरोबलाकैरसितैर्मेघैर्ज्योत्स्नामिवावृताम् ॥ 5.20.27 ॥   
न चापि मम हस्तात्त्वां प्राप्तुमर्हति राघवः।  
हिरण्यकशिपुः कीर्तिमिन्द्रहस्तगतामिव ॥ 5.20.28 ॥   
चारुस्मिते चारुदति चारुनेत्रे विलासिनि।  
मनो हरसि मे भीरु सुपर्णः पन्नगं यथा ॥ 5.20.29 ॥   
क्लिष्टकौशोयवसनां तन्वीमप्यनलङ्कृताम्।  
त्वां दृष्ट्वा स्वेषु दारेषु रतिं नोपलभाम्यहम् ॥ 5.20.30 ॥   
अन्तः पुरनिवासिन्यः स्त्रियः सर्वगुणान्विताः।  
यावन्त्यो मम सर्वासामैश्वर्यं कुरु जानकि ॥ 5.20.31 ॥   
मम ह्यसितकेशान्ते त्रैलोक्यप्रवराः स्त्रियः।  
तास्त्वां परिचरिष्यन्ति श्रियमप्सरसो यथा ॥ 5.20.32 ॥   
यानि वैश्रवणे सुभ्रु रत्नानि च धनानि च।  
तानि लोकांश्च सुश्रोणि मां च भुङ्क्ष्व यथासुखम् ॥ 5.20.33 ॥   
न रामस्तपसा देवि न बलेन न विक्रमैः।  
न धनेन मया तुल्यस्तेजसा यशसापि वा ॥ 5.20.34 ॥   
पिब विहर रमस्व भुङ्क्ष्व भोगान् धननिचयं प्रदिशामि मेदिनीं च।  
मयि लल ललने यथासुखं त्वं त्वयि च समेत्य ललन्तु बान्धवास्ते ॥ 5.20.35 ॥   
कुसुमिततरुजालसन्ततानि भ्रमरयुतानि समुद्रतीरजानि।  
कनकविमलहारभूषिताङ्गी विहर मया सह भीरु काननानि ॥ 5.20.36 ॥   

</details>
</div>
