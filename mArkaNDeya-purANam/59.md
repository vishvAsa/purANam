+++
title = "५९"

+++

ऊनषष्टितमोऽध्यायः ५९  

मार्कण्डेय उवाच  

एवन्तु भारतं वर्षं यथावत्कथितं मुने  ।  
कृतं त्रेता द्वापरञ्च तथाथिष्यं चतुष्टयम्  ॥ ५९.१ ॥  
अत्रैवैतद्युगानान्तु चातुर्वर्ण्योऽत्र वै द्विज  ।  
चत्वारि त्रीणि द्वे चैव तथैकञ्च शरच्छतम्  ॥ ५९.२ ॥  
जीवन्त्यत्र नरा ब्रह्मन् ! कृतत्रेतादिके क्रमात् ।  
देवकूटस्य पूर्वस्य शैलेन्द्रस्य महात्मनः  ॥ ५९.३ ॥  
पूर्वेण यत्स्थितं वर्षं भद्राश्वं तन्निबोध मे  ।  
श्वेतपर्णश्च नीलश्च शैवालश्चाचलोत्तमः  ॥ ५९.४ ॥  
कौरञ्जः पर्णशालाग्रः पञ्चैते तु कुलाचलाः  ।  
तेषां प्रसूतिरन्ये ये बहवः क्षुद्रपर्वताः  ॥ ५९.५ ॥  
तैर्विशिष्टा जनपदा नानारूपाः सहस्रशः  ।  
ततः कुमुदसङ्काशाः शुद्धसानुसुमङ्गलाः  ॥ ५९.६ ॥  
इत्येवमादयोऽन्येऽपि शतशोऽथ सहस्रशः  ।  
सीता शङ्खावती भद्रा चक्रावर्तादिकास्तथा  ॥ ५९.७ ॥  
नद्योऽथ बह्व्यो विस्तीर्णाः शीततोयौघवाहिकाः  ।  
अत्र वर्षे नराः शङ्खशुद्धहेमसमप्रभाः  ॥ ५९.८ ॥  
दिव्यसङ्गमिनः पुण्या दशवर्षशतायुषः  ।  
मन्दोत्तमौ न तेषु स्तः सर्वे ते समदर्शनाः  ॥ ५९.९ ॥  
तितिक्षादिभिरष्टाभैः प्रकृत्या ते गुणैर्युताः  ।  
तत्राप्यश्वशिरा देवश्चतुर्बाहुर्जनार्दनः  ॥ ५९.१० ॥  
शिरोहृदयोमेढ्राङ्घ्रिहस्तैश्चाक्षित्रयान्वितः  ।  
तस्याप्यथैवं विषया विज्ञेया जगतः प्रभोः  ॥ ५९.११ ॥  
केतुमालमतो वर्षं निबोध मम पश्चिमम्  ।  
विशालः कम्बलः कृष्णो जयन्तो हरिपर्वतः  ॥ ५९.१२ ॥  
विशोको वर्धमानश्च सप्तैते कुलपर्वताः  ।  
अन्ये सहस्रशः शैला येषु लोकगणः स्थितः  ॥ ५९.१३ ॥  
मौलयस्ते महाकायाः शाकपोतकम्भकाः  ।  
अङ्गुलप्रमुखाश्चापि वसन्ति शतशो जनाः  ॥ ५९.१४ ॥  
ये पिबन्ति महानद्यो वङ्क्षुं श्यामां सकम्बलाम्  ।  
अमोघां कामिनीं श्यामां तथैवान्याः सहस्रशः  ॥ ५९.१५ ॥  
अत्राप्यायुः समं पूर्वैरत्रापि भगवान् हरिः  ।  
वराहरूपी पादास्यहृत्पृष्ठपार्श्वतस्तथा  ॥ ५९.१६ ॥  
त्रिनक्षत्रयुते देशे नक्षत्राणि शुभानि च  ।  
इत्येतत्केतुमालन्ते कथितं मुनिसत्तम  ॥ ५९.१७ ॥  
अतः परं कुरून् वक्ष्ये निबोधेह ममोत्तरान्  ।  
तत्र वृक्षा मधुफला नित्यपुष्पफलोपगाः  ॥ ५९.१८ ॥  
वस्त्राणि च प्रसूयन्ते फलेष्वाभरणानि च  ।  
सर्वकामप्रदास्ते हि सर्वकामफलप्रदाः  ॥ ५९.१९ ॥  
भूमिर्मणिमयी वायुः सुगन्धः सर्वदा सुखः  ।  
जायन्ते मानवास्तत्र देवलोकपरिच्युताः  ॥ ५९.२० ॥  
मिथुनानि प्रसूयन्ते समकालस्थितानि वै  ।  
अन्योन्यमनुरक्तानि चक्रवाकोपमानि च  ॥ ५९.२१ ॥  
चतुर्दशसहस्राणि तेषां सार्धानि वै स्थितिः  ।  
चन्द्रकान्तश्च शैलेन्द्रः सूर्यकान्तस्तथापरः  ॥ ५९.२२ ॥  
तस्मिन् कुलाचलौ वर्षे तन्मध्ये च महानदी  ।  
भद्रसोमा प्रयात्युर्व्यां पुण्यामलजलौघिनी  ॥ ५९.२३ ॥  
सहस्रशस्तथैवान्या नद्यो वर्षेऽपि चोत्तरे  ।  
तथान्याः क्षीरवाहिन्यो घृतवाहिन्य एव च  ॥ ५९.२४ ॥  
दध्नो ह्रदास्तथा तत्र तथान्ये चानुपर्वताः  ।  
अमृतास्वादकल्पानि फलानि विविधानि च  ॥ ५९.२५ ॥  
वनेषु तेषु वर्षेषु शतशोऽथ सहस्रशः  ।  
तत्रापि भगवान् विष्णुः प्राक्शिरा मत्स्यरूपवान्  ॥ ५९.२६ ॥  
विभक्तो नवधा विप्र ! नक्षत्राणां त्रयं त्रयम्  ।  
दिशस्तथापि नवधा विभक्ता मुनिसत्तम  ॥ ५९.२७ ॥  
चन्द्रद्वीपः समुद्रे च भद्रद्वीपस्तथापरः  ।  
तत्रापि पुण्यो विख्यातः समुद्रान्तर्महामुने  ॥ ५९.२८ ॥  
इत्येतत्कथितं ब्रह्मन् ! कुरुवर्षं मयोत्तरम्  ।  
शृणु किम्पुरुषादीनि वर्षाणि गदतो मम  ॥ ५९.२९ ॥  

इति श्रीमार्कण्डेयपुराणेठौत्तरकुरुकथनंऽ नामैकोनषष्टितमोऽध्यायः  
