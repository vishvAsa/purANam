+++
title = "३८"

+++
सावित्र्युवाच  
देवीभक्तिं देहि मह्यं साराणां चैव सारकम् ।  
पुंसां मुक्तिद्वारबीजं नरकार्णवतारकम् ॥ १ ॥  
कारणं मुक्तिसाराणां सर्वाशुभविनाशनम् ।  
दारकं कर्मवृक्षाणां कृतपापौघहारणम् ॥ २ ॥  
मुक्तिश्च कतिथाप्यस्ति किं वा तासां च लक्षणम् ।  
देवीभक्तिं भक्तिभेदं निषेकस्यापि खण्डनम् ॥ ३ ॥  
तत्त्वज्ञानविहीना च स्त्रीजातिर्विधिनिर्मिता ।  
किञ्चिञ्ज्ञानं सारभूतं वद वेदविदां वर ॥ ४ ॥  
सर्वं दानं च यज्ञश्च तीर्थस्नानं व्रतं तपः ।  
अज्ञानिज्ञानदानस्य कलां नार्हन्ति षोडशीम् ॥ ५ ॥  
पितुः शतगुणा माता गौरवे चेति निश्चितम् ।  
मातुः शतगुणः पूज्यो ज्ञानदाता गुरुः प्रभो ॥ ६ ॥  
धर्मराज उवाच  
पूर्वं सर्वो वरो दत्तो यस्ते मनसि वाञ्छितः ।  
अधुना शक्तिभक्तिस्ते वत्से भवतु मद्वरात् ॥ ७ ॥  
श्रोतुमिच्छसि कल्याणि श्रीदेवीगुणकीर्तनम्।  
वक्तॄणां पृच्छकानां च श्रोतॄणां कुलतारणम् ॥ ८ ॥  
शेषो वक्त्रसहस्रेण नहि यद्वक्तुमीश्वरः ।  
मृत्युञ्जयो न क्षमश्च वक्तुं पञ्चमुखेन च ॥ ९ ॥  
धाता चतुर्णां वेदानां विधाता जगतामपि ।  
ब्रह्मा चतुर्मुखेनैव नालं विष्णुश्च सर्ववित् ॥ १० ॥  
कार्तिकेयः षण्मुखेन नापि वक्तुमलं ध्रुवम् ।  
न गणेशः समर्थश्च योगीन्द्राणां गुरोर्गुरुः ॥ ११ ॥  
सारभूताश्च शास्त्राणां वेदाश्चत्वार एव च ।  
कलामात्रं यद्‌गुणानां न विदन्ति बुधाश्च ये ॥ १२ ॥  
सरस्वती जडीभूता नालं तद्‌गुणवर्णने ।  
सनत्कुमारो धर्मश्च सनन्दनः सनातनः ॥ १३ ॥  
सनकः कपिलः सूर्यो येऽन्ये च ब्रह्मणः सुताः ।  
विचक्षणा न यद्वक्तुं किञ्चान्ये जडबुद्धयः ॥ १४ ॥  
न यद्वक्तुं क्षमाः सिद्धा मुनीन्द्रा योगिनस्तथा ।  
के चान्ये च वयं के वा श्रीदेव्या गुणवर्णने ॥ १५ ॥  
ध्यायन्ते यत्पदाम्भोजं ब्रह्मविष्णुशिवादयः ।  
अतिसाध्यं स्वभक्तानां तदन्येषां सुदुर्लभम् ॥ १६ ॥  
कश्चित्किञ्चिद्विजानाति तद्‌गुणोत्कीर्तनं शुभम् ।  
अतिरिक्तं विजानाति ब्रह्मा ब्रह्मविशारदः ॥ १७ ॥  
ततोऽतिरिक्तं जानाति गणेशो ज्ञानिनां गुरुः ।  
सर्वातिरिक्तं जानाति सर्वज्ञः शम्भुरेव सः ॥ १८ ॥  
तस्मै दत्तं पुरा ज्ञानं कृष्णेन परमात्मना ।  
अतीव निर्जनेऽरण्ये गोलोके रासमण्डले ॥ १९ ॥  
तत्रैव कथितं किञ्चित्तद्‌गुणोत्कीर्तनं शुभम् ।  
धर्मं च कथयामास शिवलोके शिवः स्वयम् ॥ २० ॥  
धर्मस्तु कथयामास भास्वते पृच्छते तथा ।  
यामाराध्य मत्पितापि सम्प्राप तपसा सति ॥ २१ ॥  
पूर्वं स्वं विषयं चाहं न गृह्णामि प्रयत्नतः ।  
वैराग्ययुक्तस्तपसे गन्तुमिच्छामि सुव्रते ॥ २२ ॥  
तदा मां कथयामास पिता तद्‌गुणकीर्तनम् ।  
यथागमं तद्वदामि निबोधातीव दुर्गमम् ॥ २३ ॥  
तद्‌गुणं सा न जानाति तदन्यस्य च का कथा ।  
यथाकाशो न जानाति स्वान्तमेव वरानने ॥ २४ ॥  
सर्वात्मा सर्वभगवान् सर्वकारणकारणः ।  
सर्वेश्वरश्च सर्वाद्यः सर्ववित्परिपालकः । २५  
नित्यरूपी नित्यदेही नित्यानन्दो निराकृतिः ।  
निरङ्‌कुशो निराशङ्‌को निर्गुणश्च निरामयः ॥ २६ ॥  
निर्लिप्तः सर्वसाक्षी च सर्वाधारः परात्परः ।  
मायाविशिष्टः प्रकृतिस्तद्विकाराश्च प्राकृताः ॥ २७ ॥  
स्वयं पुमांश्च प्रकृतिस्तावभिन्नौ परस्परम् ।  
यथा वह्नेस्तस्य शक्तिर्न भिन्नास्त्येव कुत्रचित् ॥ २८ ॥  
सेयं शक्तिर्महामाया सच्चिदानन्दरूपिणी ।  
रूपं बिभर्त्यरूपा च भक्तानुग्रहहेतवे ॥ २९ ॥  
गोपालसुन्दरीरूपं प्रथमं सा ससर्ज ह ।  
अतीव कमनीयं च सुन्दरं सुमनोहरम् ॥ ३० ॥  
नवीननीरदश्यामं किशोरं गोपवेषकम् ।  
कन्दर्पकोटिलावण्यं लीलाधाममनोहरम् ॥ ३१ ॥  
शरन्मध्याह्नपद्मानां शोभामोचनलोचनम् ।  
शरत्पार्वणकोटीन्दुशोभाप्रच्छादनाननम् ॥ ३२ ॥  
अमूल्यरत्ननिर्माणनानाभूषणभूषितम् ।  
सस्मितं शोभितं शश्वदमूल्यपीतवाससा ॥ ३३ ॥  
परब्रह्मस्वरूपं च ज्वलन्तं ब्रह्मतेजसा ।  
सुखदृश्यं च शान्तं च राधाकान्तमनन्तकम् ॥ ३४ ॥  
गोपीभिर्वीक्ष्यमाणं च सस्मिताभिश्च सन्ततम् ।  
रासमण्डलमध्यस्थं रत्नसिंहासनस्थितम् ॥ ३५ ॥  
वंशीं क्वणन्तं द्विभुजं वनमालाविभूषितम् ।  
कौस्तुभेन्द्रमणीन्द्रेण शश्वद्वक्षःस्थलोज्ज्वलम् ॥ ३६ ॥  
कुङ्‌कुमागुरुकस्तुरीचन्दनार्चितविग्रहम् ।  
चारुचम्पकमालाक्तं मालतीमाल्यमण्डितम् ॥ ३७ ॥  
चारुचन्द्रकशोभाढ्यं चूडावङ्‌क्रिमराजितम् ।  
एवम्भूतं च ध्यायन्ति भक्ता भक्तिपरिप्लुताः ॥ ३८ ॥  
यद्भयाज्जगता धाता विधत्ते सृष्टिमेव च ।  
कर्मानुसाराल्लिखितं करोति सर्वकर्मणाम् ॥ ३९ ॥  
तपसां फलदाता च कर्मणां च यदाज्ञया ।  
विष्णुः पाता च सर्वेषां यद्भयात्पाति सन्ततम् ॥ ४० ॥  
कालाग्निरुद्रः संहर्ता सर्वविश्वेषु यद्भयात् ।  
शिवो मृत्युञ्जयश्चैव ज्ञानिनां च गुरोर्गुरुः ॥ ४१ ॥  
यज्ज्ञानाज्ज्ञानवानस्ति योगीशो ज्ञानवित्प्रभुः ।  
परमानन्दयुक्तश्च भक्तिवैराग्यसंयुतः ॥ ४२ ॥  
यद्भयाद्वाति पवनः प्रवरः शीघ्रगामिनाम् ।  
तपनश्च प्रतपति यद्भयात्सन्ततं सति ॥ ४३ ॥  
यदाज्ञया वर्षतीन्द्रो मृत्युश्चरति जन्तुषु ।  
यदाज्ञया दहेद्वह्निर्जलमेवं सुशीतलम् ॥ ४४ ॥  
दिशो रक्षन्ति दिक्पाला महाभीता यदाज्ञया ।  
भ्रमन्ति राशिचक्राणि ग्रहाश्च यद्भयेन च ॥ ४५ ॥  
भयात्फलन्ति वृक्षाश्च पुष्यन्त्यपि च यद्भयात् ।  
यदाज्ञां तु पुरस्कृत्य कालः काले हरेद्भयात् ॥ ४६ ॥  
तथा जलस्थलस्थाश्च न जीवन्ति यदाज्ञया ।  
अकाले नाहरेद्विद्धं रणेषु विषमेषु च ॥ ४७ ॥  
धत्ते वायुस्तोयराशिं तोयं कूर्मं तदाज्ञया ।  
कूर्मोऽनन्तं स च क्षोणीं समुद्रान् सा च पर्वतान् ॥ ४८ ॥
सर्वा चैव क्षमारूपा नानारत्नं बिभर्ति या ।  
यतः सर्वाणि भूतानि स्थीयन्ते हन्ति तत्र हि ॥ ४९ ॥  
इन्द्रायुश्चैव दिव्यानां युगानामेकसप्ततिः ।  
अष्टाविंशे शक्रपाते ब्रह्मणश्च दिवानिशम् ॥ ५० ॥  
एवं त्रिंशद्दिनैर्मासो द्वाभ्यामाभ्यामृतुः स्मृतः ।  
ऋतुभिः षड्भिरेवाब्दं ब्रह्मणो वै वयः स्मृतम् ॥ ५१ ॥  
ब्रह्मणश्च निपाते च चक्षुरुन्मीलनं हरेः ।  
चक्षुरुन्मीलने तस्य लयं प्राकृतिकं विदुः ॥ ५२ ॥  
प्रलये प्राकृते सर्वे देवाद्याश्च चराचराः ।  
लीना धाता विधाता च श्रीकृष्णनाभिपङ्‌कजे ॥ ५३ ॥  
विष्णुः क्षीरोदशायी च वैकुण्ठे यश्चतुर्भुजः ।  
विलीना वामपार्श्वे च कृष्णस्य परमात्मनः ॥ ५४ ॥  
यस्य ज्ञाने शिवो लीनो ज्ञानाधीशः सनातनः ।  
दुर्गायां विष्णुमायायां विलीनाः सर्वशक्तयः ॥ ५५ ॥  
सा च कृष्णस्य बुद्धौ च बुद्ध्यधिष्ठातृदेवता ।  
नारायणांशः स्कन्दश्च लीनो वक्षसि तस्य च ॥ ५६ ॥  
श्रीकृष्णांशश्च तद्‌बाहौ देवाधीशो गणेश्वरः ।  
पद्मांशाश्चैव पद्मायां सा राधायां च सुव्रते ॥ ५७ ॥  
गोप्यश्चापि च तस्यां च सर्वाश्च देवयोषितः ।  
कृष्णप्राणाधिदेवी सा तस्य प्राणेषु संस्थिता ॥ ५८ ॥  
सावित्री च सरस्वत्यां वेदाः शास्त्राणि यानि च ।  
स्थिता वाणी च जिह्वायां यस्य च परमात्मनः ॥ ५९ ॥  
गोलोकस्य च गोपाश्च विलीनास्तस्य लोमसु ।  
तत्प्राणेषु च सर्वेषां प्राणा वाता हुताशनाः ॥ ६० ॥  
जठराग्नौ विलीनाश्च जलं तद्रसनाग्रतः ।  
वैष्णवाश्चरणाम्भोजे परमानन्दसंयुताः ॥ ६१ ॥  
सारात्सारतरा भक्तिरसपीयूषपायिनः ।  
विराडंशाश्च महति लीनाः कृष्णे महाविराट् ॥ ६२ ॥  
यस्यैव लोमकूपेषु विश्वानि निखिलानि च ।  
यस्य चक्षुष उन्मेषे प्राकृतः प्रलयो भवेत् ॥ ६३ ॥  
चक्षुरुन्मीलने सृष्टिर्यस्यैव पुनरेव सः ।  
यावत्कालो निमेषेण तावदुन्मीलनेन च ॥ ६४ ॥  
ब्रह्मणश्च शताब्दे च सृष्टेः सूत्रलयः पुनः ।  
ब्रह्मसृष्टिलयानां च सङ्ख्या नास्त्येव सुव्रते ॥ ६५ ॥  
यथा भूरजसां चैव सङ्ख्यानं नैव विद्यते ।  
चक्षुर्निमेषे प्रलयो यस्य सर्वान्तरात्मनः ॥ ६६ ॥  
उन्मीलने पुनः सृष्टिर्भवेदेवेश्वरेच्छया ।  
स कृष्णः प्रलये तस्यां प्रकृतौ लीन एव हि ॥ ६७ ॥  
एकैव च परा शक्तिर्निर्गुणः परमः पुमान् ।  
सदेवेदमग्र आसीदिति वेदविदो विदुः ॥ ६८ ॥  
मूलप्रकृतिरव्यक्ताप्यव्याकृतपदाभिधा ।  
चिदभिन्नत्वमापन्ना प्रलये सैव तिष्ठति ॥ ६९ ॥  
तद्‌गुणोत्कीर्तनं वक्तुं ब्रह्माण्डेषु च कः क्षमः ।  
मुक्तयश्च चतुर्वेदैर्निरुक्ताश्च चतुर्विधाः ॥ ७० ॥  
तत्प्रधाना देवभक्तिर्मुक्तेरपि गरीयसी ।  
सालोक्यदा भवेदेका तथा सारूप्यदा परा ॥ ७१ ॥  
सामीप्यदाथ निर्वाणप्रदा मुक्तिश्चतुर्विधा ।  
भक्तास्ता न हि वाञ्छन्ति विना तत्सेवनं विभोः ॥ ७२ ॥  
शिवत्वममरत्वं च ब्रह्मत्वं चावहेलया ।  
जन्ममृत्युजराव्याधिभयशोकादिकं धनम् ॥ ७३ ॥  
दिव्यरूपधारणं च निर्वाणं मोक्षणं विदुः ।  
मुक्तिश्च सेवारहिता भक्तिः सेवाविवर्धिनी ॥ ७४ ॥  
भक्तिमुक्त्योरयं भेदो निषेकखण्डनं शृणु ।  
विदुर्बुधा निषेकं च भोगं च कृतकर्मणाम् ॥ ७५ ॥  
तत्खण्डनं च शुभदं श्रीविभोः सेवनं परम् ।  
तत्त्वज्ञानमिदं साध्वि स्थिरं च लोकवेदयोः ॥ ७६ ॥  
निर्विघ्नं शुभदं चोक्तं गच्छ वत्से यथासुखम् ।  
इत्युक्त्वा सूर्यपुत्रश्च जीवयित्वा च तत्पतिम् ॥ ७७ ॥  
तस्यै शुभाशिषं दत्त्वा गमनं कर्तुमुद्यतः ।  
दृष्ट्वा यमं च गच्छन्तं सा सावित्री प्रणम्य च ॥ ७८ ॥  
रुरोद चरणौ धृत्वा साधुच्छेदेन दुःखिता ।  
सावित्रीरोदनं श्रुत्वा यमश्चैव कृपानिधिः ॥ ७९ ॥  
तामित्युवाच सन्तुष्टः स्वयं चैव रुरोद ह ।  
धर्मराज उवाव  
लक्षवर्षं सुखं भुक्त्वा पुण्यक्षेत्रे च भारते ॥ ८० ॥  
अन्ते यास्यसि तल्लोकं यत्र देवी विराजते ।  
गत्वा च स्वगृहं भद्रे सावित्र्याश्च व्रतं कुरु ॥ ८१ ॥  
द्विसप्तवर्षपर्यन्तं नारीणां मोक्षकारणम् ।  
ज्येष्ठशुक्लचतुर्दश्यां सावित्र्याश्च व्रतं शुभम् ॥ ८२ ॥  
शुक्लाष्टम्यां भाद्रपदे महालक्ष्या यथा व्रतम् ।  
द्व्यष्टवर्षं व्रतं चैव प्रत्यादेयं शुचिस्मिते ॥ ८३ ॥  
करोति भक्त्या या नारी सा याति च विभोः पदम् ।  
प्रतिमङ्‌गलवारे च देवीं मङ्‌गलदायिनीम् ॥ ८४ ॥  
प्रतिमासं शुक्लषष्ठ्यां षष्ठीं मङ्‌गलदायिनीम् ।  
तथा चाषाढसङ्‌क्रान्त्यां मनसां सर्वसिद्धिदाम् ॥ ८५ ॥  
राधां रासे च कार्तिक्यां कृष्णप्राणाधिकप्रियाम् ।  
उपोष्य शुक्लाष्टम्यां च प्रतिमासं वरप्रदाम् ॥ ८६ ॥  
विष्णुमायां भगवतीं दुर्गां दुर्गतिनाशिनीम् ।  
प्रकृतिं जगदम्बां च पतिपुत्रवतीषु च ॥ ८७ ॥  
पतिव्रतासु शुद्धासु यन्त्रेषु प्रतिमासु च ।  
या नारी पूजयेद्भक्त्या धनसन्तानहेतवे ॥ ८८ ॥  
इहलोके सुखं भुक्त्वा यात्यन्ते श्रीविभोः पदम् ।  
एवं देव्या विभूतीश्च पूजयेत्साधकोऽनिशम् ॥ ८९ ॥  
सर्वकालं सर्वरूपा संसेव्या परमेश्वरी ।  
नातः परतरं किञ्चित्कृतकृत्यत्वदायकम् ॥ ९० ॥  
इत्युक्त्वा तां धर्मराजो जगाम निजमन्दिरम् ।  
गृहीत्वा स्वामिनं सा च सावित्री च निजालयम् ॥ ९१ ॥  
सावित्री सत्यवांश्चैव प्रययौ च यथागमम् ।  
अन्यांश्च कथयामास स्ववृत्तान्तं हि नारद ॥ ९२ ॥  
सावित्रीजनकः पुत्रान् सम्प्राप्तः प्रक्रमेण च ।  
श्वशुरश्चक्षुषी राज्यं सा च पुत्रान् वरेण च ॥ ९३ ॥  
लक्षवर्षं सुखं भुक्त्वा पुण्यक्षेत्रे च भारते ।  
जगाम स्वामिना सार्धं देवीलोकं पतिव्रता ॥ ९४ ॥  
सवितुश्चाधिदेवी या मन्त्राधिष्ठातृदेवता ।  
सावित्री ह्यपि वेदानां सावित्री तेन कीर्तिता ॥ ९५ ॥  
इत्येवं कथितं वत्स सावित्र्याख्यानमुत्तमम् ।  
जीवकर्मविपाकं च किं पुनः श्रोतुमिच्छसि ॥ ९६ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे नारायणनारदसंवादे  
सावित्र्युपाख्यानवर्णनं नामाष्टत्रिलोऽध्यायः ॥ ३८ ॥
