---
title: ०८७

---
॥और्व उवाच॥  
अथातः शृणु राजेन्द्र शकोत्थानं ध्वजोत्सवम्।  
यत् कृत्वा नृपतिर्याति न कदाचित् पराभवम्॥ ८७.१ ॥  
  
रवौ हरिस्थे द्वादश्यां श्रवणेन विडौजसम्।  
अराधयेन्नपः सम्यक् सर्वविघ्नोपशान्तये॥ ८७.२ ॥  
  
राजोपरिर्चरो नाम वसुनामापरस्तु यः।  
नृपस्तेनायमतुलो यज्ञः प्रावर्तितः पुरा॥ ८७.३ ॥  
  
प्रवृट्काले च नभसि द्वादश्यामसितेतरे।  
पुराहितो बहुविधैर्वाद्यैस्तूर्यैः समन्वितः॥ ८७.४ ॥  
  
प्रथमं शककेत्वर्थ वृक्षमामन्त्र्य वर्धयेत्।  
सांवत्सरो वार्धकिश्च कृतमङ्गलकौतुकः॥ ८७.५ ॥  
  
उद्याने देवातगारे श्मशाने मार्गमध्यतः।  
ये जातास्तरवस्तांस्तु वर्जयेद् वासवध्वजे॥ ८७.६ ॥  
  
बहुवल्लीयुतं शुष्कं बहुकण्टकसंयुतम्।  
कुब्जं वृक्षादनीयुक्तं लताच्छन्नतरुं त्यजेत्॥ ८७.७ ॥  
  
पक्षिवाससमाकीर्णं कोटरैर्बहुभिर्युतम्।  
पवनानलविध्वस्तं तरुं यत्नेन वर्जयेत्॥ ८७.८ ॥  
  
नारीसञ्ज्ञाश्च ये वृक्षा अतिह्रस्वा अतिकृशाः।  
तान् सदा वर्जयेद् धीरः सर्वदा शक्रपूजने॥ ८७.९ ॥  
  
अर्जुनोऽप्यश्वकर्णश्च वटः प्रियकोषकश्च।  
औदुम्बरश्च पञ्चैते केत्वर्थे ह्युत्तमाः स्मृताः॥ ८७.१० ॥  
  
अन्ये च देवदार्वाद्याः शालाद्यास्तरवस्तथा।  
प्रशस्तास्तु परिग्राह्या नाप्रशस्ताः कदाचन॥ ८७.११ ॥  
  
धृत्वा वृक्षं ततो रात्रौ स्पृष्ट्वा मन्त्रमिमं पठेत्।  
यानि वृक्षेषु भूतानि तेभ्यः स्वस्ति नमोऽस्तु वः॥ ८७.१२ ॥  
  
उपहारं गृहीत्वेमं क्रियतां वासवध्वजम्।  
पार्थिवस्त्वां वरयते स्वस्ति तेऽस्तु नगोत्तम॥ ८७.१३ ॥  
  
ध्वजार्थं देवराजस्य पूजेयं प्रतिगृह्यताम्।  
ततोऽपरेऽह्नि तं छित्त्वा मूलमष्टाङ्गुलं पुनः॥ ८७.१४ ॥  
  
जले क्षिपेत् तथाग्रस्य छित्वैव चतुरङ्गुलम्।  
ततो नीत्वा पुरद्वारं केतुं निर्माय तत्र वै॥ ८७.१५ ॥  
  
शुक्लाष्टम्यां भाद्रपदे केतुं वेदीं प्रवेशयेत्।  
द्वाविंशद्धस्तमानस्तु अधमः केतुरुच्यते॥ ८७.१६ ॥  
  
द्वात्रिंशत् तु ततो ज्यायान् द्वाचत्वारिंशदेव च।  
ततोऽधिकः समाख्यातो द्वापञ्चाशत् तथोत्तमः॥ ८७.१७ ॥  
  
कुमार्यः पञ्च कर्तव्याः शक्तस्य नृपसत्तम।  
शालमय्यस्तु ताः सर्वा अपराः शक्रमातृकाः॥ ८७.१८ ॥  
  
केतोः पादप्रमाणेन कार्याः शक्रकुमारिकाः।  
मातृकार्धप्रमाणास्तु यन्त्रंहस्तद्वयं तथा॥ ८७.१९ ॥  
  
एवं कृत्वा कुमारीश्च मातृकाः केतुमेव च।  
एकादश्यां सिते पक्षे यष्टिं तामधिवासयेत्॥ ८७.२० ॥  
  
अधिवास्य ततो यष्टिं गन्धद्वारादिमन्त्रकैः।  
द्वादश्यां मण्डलं कृत्वा वासवं विस्तृतात्मकम्॥ ८७.२१ ॥  
  
अच्युतं पूजयित्वा तु शक्रं पश्चात् प्रपूजयेत्।  
शक्रस्य प्रतिमां कुर्यात् काञ्चनीं दाखीं च वा॥ ८७.२२ ॥  
  
अन्यतैजससम्भूतां सर्वाभावे तु मृन्मयीम्।  
तां मण्डलस्य मध्ये तु पूजयित्वा विशेषतः॥ ८७.२३ ॥  
  
ततः शुभे मुहूर्ते तु केतुमुत्थापयेन्नृपः।  
वज्रहस्त सुरारिघ्न बहुनेत्र पुरन्दर।  
क्षेमार्थं सर्वलोकानां पूजेयं प्रतिगृह्यताम्॥ ८७.२४ ॥  
  
एह्येहि सर्वामरसिद्धसङ्घैरभिष्टुतो वज्रधरामरेश।  
समुत्थितस्त्वं श्रवणाद्यपादे गृहाण पूजां भगवन्नमस्ते॥ ८७.२५ ॥  
  
एवमुत्तरतन्त्रोक्तैर्दहनप्लवनादिभिः।  
इति मन्त्रेण तन्त्रेण नानानैवेद्यवेदनैः॥ ८७.२६ ॥  
  
अपपैः पायसैः पानैर्गुडैर्धानाभिरेव च।  
भक्ष्यैर्भोज्यैश्च विविधैः पूजयेच्छ्रीविवृद्धये॥ ८७.२७ ॥  
  
घटे तु दशदिक्पालान् ग्रहांश्च परिपूजयेत्।  
साध्यादीन् सकलान् देवान् मातृः सर्वा अनुक्रमात्॥ ८७.२८ ॥  
  
ततः शुभे मुहूर्ते तु ज्ञानिवर्धकिसंयुतः।  
केतूत्थापनभूमिं तु यज्ञवेद्यास्तु पश्चिमे॥ ८७.२९ ॥  
  
विप्रैः पुरोहितैः सार्धं गच्छेद्राजा सुमङ्गलैः।  
रज्जुभिः पञ्चभिर्बद्धं यन्त्रश्लिष्टं समातृकम्॥ ८७.३० ॥  
  
कुमारीभिस्तु संयुक्तं दिक्पालानां च पट्टकैः।  
बृहद्भिरतिकान्तैश्च नानाद्रव्यैः सुपूरितैः॥ ८७.३१ ॥  
  
यथावर्णैर्यथादेशे योजितैर्वस्त्रवेष्टितैः।  
युक्तं तं किङ्किणीजालैर्बृहद्घण्टौघचामरै॥ ८७.३२ ॥  
  
भूषितं मुकुरैरुच्चैर्माल्यैर्बहुविधैस्तथा।  
बहुपुष्पैः सुगन्धैश्च भूषितं रत्नमालया॥ ८७.३३ ॥  
  
चित्रमाल्याम्बरैश्चैव चतुर्भिरपि तोरणैः।  
उत्थापयेन्महाकेतुं राजकीयै शनैः शनैः॥ ८७.३४ ॥  
  
तमुत्थाय महाकेतुं पूजितं मण्डलान्तरे।  
प्रतिमां तां नयेन्मूलं केतोः शक्रं विचिन्तयन्॥ ८७.३५ ॥  
  
यजेत् तं पूर्ववत् तत्र शचीं मातलिमेव च।  
जयन्तं तनयं तस्य वज्रमैरावतं तथा॥ ८७.३६ ॥  
  
ग्रहांश्चाप्यथ दिकपालान् सर्वाश्च गणदेवताः।  
अपूपाद्यैः पूतयेत् तु वलिभिः पायसादिभिः॥ ८७.३७ ॥  
  
पूजितानां च देवानां शश्वद्धोमं समाचरेत्।  
होमान्ते तु बलिं दद्याद् वासवाय महात्मने॥ ८७.३८ ॥  
  
तिलं घृतं चाक्षतं च पूष्पं दूर्वां तथैव च।  
एतैस्तु जुहुयाद् देवान् स्वैः स्वैर्मन्त्रैर्नरोत्तम॥ ८७.३९ ॥  
  
ततो होमावसाने तु भोजयेद् ब्राह्मणानपि।  
एवं सम्पूजयेन्नित्यं सप्तरात्रं दिने दिने॥ ८७.४० ॥  
  
ब्राह्मणैः सहिता राजा वेदवेदाङ्गपारगैः।  
सर्वत्र शक्रपूजासु यज्ञेषु परिकीर्तितः॥ ८७.४१ ॥  
  
त्रातारमिति मन्त्रोऽयं वासवस्य प्रियः परः।  
एवं कृत्वा दिवाभागे शक्रोत्थापनमादितः॥ ८७.४२ ॥  
  
श्रवणर्क्षयुतायां तु द्वादश्यां पार्थिवः स्वयम्।  
अन्त्यपादे भरण्यां तु निशि शक्रं विसर्जयेत्॥ ८७.४३ ॥  
  
सुप्तेषु सर्वलोकेषु यथा राजा न पश्यति।  
षण्मासान्मृत्युमाप्नोति राजा दृष्ट्वा विसर्जनम्॥ ८७.४४ ॥  
  
शक्रस्य नृपशार्दूल तस्मान्नेक्षेत तन्नपः।  
विसर्जनस्य मन्त्रोऽयं पुराविद्भिरुदीरितः॥ ८७.४५ ॥  
  
सार्धं सुरासुरगणैः पुरन्दर शतक्रतो।  
उपहारं गृहीत्वेम महेन्द्रध्वज गम्यताम्॥ ८७.४६ ॥  
  
सूतके तु समुत्पन्ने वारे भौमस्य वा शनैः।  
भूमिकम्पादिकोत्पाते वासवं न विसर्जयेत्॥ ८७.४७ ॥  
  
उत्पाते सप्तरात्रं तु तथोपप्लवदर्शने।  
व्यतीत्य शनिभौमौ च ह्यन्यर्क्षेऽपि विसर्जयेत्॥ ८७.४८ ॥  
  
सूतके त्वथ सम्प्राप्ते व्यतीते सूतके पुनः।  
यस्मिन् तस्मिन् चैव सूतकान्ते विसर्जयेत्॥ ८७.४९ ॥  
  
तथा केतुं नृपो रक्षेत् पतन्ति शकुना यथा।  
न केतौ नृपशार्दूल यावन्नहि विसर्जनम्॥ ८७.५० ॥  
  
शनैः शनैः पातयेत् तु यथोत्थापनमादितः।  
कृतं तथा यथा भग्ने केतौ मृत्युमवाप्नुयात्॥ ८७.५१ ॥  
  
विसृष्टं शक्रकेतुं तु सालङ्कारं तथा निशि।  
क्षिपेदनेन मन्त्रेण त्वगाधे सलिले नृप॥ ८७.५२ ॥  
  
तिष्ठ केतो महाभाग यावत् संवत्सरं जले।  
भवाय सर्वलोकानामन्तराय विनाशक॥ ८७.५३ ॥  
  
उत्थापयेत् तूर्यरवैः सर्वलोकस्य वै पुरः।  
रहो विसर्जयेत् केतुं विशेषो यः प्रपूजने॥ ८७.५४ ॥  
  
एवं यः कुरुते पूजां वासवस्य महात्मनः।  
स चिरं पृथिवीं भुक्त्वा वासवं लोकमाप्नुयात्॥ ८७.५५ ॥  
  
न तस्य राज्ये दुर्भिक्षं नाधयो व्याधयः क्वचित्।  
स्थास्यन्ति मृत्युर्नाकाले जनानां तत्र जायते॥ ८७.५६ ॥  
  
तत्तुल्यः कोऽपि नान्योऽस्ति प्रियः शक्रस्य पार्थिव।  
तस्य पूजा सर्वपूजा केशवाद्याश्च तत्रगाः॥ ८७.५७ ॥  
  
सकलकलुषहारि व्याधिदुर्भिक्षनाशं सकलभवनिवेशं सर्वसौभाग्यकारि।  
सुरपतिगृहगाभिर्वार्चनं शक्रकेतोः प्रतिशरदमनेकैः पूजयेच्छ्रीविवृद्धयै॥ ८७.५८ ॥  
  
॥ इति श्रीकालिकापुराणे सप्ताशीतितमोऽध्यायः॥ ८७ ॥