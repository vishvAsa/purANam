+++
title = "८०"

+++

अशीतितमोऽध्यायः ८०  

क्रौष्टुकिरुवाच  

स्वायम्भुवाद्याः कथिताः सप्तैते मनवो मम  ।  
तदन्तरेषु ये देवा राजानो मुनयस्तथा  ॥ ८०.१ ॥  
अस्मिन् कल्पे सप्त येऽन्ये भविष्यन्ति महामुने  ।  
मनवस्तान् समाचक्ष्व ये च देवादयश्च ये  ॥ ८०.२ ॥  
मार्कण्डेय उवाच  

कथितस्तव सावर्णिश्छायासञ्ज्ञासुतश्च यः  ।  
पूर्वजस्य मनोस्तुल्यः स मनुर्भविताष्टमः  ॥ ८०.३ ॥  
रामो व्यासो गालवश्च दीप्तिमान् कृप एव च  ।  
ऋष्यशृङ्गस्तथा द्रोणस्तत्र सप्तर्षयोऽभवन्  ॥ ८०.४ ॥  
सुतपाश्चामिताभाश्च मुख्याश्चैव त्रिधा सुराः  ।  
विंशकः कथिताश्चैषां त्रयाणां त्रिगुणो गणः  ॥ ८०.५ ॥  
तपस्तप्तश्च शक्रश्च द्युतिर्ज्योतिः प्रभाकरः  ।  
प्रभासो दयितो धर्मस्तेजोरश्मिश्चिरक्रतुः  ॥ ८०.६ ॥  
इत्यादिकस्तु सुतपा देवानां विंशको गणः  ।  
प्रभुर्विभुर्विभासाद्यस्तथान्यो विंशको गणः  ॥ ८०.७ ॥  
सुराणाममिताभानां तृतीयमपि मे शृणु  ।  
दमो दान्तो ऋतः सोमो वित्ताद्याश्चैव विंशतिः  ॥ ८०.८ ॥  
मुख्या ह्येते समाख्याता देवा मन्वन्तराधिपाः  ।  
मारीचस्यैव ते पुत्राः कश्यपस्य प्रजापतेः  ॥ ८०.९ ॥  
भविष्याश्च भविष्यन्ति सावर्णस्यान्तरे मनोः  ।  
तेषामिन्द्रो भविष्यस्तु बलिर्वैरोचनिर्मुने  ॥ ८०.१० ॥  
पाताल आस्ते योऽद्यापि दैत्यः समयबन्धनः  ।  
विरजाश्चार्ववीरश्च निर्मोहः सत्यवाक्कृतिः  ।  
विष्ण्वाद्याश्चैव तनयाः सावर्णस्य मनोर्नृपाः  ॥ ८०.११ ॥  

इति श्रीमार्कण्डेयपुराणेऽशीतितमोऽध्यायः  
