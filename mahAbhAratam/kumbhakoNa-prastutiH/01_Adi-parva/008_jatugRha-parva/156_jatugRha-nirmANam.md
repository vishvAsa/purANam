---
title: १५६ जतुगृह-निर्माणम्
unicode_script: devanagari

---


अध्यायः 156

दुर्योधनादेशात् पुरोचनेन वारणावते जतुगृहनिर्माणम् ॥ 1 ॥
वैशम्पायन उवाच 	001  
धृतराष्ट्रप्रयुक्तेषु पाण्डुपुत्रेषु भारत ।	001a  
दुर्योधनः परं हर्षमगच्छत्स दुरात्मवान् ॥	001c  
\'ततः सुबलपुत्रश्च कर्णदुर्योधनावपि ।	002a  
दहने सह पुत्रायाः कुन्त्या मतिमकुर्वत ।	002c  
मन्त्रयित्वा स तैः सार्धं दुरात्मा धृतराष्ट्रजः ॥\'	002e  
स पुरोचनमेकान्तमानीय भरतर्षभ ।	003a  
गृहीत्वा दक्षिणे पाणौ सचिवं वाक्यमब्रवीत् ॥	003c  
ममेयं वसुसम्पूर्णा पुरोचन वसुन्धरा ।	004a  
यथैव भविता तात तथा त्वं द्रष्टुमर्हसि ॥	004c  
न हि मे कश्चिदन्योऽस्ति विश्वासिकतरस्त्वया ।	005a  
सहायो येन सन्धाय मन्त्रयेयं यथा त्वया ॥	005c  
संरक्ष तात मन्त्रं च सपत्नांश्च ममोद्धर ।	006a  
निपुणेनाभ्युपायेन यद्ब्रवीमि तथा कुरु ॥	006c  
पाण्डवा धृतराष्ट्रेण प्रेषिता वारणावतम् ।	007a  
उत्सवे विहरिष्यन्ति धृतराष्ट्रस्य शासनात् ॥	007c  
स त्वं रासभयुक्तेन स्यन्दनेनाशुगामिना ।	008a  
वारणावतमद्यैव यथा यासि तया कुरु ॥	008c  
तत्र गत्वा चतुःशालं गृहं परमसंवृतम् ।	009a  
नगरोपान्तमाश्रित्य कारयेथा महाधनम् ॥	009c  
शणसर्जरसादीनि यानि द्रव्याणि कानिचित् ।	010a  
आग्नेयान्युत सन्तीह तानि तत्र प्रदापय ॥	010c  
\'बल्वजेन च सम्मिश्रं मधूच्छिष्टेन चैव हि ।	011a  
\'सर्पिस्तैलवसाभिश्च लाक्षया चाप्यनल्पया ।	011c  
मृत्तिकां मिश्रयित्वा त्वं लेपं कुड्येषु दापय ॥	011e  
शणं तैलं घृतं चैव जतु दारूणि चैव हि ।	012a  
तस्मिन्वेश्मनि सर्वाणि निक्षिपेथाः समन्ततः ॥	012c  
\'लाक्षाशममधूच्छिष्टवेष्टितानि मृदापि च ।	013a  
लेपयित्वा गुरूण्याशु दारुयन्त्राणि दापय ॥\'	013c  
यथा च तन्न पश्येरन्परीक्षन्तोऽपि पाण्डवाः ।	014a  
आग्नेयमिति तत्कार्यमपि चान्येऽपि मानवाः ॥	014c  
वेश्मन्येवं कृते तत्र कृत्वा तान्परमार्चितान् ।	015a  
वासयेथाः पाण्डवेयान्कुन्तीं च ससुहृज्जनाम् ॥	015c  
आसनानि च दिव्यानि यानानि शयनानि न ।	016a  
निघातव्यानि पाण्डूनां यथा तुष्येच्च मे पिता ॥	016c  
यथा च तन्न जानन्ति नगरे वारणावते ।	017a  
\'यथा रमेरन्विस्रब्धा नगरे वारणावते ।\'	017c  
तथा सर्वं विधातव्यं यावत्कालस्य पर्ययः ॥	017e  
ज्ञात्वा च तान्सुविश्वस्ताञ्शयानानकुतोभयान् ।	018a  
अग्निस्त्वया ततो देयो द्वारतस्तस्य वेश्मनः ॥	018c  
दग्धानेवं स्वके गेहे दाहिताः पाण्डवा इति ।	019a  
न गर्हयेयुरस्मान्वै पाण्डवार्थाय कर्हिचित् ॥	019c  
स तथेति प्रतिज्ञाय कौरवाय पुरोचनः ।	020a  
प्रायाद्रासभयुक्तेन स्यन्दनेनाशुगामिना ॥	020c  
स गत्वा त्वरितं राजन्दुर्योधनमते स्थितः ।	021a  
यथोक्तं राजपुत्रेण सर्वं चक्रे पुरोचनः ॥	021c  
\'तेषां तु पाण्डवेयानां गृहं रौद्रमकल्पयत् ॥\' ॥	022ac  

इति श्रीमन्महाभारते आदिपर्वणि जतुगृहपर्वणि षट्पञ्चाशदधिकशततमोऽध्यायः ॥ 156 ॥

1-156-6 उद्धर उन्मूलय ॥ 1-156-10 आग्नेयान्यग्निसन्दीपकानि ॥ षट्पञ्चाशदधिकशततमोऽध्यायः ॥ 156 ॥