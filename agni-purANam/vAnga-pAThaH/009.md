---
title: ००९

---
नारद उवाच  
सम्पातिवचनं श्रुत्वा हनुमानङ्गदादयः।  
अब्धिं दृष्ट्वाऽब्रुवंस्तेऽब्धिं लङ्घयेत को नु जीवयेत् ॥ १ ॥  
  
कपीनां जीवनार्थाय रामकार्य्यप्रसिद्धये।  
शतयोजनविस्तीर्णं पुप्लुवेऽब्धिं स मारुतिः ॥ २ ॥  
  
दृष्ट्वोत्थितञ्च मैनाकं सिंहिकां विनिपात्य च ।  
लङ्कां दृष्ट्वा राक्षसानां गृहाणि वनितागृहे ॥ ३ ॥  
  
दशग्रीवस्य कुम्भस्य कुम्भकर्णस्य रक्षसः।  
विभीषणस्येन्द्रजितो गृहेऽन्येषां च रक्षसाम् ॥ ४ ॥  
  
नापश्यत् पानभूम्यादौ सीतां चिन्तापरायणः।  
अशोकवनिकां गत्वा दृष्टवाञ्छिंशपातले ॥ ५ ॥  
  
राक्षसीरक्षितां सीतां भव भार्येति वादिनम्।  
रावणं शिशपास्थोऽथ नेति सीतान्तु वादिनीम् ॥ ६ ॥  
  
भव भार्या रावणस्य राक्षसीर्वादिनीः कपिः।  
गते तु रावणे प्राह राजा दशरथोऽभवत् ॥ ७ ॥  
  
रामोऽस्य लक्ष्ममः पुत्रौ वनवासङ्गतौ वरौ।  
रामपत्नी जानकी त्वं रावणेन हृता बलात् ॥ ८ ॥  
  
रामः सुग्रीवमित्रस्त्वा मार्गयन् प्रैषयच्च माम् ।  
साभिज्ञानञ्चाङ्गुलीयं रामदत्तं गृहाण वै ॥ ९ ॥  
  
सीताऽङ्गुलीयं जग्रह साऽपश्यन्मारुतिन्तरौ।  
भूयोऽग्रे चोपविष्टं तमुवाच यदि जीवति ॥ १० ॥  
  
रामः कथं न नयति शङ्कितामब्रवीत् कपिः।  
रामः सीते न जानीते ज्ञात्वा त्वां स नयिष्यति ॥ ११ ॥  
  
रावणं राक्षसं हत्वा सबलं देविमाशुच।  
साभिज्ञानं देहि मे त्वं मणिं सीताऽददत्कपौ ॥ १२ ॥  
  
उवाच मां यथा रामो नयेच्छीघ्रं तथा कुरु।  
काकाक्षिपातनकथाम्प्रतियाहि हि शोकह ॥ १३॥  
  
मणिं कथां गृहीत्वाह हनूमान्नेष्यते पतिः ।  
अथवा ते त्वारा काचित् पृष्ठमारुह मे शुभे ॥ १४ ॥  
  
अद्य त्वां दर्शयिष्यामि ससुग्रीवञ्च राघवम् ।  
सीताऽब्रवलीद्धनूमन्तं नयतां मां हि राघवः ॥ १५ ॥  
  
हनूमान् स दशग्रीवदर्शनोपायमाकरोत्।  
वनं बभञ्च तत्पालान् हत्वा दन्तनखादिभिः ॥ १६ ॥  
  
हत्वा तु किङ्करान् सर्वान् सप्त मन्त्रिसुतानपि।  
पुत्रमक्षं कुमारञ्च शक्रजिच्चबबन्ध तम् ॥ १७ ॥  
  
नागपाशेन पिङ्गाक्षं दर्शयामास रावणम्।  
उवाच रावणः कस्त्वं मारुतिः प्राह रावणम् ॥ १८ ॥  
  
रामदूतो राघवाय सीतां देहि मरिष्यसि।  
रामबाणैर्हतः सार्द्धं लङ्कास्थै राक्षसैर्ध्रुवम् ॥ १९ ॥  
  
रावणो हन्तुमुद्युक्तो विभीषणनिवारितः।  
दीपयामास लाङ्गूलं दीप्तपुच्छः स मारुतिः ॥२० ॥  
  
दग्ध्वा लङ्कां राक्षसाश्च दृष्ट्वा सीतां प्रणम्य ताम।  
समुद्रपारमागम्य दृष्ट्वा सीतेति चाब्रवीत् ॥ २१ ॥  
  
अङ्गदादीनङ्गदाद्यैः पीत्वा मधुवने मधु।  
जित्वा दधिमुखादींश्च दृष्ट्वा तेऽब्रवन् ॥ २२ ॥  
  
दृष्टा सीतेति रामोऽपि हृष्टः पप्रच्छ मारुतिम्।  
कथं दृष्टा त्वया सीता किमुवाच च माम्प्रति ॥ २३ ॥  
  
सीताकथामृतेनैव सिञ्च मां कामवह्निगम्।  
हनूमानब्रवोद्रामं लङ्घयित्वाऽब्धिमागतः ॥ २४ ॥  
  
सीतां दृष्ठ्वा पुरीं दग्ध्वा सीतामणिं गृहाण वै।  
हत्वा त्वं रावणं सीतां प्रास्यसे राम मा शुचः ॥ २५ ॥  
  
गृहीत्वा तं मणिं रामो रुरोद विरहातुरः ।  
मणिं दृष्ट्वा जानकी मे दृष्टा सीता नयस्व माम् ॥ २६ ॥  
  
तथा विना न जीवामि सुग्रीवाद्यैः प्रबोधितः।  
समुद्रतीरं गतवान् तत्र रामं विभीषणः ॥ २७ ॥  
  
गतस्तिरस्कृतो भ्रात्रा रावणेन दुरात्मना।  
रामाय देहि सीतां त्वमित्युक्तेनासहायवान् ॥ २८ ॥  
  
रामो विभीषणं मित्रं लङ्कैवर्येऽभ्यषेचयत्।  
समुद्रं प्रार्थयन्मार्गं यदा नायात्तदा शरैः ॥ २९ ॥  
  
भेदयामास रामञ्च उवाचाब्धि समागतः।  
नलेन सेतुं बद्‌ध्वाब्धौ लङ्कां व्रज गभीरकः ॥ ३० ॥  
  
अहं त्वया कृतः पूर्वं रामोऽपि नलसेतुना।  
कृतेन तरुशैलाद्यैर्गतः पारं महोदधेः ॥  
वानरैः स सुवेलस्थः सह लङ्कां ददर्शवै ॥ ३१ ॥  
  
इत्यादिमहापुराणे आग्नये रामायणे सुन्दरकाण्डवर्णनं नाम नवमोऽध्यायः॥