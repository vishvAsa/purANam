---
title: १०४ गङ्गा-विवाहः
unicode_script: devanagari

---


अध्यायः 104

समयबन्धपूर्वकं गङ्गाशान्तन्वोर्विवाहः ॥ 1 ॥
वैशम्पायन उवाच ।	001  
एतच्छ्रुत्वा वचो राज्ञः सस्मितं मृदु वल्गु च ।	001a  
यशस्विनी च साऽगच्छच्छान्तनोर्भूतये तदा ॥	001c  
सा तु दृष्ट्वा नृपश्रेष्ठं चरन्तं तीरमाश्रितम् ।	002a  
वसूनां समयं स्मृत्वाऽथाभ्यगच्छदनिन्दिता ॥	002c  
प्रजार्थिनी राजपुत्रं शान्तनुं पृथिवीपतिम् ।	003a  
प्रतीपवचनं चापि संस्मृत्यैव स्वयं नृपम् ॥	003c  
कालोऽयमिति मत्वा सा वसूनां शापचोदिता ।	004a  
उवाच चैव राज्ञः सा ह्लादयन्ती मनो गिरा ॥	004c  
गङ्गोवाच ।	005  
भविष्यामि महीपाल महिषी ते वशानुगा ।	005a  
न तु त्वं वा द्वितीयो वा ज्ञातुमिच्छेत्कथञ्चन ॥	005c  
यत्तु कुर्यामहं राजञ्शुभं वा यदि वाऽशुभम् ।	006a  
न तद्वारयितव्याऽस्मि न वक्तव्या तथाऽप्रियम् ॥	006c  
एवं हि वर्तमानेऽहं त्वयि वत्स्यामि पार्थिव ।	007a  
वारिता विप्रियं चोक्ता त्यजेयं त्वामसंशयम् ॥	007c  
एष मे समयो राजन्भज मां त्वं यथेप्सितम् ।	008a  
अनुनीताऽस्मि ते पित्रा भर्ता मे त्वं भव प्रभो ॥	008c  
वैशम्पायन उवाच ।	009  
तथेति सा यदा तूक्ता तदा भरतसत्तम ।	009a  
प्रहर्षमतुलं लेभे प्राप्य तं पार्थिवोत्तमम् ॥	009c  
प्रतिज्ञाय तु तत्तस्यास्तथेति मनुजाधिपः ।	010a  
रथमारोप्य तां देवीं जगाम स तया सह ॥	010c  
सा च शान्तनुमभ्यागात्साक्षाल्लक्ष्मीरिवापरा ।	011a  
आसाद्य शान्तनुस्तां च बुभुजे कामतो वशी ॥	011c  
न प्रष्टव्येति मन्वानो न स तां किञ्चिदूचिवान् ।	012a  
स तस्याः शीलवृत्तेन रूपौदार्यगुणेन च ॥	012c  
उपचारेण च रहस्तुतोष जगतीपतिः ।	013a  
स राजा परमप्रीतः परमस्त्रीप्रलालितः ॥	013c  
दिव्यरूपा हि सा देवी गङ्गा त्रिपथगामिनी ।	014a  
मानुषं विग्रहं कृत्वा श्रीमन्तं वरवर्णिनी ॥	014c  
भाग्योपनतकामस्य भार्या चोपनताऽभवत् ।	015a  
शन्तनोर्नृपसिंहस्य देवराजसमद्युतेः ॥	015c  
सम्भोगस्नेहचातुर्यैर्हावलास्यैर्मनोहरैः ।	016a  
राजानं रमयामास यथा रज्येत स प्रभुः ॥	016c  
स राजा रतिसक्तोऽभूदुत्तमस्त्रीगुणैर्हृतः ॥ ॥	017ac  

इति श्रीमन्महाभारते आदिपर्वणि सम्भवपर्वणि चतुरधिकशततमोऽध्यायः ॥ 104 ॥