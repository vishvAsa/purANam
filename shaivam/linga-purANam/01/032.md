---
title: ०३२

---
सनत्कुमार उवाच॥  
कथं भव प्रसादेन देवदारुवनौकसः॥  
प्रपन्नाः शरणं देवं वक्तुमर्हसि मे प्रभो॥ ३१.१ ॥  
  
शैलादिरुवाच॥  
तानुवाच महाभागान्भगवानात्मभूः स्वयम्॥  
देवदारुवनस्थांस्तु तपसा पावकप्रभान्॥ ३१.२ ॥  
  
पितामह उवाच॥  
एष देवो महादेवो विज्ञेयस्तु महेश्वरः॥  
न तस्मात्परमं किञ्चित्पदं सम धिगम्यते॥ ३१.३ ॥  
  
देवानां च ऋषीणां च पितॄणां चैव स प्रभुः॥  
सहस्रयुगपर्यन्ते पुलये सर्वदेहिनः॥ ३१.४ ॥  
  
संहरत्येष भगवान् कालो भूत्वा महेश्वरः॥  
एष चैव प्रजाः सर्वाः सृजत्येकः स्वतेजसा॥ ३१.५ ॥  
  
एष चक्री च वज्री च श्रीवत्सकृतलक्षणः॥  
योगी कृतयुगे चैव त्रेतायां क्रतु रुच्यते॥ ३१.६ ॥  
  
द्वापरे चैव कालाग्निर्धमकेतुः कलौ स्मृतः॥  
रुद्रस्य मूर्तयस्त्वेता येऽभिध्यायान्ति पण्डिताः॥ ३१.७ ॥  
  
चतुरस्रं बहिश्चान्तरष्टास्रं पिण्डिकाश्रये॥  
वृत्तं सुदर्शनं योग्यमेवं लिङ्गं प्रपूजयेत्॥ ३१.८ ॥  
  
तमो ह्यग्नी रजो ब्रह्मा सत्त्वं विष्णुः प्रकाशकम्॥  
मूर्तिरेका स्थिता चास्य मूर्तयः परिकीर्तिताः॥ ३१.९ ॥  
  
यत्र तिष्ठति तद्ब्रह्म योगेन तु समन्वितम्॥  
तस्माद्धि देवदेवेशमीशानं प्रभुमव्ययम्॥ ३१.१೦ ॥  
  
आराधयन्ति विप्रेन्द्रा जितक्रोधा जितोन्द्रियाः॥  
लिङ्गं कृत्वा यथान्यायं सर्वलक्षणसंयुतम्॥ ३१.११ ॥  
  
अङ्गुष्ठमात्रं सुशुभं सुवृत्तं सर्वसम्मतम्॥  
समनाभं तथाष्टास्रं षोडशास्रमतापि वा॥ ३१.१२ ॥  
  
सुवृत्तं मण्डलं दिव्यं सर्वकामफलप्रदम्॥  
वेदिका द्विगुणा तस्य समा वा सर्वसम्मता॥ ३१.१३ ॥  
  
गोमुखी च त्रिभागैका वेद्या लक्षणसयुता॥  
पट्टिका च समन्ताद्वै यवमात्रा द्विजोत्तमाः॥ ३१.१४ ॥  
  
सौवर्णं राजतं शैलं कृत्वा ताम्रमयं तथा॥  
वेदिकायाश्च विस्तारं त्रिगुणं वै समन्ततः॥ ३१.१५ ॥  
  
वर्तुलं चतुरस्रं वा षडस्रं वा त्रिरस्रकम्॥  
समन्तान्निर्व्रणं शुभ्रं लक्षणैस्तत्सुलीक्षितम्॥ ३१.१६ ॥  
  
प्रतिष्ठाप्य यथान्यायं पूजालक्षणसंयुतम्॥  
कलशं स्थापयेत्तस्य वेदिमध्ये तथा द्विजाः॥ ३१.१७ ॥  
  
सहिरण्यं सबीजं च ब्रह्मभिश्चाभिमन्त्रितम्॥  
सेचयेच्च ततो लिङ्गं पवित्रैः पञ्चभिः शुभैः॥ ३१.१८ ॥  
  
पूजयेच्च यथालाभं ततः सिद्धिमवाप्स्यथ॥  
समाहिताः पूजयध्वं सपुत्राः सह बन्धुभिः॥ ३१.१९ ॥  
  
सर्वे प्राञ्जलयो भूत्वा शूलपाणिं प्रपद्यत॥  
ततो द्रक्ष्यथ देवेशं दुर्दर्शमकृतात्मभिः॥ ३१.२೦ ॥  
  
यं दृष्ट्वा सर्वमज्ञानमधर्मश्च प्रणश्यति॥  
ततः प्रदक्षिणं कृत्वा ब्रह्माणममितौजसम्॥ ३१.२१ ॥  
  
सम्प्रस्थिता वनौकास्ते देवदारुवनं ततः॥  
आराधयितुमारब्धा ब्रह्मणा कथितं यथा॥ ३१.२२ ॥  
  
स्थण्डिलेषु विचित्रेषु पर्वतानां गुहासु च॥  
नदीनां च विविक्तेषु पुलिनेषु शुभेषु च॥ ३१.२३ ॥  
  
शैवालशोभनाः केचित्केचिदन्तर्जलेशयाः॥  
केचिद्दर्भावकाशास्तु पादाङ्गुष्ठाग्रधिष्ठिताः॥ ३१.२४ ॥  
  
दन्तोलूखलिनस्त्वन्ये अश्मकुट्टास्तथा परे॥  
स्थानवीरासनास्त्वन्ये मृगचर्यारताः परे॥ ३१.२५ ॥  
  
कालं नयान्ति तपसा पूजया च महाधियः॥  
एवं संवत्सरे पूर्णे वसन्ते समुपस्थिते॥ ३१.२६ ॥  
  
ततस्तेषां प्रसादार्थं भक्तानामनुकम्पया॥  
देवः कृतयुगे तस्मिन्गिरौ हिमवतः शुभे॥ ३१.२७ ॥  
  
देवदारुवनं प्राप्तः प्रसन्नः परमेश्वरः॥  
भस्मपांसूपदिग्धाङ्गो नग्नो विकृतलक्षणः॥ ३१.२८ ॥  
  
उल्मुकव्यग्रहस्तश्च रक्तपिङ्गललोचनः॥  
क्वचिच्चहसते रौद्रं क्वचिद्गायति विस्मितः॥ ३१.२९ ॥  
  
क्वचिन्नृत्यति श्रृङ्गारं क्वचिद्रौति मुहुर्मुहुः॥  
आश्रमे ह्यटते भैक्ष्यं याचते च पुनः पुनः॥ ३१.३೦ ॥  
  
मायां कृत्वा तथारूपां देवस्तद्वनमागतः॥  
ततस्ते मुनयः सर्वे तुष्टुवुश्च समाहिताः॥ ३१.३१ ॥  
  
अद्भिर्विविधमाल्यैश्च धूपैर्गन्धैस्तथैव च॥  
सपत्नीका महाभागाः सपुत्राः सपरिच्छदाः॥ ३१.३२ ॥  
  
मुनयस्ते तथा वाग्भिरीश्वरं चेदमब्रुन्॥  
अज्ञानाद्देवदेवेश यदस्माभिरनुष्ठितम्॥ ३१.३३ ॥  
  
कर्मणा मनसा वाचा तत्सर्वं क्षन्तुमर्हसि॥  
चरितानि विचित्राणी गुह्यानि गहनानि च॥ ३१.३४ ॥  
  
ब्रह्मादीनां च देवानां दुर्विज्ञे यानि ते हर॥  
अगतिं ते न जानीमो गतिं नैव च नैव च॥ ३१.३५ ॥  
  
विश्वेश्वर महादेव योसि सोसि नमोस्तु ते॥  
स्तुवन्ति त्वां महात्मानो देवदेवं महेश्वरम्॥ ३१.३६ ॥  
  
नमो भवाय भव्याय भावनायोद्भवाय च॥  
अनन्तबलवीर्याय भूतानां पतये नमः॥ ३१.३७ ॥  
  
संहर्त्रे च पिशङ्गाय अव्ययाय व्ययाय च॥  
गङ्गासलिलधाराय आधाराय गुणात्मने॥ ३१.३८ ॥  
  
त्र्यम्बकाय त्रिनेत्राय त्रिशूलवरधारिणे॥  
कन्दर्पाय हुताशाय नमोस्तु परमात्मने॥ ३१.३९ ॥  
  
शङ्कराय वृषाङ्काय गणानां पतये नमः॥  
दण्डहस्ताय कालाय पाशहस्ताय वै नमः॥ ३१.४೦ ॥  
  
वेदमन्त्रप्रधानाय शतजिह्वाय वै नमः॥  
भूतं भव्यं भविष्यं च स्थावरं जङ्गमं च यत्॥ ३१.४१ ॥  
  
तव देहात्समुत्पन्नं देव सर्वमिदं जगत्॥  
पासि हंसि च भद्रं ते प्रसीद भगवंस्ततः॥ ३१.४२ ॥  
  
अज्ञानाद्यदि विज्ञानाद्यत्किञ्चित्कुरुते नरः॥  
तत्सर्वं भगवानेव कुरुते योगमायया॥ ३१.४३ ॥  
  
एवं स्तुत्वा तु मुनयः प्रहृष्टैरन्तरात्मभिः॥  
याचन्त तपसा युक्तः पश्यामस्त्वां यथापुरा॥ ३१.४४ ॥  
  
ततो देवः प्रसन्नात्मा स्वमेवास्थाय शङ्करः॥  
रूपं त्र्यक्षं च सन्द्रष्टुं दिव्यं चक्षुरदात्प्रभुः॥ ३१.४५ ॥  
  
लब्धदृष्ट्या तया दृष्ट्वा देवदेवं त्रियम्बकम्॥  
पुनस्तुष्टुवुरीशानं देवदारुवनौकसः॥ ३१.४६ ॥  
  
इति श्रीलिङ्गमहापुराणे पूर्वभागे एकत्रिंशोध्यायः॥ ३१ ॥