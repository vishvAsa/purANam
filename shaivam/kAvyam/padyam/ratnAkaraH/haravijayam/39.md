+++
title = "३९"

+++

.

**हरविजयम्।**

***एकोनचत्वारिंशः सर्गः।***

निष्क्रम्य काञ्चनगिरेरथ नाकसिन्धु-  
कल्लोलशीकरकणक्षपिताध्वखेदः।  
मज्जन्नमर्षभुवि पार्षदपुंगवोऽसा-  
वभ्याजगाम शशिशेखरराजघानीम् ॥ 39.1 ॥  
तस्मै सभातलगताय कृतप्रणाम-  
सर्वं न्यवदयदरातिविचेष्टितं तत्।  
तस्याज्ञयाथ समरप्रवणस्य दध्यौ  
नन्दी जगत्त्रयजुषां प्रमथाधिपानाम् ॥ 39.2 ॥  
अभ्येयिवांस्यथ गणाधिपसाधनानि  
पातालशैलजलधित्रिदिवालयेभ्यः।  
संदर्शयन्नसकलेन्दुभृतो दिदृक्षो-  
रित्यग्रतः प्रणतमौलिरसाववोचत् ॥ 39.3 ॥  
आलोकयोत्कलकलानि रणोत्कचित्त-  
वृत्तीनि नाथ गणनाथबलान्यमूनि।  
निःशेषदैत्यपृतनादलनोत्सुकानां  
तुल्यानुभावबलता भवतैव येषाम् ॥ 39.4 ॥  
बिभ्रज्जटाः कणिशशूकशिखापिशङ्गी-  
राकाशयानगुरुवेगविलोलबन्धाः।  
वैकुणअठनाभिसरसीरुहकेसराग्र-  
संक्रान्तधूलिकपिला इव दैर्घ्यभाजः ॥ 39.5 ॥  
एकेन मासमिव दर्शितपर्वसंधि-  
माषाढमाकलयता करपल्लवेन।  
अन्येन विष्टरसरोरुहखण्डनार्थि-  
हंसोपमास्पदकमण्डलुना विराजन् ॥ 39.6 ॥  
पुञ्जीकृताच्छशुभबीजमनोहरेण  
रत्नाक्षसूत्रवलयेन विराजमानः।  
अंसावलमम्बि शबलं मृगचर्म बिभ्र-  
दाकाशदेशमिव लग्नमुदंशुतारम् ॥ 39.7 ॥  
अच्छाङ्गुलीयकशिखासिखरस्थहारि-  
हारीतदेहहरिताश्ममरीचिचक्रः।  
अम्भोजिनीवनमिवासनपुण्डरीक-  
खण्डान्तरप्रसवकारणमुद्वहंस्तम् ॥ 39.8 ॥   
वेधाः स्वयं स विधुतासनपुण्डरीक-  
पक्ष्मच्छटाविकटकोटिपरागपिङ्गाः।  
आसन्नदैत्यदलनोत्सवविप्रकीर्ण-  
पिष्टातका इवदिशः समुपैति कुर्विन् ॥ 39.9 ॥ (पञ्चभिः कुलकम्)  
शार्ङ्गं नदत्यधिविरोपितकोटिलग्न-  
कल्पक्षयानलशिखोज्ज्वलशिञ्जिनीकम्।  
शौरेःक प्रवालवलयप्रभयावलीढ  
उल्लोलमण्डलमिव क्षुभितस्य सिन्धोः ॥ 39.10 ॥  
वक्षःस्थलाम्बरकृतास्पदकौस्तुभार्क-  
विस्पष्टपाटलमयूखशिखावमृष्टम्  
नीलोत्पलाकरमिव स्वयमेष मुक्त-  
कोपं समीकरभसेन बिभर्ति खड्गम् ॥ 39.11 ॥  
अस्यातसीकुसुमदामरुचः कृपाण-  
पट्टेन निर्मलकरालकरेण बाहुः।  
सङ्ग्रामभूमिषु भयंकरतां कलिन्द  
कन्याजलौग इव कालियभोगिनापत् ॥ 39.12 ॥  
आताम्रकौस्तुभमरीचिशिखावलीढं  
युद्धोन्मुखी मुकमपावृतमुद्वहन्ती।  
दैत्येन्द्रशोणितरसासवपानगोष्ठी-  
योग्यामिवास्य सुरनाथ गदा विधत्ते ॥ 39.13 ॥  
अस्याधिपाणि रचितस्थितिरेष लक्ष्मी-  
मीषद्विनिद्रमुखकैरवकोरकश्रीः।  
कुन्दत्विषा दशनचन्द्रिकयावकीर्ण-  
मूर्तिर्बिभर्ति शशिशेखर पाञ्चजन्यः ॥ 39.14 ॥  
वक्षःस्थकौस्तुभमरीचिविलङ्घ्यमान-  
मस्याश्चकास्ति करपङ्कजवर्ति चक्रम्।  
प्रत्यग्रटङ्कविनिकुट्टनमुक्तरक्त-  
धारारुणीकृतमिवाहिमरश्मिबिम्बम् ॥ 39.15 ॥  
दैत्यास्रविस्रविकटाश्रिशिखासहस्र-  
निष्ठ्यूतधूसरितद्भ्भुखवर्ति(ह्नि) धुमम्।  
वज्रं पुलोमतनयापतिरप्यमुक्त-  
नीलाभ्रगर्भमिव बिभ्रदसावुपेतः ॥ 39.16 ॥  
हेलाधुतश्रवणतालपलाशकोटि-  
भागाधिरूढधवलच्छविसङ्खहंसम्।  
आभाति भासुररुचिर्दहनोऽधिरुह्य-  
सूर्यप्रकाश इव पाण्डुरपुण्डरीकम् ॥ 39.17 ॥  
एषोऽञ्जनद्विरदमूर्जितदानवारि-  
धारान्धकारभरनिह्नुतभास्करांशुम्।  
पश्याञ्जनाचलमिवोन्नतगण्डशैल-  
मारुह्य संयुगरसान्मरुदब्युपेतः ॥ 39.18 ॥  
मेराविवस्फुरितकाञ्चनगौरभासि  
संहारधूमनिकराञ्जनमेचकार्चिः।  
स्तम्बेरमे कृतपदस्ततपदस्तरसा परैति  
पश्यामरेश यम एष गृहीतदण्डः ॥ 39.19 ॥  
श्मश्रुप्ररोहजटिलं भुवनत्रयैक-  
ग्रासस्पृहाविवृतमूर्ध्वपिशङ्गकेशम्।  
वक्त्रं दधद्विकटमादिवराहघोर-  
घोणाभिघातदलितावनिरन्ध्ररौद्रम् ॥ 39.20 ॥  
निःशेषवध्यजनताकरवीरपुष्प-  
शेषामिवेक्षणरुचिं दधदस्रताम्राम्।  
आरुह्य कासरमखण्डितदण्डचण्ड-  
हस्तः पुरोऽस्य रमसादुपयाति मृत्युः ॥ 39.21 ॥ (युगलकम्)  
संध्यानुबन्धि गगनं चटुलीकडार-  
चूडातडिद्भिरिव पश्य विदर्शयन्तः।  
आयान्ति वज्जलमलीमसदेहदीप्ति-  
लुप्तातपप्रसरमीश्वर यातुधानाः ॥ 39.22 ॥  
पाशी स्पृशन्स्पशमिवान्तकरस्य पाश-  
मारुह्य नागमुपगच्छति सुप्ततीक्म्।  
आलोलकर्णशिखरानिलवेगकृष्ट-  
कुम्भस्थलस्खलितमौक्तिकतारहारम् ॥ 39.23 ॥  
पश्यार्थनाथमवलम्बितशङ्खपद्म-  
मग्रे गदादलितदैत्यचमूत्तमाङ्गम्।  
शार्ङ्गायुधं जवववतात्र गरुत्मतेव  
पद्मप्रभेण करिणान्तिकमापतन्तम् ॥ 39.24 ॥  
सिंहाजिनानि परिधारभसव्युदास-  
संदष्टतारकतया घटितान्युरःसु।  
निर्भिन्नगन्धगजकुम्भटताटावसक्त-  
मुक्ताफलैरिव नखैः प्रविभान्ति येषाम् ॥ 39.25 ॥  
तन्वन्ति वीतवसनेषु वपुःषु मौलि-  
मुग्धामृतांशुकलिका रभसेन येषाम्।  
ज्योत्स्नातपाम्बरमलं विमलं स्वकान्ति-  
संतानसंशयितभूतिपरागलेखम् ॥ 39.26 ॥  
अम्यापतन्ति त इमे विकटोन्नतानि  
रुद्राः सुरेश फणिकङ्कणिभिः कराग्रैः।  
आस्फाल्य विस्फुरदरातिरुषा निजांस-  
कूटैः सहैव ककुदानि ककुद्मतां वः ॥ 39.27 ॥ (तिलकम्)  
दानाम्बुवृष्टिमभितो विकटैः किरन्तः  
संवर्तदुर्दिनघनैरिव गण्डभागैः।  
विन्यस्तपादभरबन्धुरितावनीघ्र-  
मेतेऽधिरूढवसवः करिणोऽभ्युपेताः ॥ 39.28 ॥  
निःशेषशात्रवकुलप्रलयाग्निधूम-  
दण्डायमानकरकृष्टकृपाणपट्टाः।  
विद्याधराधिपतयः शिबिरं विशन्ति  
पारिप्लवश्रवणकुण्डलगण्डभागाः ॥ 39.29 ॥  
आसज्य सज्जसमरा विशिखान्धनुःषु  
हस्ताङ्गुलीलघुविवर्तनतारनादान्।  
एते विशन्ति शिबिरं शिवशेवधेस्ते  
विश्वेऽश्विनौ च तुषिताश्च ससिद्धसाध्याः ॥ 39.30 ॥  
निष्ठ्यूतनाकनगरप्रतिबद्धसिन्धौ  
बिमबोदरे शबलिमानमुपादधाना।  
छाया च यस्य शशलक्ष्ममयी विभाति  
विष्यन्दमानयमुनाजलनिर्झरश्रीः ॥ 39.31 ॥  
स श्वेतदिग्गजपतेरधिरुद्य पृष्ठ-  
मब्येति दीर्घविकटैः पृतनाङ्गनानाम्।  
नेत्रोत्करैरमृतवर्षिभिरिन्दुरेष  
दत्ताञ्जनैर्निजकरैरिव दृश्यमानः ॥ 39.32 ॥ (युगलकम्)  
योक्त्रीकृतैः फणिगणैरतिगाढबन्ध-  
तीव्रार्तिसीत्कृतिसमीरनिभेन शीतान्।  
स्कन्धानिलानिव निपीय पुनर्वमद्भि-  
राबद्धवाजिनि रथे रचितप्रतिष्ठः ॥ 39.33 ॥  
कल्माषिताम्बरतलोन्नतपक्ष्मभार-  
निर्धूयमानसितचामरमण्डलीकः।  
संकोचबन्धपरिहारधिया सलील-  
मन्वीयमान इव नाथ कुमुद्वतीभिः ॥ 39.34 ॥  
योगाश्रितापरवपुर्जरठप्रताप-  
संपत्तिरेष हरितच्छविसप्तपत्त्रः।  
भानुः शरत्समयविभ्रम एति पश्य  
रिक्तीकृतावजितवासववासरश्रीः ॥ 39.35 ॥ (तिलकम्)  
आरूढगूढचरणोल्बणमार्गणानि  
कल्लोलचापवलयानि विनिर्धुवन्तः।  
सप्ताप्यमी कलकलाकुलितान्तरिक्ष-  
मभ्यागता जलधयः सतरङ्गिणीकाः ॥ 39.36 ॥  
क्षोणीभृतोऽप्युपगताः शिबिरं नवाभ्र-  
कारागृहान्कटकभूमिषु बिभ्रतस्ते।  
बन्दीकृतक्षपितपक्षतिदृष्टसार-  
वज्रार्भकानिव च गर्भगताचिरांशून् ॥ 39.37 ॥  
संवर्तवारिदघटापि गभिरघोर-  
घोषानुबन्धबधिरीकृतसप्तलोका।  
अभ्येति वः समरदुन्दुभितां चिकीर्षु-  
रेषां तडित्किरणकोणकृताञ्चितश्रीः ॥ 39.38 ॥  
अभ्यापतन्ति विकसत्फणचक्रवाल-  
रत्नोत्करैः किरणपल्लवितान्तरिक्षाः।  
दिक्पद्मिनीर्विकचपाटलपुण्डरीक-  
खण्डा इवोरगबलानि विदर्शयन्ति ॥ 39.39 ॥  
उद्धूतचन्द्रकरपाण्डुरचामरौघ-  
मोजस्वितां दधदधःकृतवातरहः।  
आभाति कर्कशबलं सुरराजसैन्य-  
मश्वीयमञ्चिततरं च रसत्खलीनम् ॥ 39.40 ॥  
सव्यालभूषणतयोन्नतकायमान-  
सोभा नितान्तमलगर्दभरासभीका।  
चण्डी नरेन्द्रशिबिरक्षितिनिर्विशेष-  
रूपा करालकरभा रभसादुपैति … 39.41 ॥  
रत्नाक्षसूत्रवलयं परिवर्तयन्ती  
नक्षत्रमण्डलमिव क्षणदातितारम्।  
ब्राह्मी कराकलितदण्डकमण्डलुश्री-  
रेषा शिवात्र शिबिरे कृतसंनिधिर्वः ॥ 39.42 ॥  
आभात्यसौ सरलमुग्धमृणालकाण्ड-  
कन्दावलीकवलनाकुलतां दधानैः।  
कुन्दच्छदच्छविभिरच्छतदीयगर्भ-  
दुग्घच्चटापरिणतेरिव वाहहंसैः ॥ 39.43 ॥ (युगलकम्)  
उद्वृत्तदानवचमूपतिकण्ठपीठ-  
निष्ठ्यूतशोणितमलीमसशातधारम्।  
प्राचीवदिक्तपनबिम्बमुदंशुराशि  
चक्रं दधत्युपनतानघ वैष्णवीयम् ॥ 39.44 ॥  
त्रैयम्बकी कटकमेति विजिह्मकोटि-  
मेषा किरीटघटितां दधतीन्दुलेखाम्।  
बास्वत्तृतीयनयनभ्रुकुटिव्युदस्त-  
विन्यस्तभास्मनपरागललाटिकाभाम् ॥ 39.45 ॥  
चामुण्डया परुषभस्मपरागपूर्ण-  
माकीर्णमस्तिशकलैः सकपालखण्डम्।  
बिभ्राणया वपुरधिष्ठितमीश दूर-  
मेतच्छ्भशानगृहदेवतयेव सैनन्यम् ॥ 39.46 ॥  
चन्द्रस्य च प्रतिकृतिठः कृतरागभङ्ग-  
चेतःप्रसादघवलांशुसुधामरीचिः।  
आगच्छति च्छुरितदिक्छिविरं तवाच्छ-  
हासच्छटाभिरियमुच्छलिताम्बुराशिः ॥ 39.47 ॥  
प्रेङ्खत्कपालरशनागुणरासभीय-  
चर्माम्बराङ्कितभयंकरमूर्तिरेषा।  
याम्या तवैति शिबिरं शिव शावहस्त-  
कर्णावतंसकलनाकुलिताननश्रीः ॥ 39.48 ॥  
आकस्मिकप्रलयघस्मरवङ्निहेति-  
भस्मीकृताखिलकुलाचलनिर्विशैषैः।  
शेषां निबध्य धवलैरपि लोकपाल-  
पालीकपालपटचलैरियमुत्तमाङ्गे ॥ 39.49 ॥  
गङ्गातरङ्गपरिमृष्टविटङ्ककोटि-  
खट्वाङ्गसऱङ्गिपरमेष्ठिजटानिकुञ्जा।  
प्रेङ्खत्परेतपतिपत्त्रविषाणगर्भ-  
निष्पीतसप्तभुवनक्षतजासवश्रीः ॥ 39.50 ॥  
अध्यास्य रासभसभाधिपतिं त्रिलोकी-  
संहाररागरभसेन सभीति सैन्यम्।  
संरमम्भभास्वरमुखी बिसभङ्गगौर-  
दन्तांशुरेति शिबिरं तव कालरात्रिः ॥ 39.51 ॥ (तिलकम्)  
काली च कोकिलकलापरुचिः कराल-  
दंष्ट्राङ्कुरैति समरोत्कलिकाकुलैषा।  
निर्दग्धकाल कलिकालकलऱङ्ककेतु-  
रुद्भिन्नरत्नकलिकेव विदूरभूमिः ॥ 39.52 ॥  
इति गिरमुपकर्ण्योदीरितां नन्दिनाग्रे  
सकलसमरसेनाचक्रवालं स्मरारिः।  
निजशिबिरनिवेशावासभूमीः प्रणाम-  
स्लथविकटकिरीटं प्राहिणोत्तन्मुखेन ॥ 39.53 ॥  
तिग्मांशुस्यन्दनाश्वद्रुतखुरदलितव्योमवैदूर्यरत्न-  
क्षोदच्छयेऽथ सायं मलिनयति तमः पङ्कपूरे धरित्रीम्।  
रुद्धालोकाः कुलायग्रहरभसरसत्पत्त्रिनादानुबन्धै-  
रन्योन्यालापमाराद्विदधुरिव निशि व्याकुला दिग्वयस्याः ॥ 39.54 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये सैन्य्संभारो नामैकोनचत्वारिंशः सर्गः।
