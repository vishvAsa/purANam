+++
title = "२१"

+++
व्यास उवाच  
जातकर्मादिसंस्कारांश्चकार नृपतिस्तदा ।  
दिने दिने जगामाशु वृद्धिं बालः सुलालितः ॥ १ ॥  
नृपः संसारजं प्राप्य सुखं पुत्रसभुद्‌भवम् ।  
ऋणत्रयविमोक्षं च मेने तेन महात्मना ॥ २ ॥  
षष्ठेऽन्नप्राशनं तस्य कृत्वा मासि यथाविधि ।  
तृतीयेऽथ तथा वर्षे चूडाकरणमुत्तमम् ॥ ३ ॥  
चकार ब्राह्मणान् द्रव्यैः सम्पूज्य विविधैर्धनैः ।  
गोभिश्च विविधैर्दानैर्याचकानितरानपि ॥ ४ ॥  
वर्षे चैकादशे तस्य मौञ्जीबन्धनकर्म वै ।  
कारयित्वा धनुर्वेदमध्यापयत पार्थिवः ॥ ५ ॥  
अधीतवेदं पुत्रं तं राजधर्मविशारदम् ।  
दृष्ट्वा तस्याभिषेकाय मतिं चक्रे जनाधिपः ॥ ६ ॥  
पुष्यार्कयोगसंयुक्ते दिवसे नृपसत्तमः ।  
कारयामास सम्भारानभिषेकार्थमादरात् ॥ ७ ॥  
द्विजानाहूय वेदज्ञान् सर्वशास्त्रविचक्षणान् ।  
अभिषेकं चकारासौ विधिवत् स्वात्मजस्य ह ॥ ८ ॥  
जलमानीय तीर्थेभ्यः सागरेभ्यश्च पार्थिवः ।  
स्वयं चकार विथिवदभिषेकं शुभे दिने ॥ ९ ॥  
धनं दत्त्वाथ विप्रेभ्यो राज्यं पुत्रे निवेश्य सः ।  
जगाम वनमेवाशु स्वर्गकामः स भूपतिः ॥ १० ॥  
एकवीरं नृपं कृत्वा सम्मान्य सचिवानथ ।  
भार्यया सह भूपालः प्रविवेश वनं वशी ॥ ११ ॥  
मैनाकशिखरे राजा कृत्वा तार्तीयमाश्रमम् ।  
नित्यं पत्रफलाहारश्चिन्तयामास पार्वतीम् ॥ १२ ॥  
एवं स नृपतिः कृत्वा दिष्टान्ते सह भार्यया ।  
मृतोऽसौ वासवं लोकं गतः पुण्येन कर्मणा ॥ १३ ॥  
इन्द्रलोकं पिता प्राप्त इति श्रुत्वाथ हैहयः ।  
चकार वेदनिर्दिष्टं कर्म चैवौर्ध्वदैहिकम् ॥ १४ ॥  
कृत्वोत्तराः क्रियाः सर्वाः पितुः पार्थिवनन्दनः ।  
राज्यं चकार मेधावी पित्रा दत्तं सुसम्मतम् ॥ १५ ॥  
एकवीरोऽथ धर्मज्ञः प्राप्य राज्यमनुत्तमम् ।  
बुभुजे विविधान् भोगान्सचिवैश्च सुमानितः ॥ १६ ॥  
एकस्मिन् दिवसे राजा मन्त्रिपुत्रैः समन्वितः ।  
जगाम जाह्नवीतीरे हयारूढः प्रतापवान् ॥ १७ ॥  
सम्पश्यन् पादपान् रम्यान् कोकिलालापसंयुतान् ।  
पुष्पितान् फलसंयुक्तान् षट्पदालिविराजितान् ॥ १८ ॥  
मुनीनामाश्रमान्दिव्यान् वेदध्वनिनिनादितान् ।  
होमधूमावृताकाशान् मृगशावसमावृतान् ॥ १९ ॥  
केदाराञ्छालिसम्पक्वान् गोपिकाभिः सुरक्षितान् ।  
प्रफुल्लपङ्कजारामान्निकुञ्जांश्च मनोरमान् ॥ २० ॥  
प्रेक्षमाणः प्रियालांस्तु चम्पकान् पनसद्रुमान् ।  
बकुलांस्तिलकान्नीपान्मन्दारांश्च प्रफुल्लितान् ॥ २१ ॥  
शालांस्तालांस्तमालांश्च जम्बूचूतकदम्बकान् ।  
स गच्छञ्जाह्नवीतोये प्रफुल्लं शतपत्रकम् ॥ २२ ॥  
पङ्कजं चातिगन्धाढ्यमपश्यदवनीपतिः ।  
दक्षिणे जलजस्याथ पार्श्वे कमललोचनाम् ॥ २३ ॥  
कनकाभां सुकेशीं च कम्बुग्रीवां कृशोदरीम् ।  
बिम्बोष्ठी सुन्दरीं किञ्चित्समुद्यत्सुपयोधराम् ॥ २४ ॥  
सुनासां चारुसर्वाङ्गीमपश्यत् कन्यकां नृपः ।  
रुदतीं तां सखीं त्यक्त्वा विह्वलां दुःखपीडिताम् ॥ २५ ॥  
साश्रुनेत्रां क्रन्दमानां विजने कुररीमिव ।  
संवीक्ष्य राजा पप्रच्छ कन्यकां शोककारणम् ॥ २६ ॥  
सुनसे ब्रूहि कासि त्वं कस्य पुत्री शुभानने ।  
गन्धर्वी देवकन्याथ कथं रोदिषि सुन्दरि ॥ २७ ॥  
कथमेकाकिनी बाले त्यक्ता केन पिकस्वरे ।  
पतिस्ते क्व गतः कान्ते पिता वा ब्रूहि साम्प्रतम् ॥ २८ ॥  
किं ते दुःखमरालभ्रु कथयाद्य ममान्तिके ।  
करोमि दुःखनाशं ते सर्वथैव कृशोदरि ॥ २९ ॥  
न राज्ये मम तन्वङ्‌गि पीडां कोऽपि करोत्यलम् ।  
न भयं चौरजं कान्ते न राक्षसभयं तथा ॥ ३० ॥  
मयि शासति भूपाले नोत्पाता दारुणा भुवि ।
भयं न व्याघ्रसिंहेभ्यो न भयं कस्यचिद्‌भवेत् ॥ ३१ ॥  
वद वामोरु कस्मात्त्वं विलापं जाह्नवीतटे ।  
करोषि त्राणहीनात्र किं ते दुःखं वदस्व मे ॥ ३२ ॥  
हन्म्यहं दुःखमत्युग्रं प्राणिनां पृथिवीतले ।  
दैवं च मानुषं कान्ते व्रतमेतन्ममाद्‌भुतम् ॥ ३३ ॥  
विशाललोचने ब्रूहि करोमि तव चिन्तितम् ।  
इत्युक्ते वचने राज्ञा श्रुत्वोवाच मृदुस्वना ॥ ३४ ॥  
शृणु राजेन्द्र वक्ष्यामि मम शोकस्य कारणम् ।  
विपत्तिरहितः प्राणी कथं रुदति भूपते ॥ ३५ ॥  
प्रब्रवीमि महाबाहो यदर्थं रुदती त्वहम् ।  
तव राज्यादन्यदेशे राजा परमधार्मिकः ॥ ३६ ॥  
रैभ्यो नाम महाराजः सन्तानरहितो भृशम् ।  
तस्य भार्या सुविख्याता रुक्मरेखेति नामतः ॥ ३७ ॥  
सुरूपा चतुरा साध्वी सर्वलक्षणसंयुता ।  
अपुत्रा दुःखिता कान्तमित्युवाच पुनः पुनः ॥ ३८ ॥  
किं जीवितेन मे नाथ धिग्वृथा जीवितं मम ।  
वन्ध्यायाः सुखहीनाया ह्यपुत्राया धरातले ॥ ३९ ॥  
इत्येवं भार्यया भूपः प्रेरितो मखमुत्तमम् ।  
चकार ब्राह्मणांस्तज्ज्ञानाहूय विधिवत्तदा ॥ ४० ॥  
पुत्रकामो धनं भूरि ददावथ यथोदितम् ।  
हूयमाने घृतेऽत्यर्थं पावकादतिसुप्रभात् ॥ ४१ ॥  
आविर्बभूव चार्वङ्गी कन्यका शुभलक्षणा ।  
बिम्बोष्ठी सुदती सुभ्रूः पूर्णचन्द्रनिभानना ॥ ४२ ॥  
कनकाभा सुकेशान्ता रक्तपाणितला मृदुः ।  
सुरक्तनयना तन्वी रक्तपादतला भृशम् ॥ ४३ ॥  
हुताशनात्समुद्‌भूता होत्रा सा स्वीकृता तदा ।  
होता प्रोवाच राजानं गृहीत्वा तां सुमध्यमाम् ॥ ४४ ॥  
राजन् पुत्रीं गृहाणेमां सर्वलक्षणसंयुताम् ।  
एकावलीव सम्भूता हूयमानाद्धुताशनात् ॥ ४५ ॥  
नाम्ना चैकावली लोके ख्याता पुत्री भविष्यति ।  
सुखितो भव भूपाल पुत्र्या पुत्रसमानया ॥ ४६ ॥  
सन्तोषं कुरु राजेन्द्र दत्ता देवेन विष्णुना ।  
होतुर्वाक्यं नृपः श्रुत्वा दृष्ट्वा तां कन्यकां शुभाम् ॥ ४७ ॥  
जग्राह परमप्रीतो होत्रा दत्तां सुसम्मताम् ।  
गृहीत्वा नृपतिस्तां तु ददौ पत्न्यै वराननाम् ॥ ४८ ॥  
आभाष्य रुक्मरेखायै गृहाण सुभगे सुताम् ।  
सा तां कमलपत्राक्षीं प्राप्य कन्यां मनोरमाम् ॥ ४९ ॥  
जहर्ष मुदिता राज्ञी पुत्रं प्राप्य यथासुखम् ।  
चकार मङ्गलं कर्म जातकर्मादिकं शुभम् ॥ ५० ॥  
पुत्रजन्मसमुत्थं यत्तत्सर्वं विधिवत्ततः ।  
समाप्य च मखं राजा द्विजेभ्यो दक्षिणां शुभाम् ॥ ५१ ॥  
दत्त्वा विसृज्य विप्रेन्द्रान् मुदं प्राप महीपतिः ।  
दिने दिनेऽसितापाङ्गी पुत्रवृद्ध्या भृशं बभौ ॥ ५२ ॥  
मुदं च परमां प्राप नृपभार्या सुतान्विता ।  
उत्सवस्तद्दिने तस्य प्रवृत्तः सुतजन्मजः ॥ ५३ ॥  
पुत्री पुत्रसमात्यर्थं बभूव वल्लभा किल ।  
राज्ञो मन्त्रिसुता चाहं सुबुद्धे मन्मथाकृते ॥ ५४ ॥  
यशोवती च मे नाम समानं वय आवयोः ।  
वयस्याहं कृता राज्ञा क्रीडनाय तया सह ॥ ५५ ॥  
सदा सहचरी जाता प्रेमयुक्ता दिवानिशम् ।  
एकावली गन्धवन्ति यत्र पद्मानि पश्यति ॥ ५६ ॥  
तत्र सा रमते बाला नान्यत्र सुखमाप्नुयात् ।  
सुदूरे जाह्नवीतीरे भवन्ति कमलान्यपि ॥ ५७ ॥  
रममाणा तत्र याता मत्समेता सखीयुता ।  
मया निवेदितं राजन् पुत्री ते कमलाकरान् ॥ ५८ ॥  
प्रेक्षमाणातिदूरे सा प्रयाति निर्जने वने ।  
निषेधिताथ पित्रासौ गृहे कृत्वा जलाशयान् ॥ ५९ ॥  
कमलान् वापयित्वाथ पुष्पितान् भ्रमरावृतान् ।  
तथापि निर्ययौ बाला कमलासक्तचेतना ॥ ६० ॥  
तदा राज्ञा रक्षपालाः प्रेरिताः शस्त्रपाणयः ।  
एवं रक्षायुता तन्वी मत्समेता सखीयुता ।  
क्रीडार्थं जाह्नवीतोये नित्यमायाति याति च ॥ ६१ ॥  
इति श्रीमद्देवीभागवते महापुराणेऽष्टादशसाहस्र्या संहितायां  
षष्ठस्कन्धे राजपुत्र्याः एकावल्याः वर्णनं नामैकविंशोऽध्यायः ॥ २१ ॥
