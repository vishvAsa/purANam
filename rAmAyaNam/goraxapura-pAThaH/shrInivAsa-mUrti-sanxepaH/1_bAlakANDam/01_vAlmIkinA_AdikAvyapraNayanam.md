+++
title = "०१ ०१ वाल्मीकिना आदिकाव्यप्रणयनम्"

+++


१. तपस्स्वाध्यायनिरतं तपस्वी वाग्विदां वरम् ।  
२. नारदं परिपप्रच्छ वाल्मीकिर्मुनिपुङ्गवम् ॥  
३. कोऽन्वस्मिन् साम्प्रतं लोके गुणवान् कश्च वीर्यवान् ।  
४. धर्मज्ञश्च कृतज्ञश्च सत्यवाक्यो दृढव्रतः ॥  
५. चारित्रेण च को युक्तः सर्वभूतेषु को हितः ।  
६. विद्वान् कः कः समर्थश्च कश्चैकप्रियदर्शनः ॥  
७. आत्मवान् को जितक्रोधो द्युतिमान् कोऽनसूयकः ।  
८. कस्य बिभ्यति देवाश्च जातरोषस्य संयुगे ॥  
९. एतदिच्छाम्यहं श्रोतुं परं कौतूहलं हि मे ।  
१०. महर्षे त्वं समर्थोऽसि ज्ञातुमेवं विधं नरम् ॥  
११. श्रुत्वाचैतत् त्रिलोकज्ञो वाल्मीकेर्नारदो वचः ।  
१२. श्रूयतामिति चामन्त्र्य प्रहृष्टो वाक्यमब्रवीत् ॥  
१३. बहवो दुर्लभाश्चैव ये त्वया कीर्तिता गुणाः ।  
१४. मुने वक्ष्याम्यहं बुद्ध्वा तैर्युक्तः श्रूयतां नरः ॥  
१५. इक्ष्वाकुवंशप्रभवो रामो नाम जनैः श्रुतः ।  
१६. नियतात्मा महावीर्यो श्रुतिमान् धृतिमान् वशी ॥  
१७. बुद्धिमान् नीतिमान् वाग्मी श्रीमान् शत्रुनिबर्हणः ।  
१८. पीनवक्षा विशालाक्षो लक्ष्मीवान् शुभलक्षणः ॥  
१९. धर्मज्ञः सत्यसन्धश्च प्रजानां च हिते रतः ।  
२०. यशस्वी ज्ञानसंपन्नः शुचिर्वश्यः समाधिमान् ।  
२१. रक्षिता जीवलोकस्य स्वजनस्य च रक्षिता ।  
२२. रक्षिता स्वस्य धर्मस्य धनुर्वेदे च निष्ठितः ॥  
२३. सर्वलोकप्रियः साधुरदीनात्मा विचक्षणः ।  
२४. स च सर्वगुणोपेतः स्मृतिमान् प्रतिभानवान् ।  
२५. समुद्र इव गाम्भीर्ये धैर्येण हिमवानिव ।  
२६. विष्णुना सदृशो वीर्ये सोमवत्प्रियदर्शनः ॥  
२७. कालाग्निसदृशः क्रोधे क्षमया पृथिवीसमः ।  
२८. धनदेन समस्त्यागे सत्ये धर्म इवापरः ।  
२९. तमेवं गुणसंपन्नं प्रियं दशरथः सुतम् ।  
३०. ज्येष्ठं ज्येष्ठगुणैर्युक्तं प्रकृतिप्रियकाम्यया ।  
३१. यौवराज्येन संयोक्तुमैच्छत् प्रीत्या महीपतिः ॥  
३२. तस्याभिषेकसम्भारान् दृष्ट्वा भार्याथ कैकयी ।  
३३. पूर्वं दत्तवरा देवी वरमेनमयाचत ॥  
३४. विवासनं च रामस्य भरतस्याभिषेचनम् ।  
३५. स सत्यवचनाद् राजा धर्मपाशेन संयतः ।  
३६. विवासयामास सुतं रामं दशरथः प्रियम् ॥  
३७. स जगाम वनं वीरः प्रतिज्ञामनुपालयन् ॥  
३८. तं व्रजन्तं प्रियो भ्राता लक्ष्मणोऽनुजगाम ह ॥  
३९. रामस्य दयिता भार्या नित्यं प्राणसमा हिता ।  
४०. सीताप्यनुगता रामं शशिनं रोहिणी यथा ॥  
४१. ते वनेन वनं गत्वा नदीस्तीर्त्वा बहूदकाः ।  
४२. चित्रकूटमनुप्राप्य तत्र ते न्यवसन् सुखम् ॥  
४३. चित्रकूटं गते रामे पुत्रशोकातुरस्तदा ।  
४४. राजा दशरथः स्वर्गं जगाम विलपन् सुतम् ॥  
४५. गते तु तस्मिन् भरतो वसिष्टप्रमुखैर्द्विजैः ।  
४६. नियुज्यमानो राज्याय नैच्छद् राज्यं महाबलः ॥  
४७. स जगाम वनं वीरो रामपादप्रसादकः ।  
४८. अयाचद् भ्रातरं गत्वा रामं सत्यपराक्रमम् ॥  
४९. त्वमेव राजा धर्मज्ञ इति रामं वचोऽब्रवीत् ।  
५०. रामोऽपि परमोदारः सुमुखः सुमहायशाः ।  
५१. पादुके चास्य राज्याय न्यासं दत्त्वा पुनः पुनः ।  
५२. निवर्तयामास ततो भरतं भरताग्रजः ॥  
५३. गते तु भरते (रामो) दण्डकान् प्रविवेश ह ॥  
५४. वसतस्तस्य रामस्य वने वनचरैः सह ।  
५५. ऋषयोऽभ्यागमन् सर्वे वधायासुररक्षसाम् ॥  
५६. स तेषां प्रतिशुश्राव राक्षसानां तदा वने ।  
५७. प्रतिज्ञातश्च रामेण वधः संयति रक्षसाम् ॥  
५८. तेन तत्रैव वसता जनस्थाननिवासिनी ।  
५९. विरूपिता शूर्पणखा राक्षसी कामरूपिणी ॥  
६०. ततः शूर्पणखावाक्यादुद्युक्तान् सर्वराक्षसान् ।  
६१. खरं त्रिशिरसं चैव दूषणं चैव राक्षसम् ।  
६२. निजघान रणे रामस्तेषां चैव पदानुगान् ॥  
६३. ततो ज्ञातिवधं श्रुत्वा रावणः क्रोधमूर्छितः ।  
६४. जगाम सहमारीचस्तस्याश्रमपदं तदा ॥  
६५. तेन मायाविना दूरमपवाह्य नृपात्मजौ ।  
६६. जहार भार्यां रामस्य गृध्रं हत्वा जटायुषम् ॥  
६७. गृध्रं च निहतं दृष्ट्वा हृतां श्रुत्वा च मैथिलीम् ।  
६८. राघवः शोकसन्तप्तो विललापाकुलेन्द्रियः ॥  
६९. मार्गमाणो वने सीतां रामो दशरथात्मजः ।  
७०. पम्पातीरे हनुमता सङ्गतो वानरेण ह ॥  
७१. हनुमद्वचनाच्चैव सुग्रीवेण समागतः ।  
७२. सुग्रीवश्चापि तत्सर्वं श्रुत्वा रामस्य वानरः ।  
७३. चकार सख्यं रामेण प्रीतश्चैवाग्निसाक्षिकम् ॥  
७४. प्रतिज्ञातं च रामेण तदा वालिवधं प्रति ॥  
७५. ततः सुग्रीववचनात् हत्वा वालिनमाहवे ।  
७६. सुग्रीवमेव तद्राज्ये राघवः प्रत्यपादयत् ॥  
७७. स च सर्वान् समानीय वानरान् वानरर्षभः ।  
७८. दिशः प्रस्थापयामास दिदृक्षुर्जनकात्मजाम् ॥  
७९. ततो गृध्रस्य वचनात् संपातेर्हनुमान् बली ।  
८०. शतयोजनविस्तीर्णं पुप्लुवे गगनार्णवम् ॥  
८१. तत्र लङ्कां समासाद्य पुरीं रावणपालिताम् ।  
८२. ददर्श सीतां ध्यायन्तीमशोकवनिकां गताम् ॥  
८३. निवेदयित्वाभिज्ञानं प्रवृत्तिं विनिवेद्य च ।  
८४. समाश्वास्य च वैदेहीं पुनरायान् महाकपिः ॥  
८५. न्यवेदयदमेयात्मा दृष्टा सीतेति तत्त्वतः ॥  
८६. (रामः) सुग्रीवसहितो गत्वा तीरं महोदधेः ।  
८७. समुद्रवचनाच्चैव नलं सेतुमकारयत् ॥  
८८. तेन गत्वा पुरीं लङ्कां हत्वा रावणमाहवे ।  
८९. रामः सीतामनुप्राप्य पूजितः सर्वदेवतैः ।  
९०. अभिषिच्य च लङ्कायां राक्षसेन्द्रं विभीषणम् ।  
९१. कृतकृत्यस्तदा रामो भ्रातृभिः सहितोऽनघः ।  
९२. रामः सीतामनुप्राप्य राज्यं पुनरवाप्तवान् ॥  
९३. प्रहृष्टमुदितो लोकस्तुष्टः पुष्टः सुधार्मिकः ।  
९४. निरामयो निरोगश्च दुर्भिक्षभयवर्जितः ॥  
९६. नारदस्य तु तद्वाक्यं श्रुत्वा वाक्यविशारदः ।  
९७. पूजयामास धर्मात्मा सहशिष्यो महामुनिम् ॥  
९८. यथावत् पूजितस्तेन देवर्षिर्नारदस्तथा ।  
९९. आपृच्छ्यैवाभ्यनुज्ञातः स जगाम विहायसम् ॥  
१००. स मुहूर्तं गते तस्मिन् देवलोकं मुनिस्तदा ।  
१०१. जगाम तमसातीरं जाह्नव्यास्त्वविदूरतः ॥  
१०२. स तु तीरं समासाद्य तमसाया मुनिस्तदा ।  
१०३. शिष्यमाह स्थितं पार्श्वे दृष्ट्वा तीर्थमकर्दमम् ॥  
१०४. अकर्दममिदं तीर्थं भरद्वाज निशामय ।  
१०५. रमणीयं प्रसन्नाम्बु सन्मनुष्यमनो यथा ॥  
१०६. इदमेवावगाहिष्ये तमसातीर्थमुत्तमम् ।  
१०७. एवमुक्तो भरद्वाजो वाल्मीकेन महात्मना ।  
१०८. प्रायच्छत मुनेस्तस्य वल्कलं नियतो गुरोः ॥  
१०९. स शिष्यहस्तादादाय वल्कलं नियतेन्द्रियः ।  
११०. विचचार ह पश्यन्स्तत् सर्वतो विपुलं वनम् ॥  
१११. तस्याभ्याशे तु मिथुनं चरन्तमनपायिनम् ।  
११२. ददर्श भगवान्स्तत्र क्रौञ्चयोश्चारुनिःस्वनम् ॥  
११३. तस्मात्तु मिथुनादेकं पुमांसं पापनिश्चयः ।  
११४. जघान वैरनिलयो निषादस्तस्य पश्यतः ॥  
११५. तं शोणितपरीताङ्गं चेष्टमानं महीतले ।  
११६. भार्या तु निहतं दृष्ट्वा रुराव करुणां गिरम् ॥  
११७. तथाविधं द्विजं दृष्ट्वा निषादेन निपातितम् ।  
११८. ऋषेर्धर्मात्मनस्तस्य कारुण्यं समपद्यत ॥  
११९. ततः करुणवेदित्वादधर्मोऽयमिति द्विजः ।  
१२०. निशाम्य रुदतीं क्रौञ्चीमिदं वचनमब्रवीत् ॥  
१२१. मा निषाद प्रतिष्ठां त्वमगमः शाश्वतीः समाः ।  
१२२. यत् क्रौञ्चमिथुनादेकमवधीः काममोहितम् ॥  
१२३. तस्येत्थं ब्रुवतश्चिन्ता बभूव हृदि वीक्षतः ।  
१२४. शोकार्तेनास्य शकुनेः किमिदं व्याहृतं मया ॥  
१२५. चिन्तयन् स महाप्राज्ञश्चकार मतिमान्मतिम् ।  
१२६. शिष्यं चैवाब्रवीद् वाक्यमिदं स मुनिपुङ्गवः ॥  
१२७. पादबद्धोऽक्षरसमस्तन्त्रीलयसमन्वितः ।  
१२८. शोकार्तस्य प्रवृत्तो मे श्लोको भवतु नान्यथा ॥  
१२९. शिष्यस्तु तस्य ब्रुवतो मुनेर्वाक्यमनुत्तमम् ।  
१३०. प्रतिजग्राह सन्तुष्टस्तस्य तुष्टोऽभवन्मुनिः ॥  
१३१. सोऽभिषेकं ततः कृत्वा तीर्थे तस्मिन् यथाविधि ।  
१३२. तमेव चिन्तयन्नर्थमुपावर्तत वै मुनिः ॥  
१३३. तस्य शिष्यास्ततः सर्वे जगुः श्लोकमिमं पुनः ।  
१३४. मुहुर्मुहुः प्रीयमाणाः प्राहुश्च भृशविस्मिताः ॥  
१३५. समाक्षरैश्चतुर्भिर्यः पादैर्गीतो महर्षिणा ।  
१३६. सोऽनुव्याहरणाद् भूयः शोकः श्लोकत्वमागतः ॥  
१३७. तस्य बुद्धिरियं जाता महर्षेर्भावितात्मनः ।  
१३८. रामस्य चरितं कृत्स्नमीदृशैः करवाण्यहम् ॥  
१३९. उदारवृत्तार्थपदैर्मनोरमै-  
१४०. स्तदास्य रामस्य चकार कीर्तिमान् ।  
१४१. समाक्षरैः श्लोकशतैर्यशस्विनो  
१४२. यशस्करं काव्यमुदारदर्शनः ॥  
१४३. तदुपगतसमाससन्धियोगम्  
१४४. सममधुरोपनतार्थवाक्यबद्धम् ।  
१४५. रघुवरचरितं मुनिप्रणीतम्  
१४६. दशशिरसश्च वधं निशामयध्वम् ॥




