---
title: २६०

---
पुष्कर उवाच  
यजुर्विधानं वक्ष्यामि भुक्तिमुक्तिप्रदं श्रृणु ।  
ॐकारपूर्व्विका राम महाव्याहृतयो मता ॥ २६०.१ ॥  
  
सर्व्वकल्मषनाशिन्यः सर्व्वकामप्रदास्तथा ।  
आज्यहुतिसहस्रेण देवानाराधयेद्‌बुधः ॥ २६०.२ ॥  
  
मनसः काङ्‌क्षितं राम मनसेप्सितकामदं ।  
शान्तिकामो यवैः कुर्य्यत्तिलैः पापापनुत्तये ॥ २६०.३ ॥  
  
धान्यैः सिद्धार्थकैश्चैव सर्व्वकामकरैस्तथा ।  
औदुम्बरीभिरिध्मामिः पशुकामस्य शस्यते ॥ २६०.४ ॥  
  
दध्ना चैवान्नकामस्य पथसा शान्तिमिच्छतः ।  
अपामार्गसमिद्बिस्तु कामयन् कनकं बहु ॥ २६०.५ ॥  
  
कन्याकामो घृताक्तानि युग्मशो ग्रथितानि तु ।  
जातीपुष्पाणि जुहुयाद्‌ग्रामार्थी तिलतण्डुलान् ॥ २६०.६ ॥  
  
वश्यकर्मणि शाखोटवासापामार्गमेव च ।  
विषासृङ्‌मिश्रसमिधो व्याधिघातस्य भार्गव ॥ २६०.७ ॥  
  
क्रद्धस्तु जुहुयात्सम्यक् शत्रूणां बधकाम्यया ।  
सर्व्वब्रीहिमयीं कृत्वा राज्ञः प्रतिकृतिं द्विज ॥ २६०.८ ॥  
  
सहस्नशस्तु जुहुयाद्राजा वशगतो भवेत् ।  
वस्त्रकामस्य पुष्पाणि दूर्व्वा व्याधिविनाशिनी ॥ २६०.९ ॥  
  
ब्रह्मवर्च्चसकामस्य वासोग्रञ्च विधीयते ।  
प्रत्यङ्गिरेषु जुहुयात्तुषकण्टकभस्मभिः ॥ २६०.१० ॥  
  
विद्वेषणे च पक्ष्माणि काककौशिकयोस्तथा ।  
कापिलञ्च घृतं हुत्वा तथा चन्द्रग्रहे द्विज ॥ २६०.११ ॥  
  
वचाचूर्णेन सम्पातात्समानीय च तां वचां ।  
सहस्रमन्त्रितां भुक्त्वा मेधावी जायते नरः ॥ २६०.१२ ॥  
  
एकादशाङ्गुलं शङ्कु लौहं खादिरमेव च१ ।  
द्विषती बधोसीति जपन्निखनेद्रिपुवेश्मनि ॥ २६०.१३ ॥  
  
उच्चाटनमिदं कर्म शत्रूणां कथितं तव ।  
चक्षुष्या इति जप्त्वा च विनष्टञ्चक्षुराप्नुयात् ॥ २६०.१४ ॥  
  
उपयुञ्जत इत्येतदनुवाकन्तथान्नदं ।  
तनूनपाग्ने सदिति दूर्व्वां हुत्वार्त्तिवर्ज्जितः ॥ २६०.१५ ॥  
  
भेषजमसीति दध्याज्यैर्होमः पशूपसर्गनुत्२ ।  
त्रियम्बकं यजामहे होमः सौभ ग्यवर्द्धनः ॥ २६०.१६ ॥  
  
कन्यानाम गृहीत्वा तु कन्यालाभकरः परः ।  
भयेषु तु जपेन्नित्यं भयेभ्यो विप्रमुच्यते ॥ २६०.१७ ॥  
  
धुस्तूरपुष्पं सघृतं हुत्वा स्यात् सर्वकामभाक् ।  
हुत्वा तु गुग्गुलं राम स्वप्ने पश्यति शङ्करं ॥ २६०.१८ ॥  
  
युञ्चते मनोऽनुवाकं जप्त्वा दीर्घायुराप्नुयात् ।  
विष्णोरवाटमित्येतत् सर्वबाधाविनाशनं ॥ २६०.१९ ॥  
  
रक्षोघ्नञ्च यशस्यञ्च तथैव विजयप्रदं ।  
अयन्नो अग्निरित्येतत् सङ्ग्रामे विजयप्रदं ॥ २६०.२० ॥  
  
इदमापः प्रवहत स्नाने पापापनोदनं ।  
विश्वकर्मन्नु हविषा सूचीं लौहीन्दशाङ्गुलाम् ॥ २६०.२१ ॥  
  
कन्याया निखनेद् द्वारि साऽन्यस्मै न प्रदीयते ।  
देव सवितरेतेन हुतेनैतेन चान्नवान् ॥ २६०.२२ ॥  
  
अग्नौ स्वहेति जुहुयाद्‌बलकामो द्विजोत्तम ।  
तिलैर्यवैश्च धर्मज्ञ तथापामार्गतण्डुलैः ॥ २६०.२३ ॥  
  
सहस्रमन्त्रितां कृत्वातथा गोरोचनां द्विज ।  
तिलकञ्च तथा कृत्वा जनस्यप्रियकामियात् ॥ २६०.२४ ॥  
  
रुद्राणाञ्च तथा जप्यं सर्व्वाघविनिसूदनं ।  
सर्व्वकर्मकरो होमस्तथा सर्व्वत्र् शान्तिदः ॥ २६०.२५ ॥  
  
अजाविकानामश्वानां कुञ्जराणां तथा गवां ।  
मनुष्याणान्नरेन्द्राणां बालानां योषितामपि ॥ २६०.२६ ॥  
  
ग्रामाणां नगराणाञ्च चदेशानामपि भार्गव ।  
उपद्रुतानां धर्मज्ञ व्याधितानां तथैव च ॥ २६०.२७ ॥  
  
मरके समनुप्राप्ते रिपुजे च तथा भये ।  
रुद्रहोमः परा शान्तिः पायसेन घृतेन च ॥ २६०.२८ ॥  
  
कुष्माण्डघृतकहोमेन सर्व्वान् पापान् व्यपोहति ।  
शक्तुयावकभैक्षाशी नक्तं मनुजसत्तम ॥ २६०.२९ ॥  
  
बहिःस्नानरतो मासान्मुच्यते ब्रह्यहत्यया ।  
मधुवातेति मन्त्रेण होमादितोऽखिलं लभेत् ॥ २६०.३० ॥  
  
दधि क्राव्नेति हुत्वा तु पुत्रान् प्राप्नोत्यसंशयं ।  
तथा घृतवतीत्येतदायुष्यं स्यात् घृतेन तु ॥ २६०.३१ ॥  
  
स्वस्तिन इन्द्र इत्येतत्सर्व्बबाधाविनाशनं ।  
इह गावः प्रजायध्वभिति पुष्टिविवधेनम् ॥ २६०.३२ ॥  
  
घृताहुतिसहस्रेण तथालक्षमीविनाशनं ।  
श्रुवेण देवस्य त्वेति हुत्वापामार्गतण्डुलं ॥ २६०.३३ ॥  
  
मुच्यते विकृताच्छीघ्रमबिचारान्न संशयः ।  
रुद्र पातु पलाशस्य समिद्भिः कनकं लभेत् ॥ २६०.३४ ॥  
  
शिवो भवेत्यग्न्युत्पाते व्रीहिभिर्जुहुयान्नरः ।  
याः सेना इति चैतच्च तस्करेभ्यो भयापहम् ॥ २६०.३५ ॥  
  
यो अस्मभ्यमवातीयाद्‌धुत्वा कृष्णतिलान्नरः ।  
सहस्रशोऽभिचारच्च मुच्यते विकृताद्‌ द्विज ॥ २६०.३६ ॥  
  
अन्नेनान्नपतेत्येवं हुत्वा चान्नमवाप्नुयात् ।  
हंसः शुचिः सदित्येतज्जप्तन्तोयेऽघनाशनं ॥ २६०.३७ ॥  
  
चत्वारि भृङ्गेत्येतत्तु सर्व्वपापहरं जले ।  
देवा यज्ञेति जप्त्वान् ब्रह्मलोके महीयते ॥ २६०.३८ ॥  
  
वसन्तेति च्च हुत्वाज्यं आदित्याद्वरमाप्नुयात् ।  
सुपर्णोसीति चेत्यस्य कर्मव्याहृतिवद्भवेत् ॥ २६०.३९ ॥  
  
नमः स्वाहेति त्रिर्ज्जप्त्वा बन्धनान्मोक्षमाप्नुयात् ।  
अन्तर्ज्जले त्रिरावर्त्य द्रुपदा सर्व्वपापमुक् ॥ २६०.४० ॥  
  
इह गावः प्रजायध्वं मन्त्रोयं बुद्धिवर्द्धनः ।  
हुतन्तु सर्पिषा दध्ना पयसा पायसेन वा ॥ २६०.४१ ॥  
  
शतं य इति चैतेन हुत्वा पर्णफलानि च ।  
आरेग्यं श्रियमाप्नोति जीवतञ्च चिरन्तथा ॥ २६०.४२ ॥  
  
ओषधीः प्रतिमोदध्वं वपने लवनेऽर्थकृत् ।  
अश्वावती पायसेन होमाच्छान्तिमवाप्नुयात् ॥ २६०.४३ ॥  
  
तस्मा इति च मन्त्रेण बन्धनस्थो विमुच्यते ।  
युवा सुवासा इत्येव वासांस्याप्नोति चोत्तमम् ॥ २६०.४४ ॥  
  
मुञ्चन्तु मा शपथ्यानि सर्व्वान्तकविनाशनम्६ ।  
मा मा हिंशीस्तिलाज्येन हृतं रिपुविनाशनं ॥ २६०.४५ ॥  
  
नमोऽस्तु सर्व्वसर्पेभ्यो घृतेन पायसेन तु ।  
कृणुध्वं राज इत्येतदभिचारविनाशनं ॥ २६०.४६ ॥  
  
दूर्व्वाकाण्डायुतं हुत्वा काण्डात् काण्डेति मानवः ।  
ग्रामे जनपदे वापि मरकन्तु शमन्नयेत् ॥ २६०.४७ ॥  
  
रोगार्त्तो मुच्यते रोगात् तथा दुःखात्तु दुःखितः ।  
औडुम्बरीश्च समिधो मधुमान्नो वनस्पतिः ॥ २६०.४८ ॥  
  
हुत्वा सहस्रशो राम धनमाप्नोति मानवः ।  
सौभाग्यं महदाप्नोति व्यवहारे तथा जयम् ॥ २६०.४९ ॥  
  
अपां गर्भमिति हुत्वा देवं वर्षापयेद्‌ध्रुवम् ।  
अपः पिवेति च तथा हुत्वा दधि घृतं मधु ॥ २६०.५० ॥  
  
प्रवर्त्तयति धर्मज्ञ महावृष्टिमनन्तरं ।  
नमस्ते रुद्र इत्येतत् सर्व्वोपद्रवनाशनं ॥ २६०.५१ ॥  
  
सर्व्वशान्तिकरं प्रोक्तं महापातकनाशनं ।  
अध्यवोचदित्यनेन रक्षणं व्याधितस्य तु ॥ २६०.५२ ॥  
  
रिपूणां भयदं युद्धे नात्र कार्य्या विचारणा ।  
मानो महान्त इत्येवं बालानां शान्तिकारकं ॥ २६०.५३ ॥  
  
असौ यस्ताम्र इत्येतत् पठन्नित्यं दिवाकरं ।  
उपतिष्ठेत धर्मज्ञ सायं प्रातरतन्द्रितः ॥ २६०.५४ ॥  
  
अन्नमक्षयमाप्नोति दीर्घमायुश्च विन्दति ।  
प्रमुञ्च धन्वन्नित्येतत् षड्‌भिरायुधमन्त्रणं ॥ २६०.५५ ॥  
  
रिपूणां भयदं युद्धे नात्र कार्य्या विचारणा ।  
मानो महान्त इत्येवं बालानां शान्तिकारकं ॥ २६०.५६ ॥  
  
नमो हिरण्यवाहवे इत्यनुवाकसप्तकम् ।  
राजिकां ककटुतैलाक्तां जुहुयाच्छत्रुनाशनीं ॥ २६०.५७ ॥  
  
नमो वः किरिकेभ्यश्च पद्मलक्षाहुतैर्न्नरः ।  
राज्यलक्ष्मीमवाप्नोति तथा विल्वैः सुवर्णकम् ॥ २६०.५८ ॥  
  
इमा रुद्रायेति तिलैर्होमाच्य धनमाप्यते ।  
दूर्वाहोमेन चान्येन सर्वव्याधिविवर्ज्जितः ॥ २६०.५९ ॥  
  
आशुः शिशान इत्येतदायुधानाञ्च रक्षणए ।  
सङ्ग्रामे कथितं राम सर्वशत्रुनिवर्हणं ॥ २६०.६० ॥  
  
राजसामेति जुहुयात् सहस्रं पञ्चभिर्द्विज ।  
आज्याहुतीनां दर्मज्ञ चक्षूरोगाद्विमुच्यते ॥ २६०.६१ ॥  
  
शन्नो वनस्पतेगोहे होमः स्याद्वास्तुदोषनुत् ।  
अग्न आयूंसि हुत्वाज्यं द्वेषं नाप्नोति केनचित् ॥ २६०.६२ ॥  
  
अपां फेनेति लाजाभिर्हुत्वा जयमवाप्नुयात् ।  
भद्रा इतीन्द्रियैर्हीनो जपन् स्यात् सकलेन्द्रियः ॥ २६०.६३ ॥  
  
अग्निश्च पृथिवी चेति वशीकरणमुत्तमम् ।  
अध्वनेति जपन् मन्त्रं व्यवहारे जयी भवेत् ॥ २६०.६४ ॥  
  
ब्रह्म राजन्यमिति च कर्मारम्भे तु सिद्धिकृतं ।  
संवत्सरोसीति धृतैलक्षहोमादरोगवान् ॥ २६०.६५ ॥  
  
केतुं कृण्वन्नितीत्येतत् सङ्ग्रामे जयवर्द्धनम् ।  
इन्द्रोग्निर्धर्म इत्येतद्रणे धर्मनिबन्धनम् ॥ २६०.६६ ॥  
  
धन्वा नागेति मन्त्रकश्च धनुर्ग्राहनिकः परः ।  
यजीतेति तथा मन्त्रो विज्ञेयो ह्यभिमन्त्रणे ॥ २६०.६७ ॥  
  
मन्त्रश्चाहिरथेत्येतच्छराणां मन्त्रणे भवेत् ।  
वह्नीनां पितरित्येरत्तूणमन्त्रः प्रकीर्त्तितः ॥ २६०.६८ ॥  
  
युञ्जन्तीति तथाश्वानां योजने मन्त्र उच्यते ।  
आशुः शिशान् इत्येतद्‌यात्रारम्भणमुच्यते ॥ २६०.६९ ॥  
  
विष्णोः क्रमेति मन्त्रश्च रथारोहणिकः परः ।  
आजङ्घेतीति चाश्वानां ताडनीयमुदाहृतं ॥ २६०.७० ॥  
  
याः सेना अभित्वरीति परसैन्यमुखे भवेत् ।  
यमेन दत्तमित्यस्य कोटिहोमाद्विचक्षणः ॥ २६०.७१ ॥  
  
एतैः पूर्वहुतैर्मन्त्रैः कृत्वैव विजयी भवेत् ।  
यमेन दत्तमित्यस्य कोटिहोमाद्विचक्षणः ॥ २६०.७२ ॥  
  
रथमुत्पादयेच्छीघ्रं सङ्ग्रामे विजयप्रदम् ।  
आ कृष्णेति तथैतस्य कर्मव्याहृतिवद्भवेत् ॥ २६०.७३ ॥  
  
शिवसङ्कल्पजापेन समाधिं मनसोलभेत् ।  
पञ्चनद्यः पञ्चलक्षं हुत्वा लक्षअमीमवाप्नुयात् ॥ २६०.७४ ॥  
  
यदा बधून्दाक्षायणां मन्त्रेणानेन मन्त्रितम् ।  
सहस्रकृत्वः कनकं धारयेद्रिपुवारणं ॥ २६०.७५ ॥  
  
इमं जीवेभ्य इति च शिलां लोष्ट्रञ्चतुर्द्दिशं ।  
क्षिपेद्‌गृहे तदा तस्य न स्याच्चौरभयं निशि ॥ २६०.७६ ॥  
  
परिमेगामनेनेति वशीकरणमुत्तमं ।  
हन्तुमभ्यागतस्तत्र वशीभवति मानवः ॥ २६०.७७ ॥  
  
भक्ष्यताम्बूलपुष्पाद्यं मन्त्रितन्तु प्रयच्छेति ।  
यस्य धर्मज्ञ वशणः सोस्य शीघ्रं भविष्यति ॥ २६०.७८ ॥  
  
शन्नो मित्र इतीत्येतत् सदा सर्व्वत्र शान्तिदं ।  
गणानां त्वा गणपतिं कृत्वा होमञ्चतुष्पथे ॥ २६०.७९ ॥  
  
वशीकुर्य्याज्जगत्सर्वं सर्वधान्यैरसंशयम् ।  
हिरण्यवर्णाः शुचयो मन्त्रोयमभिषेचने ॥ २६०.८० ॥  
  
शन्नो देवोरभिष्टये तथा शान्तिकारः परः ।  
एकचक्रेति मन्त्रेण हुतेनाज्येन भागश ॥ २६०.८१ ॥  
  
ग्रहेभ्यः शान्तिमाप्नोति प्रसादं न च संशयः ।  
गावो भग इति द्वाभ्यां हुत्वाज्यह्गा अवाप्नुयात् ॥ २६०.८२ ॥  
  
प्रवादांशः सोपदिति गृहयज्ञे विधीयते ।  
देवेभ्यो वनस्पत इति द्रुमयज्ञे विधीयते ॥ २६०.८३ ॥  
  
गायत्री वैष्णवी ज्ञेया तद्विष्णोः परमम्पदं ।  
सर्व्वपापप्रशमनं सर्व्वकामकरन्तथा१५ ॥ २६०.८४ ॥  
  
इत्यादिमहापुराणे आग्नेये यजुर्विधानं नाम षष्ट्यधिकद्विशततमोऽध्यायः ॥