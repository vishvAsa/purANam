---
title: ३३६

---
अग्निरुवाच  
वक्ष्ये शिक्षान्त्रिषष्टिः स्युर्वर्णा वा चतुराधिकाः ।  
स्वरा विंशतिरेकश्च स्पर्शानां पञ्चविंशतिः ॥ ३३६.१ ॥  
  
यादयश्च स्मृता ह्यष्टौ चत्वारश्च समाः स्मृताः ।  
अनुस्वारो विसर्गश्च पौख्यौ चापि परान्वितौ ॥ ३३६.२ ॥  
  
दुष्पृष्ठश्चेति विज्ञेया लृकारः प्लुत एव च ।  
रङ्गश्च खे अरं प्रोक्तं हकारः पञ्चमैर्युतः ॥ ३३६.३ ॥  
  
अन्तस्थाभिः समायुक्त औरम्यः कण्ठ्य एव सः ।  
आत्मबुद्ध्या समस्यार्थं मनोयुक्ते विवक्षया ॥ ३३६.४ ॥  
  
मनः कायाग्निमाहन्ति स प्रेरयति मारुतम् ।  
मारुतस्तूरसि चरन् मन्त्रं जनयति स्वरं ॥ ३३६.५ ॥  
  
प्रातः सवनयोगस्तु छन्दो गायत्रमाश्रितम् ।  
कण्ठे माध्यन्दिनयुतं मध्यमन्त्रेषु भानुगम् ॥ ३३६.६ ॥  
  
तारन्तार्त्तीयसवनं शीर्षण्यं जागतानुगम् ।  
सोदीर्णो मूर्ध्न्यभिहितो वक्रमापद्य मारुतः ॥ ३३६.७ ॥  
  
वर्णान् जनयते तेषां विभागः पञ्चधा स्मृतः ।  
स्वरतः कालतः स्थानात् प्रयत्नार्थप्रदानतः ॥ ३३६.८ ॥  
  
अष्टौ स्थानानि वर्णानामुरः कण्ठः शिरस्तथा ।  
जिह्वामूलञ्च दन्ताश्च नासिकौष्ठौ च तालु च ॥ ३३६.९ ॥  
  
स्वबावश्च विवृत्तिश्च शषसा रेफ एव च ।  
जिह्वामूलमुपध्मा च गतिरष्टविधोष्मणः ॥ ३३६.१० ॥  
  
पद्यो भावप्रसन्धानमुकारादि परम्पदं ।  
स्वरान्तं तादृशं विद्याद्यादन्यद्व्यक्तमूष्मणः ॥ ३३६.११ ॥  
  
ऊतीर्थादागतं दग्धमप्रवर्णञ्च भक्षितं ।  
एवमुच्चारणं पापमेवमुच्चारणं शुभम् ॥ ३३६.१२ ॥  
  
अतीर्थादागतं द्रव्यं साम्नायं सुव्यवस्थितं ।  
सुस्वरेण सुवक्त्रेण प्रयुक्तं ब्रह्मराजनि ॥ ३३६.१३ ॥  
  
न करालो न लम्वोष्ठो नाव्यक्ता नानुनासिकः ।  
गद्‌गदो बहुजिह्वश्च न वर्णान् वक्तुमर्हति ॥ ३३६.१४ ॥  
  
एवं वर्णाः प्रयोक्तव्या नाव्यक्ता न च पीडिताः ।  
सम्यग्वर्णप्र्योगेण ब्रह्मलोके महीयते ॥ ३३६.१५ ॥  
  
उदात्तश्चानुदात्तश्च स्वरितश्च स्वरास्त्रयः ।  
ह्रस्वो दीर्घः प्लुत इति कालतो नियमावधि ॥ ३३६.१६ ॥  
  
कण्ठ्या वहाविचुयशास्तालव्या ओष्ठजा वुपु ।  
स्युर्मूर्द्धन्या ऋहुरसाः दन्त्याः लृ ओलसाः स्मृताः ॥ ३३६.१७ ॥  
  
जिह्वामूले तु ह्वः प्रोक्तो दन्त्योष्ठो वः स्मृतो बुधैः ।  
एदैतौ कण्ठतालव्यौ ओ औ कण्ठ्यौष्ठजौ स्मृतौ ॥ ३३६.१८ ॥  
  
अद्‌र्धमात्रा तु कण्ठस्य एकारैकारयोर्भवेत् ।  
अयोगवाहा विज्ञेया आश्रयस्थानभागिनः ॥ ३३६.१९ ॥  
  
अचोऽस्पृष्टापणस्त्वीषन्नोमाः स्पृष्टा हलः स्मृताः ।  
शेषाः स्पृष्टा हलः प्रोक्ता निबोधात्र प्रधानतः ॥ ३३६.२० ॥  
  
अमोऽनुनासिकानक्रौ नादिमौ हसपः स्मृता ।  
ईषन्नादोपणयशः स्वासिनश्च थकादयः ॥  
ईषच्छासं स्वरं विद्याद्दीर्घमेतत् प्रचक्षते ॥ ३३६.२२ ॥  
  
इत्यादिमहापुराणे आग्नेये शिक्षानिरूपणं नाम षट्‌त्रिंशदधिकत्रिशततमोऽध्यायः ॥