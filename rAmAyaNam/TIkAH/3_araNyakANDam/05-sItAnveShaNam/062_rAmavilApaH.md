+++
title = "०६२ रामविलापः"
title_english = "062 Rama laments for Seetha contd"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-062-Rama_Vilapaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/062_rAmavilApaH.md">
<details><summary><h3>IITK ...{Loading}...</h3></summary>

Rama's lamentation.



#### श्लोकः
##### मूलम्
सीतामपश्यन्धर्मात्मा शोकोपहतचेतनः।  
विललाप महाबाहू रामः कमललोचनः॥3.62.1॥

##### शब्दार्थः
धर्मात्मा righteous Rama, महाबाहुः longarmed, कमललोचनः lotuseyed, रामः Rama, सीताम् Sita, अपश्यन् not able to see, शोकोपहतचेतनः senses overwhelmed by grief, विललाप wept.

##### आङ्ग्लानुवादः
The righteous, the longarmed,lotuseyed Rama, unable to see Sita wept with his senses overwhilmed by grief.



#### श्लोकः
##### मूलम्
पश्यन्निव च तां सीतामपश्यन्मदनार्दितः।  
उवाच राघवो वाक्यं विलापाश्रयदुर्वचम्॥3.62.2॥

##### शब्दार्थः
मदनार्दितः under the spell of Cupid, राघवः Rama, ताम् her, सीताम् Sita, अपश्यन् while not seeing, पश्यन्निव as if he was seeing, विलापाश्रयदुर्वचम्  words which cannot be uttered  in grief, वाक्यम् words, उवाच said.

##### आङ्ग्लानुवादः
Under the spell of Cupid, Rama uttered such words in grief which are otherwise unutterable. As if he was seeing Sita (before him) which was not a fact.



#### श्लोकः
##### मूलम्
त्वमशोकस्य शाखाभिः पुष्पप्रियतया प्रिये।  
आवृणोषि शरीरं ते मम शोकविवर्धिनी॥3.62.3॥

##### शब्दार्थः
प्रिये O my beloved, त्वम् you, पुष्पप्रियतया due to your love for flowers, मम my, शोकविवर्धिनी augmenting sorrow, अशोकस्य Ashoka's, शाखाभिः by branches, ते your, शरीरम् body, आवृणोषि  you are covering.

##### आङ्ग्लानुवादः
O my beloved  as you love flowers you are hiding your body behind the branches of  
the Ashoke tree that enhances my sorrow (paradoxically).



#### श्लोकः
##### मूलम्
कदलीस्कन्धसदृशौ कदल्या संवृतावुभौ।  
ऊरू पश्यामि ते देवि नासि शक्ता निगूहितुम्॥3.62.4॥

##### शब्दार्थः
देवि O Devi, कदलीस्कन्धसदृशौ appearing like banana trunk, कदल्या with banana plant, संवृतौ are covered, ते ऊरू both your thighs, पश्यामि I see, निगूहितुम् to hide, शक्ता possible, नासि not.

##### आङ्ग्लानुवादः
O Devi I can see both your thighs which resemble banana trunk hidden behind a banana plant. It is not possible for you to hide them from me.



#### श्लोकः
##### मूलम्
कर्णिकारवनं भद्रे हसन्ती देवि सेवसे।  
अलं ते परिहासेन मम बाधावहेन वै॥3.62.5॥

##### शब्दार्थः
देवि O lady, भद्रे O gentle one, हसन्ती  laughing, कर्णिकारवनम्  Karnikara garden, सेवसे wandering, मम myself, बाधावहेन causing pain, ते परिहासेन by your fun, अलम् enough of it.

##### आङ्ग्लानुवादः
O gentle one  you are wandering in the karnikara garden, laughing and making fun. Enough of this , that causes my pain.



#### श्लोकः
##### मूलम्
परिहासेन किं सीते परिश्रान्तस्य मे प्रिये।  
अयं स परिहासोऽपि साधु देवि न रोचते॥3.62.6॥

##### शब्दार्थः
प्रिये O beloved, सीते Sita, परिश्रान्तस्य when I am exhausted, मे my, परिहासेन by joking, किम् why, अयम् this, सः that, परिहासोऽपि fun also, साधु well, न रोचते not liked.

##### आङ्ग्लानुवादः
O my dear Sita, why are you joking when I am exhausted? Such fun cannot be relished  now.



#### श्लोकः
##### मूलम्
विशेषेणाश्रमस्थाने हासोऽयं न प्रशस्यते।  
अवगच्छामि ते शीलं परिहासप्रियं प्रिये॥3.62.7॥  
आगच्छ त्वं विशालाक्षि शून्योऽयमुटजस्तव।

##### शब्दार्थः
विशेषेण especially, आश्रमस्थाने in a place like hermitage, अयम् this, हासः jest, न प्रशस्यते not appreciated, प्रिये O dear, ते you, परिहासप्रियम् lover of fun, शीलम् nature, अवगच्छामि I am aware, विशालाक्षि largeeyed lady, त्वम् you, आगच्छ come here, तव yours, अयम् this, उटजः cottage, शून्यः empty.

##### आङ्ग्लानुवादः
O darling  joking specially in a hermitage  is not appreciated. I know your nature.You love fun. O largeeyed Sita, come here. This cottage of yours is empty.



#### श्लोकः
##### मूलम्
सुव्यक्तं राक्षसैस्सीता भक्षिता वा हृतापि वा॥3.62.8॥  
न हि सा विलपन्तं मामुपसम्प्रैति लक्ष्मण।

##### शब्दार्थः
लक्ष्मण Lakshmana, सीता Sita, सुव्यक्तम् surely, राक्षसैः by demons, भक्षिता वा devoured or, हृतापि वा or abducted, सा that, विलपन्तम् while I cry like this, माम् me, न उपसम्प्रैति हि not coming to me.

##### आङ्ग्लानुवादः
O Lakshmana surely Sita is either devoured by demons or abducted. When I am weeping like this she is not coming to me.



#### श्लोकः
##### मूलम्
एतानि मृगयूथानि साश्रुनेत्राणि लक्ष्मण॥3.62.9॥  
शंसन्तीव हि वैदेहीं भक्षितां रजनीचरैः।

##### शब्दार्थः
लक्ष्मण O Lakshmana, साश्रुनेत्राणि eyes filled with tears, एतानि these, मृगयूथानि herds of deer, वैदेहीम् Vaidehi, रजनीचरैः night walkers, भक्षिताम् eaten away, शंसन्ति इव as if they are telling me.

##### आङ्ग्लानुवादः
O Lakshmana, these herds of deer with their eyes filled with tears are as if telling me that she is eaten away by the demons.



#### श्लोकः
##### मूलम्
हा ममार्ये क्व यातासि हा साध्वि वरवर्णिनि॥3.62.10॥  
हा सकामा त्वया देवी कैकेयी सा भविष्यति।

##### शब्दार्थः
हा Alas, मम my, आर्ये noble lady, क्व where, याता असि have you gone?, हा साध्वि Ha chaste lady, वरवर्णिनि a woman of excellent complexion, हा Ha, त्वया by you, देवी the queen, सा that, कैकेयी Kaikeyi, अद्य now, सकामा desire fulfilled, भविष्यति will become.

##### आङ्ग्लानुवादः
Alas, my noble lady, where have you gone? O chaste lady of excellent complexion, that queen Kaikeyi's desire will be fulfilled now.



#### श्लोकः
##### मूलम्
सीतया सह निर्यातो विना सीतामुपागतः॥3.62.11॥  
कथं नाम प्रवेक्ष्यामि शून्यमन्तःपुरं पुनः।

##### शब्दार्थः
सीतया सह along with Sita, निर्यातः came out, विना सीताम् without Sita, उपागतः coming back, शून्यम् empty, अन्तःपुरम्  linner apartment (of queens), पुनः again, कथं नाम how can I, प्रवेक्ष्यामि enter?

##### आङ्ग्लानुवादः
I left home with Sita. How can I reenter the inner apartment without her ?



#### श्लोकः
##### मूलम्
निर्वीर्य इति लोको मां निर्दयश्चेति वक्ष्यति॥3.62.12॥  
कातरत्वं प्रकाशं हि सीतापनयनेन मे।

##### शब्दार्थः
लोकः the world, माम् me, निर्वीर्यः without valour, इति so also, निर्दयश्चेति a man who lack compassion, वक्ष्यति will say, सीतापनयनेन by Sita's abduction, मे my, कातरत्वम् timid nature, प्रकाशं हि will manifest.

##### आङ्ग्लानुवादः
By Sita's abduction it will be  clear to the world that I lack manliness and compassion. My cowardly nature will clearly manifest.



#### श्लोकः
##### मूलम्
निवृत्तवनवासश्च जनकं मिथिलाधिपम्॥3.62.13॥  
कुशलं परिपृच्छन्तं कथं शक्ष्ये निरीक्षितुम्।

##### शब्दार्थः
निवृत्तवनवासश्च after completing the period of exile, कुशलम् welfare, परिपृच्छन्तम् as he enquires, मिथिलाधिपम् to lord of Mithila, जनकम् Janaka, निरीक्षितुम् to face, कथम् how do I, शक्ष्ये will be able.

##### आङ्ग्लानुवादः
After completing the period of my exile when Janaka , king of Mithila, enquires of her welfare how can I face him?



#### श्लोकः
##### मूलम्
विदेहराजो नूनं मां दृष्ट्वा विरहितं तया॥3.62.14॥  
सुतास्नेहेन सन्तप्तो मोहस्य वशमेष्यति।

##### शब्दार्थः
विदेहराजः king of Videha, तया विरहितम् without her, माम् me, दृष्ट्वा seeing, सुतास्नेहेन out of love for his daughter, सन्तप्तः distressed, मोहस्य delusion's, वशम् grip, एष्यति he will be, नूनम् surely.

##### आङ्ग्लानुवादः
If the king of Videha sees me without her, he will surely be distressed and will fall into a swoon for the love of his daughter.



#### श्लोकः
##### मूलम्
अथवा न गमिष्यामि पुरीं भरतपालिताम्॥3.62.15॥  
स्वर्गोऽपि सीतया हीनश्शून्य एव मतो मम।

##### शब्दार्थः
अथवा or else, भरतपालिताम् ruled by Bharata, पुरीम् city, न गमिष्यामि not go, सीतया by Sita,मम for me, हीनः empty, स्वर्गोऽपि even heaven, शून्य empty, एव too, मतः to me.

##### आङ्ग्लानुवादः
Or else, I will not go to the city ruled by Bharata. Without Sita even heaven will be empty for me.



#### श्लोकः
##### मूलम्
मामिहोत्सृज्य हि वने गच्छायोध्यां पुरीं शुभाम्॥3.62.16॥  
न त्वहं तां विना सीतां जीवेयं हि कथञ्चन।

##### शब्दार्थः
माम् to me, इह here, वने in the woods, उत्सृज्य deserting, शुभाम् auspicious, अयोध्यां पुरीम् to the city of Ayodhya, गच्छ you may go, अहं तु I also , तां सीतां विना without Sita, कथञ्चन  
indeed, न जीवेयं हि will not live.

##### आङ्ग्लानुवादः
Go to the auspicious city of Ayodhya, leaving me here in the woods. I can never live without Sita.



#### श्लोकः
##### मूलम्
गाढमाश्लिष्य भरतो वाच्यो मद्वचनात्त्वया॥3.62.17॥  
अनुज्ञातोऽसि रामेण पालयेति वसुन्धराम्।

##### शब्दार्थः
भरतः Bharata, गाढम् tightly, आश्लिष्य embracing, मद्वचनात् by my words, त्वया by you, वाच्यः  should be told, वसुन्धराम् earth, पालयेति may rule, रामेण by Rama's, अनुज्ञातः ordered, असि you are.

##### आङ्ग्लानुवादः
While embracing Bharata tightly, repeat my words, 'You are permitted by Rama to rule the earth.'



#### श्लोकः
##### मूलम्
अम्बा च मम कैकेयी सुमित्रा च त्वया विभो॥3.62.18॥  
कौसल्या च यथान्यायमभिवाद्या ममाऽज्ञया।  
रक्षणीया प्रयत्नेन भवता सूक्तकारिणा॥3.62.19॥

##### शब्दार्थः
विभो O Lord, मम my, अम्बा mother, कैकेयी Kaikeyi, सुमित्रा च and Sumitra, कौसल्या च Kausalya also, त्वया by you, मम my, आज्ञया by orders, यथान्यायम् duly, अभिवाद्याः offer obeisance, (सु)उक्तकारिणा who does as instructed, भवता by you, प्रयत्नेन by effort, रक्षणीयाः should be protected.

##### आङ्ग्लानुवादः
My mother Kaikeyi, Sumitra and Kausalya  should also be offered due obeisance. You should protect them with great effort, carrying out my instructions.



#### श्लोकः
##### मूलम्
सीतायाश्च विनाशोऽयं मम चामित्रकर्शन।  
विस्तरेण जनन्या मे विनिवेद्यस्त्वया भवेत्॥3.62.20॥

##### शब्दार्थः
अमित्रकर्शन  subduer of enemy, सीतायाश्च Sita's, मम च and of me, अयम् this, विनाशः loss,  
त्वया by you, मे my, जनन्याः mother, विस्तरेण in detail, विनिवेद्यः make her know, भवेत् you will.

##### आङ्ग्लानुवादः
O Lakshmana, subduer of the enemy this loss of Sita and me should be explained in detail to my mother.



#### श्लोकः
##### मूलम्
इति विलपति राघवे सुदीने वनमुपगम्य तया विना सुकेश्या।  
भयविकलमुखस्तु लक्ष्मणोऽपि व्यथितमना भृशमातुरो बभूव॥3.62.21॥

##### शब्दार्थः
सुदीने very piteous, राघवे when Rama, वनम् woods, उपगम्य after reaching, सुकेश्या by that lady of beautiful hair, तया विना without her, इति thus, विलपति was wailing, लक्ष्मणोऽपि and Lakshmana too, भयविकलमुखः face perturbed by fear, व्यथितमनाः distressed mentally, भृशम् exceedingly, आतुरः agitated, बभूव became.

##### आङ्ग्लानुवादः
When Rama, devoid of  Sita, the lady with beautiful hair, wailed piteously after reaching the forest, Lakshmana too, his face pale out of fear and mind dejected, felt extremely agitated.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे द्विषष्टितमस्सर्गः॥  
Thus ends the sixtysecond sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/062_rAmavilApaH.md">
<details><summary><h3>भूषणम् ...{Loading}...</h3></summary>



सीतामपश्यन् धर्त्मात्मा कामोपहतचेतनः ।  

विललाप महाबाहू रामः कमललोचनः  ॥  ३।६२।१  ॥   

अथ रामस्य "दृङ्मनः सङ्गसङ्कल्पा जागरः कृशाता ऽरतिः ।
ह्रीत्यागोन्मादमूर्च्छान्ता इत्यनङ्गदशा दश  ॥ " इत्युक्तावस्थास्वरतिं नाम
षष्ठीमवस्थां प्रदर्शयति द्विषष्टितमे सीतामित्यादि। धर्मात्मा कामोपहतचेतन
इत्याभ्यां धर्माविरुद्धकामस्यानिन्द्यत्वमुक्तम्।
महाबाहुरित्यूर्ध्वबाहुत्वमुच्यते। कमललोचन इत्यनेन
समधुपद्मसाम्यादश्रुकालुष्यमुच्यते। कामेन सीताविप्रलम्भजनितव्यामोहेन
उपहता अप्रकृतिस्था चेतना चैतन्यं यस्य स तथा  ॥  ३।६२।१  ॥   

  

पश्यन्निव स तां सीतामपश्यन्मदनार्दितः ।  

उवाच राघवो वाक्यं विलापाश्रयदुर्वचम्  ॥  ३।६२।२  ॥   

पश्यन्निवेति । पुरोवर्तित्वाभावेन सीतामपश्यन्नपि मदनार्दितो मदनपरवशः तां
पश्यन्निव सम्बोध्योवाच । तद्वाक्यं विलापाश्रयत्वेन दुर्वचं
गद्गदकण्ठत्वादिति भावः । यद्वा विलापसम्बन्धादस्माभिर्वक्तुमशक्यम्
अनुवदितुमशक्यमित्यर्थः  ॥  ३।६२।२  ॥   

  

त्वमशोकस्य शाखाभिः पुष्पप्रियतया प्रिये ।  

आवृणोषि शरीरं ते मम शोकविवर्धनी  ॥  ३।६२।३  ॥   

पश्यन्निवेत्युक्तमुपपादयति, सार्द्धैस्त्वमित्यादिपञ्चभिः । त्वम् अशोकस्य
शाखाभिः पुष्पिततया स्वर्णसदृशीभिः स्वयं पुष्पप्रियतया स्वशरीरं मम
शोकविवर्धनी सती आवृणोषि किं तेनावरणेन मया दृष्टत्वादिति भावः  ॥  ३।६२।३
 ॥   

  

कदलीकाण्डसदृशौ कदल्या संवृतावुभौ ।  

ऊरू पश्यामि ते देवि नासि शक्ता निगूहितुम्  ॥  ३।६२।४  ॥   

कदलीकाण्डसदृशौ कदलीदण्डतुल्यत्वेन कदल्या संवृतावपि ते ऊरू पश्यामि तेन तौ
निगूहितुम् आच्छादितुं न शक्तासि, दृष्टस्याच्छादनासम्भवादिति भावः  ॥ 
३।६२।४  ॥   

  

कर्णिकारवनं भद्रे हसन्ती देवि सेवसे ।  

अलं ते परिहासेन मम बाधावहेन वै  ॥  ३।६२।५  ॥   

हसन्ती हासार्थं कर्णिकारवनं सेवसे  ॥  ३।६२।५  ॥   

  

परिहासेन किं सीते परिश्रान्तस्य मे प्रिये ।  

अयं स परिहासो ऽपि साधु देवि न रोचते  ॥  ३।६२।६  ॥   

हे सीते परिहासेन किं किंप्रयोजनम्? हि यस्मात् परिश्रान्तस्य मे मह्यं सः
पूर्वं प्रियः अयं परिहासः साधु सम्यक् न रोचते  ॥  ३।६२।६  ॥   

  

विशेषेणाश्रमस्थाने हासो ऽयं न प्रशस्यते ।  

अवगच्छामि ते शीलं परिहासप्रियं प्रिये ।  

आगच्छ त्वं विशालाक्षि शून्यो ऽयमुटजस्तव  ॥  ३।६२।७  ॥   

विशेषेणेति । शीलं स्वभावः । परिहासेन प्रीणातीति परिहासप्रियम् ।
"इगुपधज्ञाप्रीकिरः कः" इति कः । आगच्छेत्यर्द्धमेकं वाक्यम्  ॥  ३।६२।७
 ॥   

  

सुव्यक्तं राक्षसैः सीता भक्षिता वा हृतापि वा ।  

नहि सा विलपन्तं मामुपसम्प्रैति लक्ष्मण  ॥  ३।६२।८  ॥   

सुव्यक्तमिति । हिर्हेतौ । उपसम्प्रैति उपेक्षत इत्यर्थः  ॥  ३।६२।८  ॥   

  

एतानि मृगयूथानि साश्रुनेत्राणि लक्ष्मण ।  

शंसन्तीव हि वैदेहीं भक्षितां रजनीचरैः  ॥  ३।६२।९  ॥   

एतानीति । शंसनप्रकारः साश्रुनेत्राणीति  ॥  ३।६२।९  ॥   

  

हा ममार्ये क्व यातासि हा साध्वि वरवर्णिनि ।  

हा सकामा त्वया देवी कैकेयी सा भविष्यति  ॥  ३।६२।१०  ॥   

मम मदीये । आर्ये पूज्ये । लोकैरिति शेषः । सकामा
स्वाभीष्टास्मन्मरणसिद्धेरिति भावः  ॥  ३।६२।१०  ॥   

  

सीतया सह निर्यातो विना सीतामुपागतः ।  

कथं नाम प्रवेक्ष्यामि शून्यमन्तःपुरं पुनः  ॥  ३।६२।११  ॥   

सीतां विना ऽ ऽगतत्वाच्छून्यम्  ॥  ३।६२।११  ॥   

  

निर्वीर्य इति लोको मां निर्दयश्चेति वक्ष्यति ।  

कातरत्वं प्रकाशं हि सीतापनयनेन मे  ॥  ३।६२।१२  ॥   

कातरत्वम् अधीरत्वम् । जीवितधारणाशक्तेरिति भावः  ॥  ३।६२।१२  ॥   

  

निवृत्तवनवासश्च जनकं मिथिलाधिपम् ।  

कुशलं परिपृच्छन्तं कथं शक्ष्ये निरीक्षितुम्  ॥  ३।६२।१३  ॥   

निवृत्तवनवासः समाप्तवनवासः । "समाप्तौ वृत्त इत्यदः" इति शब्दार्णवे ।
निरीक्षितुं प्रतिवक्तुं सुतरामिति भावः  ॥  ३।६२।१३  ॥   

  

विदेहराजो नूनं मां दृष्ट्वा विरहितं तया ।  

सुतास्नेहेन सन्तप्तो मोहस्य वशमेष्यति  ॥  ३।६२।१४  ॥   

तया सीतया  ॥  ३।६२।१४  ॥   

  

अथवा न गमिष्यामि पुरीं भरतपालिताम् ।  

स्वर्गो ऽपि सीतया हीनः शून्य एव मतो मम  ॥  ३।६२।१५  ॥   

भरतपालितां सुसमृद्धामपीत्यर्थः  ॥  ३।६२।१५  ॥   

  

मामिहोत्सृज्य हि वने गच्छायोध्यां पुरीं शुभाम् ।  

न त्वहं तां विना सीतां जीवेयं हि कथञ्चन  ॥  ३।६२।१६  ॥   

कथञ्चन त्वत्कृताश्वासनेनापीत्यर्थः  ॥  ३।६२।१६  ॥   

  

गाढमाश्लिष्य भरतो वाच्यो मद्वचनात्त्वया ।  

अनुज्ञातो ऽसि रामेण पालयेति वसुन्धराम्  ॥  ३।६२।१७  ॥   

पालयेति वाच्य इत्यन्वयः  ॥  ३।६२।१७  ॥   

  

अम्बा च मम कैकेयी सुमित्रा च त्वया विभो ।  

कौसल्या च यथान्यायमभिवाद्या ममाज्ञया  ॥  ३।६२।१८  ॥   

अम्बेति । प्रथमोक्तिः शोकजाग्रहात्  ॥  ३।६२।१८  ॥   

  

रक्षणीया प्रयत्नेन भवता सोक्तकारिणा  ॥  ३।६२।१९  ॥   

रक्षणीयेत्यर्धम् । सा कौसल्या  ॥  ३।६२।१९  ॥   

  

सीतायाश्च विनाशो ऽयं मम चामित्रकर्शन ।  

विस्तरेण जनन्या मे विनिवेद्यस्त्वया भवेत्  ॥  ३।६२।२०  ॥   

सीतायाश्चेति । मम विनाशः भवतीति शेषः  ॥  ३।६२।२०  ॥   

  

इति विलपति राघवे सुदीने वनमुपगम्य तया विना सुकेश्या ।  

भयविकलमुखस्तु लक्ष्मणो ऽपि व्यथितमना भृशमातुरो बभूव  ॥  ३।६२।२१  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
द्विषष्टितमः सर्गः  ॥  ६२  ॥   

इतीति । तया विनाकृतं वनमुपगम्येत्यर्थः । सुकेश्येति विलापहेतुः । भयेन
विकलमुखः विवर्णमुखः । आतुरः तप्तशरीरः  ॥  ३।६२।२१  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने द्विषष्टितमः सर्गः  ॥  ६२  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/062_rAmavilApaH.md">
<details><summary><h3>शिरोमणी ...{Loading}...</h3></summary>



रामविलापमेवाह यावत्सर्गम्--सीतामित्यादिभिः । सीतामपश्यन् अत एव
शोकोपहतचेतनो रामः विललाप  ॥  ३।६२।१  ॥   

  

पश्यन्निति । तां सीतां मन्मथार्दितः स्वप्रेर्यशिवद्वारा मन्मथार्दको
राघवः सीतामपश्यन्नपि पश्यन्निव विलापाश्रयेण विलापाश्रयणेन हेतुना दुर्वचं
वक्तुमशक्यं वाक्यमुवाच  ॥  ३।६२।२  ॥   

  

तद्वचनाकारमाह--त्वमित्यादिभिः । हे प्रिये पुष्पप्रियतया हेतुना मम
शोकविवर्धनी त्वम् अशोकस्य शाखाभिः ते स्वस्य शरीरम् आवृणोषि  ॥  ३।६२।३
 ॥   

  

कदलीति । कदलीकाण्डसदृशौ अत एव कदल्यां संवृतौ उभौ ते तव ऊरू अहं पश्यामि
अतः गूहितुम् आच्छादितुं त्वं न शक्तासि  ॥  ३।६२।४  ॥   

  

कर्णिकारेति । हे देवि हसन्ती त्वं कर्णिकारवनं सेवसे तत्रैव परिहासाय
निगूढा ऽसीत्यर्थः । मम बाधावहेन मद्विघातकेन ते परिहासेनालं न
कर्तव्यमित्यर्थः  ॥  ३।६२।५  ॥   

  

विशेषेणेति । हे प्रिये यद्यपि परिहासप्रियं ते शीलं स्वभावम् अवगच्छामि
जानामि तथापि आश्रमस्थाने विशेषश्रमस्थित्यर्थं विशेषेणायं ते परिहासः न
प्रशस्यते । यद्यपीत्यध्याहृतम्  ॥  ३।६२।६  ॥   

  

आगच्छेति । हे विशालाक्षि तवायमुटजः पर्णशाला शून्यः अतस्त्वमागच्छ । अर्धं
पृथक् । लक्ष्मणं संबोध्याह--सुव्यक्तमिति । हे लक्ष्मण सा सीतां विलपन्तं
मां यतो न उपसंप्रैति आगच्छति अतः राक्षसैः अभक्षितापि सीता अपहृता एव
व्यक्तं स्फुटमेतत् । एको वाशब्द एवार्थे । अर्धद्वयमेकान्वयि  ॥  ३।६२।७
 ॥   

  

एतानीति । हे लक्ष्मण रजनीचरैः भक्षितां मे देवीं साश्रुनेत्राणि एतानि
मृगयूथानि शंसन्तीव  ॥  ३।६२।८  ॥   

  

हेति । मम संबन्धिनि आर्ये त्वं क्व यातासि हा कष्टमेतत् मे देवी माता अद्य
सकामा तदीप्सितराक्षसवधस्य सन्निहितत्वात् प्राप्तमनोरथा भविष्यति  ॥ 
३।६२।९  ॥   

  

सीतयेति । सीतया सह निर्यातः इहागतः विना सीतां सीतारहितत्वमुपागतः
प्राप्तो ऽहं शून्यं ममान्तःपुरं कथं प्रवेक्ष्यामि किंच सीतां विना
ममान्तःपरुमुपागतः प्राप्तो ऽहं कथं प्रवेक्ष्यामि  ॥  ३।६२।१०  ॥   

  

निर्वीर्य इति । सीतापनयनेन सीतायाः हरणेन लोकः मां निर्वीर्य इति
निर्दयश्चेति वक्ष्यति, प्रकाशं स्फुटं मे कातरत्वं च वक्ष्यति  ॥  ३।६२।११
 ॥   

  

निवृत्तेति । निवृत्तवनवासो ऽहं कुशलं परिपृच्छन्तं जनकं निरीक्षितुं कथं
शक्ष्ये  ॥  ३।६२।१२  ॥   

  

विदेहेति । विदेहरातो जनकः तया सीतया विरहितं मां दृष्ट्वा
सुताविनाशसंतप्तः कन्यादर्शनाभावहेतुकतापं प्राप्तः सन्मोहस्य वैचित्यस्य
वशमधीनत्वमेष्यति  ॥  ३।६२।१३  ॥   

  

अथवेति । अथवा भरतपालितां पुरीम् अहं न गमिष्यामि,
एतेनानुमितान्यपरिहासवचनभीरुत्वं सूचितम् । ननु स्वपुरत्यागः कथं
भविष्यतीत्यत आह--स्वर्गः अप्रकटसाकेतो ऽपि तया सीतया हीनश्चेत् शून्यः
सर्वसंपत्तिरहितः मम मतः  ॥  ३।६२।१४  ॥   

  

मामिति । हि उक्तहेतोः वने माम् उत्सृज्य अयोध्यां पुरीं गच्छ अहं तु सीतां
विना कथंचन न जीवेयम्  ॥  ३।६२।१५  ॥   

  

गाढमिति । रामेणानुज्ञातस्त्वं वसुंधरां पालय इति वचः गाढमाश्लिष्य
मद्वचनाद्भरतस्त्वया वाच्यः  ॥  ३।६२।१६  ॥   

  

अम्बेति । अम्बादिः ममाज्ञया त्वया अभिवाद्या प्रणमनीया प्रयत्नेन भवता
रक्षणीया च  ॥  ३।६२।१७१८  ॥   

  

सीताया इति । सीतायाः मम च विनाशः परस्परमदर्शनं मे जनन्याः अग्रे त्वया
विशेषेण निवेद्यः कथनीयो भवेत्  ॥  ३।६२।१९  ॥   

  

इतीति । सुकेश्या शोभनकेशवत्या तया सीतया विना वनमुपगम्य प्राप्य इत्यनेन
प्रकारेण राघवे विलपति सति भयविकलमुखः
वियोगसूचकरामवचनश्रवणजनितभयहेतुकवैकल्यविशिष्टमुखविशिष्टः अत एव व्यथितमनाः
लक्ष्मणो ऽपि भृशमत्यन्तमातुरो बभूव  ॥  ३।६२।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
द्विषष्टितमः सर्गः  ॥  ३।६२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/062_rAmavilApaH.md">
<details><summary><h3>तिलकम् ...{Loading}...</h3></summary>



एवं प्रियावियोगो दुःसह इति बोधयन्पुनः शोचतिसीतामिति । शोकोपहतचेतनः शोकेन
सीतावियोगजेनोपहतज्ञान इव  ॥  ३।६२।१  ॥   

  

अपश्यन्नपि भ्रमावस्थत्वात्पश्यन्निव विलापाश्रयत्वेन दुर्वचं
गद्गदकण्ठत्वात्  ॥  ३।६२।२  ॥   

  

ते स्वस्य सीतायाः  ॥  ३।६२।३  ॥   

  

ऽकदलीस्कन्ध--ऽइति पाठे ऽपि स्कन्धः काण्डम् । निगूहितं शक्ता नासि
आत्मानमिति शेषः  ॥  ३।६२।४  ॥   

  

ततो वनान्तरं गच्छतीति भ्रमन्नाह कर्णिकारेति  ॥  ३।६२।५,६  ॥   

  

पुनर्भ्रमनिवृत्त्याहसुव्यक्तमिति  ॥  ३।६२।७  ॥   

  

उपसंप्रैति । हासरसेनोपेक्षत इत्यर्थः  ॥  ३।६२।८  ॥   

  

भक्षितां शंसन्तीव । तत्र बीजम्साश्रुनेत्राणीति  ॥  ३।६२।९  ॥   

  

विना सीतामुपागत इति सकामा भविष्यति । त्वया भक्षितयेति शेषः  ॥  ३।६२।१०,११
 ॥   

  

कातरत्वमशूरत्वम् सीतापनयनेन सीतानाशेन  ॥  ३।६२।१२  ॥   

  

तया सीतया विरहितं हीनम्  ॥  ३।६२।१३  ॥   

  

ऽतात एव कृतार्थः स तत्रैव वसतादितिऽ इत्यर्धमधिकं कतकपाठे । तातो दशरथ एव
कृतार्थः वसतादिति लोट् व्यत्ययेन । यतस्तत्रैव स्वर्गे एव वसति न तु
जीवन्ती कौसल्येत्यर्थः । पक्षान्तरमादत्ते--अथवेति  ॥  ३।६२।१४१९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे द्विषष्टितमः सर्गः  ॥  ३।६२। ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/062_rAmavilApaH.md">
<details><summary><h3>द्राविडपाठः ...{Loading}...</h3></summary>


सीतामपश्यन् धर्त्मात्मा कामोपहतचेतनः।  
विललाप महाबाहू रामः कमललोचनः ॥ 3.62.1 ॥   
पश्यन्निव स तां सीतामपश्यन्मदनार्दितः।  
उवाच राघवो वाक्यं विलापाश्रयदुर्वचम् ॥ 3.62.2 ॥   
त्वमशोकस्य शाखाभिः पुष्पप्रियतया प्रिये।  
आवृणोषि शरीरं ते मम शोकविवर्धनी ॥ 3.62.3 ॥   
कदलीकाण्डसदृशौ कदल्या संवृतावुभौ।  
ऊरू पश्यामि ते देवि नासि शक्ता निगूहितुम् ॥ 3.62.4 ॥   
कर्णिकारवनं भद्रे हसन्ती देवि सेवसे।  
अलं ते परिहासेन मम बाधावहेन वै ॥ 3.62.5 ॥   
परिहासेन किं सीते परिश्रान्तस्य मे प्रिये।  
अयं स परिहासोऽपि साधु देवि न रोचते ॥ 3.62.6 ॥   
अवगच्छामि ते शीलं परिहासप्रियं प्रिये।  
आगच्छ त्वं विशालाक्षि शून्योऽयमुटजस्तव ॥ 3.62.7 ॥   
सुव्यक्तं राक्षसैः सीता भक्षिता वा हृतापि वा।  
नहि सा विलपन्तं मामुपसम्प्रैति लक्ष्मण ॥ 3.62.8 ॥   
एतानि मृगयूथानि साश्रुनेत्राणि लक्ष्मण।  
शंसन्तीव हि वैदेहीं भक्षितां रजनीचरैः ॥ 3.62.9 ॥   
हा ममार्ये क्व यातासि हा साध्वि वरवर्णिनि।  
हा सकामा त्वया देवी कैकेयी सा भविष्यति ॥ 3.62.10 ॥   
सीतया सह निर्यातो विना सीतामुपागतः।  
कथं नाम प्रवेक्ष्यामि शून्यमन्तःपुरं पुनः ॥ 3.62.11 ॥   
निर्वीर्य इति लोको मां निर्दयश्चेति वक्ष्यति।  
कातरत्वं प्रकाशं हि सीतापनयनेन मे ॥ 3.62.12 ॥   
निवृत्तवनवासश्च जनकं मिथिलाधिपम्।  
कुशलं परिपृच्छन्तं कथं शक्ष्ये निरीक्षितुम् ॥ 3.62.13 ॥   
विदेहराजो नूनं मां दृष्ट्वा विरहितं तया।  
सुतास्नेहेन सन्तप्तो मोहस्य वशमेष्यति ॥ 3.62.14 ॥   
अथवा न गमिष्यामि पुरीं भरतपालिताम्।  
स्वर्गोऽपि सीतया हीनः शून्य एव मतो मम ॥ 3.62.15 ॥   
मामिहोत्सृज्य हि वने गच्छायोध्यां पुरीं शुभाम्।  
न त्वहं तां विना सीतां जीवेयं हि कथञ्चन ॥ 3.62.16 ॥   
गाढमाश्लिष्य भरतो वाच्यो मद्वचनात्त्वया।  
अनुज्ञातोऽसि रामेण पालयेति वसुन्धराम् ॥ 3.62.17 ॥   
अम्बा च मम कैकेयी सुमित्रा च त्वया विभो।  
कौसल्या च यथान्यायमभिवाद्या ममाज्ञया ॥ 3.62.18 ॥   
रक्षणीया प्रयत्नेन भवता सोक्तकारिणा ॥ 3.62.19 ॥   
सीतायाश्च विनाशोऽयं मम चामित्रकर्शन।  
विस्तरेण जनन्या मे विनिवेद्यस्त्वया भवेत् ॥ 3.62.20 ॥   
इति विलपति राघवे सुदीने वनमुपगम्य तया विना सुकेश्या।  
भयविकलमुखस्तु लक्ष्मणोऽपि व्यथितमना भृशमातुरो बभूव ॥ 3.62.21 ॥   

</details>
</div>
