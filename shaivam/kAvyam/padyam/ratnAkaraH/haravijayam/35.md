+++
title = "३५"

+++

.

**हरविजयम्।**

***पञ्चत्रिंशः सर्गः।***

इत्याहितत्रिभुवनक्षयसंभ्रमार्ति  
दिक्चक्रवालगगनक्षितिगोचरेषु।  
उत्पातविप्लवशतेषु समुद्भवत्सु  
तस्मिन्क्षणे प्रलयशंसिषु दानवानाम् ॥ 35.1 ॥  
संरम्भगर्भगुरुनिः श्वसितानिलोत्थ-  
धूमच्छटाभिरसुराधिपमण्डलेषु।  
मेघावललीभिरभितः स्थगयत्सु लोक-  
संवर्तदुर्दिनमुखेष्विव दिग्विभागान् ॥ 35.2 ॥  
दष्टौष्ठपट्टविकटभ्रुकुटीविभङ्ग-  
मावेगनिर्धुतशिरः स्मरवैरिदूतम्।  
पश्यत्सु जिह्ममनलोल्बणदृष्टिपात-  
प्लुष्टप्रकीर्णकशिखं दितिजाधिपेषु ॥ 35.3 ॥  
अन्तः प्रकोपदहनोद्धतहेतिदाह-  
भीत्येव कण्ठविकचोत्पलमालिकासु।  
वक्षःस्थलीनिकषणोत्थकृशानुधूम्-  
व्याजात्पलायनपरायणतां गतेषु ॥ 35.4 ॥  
अद्यैव तेऽस्तु निधनं सदसीत्यशक्ल-  
क्लिष्टाक्षरं निगदतः क्रमयोगशून्यम्।  
संतर्जयत्सु तरलीकृततर्जनीक-  
मत्थं गणाधिपतिमाहवदुर्मदेषु ॥ 35.5 ॥  
संरम्भगाढवलिताङ्गुलिपल्लवाग्न-  
मुद्गूर्य मुष्टिमपरेषु रुषाभिहन्तुम्।  
उत्थाय दष्टविकटौष्ठमवध्यदूत-  
बुद्ध्या शनैरुपविशत्सु निजासनेषु ॥ 35.6 ॥  
अन्येषु धीरललितस्थिति कृत्यवस्तु-  
चिन्ताप्रवेशविवशीकृतशेमुषीकम्।  
संरम्भशून्यममरारिषु निस्तरङ्ग-  
भङ्गोर्मिमालिसदृशीं श्रियमाश्रितेषु ॥ 35.7 ॥  
प्रेमानुबन्धिपरमार्जनलग्नराज-  
लक्ष्मीदुकूलपटपल्लवविब्रमाभिः।  
विब्राजितेन नखदीधितिमञ्जरीभि-  
राक्रम्य पादफलकं चरणेन हैमम् ॥ 35.8 ॥  
चेतोहरस्मितविकासिकपोलभित्ति-  
भ्रुक्षेपलोलललिताङ्गुलिहस्तचेष्टम्।  
चन्द्रांशुगौररुचिकल्पबलतादुकूल-  
पर्यङ्कबन्धविकटोन्नतपीनवक्षाः ॥ 35.9 ॥  
दैत्याधिपो मुखरिताखिलदिङ्भुखेन  
वाक्येन दानवचमूपतिकर्णकुक्षीन्।  
आपूरयन्प्रलयमेघ इवाद्रिरन्ध्र-  
भागान्विशेषपरुषाक्षरमित्यवादीत् ॥ 35.10 ॥ (दशभिः कुलकम्)  
किं सांप्रतं तरलदूतवचःप्रपञ्चै-  
रेभिः किलाकुलितसत्त्वधियः स्थ दैत्याः।  
संभाव्यते शिखरिणां नहि मुग्धपत्त्रि-  
शब्दश्रुतिक्षुभितकेसरिकंदरत्वम् । 35.11 ॥  
एतेन दूतवचसापि विजृम्भमाण-  
संरम्भमेतदवलोक्य सुरारिचक्रम्।  
शङ्के कुलाचलकुलं कलविङ्कपोत-  
पर्यस्तपक्षपवनाहतिबद्धकम्पम् ॥ 35.12 ॥  
यद्बालभावसुलभं शशलक्ष्ममौलि-  
दूतोऽभ्यधादयमशङ्कितचित्तवृत्तिः।  
वक्तुं क्षमं पितृगृहे तदशेषमेव  
श्रोतास्ति यत्र रभसेन स मातृवर्गः ॥ 35.13 ॥  
त्रैलोक्यसारगुरुधाम सदः किलैत-  
न्नैव श्मशानमशिवात्म शिवाशवाढ्यम्।  
दैत्या इमे रिपुकुलाचलचक्रवाल-  
निष्पेषकल्पमरुतो न गणप्लवंगाः ॥ 35.14 ॥  
दैत्याधिराजविनिपातविभीषीकाभि-  
रभ्येत्य भाययसि दूत दितेः सुतान्यत्।  
तद्व्याहतं लघुघनाघनमुक्ततोय-  
धाराभिरेति न यतः शममौर्ववङ्निः ॥ 35.15 ॥  
निर्जित्य संयुगमुखे सुरराजचक्र-  
मप्यात्मसाज्जगदकारि यदैव दैत्यैः।  
क्वासौ तदा समभवत्कथयेन्दुमौलिः  
स्कन्दोऽथवा क्व नु गणाः क्व नु ते क्व नन्दी ॥ 35.16 ॥  
आश्वासयन्नसिलतावनतालवृन्त-  
वातैर्नृसिंहनखरक्षतविग्रहां ये।  
लक्ष्मीं पुनर्दितिजराजकुलस्य काल-  
दण्डप्रचण्डपरिपीवरबाहुदण्डाः ॥ 35.17 ॥  
किं तैर्न नन्दनंगतैर्दयिताजनस्य  
गीर्वाणपौरुषमिव स्वरुचा हसन्ती।  
आपानबन्धमुदितैरपनिद्ररत्न-  
पुष्पावतंसरचना क्रियतेऽसुरेन्द्रैः ॥ 35.18 ॥ (युगलकम्)  
किं वावलोकनकुतूहलिभिस्त्रिलोक्या-  
मारुद्य बाहुजितदेवविमानवीथईः।  
नाभ्राम्यतासुरभटैः समरात्तगन्ध-  
गन्धर्वकिंपुरुषगीतविनोद्यमानैः ॥ 35.19 ॥  
माणिक्यपुष्पभरमन्थरकल्पवल्ली-  
लीलागृहोदरगतैर्हरदूत दैत्यैः।  
किं नान्वभूयत विदग्धविलासदिग्ध-  
मुग्धारिवारवनितारतकेलिलीला ॥ 35.20 ॥  
किं वा न विभ्रमविभूषितदैत्यनारी-  
हस्तारविन्दपददुर्ललितो गृहान्तः।  
अध्यावसन्करविमृष्टकलङ्क एति  
याथार्थ्यमेव गृहचन्द्र इति स्म चन्द्रः ॥ 35.21 ॥  
किं वावरोघनवधूदयितत्वपक्ष-  
पातात्सुरैः सततसंनिहितीकृतार्काः  
स्वाधीनवल्लभतया प्रतिपन्नहारी-  
हासा व्यलोकिषत नो न गृहाम्बुजिन्यः ॥ 35.22 ॥  
पिङ्गस्फुरत्किरणकेसरशारिताशा-  
स्मेरस्य नो किमुपदीक्रियते सुरेन्द्रैः।  
उत्खातशेषफणभृत्फणचक्रवाल-  
माणिक्यपुष्परचिता मम मङ्गलस्रकग् ॥ 35.23 ॥  
विस्पष्टसंहृतनिरर्गलसप्तलोक-  
पूरप्रगल्भरसिता मृदुमञ्जुगर्जाः।  
किं मे न यामपटहत्वमवाप्नुवन्ति  
सौदामनीकनककोणभृतः क्षयाब्दाः ॥ 35.24 ॥  
प्रलियशैलतटकाननदेवताभि-  
रम्येत्य नो मृगमदागुरुकुङ्कुमेन।  
संपाद्यते किमवरोधवधूजनस्य  
दैत्याधिराजपुरि विभ्रममण्डनश्रीः ॥ 35.25 ॥  
दैत्याधिपैर्युधि जितस्य मृणालसूत्र-  
गर्भे स्थितिर्भयवशात्पुनरत्र मा भूत्।  
नोन्मूलिताः किममराधिपतेरितीव  
मद्दन्तिभिर्भवनकाननपङ्कजिन्यः ॥ 35.26 ॥  
किं वा विघट्टनविरुग्णसुपर्णकेतु-  
नाभीह्रदाम्बुजजरद्बिसदण्डखण्डैः।  
दैत्यैरपुष्यत मम व्यपहृत्य हम्ये-  
वापीषु न द्रुहिणधोरणहंसपङ्क्तिः ॥ 35.27 ॥  
विस्पष्टभङ्गलघुचापलतापरीतः  
स श्रीफलैकरसिको हरिराहवाग्रे।  
स्यैर्यं बिभर्ति कुत एव विशङ्कटेषु  
दैत्याधिराजकरवाललतागृहेषु ॥ 35.28 ॥  
चिन्ताभरानतमुखप्रतिबिम्बलग्न-  
लोलैककुण्डलसितेतररत्नखण्टडम्।  
तस्याचिरेण दयिता वहति स्तनं श्री-  
र्विश्रान्तषट्रणचक्रमिवारविन्दम् ॥ 35.29 ॥  
लक्ष्म्या भविष्यति रणे भयबद्धकम्प-  
लोलाङ्गुलिश्लथगृहीतकरालनालम्।  
विस्रंसि सान्द्रदलमण्डलपक्ष्मखण्ड-  
मुत्कर्णिकं कदपि विभ्रमपुण्डरीकम् ॥ 35.30 ॥  
प्रत्यग्रमेचकरुचिर्विकराललोल-  
कल्लोलपीवरकराहतपुष्करश्रीः।  
स्वच्छन्दमेव चकृषे सहसासु यचेन  
सीराङ्कुशेन करिणीव कलिन्दकन्या ॥ 35.31 ॥  
संख्ये जितस्य हलिनोऽपि मयैति तस्य  
नूनं त्रपभरविहस्ततयोत्तमाङ्गम्।  
अन्तर्निगूढमणिशारशिरः सहस्र-  
बारातिगौरववशादिव बन्धुरत्वम् ॥ 35.32 ॥ (युगलकम्)  
क्रीडापतत्त्रिरभसोत्थजिघृ-क्षयारा-  
त्क्षिप्तो मयापि विनतातनयस्य तस्य।  
पाशः प्रसादनविलग्नभुजंगभोग-  
लीलां पुरैति चरणाङ्गुलिकोटिलग्नः ॥ 35.33 ॥  
कोदण्डमण्डलकटुक्वणितं मदीय-  
मायोधने श्रुतवतो हृदयात्स्मरारेः।  
धैर्यं गमिष्यति निरुद्धशरीरभीरु-  
चित्तस्थभीतिपरिणामवशादिवोच्चैः ॥ 35.34 ॥  
कोदण्डमन्दरगिरिश्रवणान्तकृष्ट-  
मौर्वीकृताहिघटितोन्नतपृष्टभागः।  
यस्याच्युतोऽप्यभिददुष्णमरीचिबिम्ब-  
दुर्दर्शभासुरमुखस्त्रिपुरं पृषत्कः ॥ 35.35 ॥  
मुञ्चन्ति शात्रववधूनयनारविन्द-  
मालाः कराहतपयोधरमण्डलाग्रम्।  
अद्यापि दीपितपुरत्रयतायमान-  
धूमाभिघातघटनादिव यस्य बाष्पम् ॥ 35.36 ॥  
आलम्बितां करजकूटशिखाविददष्ट-  
तारागणां वपुषि वीक्ष्य मृगेन्द्रकृत्तिम्।  
यस्योज्झितः शुचिमरीचिचयश्चकास्ति  
भीत्येव लक्ष्महरिणेन किरीटचन्द्रः ॥ 35.37 ॥  
उर्ध्वेक्षणानलमनिन्धनमप्यवैमि  
धत्ते मया युधि हरः स विजीयमानः।  
रोषानुबन्धमलिनालिकपट्टपृष्ट-  
निष्ठ्यूतधूमशबलीकृतविस्फुलिङ्गम् ॥ 35.38 ॥ (चक्कलकम्)  
आकूणितेक्षणमुखस्य कृपाणयष्टि-  
रेषा रणेषु पतितेरसि चनद्रमौलेः।  
हारीकृतोरगफणामणिशाणकोण-  
काषक्रमेण मसृणीभवति क्षणान्नः ॥ 35.39 ॥  
पश्यस्यवश्यमचिरेण विखण्ड्यमान-  
दोर्दण्डदर्परभसस्य मया रणेषु।  
श्यामायमानमलिकेक्षणवह्निधूम-  
च्छायाविलङ्घितमिवाननमिन्दुमौलेः ॥ 35.40 ॥  
आपातजर्जरितजह्रुसुताजलौघ-  
निर्मृष्टलाञ्छनकलङ्क इवाच्छलेखः।  
इस्ते यशोङ्कुर इवैति पुरा हरस्य  
हेला जयेन मम सोऽपि किरीटचन्द्रः ॥ 35.41 ॥  
आयोधनेऽपि विजितस्य मया स्मरारे-  
रूर्ध्वेक्षणानलशिखाभिहतो ललाटे।  
पाणिः पुरैति घटनां नखकोटिरश्मि-  
संदेहितामलकिरीटशशाङ्कखण्डः ॥ 35.42 ॥  
पीनान्तरालपरिवर्तितमत्कृपाण-  
च्छायानुबन्धबहलच्छविकालकूटम्।  
कण्ठं बिभार्ति न चिरादिव संभ्रमार्त-  
शैलाधिराजतनयेक्षितमिन्दुमौलिः ॥ 35.43 ॥  
चक्रीकृतातनुधनुर्गुणगुञ्जितेन  
सङ्ग्राममूर्ध्नि मयि रुन्धति शैलकुञ्जान्।  
जिह्नेतु तस्य हृदयं तनुलग्नभीरु-  
चित्तार्धभागविदितच्युतधैर्यबन्धम् ॥ 35.44 ॥  
निर्धौतकज्जललवामपि बद्धघोर-  
मूर्छान्धकारगहनां रुदितेन गौरी।  
न्यस्ताञ्जनामिव विधास्यति पक्ष्मपङ्क्ति-  
रुद्वृत्ततारकमयूखशिखावलीभिः ॥ 35.45 ॥  
चिन्तागृहीतदयिताशिथिलोपगूढ-  
कण्ठस्य मन्युभरदुः स्तितचित्तवृत्तेः।  
शय्यान्तरे सरिदिवैष्यति भङ्गमाशु  
सा वर्तनी रसिकतानुगता स्मरारेः ॥ 35.46 ॥  
तारं शरासनगुणक्वणितं भयेन  
संस्तम्भितश्रवणतालमुदञ्चिताक्षाः।  
आकर्णयन्तु समरे मम जन्मसाम-  
घोषोदयातिरभसादिव दिग्गजेन्द्राः ॥ 35.47 ॥  
ग्रासीकृताखिलजगत्त्रितयोऽधुनैव  
सान्द्रान्धकारमलिनामसुराधिनाथाः।  
किं धूमवर्तिमिव तामपि कालरात्रि-  
मेकः पिबामि भवतामधुना पुरस्तात् ॥ 35.48 ॥  
निघ्रन्नखेटखटकामुखहस्तकृष्ट-  
मौर्विविनिर्गलविनिर्गतमार्गणौघैः।  
तां रेवतीमपि खटाखुमवैमि संख्य-  
मार्गेऽतिशुष्कमलिनच्छविदेहयष्टिम् ॥ 35.49 ॥  
आरोप्य किं पुनरपि भ्रममुप्णरश्मि-  
बिम्बं क्रमेण हरिहेतिजिगीषयैकः।  
टङ्काभिघातविनिकुट्टिततन्निशात-  
तेजश्ठटाभिरपरं घटयामि चक्रम् ॥ 35.50 ॥  
माणिक्यकन्दुकमिवोष्णमरीचिबिम्ब-  
मास्पोट्य पाणिकमलेन सलीलमेतत्।  
कुर्वे तदीयचशिखिगर्भमयूखताम्न-  
मारूढपाकमिव किं क्षितिपीठपृष्ठम् ॥ 35.51 ॥  
अभ्याहता निपतता करवालमेघ-  
धाराजलेन गुरुसंगरदुर्दिनेषु।  
मुञ्चन्तु तावदधुना चिरसंभृतं त-  
मूष्माणमुन्नतिजुषः प्रतिपक्षशैलाः ॥ 35.52 ॥  
मुक्ताशिलाशकलकोमलभासि बाल-  
भारेऽस्तु दुःखविधुरा चमरीव तावत्।  
उच्छ्रायि दैत्यपतिकीचकचक्रवाल-  
भग्नेऽधुना यशसि निर्जरवंशलक्ष्मीः ॥ 35.53 ॥  
गाम्भीर्यरेचितमनूर्जितकैटभारि-  
तापानुबन्धविसरत्वमभीक्ष्णमाप्तम्।  
तत्स्तोकमेव सुरसैन्यमवैमि ताव-  
दायोधनेऽत्र मरूमार्गजलायमानम् ॥ 35.54 ॥  
मन्ये निसर्गमहतां हृदयेषु पूर्व-  
मिच्छैव निष्प्रतिघतामनघां वहन्ती।  
पश्चादुपायघटना सकलेषु कृत्य-  
वस्तुष्वनन्यसदृशीमुपयाति सिद्धिम् ॥ 35.55 ॥  
विस्पष्टमुष्टिघटनागुणयोगभाज-  
स्तीक्षणीकृता भटजनेन कृपाणपट्टाः।  
कार्यप्रबन्धघटनावहितैः सुनीति-  
मार्गाश्च भीरुहृदयैर्ननु सप्रपञ्चाः ॥ 35.56 ॥  
यस्मिन्निसर्गमहता चरमः प्रकृष्ट-  
मारम्भमाद्यमतिशेत इह प्रत्नः।  
तं तारतम्यभरसंभृतिजृम्भमाण-  
संरम्भशून्यफलमाद्रियतेऽविदग्धः ॥ 35.57 ॥  
और्जित्यमुज्झितवतां बत वीतशङ्कं  
कार्यं करिष्यति च नीतिविषूचिका वः (चेत्)।  
वन्ध्यासुतः शशविषाणधनुर्विधाय  
मोक्ष्यत्यवश्यमचिरेण स नाकबाणान् ॥ 35.58 ॥  
विस्पष्टलुत्थ(ण्ठ) नकथां विजहीत नीति-  
कन्थाममन्थरपराक्रममार्गपन्थाः।  
तन्द्रालुभिर्न सुलभा ननु धैर्यशौर्य-  
शौटीर्यहार्यहृदया क्वचिदेव लक्ष्मीः ॥ 35.59 ॥   
नूनं मलीमसपयोधरमण्डलासु  
जातासु दिक्ष्विव विपक्षनितम्बिनीषु।  
संप्राप्यते मधुजितेव विटङ्करत्न-  
पर्यङ्कशेषघटितेन मयापि निद्रा ॥ 35.60 ॥  
कृपणविरुतिलग्ना रात्रिसोभाधरेऽस्मि-  
न्नभिपतति तमिस्रा धूसरे मत्कृपाणे।  
विरहाविधुरचेताः पार्श्वमुत्स्रक्ष्यति द्रा-  
क्तुहिनशिखरिकन्या चक्रवाकीव भर्तुः ॥ 35.61 ॥  
इत्याविर्भूतदर्पप्रसरमभिदधत्यन्धके बद्धमन्या-  
वालक्ष्यान्तर्विवक्षास्फुरदधरपुटश्चुक्षुभे काञ्चनाक्षः।  
रत्नप्रालम्बमालामलकिरणशिखानिर्झराम्भश्छटाभि-  
र्बिभ्रन्निर्वाष्यमाणातनुकुलिशशिखिप्लोषमुच्चैरिवोरः ॥ 35.62 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये अन्धकासुरव्याहारो नाम पञ्चत्रिंशः सर्गः ॥
