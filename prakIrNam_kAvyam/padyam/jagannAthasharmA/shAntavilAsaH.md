+++
title = "शान्तविलासः"
author = "जगन्नाथशर्मा"
domain = "साहित्यम्"
sub-domain = "पद्यम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3116"
source_url = "https://www.ebharatisampat.in/readbook3.php?bookid=MjU5NjgzMTkyNDIxOTky&pageno=MjI0MjQyNjk5NTk="

+++
[[शान्तविलासः	Source: [EB](https://www.ebharatisampat.in/readbook3.php?bookid=MjU5NjgzMTkyNDIxOTky&pageno=MjI0MjQyNjk5NTk=)]]

\[



       ***शान्तविलासः***



विशालविषयाटवीवलयलग्नदावानल-  
प्रमृत्वरशिखावलीविकलितं मदीयं मनः  
अमन्दमिलदिन्दिरे निखिलमाधुरीमन्दिरे  
मुकुन्दमुखचन्दिरे चिरमिदं चकोरायताम्‌ ॥1॥

अये जलधिनन्दिनीनयननीरजालम्बन-  
ज्वलज्ज्वलनजित्वरज्वरभरत्वराभङ्गुरम्‌ ।  
प्रभातजलजोन्नमद्गरिमगर्वसर्वंकषै-  
र्जगत्‌त्रितयरोचनैः शिशिरयाशु मां लोचनैः ॥2॥

स्मृतापि तरुणातपं करुणया हरन्ती नृणा-  
मभङ्गुरतनुत्विषां वलयिता शतैर्विद्युताम्‌ ।  
कलिन्दनगनन्दिनीतटसुरद्रुमालम्बिनी  
मदीयमतिचुम्बिनी भवतु कापि कादम्बिनी ॥3॥

कलिन्दगिरिनन्दिनीतटवनान्तरं भावयन्‌  
सदा पथि गतागतक्लमभरं हरन्‌ प्राणिनाम्‌ ।  
लतावलिशतावृतो मधुरया रुचा संभृतो  
ममाशु हरतु श्रमानतितरां तमालद्रुमः ॥4॥

वाचा निर्मलया सुधामधुरया यां नाथ शिक्षामदा-  
स्तां स्वप्नेऽपि न संस्मराम्यहमहंभावावृतो निस्त्रपः ।  
इत्यागः शतशालिनं पुनरपि स्वीयेषु मां बिभ्रत-  
स्त्वत्तो नास्ति दयानिधिर्यदुपते मत्तो न मत्तोऽपरः ॥5॥

पातालं व्रज याहि वा सुरपरीमारोह मेरोः शिरः  
पारावारपरम्परास्तर तथाप्याशा न शान्तास्तव ।  
आधिव्याधिजरापराहत यदि क्षेमं निजं वाञ्छसि  
श्रीकृष्णेति रसायनं रसय रे शून्यैः किमन्यैः श्रमैः ॥6॥

मृद्वीका रसिता सिता समशिता स्फीतं निपीतं पयः  
स्वर्यातेन सुधाप्यधायि कतिधा रम्भाधरः खण्डितः ।  
सत्यं ब्रूहि मदीय जीव भवता भूयो भवे भ्राम्यता  
कृष्णेत्यक्षरयोरयं मधुरिमोद्‌गारः क्वचिल्‌ लक्षितः ॥7॥

वज्रं पापमहीभृतां भवगदोद्रेकस्य सिद्धौषधं  
मिथ्याज्ञाननिशाविशालतमसस्तिग्मांशुबिम्बोदयः ।  
क्रूरक्लेशमहीरुहामुरुभरज्वालाजटालः शिखी  
द्वारं निर्वृतिसद्‌मनो विजयते कृष्णेति वर्णद्वयम्‌ ॥8॥

रे चेतः कथयामि ते हितमिदं वृन्दावने चारयन्‌  
वृन्दं कोऽपि गवां नवाम्बुदनिभो बन्धुर्न कार्यस्त्वया ।  
सौन्दर्यामृतमुद्गिरद्भिरभितः संमोह्य मन्दस्मितै-  
रेष त्वां तव वल्लभांश्च विषयानाशु क्षयं नेष्यति ॥9॥

अव्याख्येयां वितरति परां प्रीतिमन्तर्निमग्ना  
कण्ठे लग्ना हरति नितरां यान्तरध्वान्तजालम्‌ ।  
तां द्राक्षाद्यैरपि बहुमतां माधुरीमुद्गिरन्तीं  
कृष्णेत्याख्यां कथय रसने यद्यसि त्वं रसज्ञा ॥10॥

सन्त्येवास्मिन्‌ जगति बहवः पक्षिणो रम्यरूपा-  
स्तेषां मध्ये मम तु महती वासना चातकेषु ।  
यैरध्यक्षैरथ निजसखं नीरदं स्मारयद्भि-  
श्चित्तारूढं भवति किमपि ब्रह्म कृष्णाभिधानम्‌ ॥11॥

विष्वद्रीच्या भुवनमभितो भासते यस्य भासा  
सर्वेषामप्यहमिति विदां प्रत्ययालम्बनं यः ।  
तं पृच्छन्ति स्वहृदयतलावेनो विष्णुमन्या-  
नन्यायोऽयं शिव शिव नृणां केन वा वर्णनीयः ॥12॥

सेवायां यदि साभिलाषमसि रे लक्ष्मीपतिः सेव्यतां  
चिन्तायामसि सस्पृहं यदि तदा चक्रायुधश्चिन्त्यताम्‌ ।  
आलापं यदि काङ्क्षसि स्मररिपोर्गाथा तदालप्यतां  
स्वापं वाञ्छसि चेन्‌ निरर्गलसुखे चेतः सखे सुप्यताम्‌ ॥13॥

भवग्रीष्मप्रौढातपनिवहसंतप्तवपुषो  
बलादुन्मूल्य द्राङ्‌ निगडमविवेकव्यतिकरम्‌ ।  
विशृद्धेऽस्मिन्नात्मामृतसरसि नैराश्यशिशिरे  
विगाहन्ते दूरीकृतकलुषजालाः सुकृतिनः ॥14॥

बन्धोन्मुक्त्यै खलु मखमुखान्‌ कुर्वते कर्मपाशा-  
नन्तःशान्त्यै मुनिशतमतानल्पचिन्तां भजन्ते ।  
तीर्थे मज्ज्न्त्यशुभजलधेः पारमारोढुकामाः  
सर्वं प्रामादिकमिह भवभ्रान्तिभाजां नराणाम्‌ ॥15॥

प्रथमं चुम्बितचरणा जङ्घाजानूरुनाभिहृदयानि ।  
आलिङ्ग्यभावना मे खेलतु विष्णोर्मुखाब्जशोभायाम्‌ ॥16॥

तरणोपायमपश्यन्नपि मामक जीव ताम्यसि कुतस्त्वम्‌ ।  
चेतःसरणावस्यां किं नागन्ता कदापि नन्दसुतः ॥17॥

श्रीयो मे मा सन्तु क्षणमपि च माद्यद्गजघटा-  
मदभ्राम्यद्भृङ्गावलिमधुरझंकारसुभगाः ।  
निमग्नानां यासु द्रविणरसपर्याकुलदृशां  
सपर्यासौकर्यं हरिचरणयोरस्तमयते ॥18॥

किं निःशंकं शेषे शेषे वयसः समागतो मृत्युः ।  
अथवा सुखं शयीथ निकटे जागर्ति जाह्नवी जननी ॥19॥

संतापयामि किमहं धावं धरातसे हृदयम्‌ ।  
अस्ति मम शिरसि सततं नन्दकुमारः प्रभुः परमः ॥20॥

रे रे मनो मम मनोभवशातनस्य  
पादाम्बुजद्वयमनारतमानमन्तम्‌ ।  
किं मां निपातयसि संसृतिगर्तमध्ये  
नैतावता तव गमिष्यति पुत्रशोकः ॥21॥

मरकतमणिमेदिनीधरो वा तरुणतरस्तरुरेष वा तमालः ।  
रघुपतिमवलोक्य तत्र दूरादृषिनिकरैरिति संशयः प्रपेदे ॥22॥

तरणितनया किं स्यादेषा न तोयमयी हि सा  
मरकतमणिज्योत्स्ना वा स्यान्‌ न सा मधुरा कुतः  
इति रघुपतेः कायच्छायाविलोकनकौतुकै-  
र्वनवसतिभिः कैः कैरादौ न संदिदिहे जनैः ॥23॥

चपला जलदाच्च्युता लता वा तरुमुख्यादिति संशये निमग्नः ।  
गुरुनिःश्वसितैःकपिर्मनीषी निरणैषीदथ तां वियोगिनीति ॥24॥

भूतिर्नीचगृहेषु विप्रसदने दारिद्र्यकोलाहलो  
नाशो हन्त सतामसत्पथजुषामायुः शतानां शतम्‌ ।  
दुर्नीतिं तव वीक्ष्य कोपदहनज्वालाजटालोऽपि सन्‌  
किं कुर्वे जगदीश यत्‌ पुनरहं दीनो भवानीश्वरः ॥25॥

आ मूलाद्‌ रत्नसानोर्मलयवलयितादा च कूलात्‌ पयोधे-  
र्यावन्तः सन्ति काव्यप्रणयनपटवस्ते विशङ्कं वदन्तु ।  
मृद्वीकामध्यनिर्यन्मसृणरसझरीमाधुरीभाग्यभाजां  
वाचामाचार्यतायाः पदमनुभवितुं कोऽस्ति धन्यो मदन्यः ॥26॥

गिरां देवी वीणागुणरणनहीनादरकरा  
यदीयानां वाचाममृतमयमाचामति रसम्‌ ।  
वचस्तस्याकर्ण्य श्रवमसुभगं पण्डितपते-  
रधुन्वन्‌ मूर्धानं नृपशुरथवायं पशुपतिः ॥27॥

मद्वाणि मा कुरु विषादमनादरेण  
मात्सर्यमग्नमनसां सहसा खलानाम्‌ ।  
काव्यारविन्दमकरन्दमधुव्रताना-  
मास्येषु धास्यसितमां कति नो विलासान्‌ ॥28॥

मधु द्राक्षा साक्षादमृतमथ वामाधरसुधा  
कदाचित्‌ केषांचिन्‌ न खलु विदधीरन्नपि मुदम्‌ ।  
ध्रुवं ते जीवन्तोऽप्यहह मृतका मन्दमतयो  
न येषामानन्दं जनयति जगन्नाथभणितिः ॥29॥

निर्माणे यदि मार्मिकोऽसि नितरामनत्यन्तपाकद्रवन्‌-  
मृद्वीकामधुमाधुरीमदपरीहारोद्धुराणां गिराम्‌ ।  
काव्यं तर्हि सखे सुखेन कथय त्वं संसुखे मादृसां  
नो चेद्‌ दुष्कृकमात्मना कृतमिव स्वान्ताद्‌ बहिर्मा कृथाः ॥30॥

धुर्यैरपि माधुर्यैर्द्राक्षाक्षीरेक्षुमाक्षिकसुधानाम्‌ ।  
वन्द्यैव माधुरीयं पण्डितराजस्य कवितायाः ॥31॥

शास्त्राण्याकलितानि नित्यविधयः सर्वेऽपि संभाविता  
दिल्लीवल्लभपाणिपल्लवतले नीतं नवीनं वयः ।  
संप्रत्युज्झितवासनं मधुपुरीमध्ये हरिः सेव्यते  
सर्वं पण्डितराजराजितिलकेनाकारि लोकाधिकम्‌ ॥32॥

दुर्वुत्ता जारजन्मानो हरिष्यन्तीति शङ्कया ।  
मदीयपद्यरत्नानां मञ्जूषैषा कृता मया ॥33॥

जगज्जालं ज्योत्स्नामयनवसुधाभिर्जटिलयन्‌  
जनानां संतापं त्रिविधमपि सद्यः प्रशमयन्‌ ।  
श्रितो वृन्दारण्यं नतनिखिलवृन्दारकवृतो  
मम स्वान्तध्वान्तं तिरयतु नवीनो जलधरः ॥34॥

ग्रीष्मचण्डकरमण्डलभीष्मज्वालसंसरणतापितमूर्तेः ।  
प्रावृषेण्य इव वारिधरो मे वेदनां हरतु वृष्णिवरेण्यः ॥35॥

अपारे संसारे विषमविषयारण्यसरणौ  
मम भ्रामं भ्रामं विगलितविरामं जडमतेः ।  
परिश्रान्तस्यायं तरणितनयातीरनिलयः  
समन्तात्‌ संतापं हरिनवतमालस्तिरयतु ॥36॥

आलिङ्गितो जलधिकन्यकया सलीलं  
लग्नः प्रियङ्गुलतयेव तरुस्तमालः ।  
देहावसानसमये हृदये मदीये  
देवश्चकास्तु भगवानरविन्दनाभः ॥37॥

नयनानन्दसंदोहतुन्दिलीकरणक्षमा ।  
तिरयत्वाशु संतापं कापि कादम्बिनी मम ॥38॥

गणिकाजामिलमुख्यानवता भवता बताहमपि ।  
सीदन्‌ भवमरुगर्ते करुणामूर्ते न सर्वथोपेक्ष्यः ॥39॥

मलयानिलकालकूटयो रमणीकुन्तलभोगिभोगयोः ।  
श्वपयचात्मभुवोर्निरन्तरा मम भूयात्‌ परमात्मनि स्थितिः ॥40॥

निखिलं जगदेव नश्वरं पुनरस्मिन्‌ नितरां कलेवरम्‌ ।  
अथ तस्य कृते कुयानयं क्रियते हन्त जनैः परिश्रमः ॥41॥

प्रतिपलमखिलाँल्लोकान्‌ मृत्युमुखं प्रविशतो निरीक्ष्यापि ।  
हा हन्त किमिति चित्तं विरमति नाद्यापि विषयेभ्यः ॥42॥

सपदि विलयमेतु राज्यलक्ष्मी-  
रुपरि पतन्त्वथावा कृपाणधाराः ।  
अपहरतुतरां शिरः कृतान्तो  
मम तु मतिर्न मनागपैतु धर्मात्‌ ॥43॥

अपि बहलदहनजालं मूर्ध्नि रिपुर्मे निरन्तरं धमतु ।  
पातयतु वासिधारामहमणुमात्रं न किंचिदपि भाषे ॥44॥





 \*\*\*\*\*\*\*\*\*\*\*\*\*\*\*\*


\]
