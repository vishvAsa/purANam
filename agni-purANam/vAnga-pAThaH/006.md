---
title: ००६

---
नारद उवाच  
भरतेऽथ गते रामः पित्रादीनभ्यपूजयत्।  
राजा दशरथो राममुवाच श्रृणु राघव ॥ १ ॥  
  
गुणानुरागाद्राज्ये त्वं प्रजाभिरभिषेचितः।  
मनसाऽहं प्रभाते ते यौवराज्यं ददामि च ॥ २ ॥  
  
रात्रौ त्वं सीतया सार्धं संयतः सुव्रतो भव।  
राज्ञश्च मन्त्रिणश्चाष्टौ सवसिष्ठास्तथाब्रुवन् ॥ ३ ॥  
  
सृप्टिर्जयन्तो विजयः सिद्धार्थो राष्ट्रवर्धनः ।  
अशोको धर्मपालश्च सुमन्त्रः सवसिष्ठकः ॥ ४ ॥  
  
पित्रादिवचनं श्रुत्वा तथेत्युक्त्वा स राघवः।  
स्थितो देवार्चनं कृत्वा कौशल्यायै निवेद्य तत् ॥ ५ ॥  
  
राजोवाच वसिष्ठादीन् रामराज्याभिषेचने।  
सम्भारान् सम्भवन्तु स्म इत्युक्त्वा कैकयीङ्गतः ॥ ६ ॥  
  
अयोध्यालङ्कृति दृष्ट्वा ज्ञात्वा रामाभिषेचनम्।  
भविष्यतीत्याचचक्षे कैकेयीं मन्थरा सखी ॥ ७ ॥  
  
पादौ गृहीत्वा रामेण कर्षिता सापरधतः।  
 तेन वैरेण सा …… काङ्क्षती ॥ ८ ॥  
  
कैकयि त्वं समुत्तिष्ठ रामराज्याभिषेचनम्।  
मरणं तव पुत्रस्य मम ते नात्र संशयः॥९॥  
  
कुव्जयोक्तञ्च तच्छ्रुत्वा एकमाभरणं ददौ।  
उवाच मे यथा रामस्तथा मे भरतः सुतः॥१०॥  
  
उपायन्तु न पश्यामि भरतो येन राज्यभाक्।  
कैकेयीमब्रवीत् क्रुद्धा हारं त्यक्त्वाऽथ मन्थरा ॥ ११ ॥  
  
बालिशे रक्ष भरतमात्मानं माञ्च राघवात्।  
देवासुरे पुरा युद्धे शम्बरेण हताः सुराः ॥ १२ ॥  
  
राजवंशस्तु कैकेयि भरतात् परिहास्यते।  
देवासुरे पुरा युद्दे राम्बरेण हताः सुरा ॥ १३ ॥  
  
रात्रौ भर्त्ता गतस्तत्र रक्षितो विद्यया त्वया।  
वरद्वयन्तदा प्रादाद्याचेदानीं नृपञ्च तत् ॥ १४ ॥  
  
रामस्य च वनेवासं नव वर्षाणि पञ्च च।  
यौवराज्यञ्च भरते तदिदानीं प्रदास्यति ॥१५॥  
  
प्रोत्साहिता कुव्जया सा अनर्थे चार्थदर्शिनी।  
उवाच सदुपायं मे कच्चितं कारयिष्यति ॥ १६ ॥  
  
क्रोधागारं प्रविष्टाऽय पतिता भुवि मूर्च्छिता।  
द्विजादीनर्च्चयित्वाऽथ राजा दशरथस्तदा ॥ १७ ॥  
  
ददर्श केकयीं रुष्टामुवाच कथमीदृशी।  
रोगार्त्ता किं भयोद्विग्ना किमिच्छसि करोमि तत् ॥ १८ ॥  
  
येन रामेण हि विना न जीवामि मुहूर्त्तकम्।  
शपामि तेन कुर्यां वै वाञ्छितं तव सुन्दरि ॥ १९ ॥  
  
सत्यं व्रूहीति सोवाच नृपं मह्यं ददासि चेत्।  
वरद्वयं पूर्वदत्तं सत्यात् त्वं देहि मे नृप ॥ २० ॥  
  
चतुर्द्दशसमा रामो वने वसतु संयतः।  
सम्भारैरेभिरद्यैव भरतोत्राभिषेच्यताम् ॥२१॥  
  
विषं पीत्वा मरिप्यामि दास्यसि त्वं न चेन्नृप।  
तच्छ्रुत्वा मूर्च्छितो भूमौ वज्राहत इवापतत् ॥ २२ ॥  
  
मुहूर्त्ताच्चेतनां प्राप्य कैकेयीमिदमब्रवीत्।  
किं कृतं तव रामेण मय वा पापनिश्चये ॥ २३ ॥  
  
यन्मामेवं ब्रवीषि त्वं सर्वलोकाप्रियङ्करि।  
केवलं त्वत्प्रियं कृत्वा भविष्यामि सुनिन्दितः ॥ २४ ॥  
  
या त्वं भार्या कालरात्री भरतो नेदृशः सुतः।  
प्रशाधि विधवा राज्यं मृते मयि गतो सुते ॥ २५ ॥  
  
सत्यपाशनिबद्धस्तु राममाहूय चाब्रवीत्।  
कैकय्या वञ्चितो राम राज्यं कुरु निगृह्य माम् ॥ २६ ॥  
  
त्वया वने तु वस्तव्यं कैकेयीभरतो नृपः।  
पितरञ्चैव कैकेयीं नमस्कृत्य प्रदक्षिणम् ॥ २७ ॥  
  
कृत्वा नत्वा च कौशल्यां समाश्वास्य सलक्ष्मणः।  
सीतया भार्यया सार्द्ध सरथः ससुमन्त्रकः ॥ २८ ॥  
  
दत्त्वा दानानि विप्रेभ्यो दीनानाथेभ्य एव सः।  
मातृभिश्चैव विप्राद्यैः शोकार्त्तौनिर्गतः पुरात् ॥ २९ ॥  
  
उषित्वा तमसातीरे रात्रौ पौरान् विहाय च।  
प्रभाते तमपश्यन्तोऽयोध्यां ते पुनरागताः ॥ ३० ॥  
  
रुदन् राजापि कौशल्यागृहमागात् सुदुः खितः।  
पौरा जना स्त्रियः सर्वा रुरुदू राजयोपितः ॥ ३१ ॥  
  
रामो रथस्थश्चीराढ्यः श्रृङ्गवेरपुरं ययौ।  
गुहेन पूजितस्तत्र इङ्गुदीमूलमाश्रितः ॥ ३२ ॥  
  
लक्ष्मणः स गुहो रात्रौ, चक्रतुर्ज्जागरं हि तौ।  
सुमन्त्रं सरथं त्यक्त्वा प्रातर्न्नवाथ जाह्नवीम् ॥ ३३ ॥  
  
रामलक्ष्मणसीताश्च तीर्णा आपुः प्रयागकम्।  
भरद्वाजन्नमस्कृत्य चित्रकूटं गिरिं ययुः ॥ ३४ ॥  
  
वास्तुपूजान्ततः कृत्वा स्थिता मन्दाकिनीतटे।  
सीतायै दर्शयामास चित्रकूटञ्च राघवः ॥ ३५ ॥  
  
नखैर्विदारयन्तन्तां काकन्तच्छक्षुराक्षिपत्।  
ऐषिकास्त्रेण शरणं प्राप्तो देवान् विहाय सः ॥ ३६ ॥  
  
रामे वनं गते राजा षष्ठेऽह्नि निशि चाब्रवीत्।  
कौशल्यां सकथा पौर्वां यदज्ञानाद्दतः पुरा ॥ ३७ ॥  
  
कौमारे सरयूतीरे यज्ञदत्तकुमारकः।  
शब्दभेदाच्च कुम्भेन शब्दं कुर्वंश्च तत्पिता ॥ ३८ ॥  
  
शशाप विलपन्मात्रा शोकं कृत्वा रुदन्मुहुः।  
पुत्रं विना मरिष्यावस्त्वं च शोकान्मरिष्यसि ॥ ३९ ॥  
  
पुत्रं विना स्मरन् शोकात् कौशल्ये मरणं मम ।  
कथामुक्त्वाऽथ हा राममुक्त्वा राजा दिवङ्गतः ॥ ४० ॥  
  
सुप्तं मत्वाऽथ कौशल्या सुप्ता शोकार्त्तमेव सा।  
सुप्रभाते गायनाश्च सूतमागधवन्दिनः ॥ ४१ ॥  
  
प्रबोधका बोधयन्ति न च बुध्यत्यसौ मृतः ।  
कौशल्या तं मृतं ज्ञात्वा हा हतास्मीति चाब्रवीत् ॥ ४२ ॥  
  
नरा नार्योऽथ रुरुदुरानीतो भरतस्तदा।  
वशिष्ठद्यैः सशत्रुघ्नः शीघ्नं राजगृहात्पुरीम् ॥ ४३ ॥  
  
दृष्ट्वा सशोकां कैकेयीं निन्दयामास दुः खितः।  
अकीर्त्तिः पातिता मूर्ध्नि कौसल्यां स प्रशस्य च ॥ ४४ ॥  
  
पितरन्तैलद्रोणिस्थं संस्कृत्य सरयूतटे।  
वशिष्ठाद्यैर्ज्जनैरुक्तोराज्यं कुर्विति सोऽब्रवीत् ॥ ४५ ॥  
  
व्रजामि राममानेतुं रामो राजा मतो बली  
श्रृङ्गवेरं प्रयागञ्च भरद्वाजेन भोजितः ॥ ४६ ॥  
  
नमस्कृत्य भरद्वाजं रामं लक्ष्मणमागतः।  
पिता स्वर्गं गतो राम अयोध्यायां नृपो भव ॥ ४७ ॥  
  
अहं वनं प्रयास्यामि त्वदादेशप्रतीक्षकः।  
रामः श्रुत्वा जलं दत्त्वा गृहीत्वा पादुके व्रज ॥ ४८ ॥  
  
राज्यायाहं न यास्यामि सत्याच्चीरजटाधरः।  
रामोक्तो भरतश्चायान्नन्दिग्रामे स्थितो बली  
त्यक्त्वाऽयोध्यां पादुके ते पूज्य राज्यमपालयत् ॥ ४९ ॥  
  
इत्यादिमहापुराणे आग्नेये रामायणेऽयोध्याकाण्डवर्णनं नाम षष्ठोऽध्यायः ॥