---
title: ०१८ अमृतोद्भवः
unicode_script: devanagari

---


अध्यायः 018
*मोहितैर्दैत्यैर्मोहिन्या अमृतकलशदानम्॥1॥
सौतिरुवाच।	001  
ततोऽभ्रशिखराकारैर्गिरिशृङ्गैरलंकृतम्।	001a  
मन्दरं पर्वतवरं लताजालसमाकुलम्॥	001b  
नानाविहंगसंघुष्टं नानादंष्ट्रिसमाकुलम्।	002a  
किंनरैरप्सरोभिश्च देवैरपि च सेवितम्॥	002b  
एकादश सहस्राणि योजनानां समुच्छ्रितम्।	003a  
अधोभूमेः सहस्रेषु तावत्स्वेव प्रतिष्ठितम्॥	003b  
तमुद्धर्तुमशक्ता वै सर्वे देवगणास्तदा।	004a  
विष्णुमासीनमभ्येत्य ब्रह्माणं चेदमब्रुवन्॥	004b  
भवन्तावत्र कुरुतां बुद्धिं नैःश्रेयसीं पराम्।	005a  
मन्दरोद्धरणे यत्नः क्रियतां च हिताय नः॥	005b  
सौतिरुवाच।	006  
तथेति चाब्रवीद्विष्णुर्ब्रह्मणा सह भार्गव।	006a  
अचोदयदमेयात्मा फणीन्द्रं पद्मलोचनः॥	006b  
ततोऽनन्तः समुत्थाय ब्रह्मणा परिचोदितः।	007a  
नारायणेन चाप्युक्तस्तस्मिन्कर्मणि वीर्यवान्॥	007b  
अथ पर्वतराजानं तमनन्तो महाबलः।	008a  
उज्जहार बलाद्ब्रह्मन्सवनं सवनौकसम्॥	008b  
ततस्तेन सुराः सार्धं समुद्रमुपतस्थिरे।	009a  
तमूचुरमृतस्यार्थे निर्मथिष्यामहे जलम्॥	009b  
अपांपतिरथोवाच ममाप्यंशो भवेत्ततः।	010a  
सोढाऽस्मि विपुलं मर्दं मन्दरभ्रमणादिति॥	010b  
ऊचुश्च कूर्मराजानमकूपारे सुरासुराः।	011a  
अधिष्ठानं गिरेरस्य भवान्भवितुमर्हति॥	011b  
कूर्मेण तु तथेत्युक्त्वा पृष्ठमस्य समर्पितम्।	012a  
तं शैलं तस्य पृष्ठस्थं वज्रेणेन्द्रोऽभ्यपीडयत्॥	012b  
मन्थानं मन्दरं कृत्वा तथा योक्रं च वासुकिम्।	013a  
देवा मथितुमारब्धाः समुद्रं निधिमम्भसाम्।	013b  
अमृतार्थे पुरा ब्रह्मंस्तथैवासुरदानवाः॥	014a  
एकमन्तमुपाश्लिष्टा नागराज्ञो महासुराः॥	014b  
विबुधाः सहिताः सर्वे यतः पुच्छं ततः स्थिताः।	015a  
अनन्तो भगवान्देवो यतो नारायणः स्थितः॥	015b  
वासुकेरग्रमाश्लिष्टा नागराज्ञो महासुराः\'।	016a  
शिर उत्क्षिप्य नागस्य पुनः पुनरवाक्षिपन्॥	016b  
वासुकेरथ नागस्य सहसा क्षिप्यतोऽसुरैः।	017a  
सधूमाः सार्चिषो वाता निष्पेतुरसकृन्मुखात्॥	017b  
वासुकेर्मथ्यमानस्य निःसृतेन विषेण च।	018a  
अभवन्मिश्रितं तोयं तदा भार्गवनन्दन॥	018b  
मथनान्मन्दरेणाथ देवदानवबाहुभिः।	019a  
विषं तीक्ष्णं समुद्भूतं हालाहलमिति श्रुतम्॥	019b  
देवाश्च दानवाश्चैव दग्धाश्चैव विषेण ह।	020a  
अपाक्रामंस्ततो भीता विषादमगमंस्तदा॥	020b  
ब्रह्माणमब्रुवन्देवाः समेत्य मुनिपुंगवैः।	021a  
मथ्यमानेऽमृते जातं विषं कालानलप्रभम्॥	021b  
तेनैव तापिता लोकास्तस्य प्रतिकुरुष्वह।	022a  
एवमुक्तस्तदा ब्रह्मा दध्यौ लोकेश्वरं हरम्॥	022b  
त्र्यक्षं त्रिशूलिनं रुद्रे देवदेवमुमापतिम्।	023a  
तदाऽथ चिन्तितो देवस्तज्ज्ञात्वा द्रुतमाययौ॥	023b  
तस्याथ देवस्तत्सर्वमाचचक्षे प्रजापतिः।	024a  
तच्छ्रुत्वा दवेदेवेशो लोकस्यास्य हितेप्सया॥	024b  
अपिबत्तद्विषं रुद्रः कालानलसमप्रभम्।	025a  
कण्ठे स्थापितवान्देवो लोकानां हितकाम्यया॥	025b  
यस्मात्तु नीलता कण्ठे नीलकण्ठस्ततः स्मृतः।	026a  
पीतमात्रे विषे तत्र रुद्रेणामिततेजसा॥	026b  
देवाः प्रीताः पुनर्जग्मुश्चक्रुर्वै कर्म तत्तथा।	027a  
मथ्यमानेऽमृतस्यार्थे भूयो वै देवदानवैः॥	027b  
वासुकेरथ नागस्य सहसा क्षिप्यतोऽसुरैः।	028a  
सधूमाः सार्चिषो वाता निष्पेतुरसकृन्मुखात्॥\'	028b  
ते धूमसङ्घाः संभूता मेघसङ्घाः सविद्युतः।	029a  
अभ्यवर्षन्सुरगणाञ्श्रमसंतापकर्शितान्॥	029b  
तस्माच्च गिरिकूटाग्रात्प्रच्युताः पुष्पवृष्टयः।	030a  
सुरासुरगणान्सर्वान्समन्तात्समवाकिरन्॥	030b  
बभूवात्र महान्नादो महामेघरवोपमः।	031a  
उदधेर्मथ्यमानस्य मन्दरेण सुरासुरैः॥	031b  
तत्र नानाजलचरा विनिष्पिष्टा महाद्रिणा।	032a  
विलयं समुपाजग्मुः शतशो लवणाम्भसि॥	032b  
वारुणानि च भूतानि विविधानि महीधरः।	033a  
पातालतलवासीनि विलयं समुपानयत्॥	033b  
तस्मिंश्च भ्राम्यमाणेऽद्रौ संघृष्यन्तः परस्परम्।	034a  
न्यपतन्पतगोपेताः पर्वताग्रान्महाद्रुमाः॥	034b  
तेषां संघर्षजश्चाग्निरर्चिर्भिः प्रज्वलन्मुहुः।	035a  
विद्युद्भिरिव नीलाभ्रमावृणोन्मन्दरं गिरिम्॥	035b  
ददाह कुञ्जरांस्तत्र सिंहांश्चैव विनिर्गतान्।	036a  
विगतासूनि सर्वाणि सत्त्वानि विविधानि च॥	036b  
तमग्निममरश्रेष्ठः प्रदहन्तमितस्ततः।	037a  
वारिणा मेघजेनेन्द्रः शमयामास सर्वशः॥	037b  
ततो नानाविधास्तत्र सुस्रुवुः सागराम्भसि।	038a  
महाद्रुमाणां निर्यासा बहवश्चौषधीरसाः॥	038b  
तेषाममृतवीर्याणां रसानां पयसैव च।	039a  
अमरत्वं सुरा जग्मुः काञ्चनस्य च निःस्रवात्॥	039b  
ततस्तस्य समुद्रस्य तञ्जातमुदकं पयः।	040a  
रसोत्तमैर्विमिश्रं च ततः क्षीरादभूद्धृतम्॥	040b  
ततो ब्रह्माणमासीनं देवा वरदमब्रुवन्।	041a  
श्रान्ताः स्म सुभृशं ब्रह्मन्नोद्भवत्यमृतं च तत्॥	041b  
ऋते नारायणं देवं सर्वेऽन्ये देवदानवाः।	042a  
चिरारब्धमिदं चापि सागरस्यापि मन्थनम्॥	042b  
ग्लानिरस्मान्समाविष्टा न चात्रामृतमत्थितम्।	043a  
सौतिरुवाच।	043  
देवानां वचनं श्रुत्वा ब्रह्मा लोकपितामहः\'॥	043b  
ततो नारायणं देवं वचनं चेदमब्रवीत्।	044a  
विधत्स्वैषां बलं विष्णो भवानत्र परायणम्॥	044b  
विष्णुरुवाच।	045  
बलं ददामि सर्वेषां कर्मैतद्ये समास्थिताः।	045a  
क्षोभ्यतां कलशः सर्वैमन्दरः परिवर्त्यताम्॥	045b  
सौतिरुवाच।	046  
नारायणवचः श्रुत्वा बलिनस्ते महोदधेः।	046a  
तत्पयः सहिता भूयश्चक्रिरे भृशमाकुलम्॥	046b  
तत्र पूर्वं विषं जातं तद्ब्रह्मवचनाच्छिवः।	047a  
प्राग्रसल्लोकरक्षार्थं ततो ज्येष्ठा समुत्थिता।	047b  
कृष्णरूपधरा देवी सर्वाभरणभूषिता॥\'	047c  
ततः शतसहस्रांशुर्मथ्यमानात्तु सागरात्।	048a  
प्रसन्नात्मा समुत्पन्नः सोमः शीतांशुरुज्ज्वलः॥	048b  
श्रीरनन्तरमुत्पन्ना घृतात्पाण्डुरवासिनी।	049a  
सुरा देवी समुत्पन्ना तुरगः पाण्डुरस्तथा॥	049b  
कौस्तुभस्तु मणिर्दिव्य उत्पन्नो घृतसंभवः।	050a  
मरीचिविकचः श्रीमान्नारायणउरोगतः॥	050b  
श्रीः सुरा चैव सोमश्च तुरगश्च मनोजवः।	051a  
पारिजातश्च तत्रैव सुरभिश्च महामुने।	051b  
जज्ञाते तौ तदा ब्रह्मन्सर्वकामफलप्रदौ॥	051c  
ततो जज्ञे महाकायश्चतुर्दन्तो महागजः।	052a  
कपिला कामवृक्षश्च कौस्तुभश्चाप्सरोगणः।\'	052b  
यतो देवास्ततो जग्मुरादित्यपथमाश्रिताः॥	052c  
धन्वन्तरिस्ततो देवो वपुष्मानुदतिष्ठत।	053a  
श्वेतं कमण्डलुं बिभ्रदमृतं यत्र तिष्ठति॥	053b  
एतदत्यद्भुतं दृष्ट्वा दानवानां समुत्थितः।	054a  
अमृतार्थे महान्नादो ममेदमिति जल्पताम्॥	054b  
ततो नारायणो मायां मोहिनीं समुपाश्रितः।	055a  
स्त्रीरूपमद्भुतं कृत्वा दानवानभिसंश्रितः॥	055b  
ततस्तदमृतं तस्यै ददुस्ते मूढचेतसः।	056a  
स्त्रियै दानवदैतेयाः सर्वे तद्गतमानसाः॥	056b  
सा तु नारायणी माया धारयन्ती कमण्डलुम्।	057a  
आस्यमानेषु दैत्येषु पङ्क्त्या च प्रति दानवैः॥	057b  
देवानपाययद्देवी न दैत्यांस्ते च चुक्रुशुः॥॥	058ab  
इति श्रीमन्महाबारते आदिपर्वणि आस्तीकपर्वणि अष्टादशोऽध्यायः॥18॥
*1-18-11 अकूपारे समुद्रसमीपे। अधिष्ठानं आधारः॥1-18-12 कूर्मेण तु तथेत्युक्ते पृष्ठे त्वस्य समर्पितः। सशैलस्तस्य चाग्रं वै वज्रेणेन्द्रोऽभ्यपीडयत्। इति पाठान्तरं॥1-18-13 योक्त्रं मन्थनरज्जुम्॥1-18-14 एकमन्तं एकं प्रदेशं मुखभागम्॥1-18-33 वारुणानि वरुणलोकस्थानि आप्यांशप्रधानशरीराणि॥1-18-40 लवणाम्भसि कुतो दुग्धमित्यत आह। तत इति। ततः तेषां निःस्रवं प्राप्य। समुद्रस्य तत्क्षारं उदकं पयः क्षीरं जातम्॥1-18-50 मरीचिविकचः रश्मिभिरुज्ज्वलः। नारायणउरोगत इत्यसन्धिरार्षः॥1-18-55 अभिसंश्रितः संमुखः स्थितः मोहनार्थमिति शेषः॥ अष्टादशोऽध्यायः॥18॥