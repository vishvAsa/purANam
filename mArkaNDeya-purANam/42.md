+++
title = "४२"

+++

द्विचत्वारिंशोऽध्यायः  

दत्तात्रेय उवाच  

एवं यो वर्तते योगी सम्यग्योगव्यवस्थितः  ।  
न स व्यावर्तितुं शक्यो जन्मान्तरशतैरपि  ॥ ४२.१ ॥  
दृष्ट्वा च परमात्मानं प्रत्यक्षं विश्वरूपिणम्  ।  
विश्वपादशिरोग्रीवं विश्वेशं विश्वभावनम्  ॥ ४२.२ ॥  
तत्प्राप्तये महत्पुण्यमोमित्येकाक्षरं जपेत् ।  
तदेवाध्ययनं तस्य स्वरूपं शृण्वतः परम्  ॥ ४२.३ ॥  
अकारश्च तथोकारो मकारश्चाक्षरत्रयम्  ।  
एता एव त्रयो मात्राः सात्त्वराजसतामसाः  ॥ ४२.४ ॥  
निर्गुणा योगिगम्यान्या चार्धमात्रोर्ध्वसंस्थिता  ।  
गान्धारीति च विज्ञेया गान्धारस्वरसंश्रया  ॥ ४२.५ ॥  
पिपीलिकागतिस्पर्शा प्रयुक्ता मूर्ध्नि लक्ष्यते  ।  
यथा प्रयुक्त ओङ्गारः प्रतिनिर्याति मूर्धनि  ॥ ४२.६ ॥  
तथोङ्कारमयो योगी त्वक्षरे त्वक्षरो भवेत् ।  
प्राणो धनुः शरो ह्यात्मा ब्रह्म वेध्यमनुत्तमम्  ॥ ४२.७ ॥  
अप्रमत्तेन वेद्धव्यं शरवत्तन्मयो भवेत् ।  
ओमित्येतत्त्रयो वेदास्त्रयो लोकास्त्रयोऽग्नयः  ॥ ४२.८ ॥  
विष्णुर्ब्रह्माहरश्चैव ऋक्सामानि यजूंषि च  ।  
मात्राः सार्धाश्च तिस्त्रश्च विज्ञेयाः परमार्थतः  ॥ ४२.९ ॥  
तत्र युक्तस्तु यो योगी स तल्लयमवाप्नुयात् ।  
अकारस्त्वथ भूर्लोक उकारश्चोच्यते भुवः  ॥ ४२.१० ॥  
सव्यञ्जनो मकारश्च स्वर्लोकः परिकल्प्यते  ।  
व्यक्ता तु प्रथमा मात्रा द्वितीयाव्यक्तसञ्ज्ञिता  ॥ ४२.११ ॥  
मात्रा तृतीया चिच्छक्तिरर्धमात्रा परं पदम्  ।  
अनेनैव क्रमेणैता विज्ञेया योगभूमयः  ॥ ४२.१२ ॥  
ओमित्युच्चारणात्सर्वं गृहीतं सदसद्भवेत् ।  
ह्रस्वा तु प्रथमा मात्रा द्वितीया दैर्घ्यसंयुता  ॥ ४२.१३ ॥  
तृतीया च प्लुतार्धाख्या वचसः सा न गोचरा  ।  
इत्येतदक्षरं ब्रह्म परमोङ्कारसञ्ज्ञितम्  ॥ ४२.१४ ॥  
यस्तु वेद नरः सम्यक्तथा ध्यायति वा पुनः  ।  
संसारचक्रमुत्सृज्य त्यक्तत्रिविधबन्धनः  ॥ ४२.१५ ॥  
प्राप्रोति ब्रह्मणि लयं परमे परमात्मनि  ।  
अक्षीणकर्मबन्धश्च ज्ञात्वा मृत्युमरिष्टतः  ॥ ४२.१६ ॥  
उत्क्रान्तिकाले संस्मृत्य पुनर्योगित्वमृच्छति  ।  
तस्मादसिद्धयोगेन सिद्धयोगेन वा पुनः  ।  
ज्ञेयन्यरिष्टानि सदा येनोत्क्रान्तौ न सीदति  ॥ ४२.१७ ॥  

इति श्रीमार्कणाडेयपुराणे योगधर्मे ओङ्कारध्यायो नाम द्विचत्वारिंशोऽध्यायः  
