+++
title = "०२"

+++
नारद उवाच  
समासेन श्रुतं सर्वं देवीनां चरितं प्रभो ।  
विबोधनाय बोधस्य व्यासेन वक्तुमर्हसि ॥ १ ॥  
सृष्टेराद्या सृष्टिविधौ कथमाविर्बभूव ह ।  
कथं वा पञ्चधा भूता वद वेदविदांवर ॥ २ ॥  
भूता ययांशकलया तया त्रिगुणया भवे ।  
व्यासेन तासां चरितं श्रोतुमिच्छामि साम्प्रतम् ॥ ३ ॥  
तासां जन्मानुकथनं पूजाध्यानविधिं बुध ।  
स्तोत्रं कवचमैश्वर्यं शौर्यं वर्णय मङ्‌गलम् ॥ ४ ॥  
श्रीनारायण उवाच  
नित्य आत्मा नभो नित्यं कालो नित्यो दिशो यथा ।  
विश्वानां गोलकं नित्यं नित्यो गोलोक एव च ॥ ५ ॥  
तदेकदेशो वैकुण्ठो नम्रभागानुसारकः ।  
तथैव प्रकृतिर्नित्या ब्रह्मलीला सनातनी ॥ ६ ॥  
यथाग्नौ दाहिका चन्द्रे पद्मे शोभा प्रभा रवौ ।  
शश्वद्युक्ता न भिन्ना सा तथा प्रकृतिरात्मनि ॥ ७ ॥  
विना स्वर्णं स्वर्णकारः कुण्डलं कर्तुमक्षमः ।  
विना मृदा घटं कर्तुं कुलालो हि नहीश्वरः ॥ ८ ॥  
न हि क्षमस्तथात्मा च सृष्टिं स्रष्टुं तया विना ।  
सर्वशक्तिस्वरूपा सा यया च शक्तिमान्सदा ॥ ९ ॥  
ऐश्वर्यवचनः शश्च क्तिः पराक्रम एव च ।  
तत्स्वरूपा तयोर्दात्री सा शक्तिः परिकीर्तिता ॥ १० ॥  
ज्ञानं समृद्धिः सम्पत्तिर्यशश्चैव बलं भगः ।  
तेन शक्तिर्भगवती भगरूपा च सा सदा ॥ ११ ॥  
तया युक्तः सदात्मा च भगवांस्तेन कथ्यते ।  
स च स्वेच्छामयो देवः साकारश्च निराकृतिः ॥ १२ ॥  
तेजोरूपं निराकारं ध्यायन्ते योगिनः सदा ।  
वदन्ति च परं ब्रह्म परमानन्दमीश्वरम् ॥ १३ ॥  
अदृश्यं सर्वद्रष्टारं सर्वज्ञं सर्वकारणम् ।  
सर्वदं सर्वरूपं तं वैष्णवास्तन्न मन्वते ॥ १४ ॥  
वदन्ति चैव ते कस्य तेजस्तेजस्विना विना ।  
तेजोमण्डलमध्यस्थं ब्रह्म तेजस्विनं परम् ॥ १५ ॥  
स्वेच्छामयं सर्वरूपं सर्वकारणकारणम् ।  
अतीव सुन्दरं रूपं बिभ्रतं सुमनोहरम् ॥ १६ ॥  
किशोरवयसं शान्तं सर्वकान्तं परात्परम् ।  
नवीननीरदाभासधामैकं श्यामविग्रहम् ॥ १७ ॥  
शरन्मध्याह्नपद्मौघशोभामोचनलोचनम् ।  
मुक्ताच्छविविनिन्द्यैकदन्तपङ्क्तिमनोरमम् ॥ १८ ॥  
मयूरपिच्छचूडं च मालतीमाल्यमण्डितम् ।  
सुनसं सस्मितं कान्तं भक्तानुग्रहकारणम् ॥ १९ ॥  
ज्वलदग्निविशुद्धैकपीतांशुकसुशोभितम् ।  
द्विभुजं मुरलीहस्तं रत्नभूषणभूषितम् ॥ २० ॥  
सर्वाधारं च सर्वेशं सर्वशक्तियुतं विभुम् ।  
सर्वैश्वर्यप्रदं सर्वस्वतन्त्रं सर्वमङ्‌गलम् ॥ २१ ॥  
परिपूर्णतमं सिद्धं सिद्धेशं सिद्धिकारकम् ।  
ध्यायन्ते वैष्णवाः शश्वद्देवदेवं सनातनम् ॥ २२ ॥  
जन्ममृत्युजराव्याधिशोकभीतिहरं परम् ।  
ब्रह्मणो वयसा यस्य निमेष उपचर्यते ॥ २३ ॥  
स चात्मा स परं ब्रह्म कृष्ण इत्यभिधीयते ।  
कृषिस्तद्भक्तिवचनो नश्च तद्दास्यवाचकः ॥ २४ ॥  
भक्तिदास्यप्रदाता यः स च कृष्णः प्रकीर्तितः ।  
कृषिश्च सर्ववचनो नकारो बीजमेव च ॥ २५ ॥  
स कृष्णः सर्वस्रष्टाऽऽदौ सिसृक्षन्नेक एव च ।  
सृष्ट्युन्मुखस्तदंशेन कालेन प्रेरितः प्रभुः ॥ २६ ॥  
स्वेच्छामयः स्वेच्छया च द्विधारूपो बभूव ह ।  
स्त्रीरूपो वामभागांशो दक्षिणांशः पुमान्स्मृतः ॥ २७ ॥  
तां ददर्श महाकामी कामाधारां सनातनः ।  
अतीव कमनीया च चारुपङ्‌कजसन्निभाम् ॥ २८ ॥  
चन्द्रबिम्बविनिन्द्यैकनितम्बयुगलां पराम् ।  
सुचारुकदलीस्तम्भनिन्दितश्रोणिसुन्दरीम् ॥ २९ ॥  
श्रीयुक्तश्रीफलाकारस्तनयुग्ममनोरमाम् ।  
पुष्पजुष्टां सुवलितां मध्यक्षीणां मनोहराम् ॥ ३० ॥  
अतीव सुन्दरीं शान्तां सस्मितां वक्रलोचनाम् ।  
वह्निशुद्धांशुकाधारां रत्नभूषणभूषिताम् ॥ ३१ ॥  
शश्वच्चक्षुश्चकोराभ्यां पिबन्तीं सततं मुदा ।  
कृष्णस्य मुखचन्द्रं च चन्द्रकोटिविनिन्दितम् ॥ ३२ ॥  
कस्तूरीबिन्दुना सार्धमधश्चन्दनबिन्दुना ।  
समं सिन्दूरबिन्दुं च भालमध्ये च बिभ्रतीम् ॥ ३३ ॥  
वक्रिमं कबरीभारं मालतीमाल्यभूषितम् ।  
रत्नेन्द्रसारहारं च दधतीं कान्तकामुकीम् ॥ ३४ ॥  
कोटिचन्द्रप्रभामृष्टपुष्टशोभासमन्विताम् ।  
गमनेन राजहंसगजगर्वविनाशिनीम् ॥ ३५ ॥  
दृष्ट्वा तां तु तया सार्धं रासेशो रासमण्डले ।  
रासोल्लासे सुरसिको रासक्रीडाञ्चकार ह ॥ ३६ ॥  
नानाप्रकारशृङ्‌गारं शृङ्‌गारो मूर्तिमानिव ।  
चकार सुखसम्भोगं यावद्वै ब्रह्मणो दिनम् ॥ ३७ ॥  
ततः स च परिश्रान्तस्तस्या योनौ जगत्पिता ।  
चकार वीर्याधानं च नित्यानन्दे शुभक्षणे ॥ ३८ ॥  
गात्रतो योषितस्तस्याः सुरतान्ते च सुव्रत ।  
निःससार श्रमजलं श्रान्तायास्तेजसा हरेः ॥ ३९ ॥  
महाक्रमणक्लिष्टाया निःश्वासश्च बभूव ह ।  
तदा वव्रे श्रमजलं तत्सर्वं विश्वगोलकम् ॥ ४० ॥  
स च निःश्वासवायुश्च सर्वाधारो बभूव ह ।  
निःश्वासवायुः सर्वेषां जीविनां च भवेषु च ॥ ४१ ॥  
बभूव मूर्तिमद्वायोर्वामाङ्‌गात्प्राणवल्लभा ।  
तत्पत्नी सा च तत्पुत्राः प्राणाः पञ्च च जीविनाम् ॥ ४२ ॥  
प्राणोऽपानः समानश्चोदानव्यानौ च वायवः ।  
बभूवुरेव तत्पुत्रा अधः प्राणाश्च पञ्च च ॥ ४३ ॥  
घर्मतोयाधिदेवश्च बभूव वरुणो महान् ।  
तद्वामाङ्‌गाच्च तत्पत्नी वरुणानी बभूव सा ॥ ४४ ॥
अथ सा कृष्णचिच्छक्तिः कृष्णगर्भं दधार ह ।  
शतमन्वन्तरं यावज्ज्वलन्ती ब्रह्मतेजसा ॥ ४५ ॥  
कृष्णप्राणाधिदेवी सा कृष्णप्राणाधिकप्रिया ।  
कृष्णस्य सङ्‌गिनी शश्वत्कृष्णवक्षःस्थलस्थिता ॥ ४६ ॥  
शतमन्वन्तरान्ते च कालेऽतीते तु सुन्दरी ।  
सुषाव डिम्भं स्वर्णाभं विश्वाधारालयं परम् ॥ ४७ ॥  
दृष्ट्वा डिम्भं च सा देवी हृदयेन व्यदूयत ।  
उत्ससर्ज च कोपेन ब्रह्माण्डगोलके जले ॥ ४८ ॥  
दृष्ट्वा कृष्णश्च तत्त्यागं हाहाकारं चकार ह ।  
शशाप देवीं देवेशस्तत्क्षणं च यथोचितम् ॥ ४९ ॥  
यतोऽपत्यं त्वया त्यक्तं कोपशीले च निष्ठुरे ।  
भव त्वमनपत्यापि चाद्यप्रभृति निश्चितम् ॥ ५० ॥  
या यास्त्वदंशरूपाश्च भविष्यन्ति सुरस्त्रियः ।  
अनपत्याश्च ताः सर्वास्त्वत्समा नित्ययौवनाः ॥ ५१ ॥  
एतस्मिन्नन्तरे देवी जिह्वाग्रात्सहसा ततः ।  
आविर्बभूव कन्यैका शुक्लवर्णा मनोहरा ॥ ५२ ॥  
श्वेतवस्त्रपरीधाना वीणापुस्तकधारिणी ।  
रत्नभूषणभूषाढ्या सर्वशास्त्राधिदेवता ॥ ५३ ॥  
अथ कालान्तरे सा च द्विधारूपो बभूव ह ।  
वामार्धाङ्‌गाच्च कमला दक्षिणार्धाच्च राधिका ॥ ५४ ॥  
एतस्मिन्नन्तरे कृष्णो द्विधारूपो बभूव सः ।  
दक्षिणार्धश्च द्विभुजो वामार्धश्च चतुर्भुजः ॥ ५५ ॥  
उवाच वाणीं कृष्णस्तां त्वमस्य कामिनी भव ।  
अत्रैव मानिनी राधा तव भद्रं भविष्यति ॥ ५६ ॥  
एवं लक्ष्मीं च प्रददौ तुष्टो नारायणाय च ।  
स जगाम च वैकुण्ठं ताभ्यां सार्धं जगत्पतिः ॥ ५७ ॥  
अनपत्ये च ते द्वे च जाते राधांशसम्भवे ।  
भूता नारायणाङ्‌गाच्च पार्षदाश्च चतुर्भुजाः ॥ ५८ ॥  
तेजसा वयसा रूपगुणाभ्यां च समा हरेः ।  
बभूवुः कमलाङ्‌गाच्च दासीकोट्यश्च तत्समाः ॥ ५९ ॥  
अथ गोलोकनाथस्य लोम्नां विवरतो मुने ।  
भूताश्चासङ्ख्यगोपाश्च वयसा तेजसा समाः ॥ ६० ॥  
रूपेण च गुणेनैव बलेन विक्रमेण च ।  
प्राणतुल्यप्रियाः सर्वे बभूवुः पार्षदा विभोः ॥ ६१ ॥  
राधाङ्‌गलोमकूपेभ्यो बभूवुर्गोपकन्यकाः ।  
राधातुल्याश्च ताः सर्वा राधादास्यः प्रियंवदाः ॥ ६२ ॥  
रत्नभूषणभूषाढ्याः शश्वत्सुस्थिरयौवनाः ।  
अनपत्याश्च ताः सर्वाः पुंसः शापेन सन्ततम् ॥ ६३ ॥  
एतस्मिन्नन्तरे विप्र सहसा कृष्णदेवता ।  
आविर्बभूव दुर्गा सा विष्णुमाया सनातनी ॥ ६४ ॥  
देवी नारायणीशाना सर्वशक्तिस्वरूपिणी ।  
बुद्ध्यधिष्ठात्री देवी सा कृष्णस्य परमात्मनः ॥ ६५ ॥  
देवीनां बीजरूपा च मूलप्रकृतिरीश्वरी ।  
परिपूर्णतमा तेजःस्वरूपा त्रिगुणात्मिका ॥ ६६ ॥  
तप्तकाञ्चनवर्णाभा कोटिसूर्यसमप्रभा ।  
ईषद्धास्यप्रसन्नास्या सहस्रभुजसंयुता ॥ ६७ ॥  
नानाशस्त्रास्त्रनिकरं बिभ्रती सा त्रिलोचना ।  
वह्निशुद्धांशुकाधाना रत्नभूषणभूषिता ॥ ६८ ॥  
यस्याश्चांशांशकलया बभूवुः सर्वयोषितः ।  
सर्वे विश्वस्थिता लोका मोहिताः स्युश्च मायया ॥ ६९ ॥  
सर्वैश्वर्यप्रदात्री च कामिनां गृहवासिनाम् ।  
कृष्णभक्तिप्रदा या च वैष्णवानां च वैष्णवी ॥ ७० ॥  
मुमुक्षूणां मोक्षदात्री सुखिनां सुखदायिनी ।  
स्वर्गेषु स्वर्गलक्ष्मीश्च गृहलक्ष्यीर्गृहेषु च ॥ ७१ ॥  
तपस्विषु तपस्या च श्रीरूपा तु नृपेषु च ।  
या वह्नौ दाहिकारूपा प्रभारूपा च भास्करे ॥ ७२ ॥  
शोभारूपा च चन्द्रे च सा पद्मेषु च शोभना ।  
सर्वशक्तिस्वरूपा या श्रीकृष्णे परमात्मनि ॥ ७३ ॥  
यया च शक्तिमानात्मा यया च शक्तिमज्जगत् ।  
यया विना जगत्सर्वं जीवन्मृतमिव स्थितम् ॥ ७४ ॥  
या च संसारवृक्षस्य बीजरूपा सनातनी ।  
स्थितिरूपा वृद्धिरूपा फलरूपा च नारद ॥ ७५ ॥  
क्षुत्पिपासादयारूपा निद्रा तन्द्रा क्षमा मतिः ।  
शान्तिलज्जातुष्टिपुष्टिभ्रान्तिकान्त्यादिरूपिणी ॥ ७६ ॥  
सा च संस्तूय सर्वेशं तत्पुरः समुवास ह ।  
रत्नसिंहासनं तस्यै प्रददौ राधिकेश्वरः ॥ ७७ ॥  
एतस्मिन्नन्तरे तत्र सस्त्रीकश्च चतुर्मुखः ।  
पद्मनाभेर्नाभिपद्मान्निःससार महामुने ॥ ७८ ॥  
कमण्डलुधरः श्रीमांस्तपस्वी ज्ञानिनां वरः ।  
चतुर्मुखैस्तं तुष्टाव प्रज्वलन्ब्रह्मतेजसा ॥ ७९ ॥  
सा तदा सुन्दरी सृष्टा शतचन्द्रसमप्रभा ।  
वह्निशुद्धांशुकाधाना रत्नभूषणभूषणा ॥ ८० ॥  
रत्नसिंहासने रम्ये संस्तूय सर्वकारणम् ।  
उवास स्वामिना सार्धं कृष्णस्य पुरतो मुदा ॥ ८१ ॥  
एतस्मिन्नन्तरे कृष्णो द्विधारूपो बभूव सः ।  
वामार्धाङ्‌गो महादेवो दक्षिणे गोपिकापतिः ॥ ८२ ॥  
शुद्धस्फटिकसङ्काशः शतकोटिरविप्रभः ।  
त्रिशूलपट्टिशधरो व्याघ्रचर्माम्बरो हरः ॥ ८३ ॥  
तप्तकाञ्चनवर्णाभो जटाभारधरः परः ।  
भस्मभूषितगात्रश्च सस्मितश्चन्द्रशेखरः ॥ ८४ ॥  
दिगम्बरो नीलकण्ठः सर्पभूषणभूषितः ।  
बिभ्रद्दक्षिणहस्तेन रत्नमालां सुसंस्कृताम् ॥ ८५ ॥  
प्रजपन्पञ्चवक्त्रेण ब्रह्मज्योतिः सनातनम् ।  
सत्यस्वरूपं श्रीकृष्णं परमात्मानमीश्वरम् ॥ ८६ ॥  
कारणं कारणानां च सर्वमङ्‌गलमङ्‌गलम् ।  
जन्ममृत्युजराव्याधिशोकभीतिहरं परम् ॥ ८७ ॥  
संस्तूय मृत्योर्मृत्युं तं यतो मृत्युञ्जयाभिधः ।  
रत्नसिंहासने रम्ये समुवास हरेः पुरः ॥ ८८ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे  
पञ्चप्रकृतितद्भर्तृगणोत्पत्तिवर्णनं नाम द्वितीयोऽध्यायः ॥ २ ॥
