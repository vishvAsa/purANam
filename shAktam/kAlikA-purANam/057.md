---
title: ०५७

---
॥मार्कण्डेय उवाच॥  
श्रुत्वेमं सगरो राजा संवादं भैरवेण वै।  
वेतालेनापि भर्गस्य पुनरौर्व्वमपृच्छत॥ ५७.१ ॥  
  
॥सगर उवाच॥  
मन्त्रं कलेवरगतं साङ्गं प्रोक्तं त्वया द्विज।  
अङ्गमन्त्राणि मे देव्याः कथ्यन्तां भो द्विजोत्तम॥ ५७.२ ॥  
  
तथा मन्त्राणि सर्वाणि पूजास्थानानि सर्वशः।  
तथैवोत्तरमन्त्राणि कवचानि पृथक् पृथक्॥ ५७.३ ॥  
  
कामाख्यायाश्च माहात्म्यं सरहस्यं समन्त्रकम्।  
यथा शशंस भगवान् महादेव उमापतिः॥ ५७.४ ॥  
  
वेतालभैरवाभ्यां तत् समाचक्ष्व सविस्तरात्।  
शृण्वतो न हि मे तृप्तिर्जायते महदद्‌भुतम्॥ ५७.५ ॥  
  
भवता कथ्यमानं हि परं कौतूहलं मम।  
॥और्व्व उवाच॥  
शृणुत्वं राजशार्दूल यत्पुत्राभ्यामुमापतिः॥ ५७.६ ॥  
  
उवाच महादाख्यानं तन्मे निगदतोऽधुना।  
एतद्रहस्यं परमं पवित्रं पापनाशनम्॥ ५७.७ ॥  
  
परं स्वस्त्ययनं पुंसां गर्भे पुं सवनं स्मृतम्।  
कल्याणकारकं भद्रं चतुर्वर्गफलप्रदम्॥ ५७.८ ॥  
  
शठाय चलचित्ताय नास्तिकायाजितात्मने।  
देवद्विजगुरूणां च मिथ्यानिर्बन्धकारिणे॥ ५७.९ ॥  
  
न पापायाभिशस्ताय खञ्जकाणादिरोगिणे।  
न कथ्यं न च वा देयं श्रद्धाविरहिताय च॥ ५७.१० ॥  
  
महामायामन्त्रकल्पं प्रोक्त्वा ताभ्यामुमापतिः।  
वेतालभैरवाभ्यां तु पुनरेवाभ्यभाषत॥ ५७.११ ॥  
  
॥भगवानुवाच॥  
अङ्गमन्त्रं प्रवक्ष्यामि प्रोक्तवाँस्तन्त्रमुत्तमम् ।  
तदेव प्रथमं विद्धि सर्वपूजासु सङ्गतम्॥ ५७.१२ ॥  
  
आचान्तः शुचितां प्राप्तः सुस्नातो देवपूजने।  
पूजावेद्या बहिःस्थित्वा चतुर्हस्तान्तरे धिया॥ ५७.१३ ॥  
  
गृहे वां द्वारदेशस्थः प्रणम्य शिरसा गुरुम्।  
प्रणमेदिष्टदेवं स्वं दिक्‌पालानपि चेतसा॥ ५७.१४ ॥  
  
यत् पूर्वमर्जितं पापं तद्‌दिनेऽन्यदिनेऽपि वा।  
प्रायश्चित्तैर्नापनुन्नं तच्च पापं स्मरेद्धिया॥ ५७.१५ ॥  
  
तत्पापस्यापनोदाय मन्त्रद्वयमुदीरयेत्।  
देवि त्वं प्राकृतं चित्तं पापाक्रान्तमभून्मम॥ ५७.१६ ॥  
  
तन्निःसारय चित्तन्मे पापं हूं फट् च ते नमः।  
सूर्यः सोमो यमः कालो महाभूतानि पञ्च वै॥ ५७.१७ ॥  
  
एते शुभाशुभस्येह कर्मणो नव साक्षिणः।  
ततः पुनर्हूं फडिति पार्श्वमूर्ध्वमधस्तथा॥ ५७.१८ ॥  
  
आत्मानं क्रोधदृष्ट्याथ निरीक्ष्य सुमना भवेत्।  
एवं कृते प्रथमतः पापोत्सारणकर्मणि॥ ५७.१९ ॥  
  
यत् स्याद् दृढतरं पापं तद् दूरे चावतिष्ठते।  
अतीते पूजने स्थानं स्वं प्रयाति पुनश्च यत्॥ ५७.२० ॥  
  
यत् स्यादल्पतरं पापं तन्नाशमुपगच्छति।  
ॐ अः फडितिमन्त्रेण पूजावेदीं ततो विशेत्॥ ५७.२१ ॥  
  
पूजने त्यक्तपापस्य काममिष्टं क्षणाद् भवेत्।  
नाराचमुद्रया दृष्ट्वा समया सम्प्रलोकयेत्॥ ५७.२२ ॥  
  
पुष्पनैवेद्यगन्धादि ह्रीं हूँ फडिति मन्त्रकैः।  
यदात्मनानवज्ञातं सम्यक् पुष्पादिदूषणम्॥ ५७.२३ ॥  
  
अस्पृश्यस्पर्शनं वापि यदन्यायार्जितं च वा।  
तथा निर्माल्यसंसृष्टं कीटाद्यारोहणं च यत्॥ ५७.२४ ॥  
  
तत्सर्वं नाशमायाति नैवेद्याद्यवलोकनात्।  
ततो रमितिमन्त्रेण शिखां दीपस्य संस्पृशेत्॥ ५७.२५ ॥  
  
स तस्य सुभगो दीपो भवेत् स्पर्शनामात्रतः ।  
पतङ्गकीटकेशादि-दाहात् क्रव्यादसंहतः ॥ ५७.२६ ॥  
  
वसामज्जास्थिसम्पूतिर्यज्ञादावुपयोजनम् ।  
अज्ञतरूपं तत्सर्वं दोषं स्पर्शाद् विनाशयेत्॥ ५७.२७ ॥  
  
नारसिंहेन मन्त्रेण देवतीर्थेन संस्पृशेत्।  
पानीयं घटमध्यस्थं वीक्षन्नभ्युक्ष्य याजकः॥ ५७.२८ ॥  
  
वामेन पाणिना धृत्वा वामपार्श्वे स्थितं तदा।  
  
पात्रमाधारमन्त्रेण संस्कुर्वन् संस्पृशेज्जलम्॥ ५७.२९ ॥  
  
यज्ञदानादपेयादि संसृष्टिरिह शङ्गता।  
यदन्यद् दूषणं पात्रे तोये वा ज्ञानतो भवेत्॥ ५७.३० ॥  
  
जलाशयं शवस्पर्शाज्जलं स्ननाच्च सङ्गतम्।  
दूषणानि विनश्यन्ति तानि वै देवपूजने॥ ५७.३१ ॥  
  
प्रजापतिसुतो हान्तप्रान्तः स्वरसमन्वितः।  
चन्द्रार्धबिन्दुसहितो मन्त्रोऽयं नारसिंहकः॥ ५७.३२ ॥  
  
स्वसञ्ज्ञाद्यक्षरं बिन्दुचन्द्रार्धपरियोजितम्।  
आधारमन्त्रं जानीयात् साधकः कार्यसिद्धये॥ ५७.३३ ॥  
  
तत आधारमन्त्रेण पाणिभ्यामासनं स्वकम्।  
आदाय विनिधायाशु पुनः संस्पृश्य पाणिना॥ ५७.३४ ॥  
  
आत्ममन्त्रेणोपविशेत् तदा तस्मिन् वरासने।  
दुःशिल्पिरचितत्वादि यद्‌वान्यासन दूषणम्॥ ५७.३५ ॥  
  
अज्ञातं विलयं याति उपवेशात् समन्त्रकात् ।  
आहूय स्वाक्षरं पूर्वं सोमसामिसमन्वितम्॥ ५७.३६ ॥  
  
सबिन्दुकं विजानीयादात्ममन्त्रं तु साधकः।  
ततस्तु मातृकान्यासं नादबिन्दुसमन्वितम्॥ ५७.३७ ॥  
  
कुर्यात् तु मातृकामन्त्रैः स्वशरीरे विचक्षणः।  
कल्पेषु च यदज्ञातं मन्त्रोच्चारणकर्मणि॥ ५७.३८ ॥  
  
यद् दुष्टं वा तथा स्पृष्टं माताभ्रष्टादिदूषणम्।  
तन्न्यस्ता मातृकामन्त्रा नाशयन्ति सदैव हि॥ ५७.३९ ॥  
  
व्यञ्जनानि च सर्वाणि तथा विष्ण्वादयः स्वराः।  
सर्वे ते मातृकामन्त्राश्चन्द्रबिन्दुविभूषणा ॥ ५७.४० ॥  
  
सर्वे युगान्तवन्द्येषु न्यस्तेषु न्यूनपूरणम्।  
मन्त्रे कल्पे च कुर्वन्ति विन्यस्ता मातृकाः स्वयम् ॥ ५७.४१ ॥  
  
एकमात्रो भवेद्‌ध्रस्वो द्विमात्रो दीर्घ उच्यते।  
प्लुतस्त्रिमात्रो विज्ञेयो वर्णा एते व्यवस्थिताः॥ ५७.४२ ॥  
  
सर्वषामेव वर्णानां मात्रादेव्यस्तु मातृकाः।  
शिवदूतीप्रभृतयस्तन्न्यासास्तत्तनुस्थिताः॥ ५७.४३ ॥  
  
पूरयन्ति च तान् न्यूनांश्चतुर्वर्गं तथाचिरात्।  
ददत्येव सदा रक्षां कुर्वन्ति सुरपूजने॥ ५७.४४ ॥  
  
चतुर्वर्गप्रदश्चायं सर्वकामफलप्रदः।  
सर्वदामातृकान्यासस्तुष्टिपुष्टिप्रदायकः॥ ५७.४५ ॥  
  
यः कुर्याद् मातृकान्यासं विनापि सुरपूजनात्।  
तस्माद् बिभेति सततं भूतग्रामश्चतुर्विधः॥ ५७.४६ ॥  
  
तं द्रष्टुमपि देवाश्च स्पृहयन्ति महौजसम्।  
स सर्वं च वशं कुर्याद् न च याति पराभवम्॥ ५७.४७ ॥  
  
कुसुमं विष्णुमन्त्रेण अङ्गुल्यग्रेण साधकः।  
विमर्दनार्थं गृह्णीयात करशोधनकर्मणि॥ ५७.४८ ॥  
  
उपान्तः सामि चन्द्रेण रञ्जितः शून्यसंयुतः।  
रुद्रान्तोपरिसंसृष्टो मन्त्रोऽयं वैष्णवो मतः॥ ५७.४९ ॥  
  
प्रासादेन तु मन्त्रेण अङ्गुल्यग्रेण साधकः।  
गृहीत्वा च ततः कुर्यात् कराभ्यां पुष्पमर्दनम्॥ ५७.५० ॥  
  
निर्मथेत् कामबीजेन जिघ्रेद् ब्राह्मेण तत् पुनः।  
प्रासादेन परित्यागो दिश्यैशान्यां विशेषतः॥ ५७.५१ ॥  
  
एवं कृते तु करयोर्विशुद्धिरतुला भवेत्।  
जलौकागूढपादादिस्पर्शाच्छुद्धिर्विशोधनात्॥ ५७.५२ ॥  
  
दुर्गन्ध्युच्छिष्टसंस्पर्शाद् दूषणं करयोस्तु यत्।  
अज्ञातरूपं तत्सर्वं नाशयेत् सुविधानतः॥ ५७.५३ ॥  
  
अङ्गुल्यग्राणि शुद्धानि पुष्पाणां ग्रहणाद् भवेत्।  
तलद्वयं मर्दनात् तु विशुद्धमभिजायते॥ ५७.५४ ॥  
  
निर्मञ्छनात् पाणिपृष्ठं घ्राणान्नासाग्रमुत्तमम्।  
तीर्थानि च समायान्ति नासिकायां करं प्रति॥ ५७.५५ ॥  
  
तस्माद् यत्नेन कार्याणि कर्माण्येतानि भैरव।  
प्रान्तादिर्वासुदेवेन वर्णेनापि च संहितः॥ ५७.५६ ॥  
  
शम्भुचूडाबिन्दुयुक्तः प्रासाद च स उच्यते।  
कामबीजं तु विज्ञेयं वासुदेवेन्दुबिन्दुभिः॥ ५७.५७ ॥  
  
व्यञ्जनं चाद्यदन्तं च प्रान्तदन्त्या तु पूर्वकम्।  
आद्यदन्त्यद्वयं पश्चाद् व्यञ्जनं प्रणवोत्तरम्॥ ५७.५८ ॥  
  
ब्रह्मबीजमिदं प्रोक्त सर्वपापप्रणाशनम्।  
प्रणवं दीर्घमुच्चार्यं प्रथमं मुखशुद्धये॥ ५७.५९ ॥  
  
वासुदेवस्य बीजेन प्राणायामं समाचरेत्।  
यस्य देवस्य यद्रूपं तथा भूषणवाहनम्॥ ५७.६० ॥  
  
तदेव पूजने तस्य चिन्तयेत् पूरकादिभिः ।  
वैष्मवीतन्त्रमन्त्रस्य कण्ठाद्यं यत्पुरःसरम्॥ ५७.६१ ॥  
  
तद् बीजं वासुदेवस्य पूर्णचन्द्रनिभं सदा।  
गङ्गावतारबीजेन प्रथमं धेनुमुद्रया॥ ५७.६२ ॥  
  
अमृतीकरणं कुर्यादर्घपात्राहिते जले।  
शशिखण्डयुतः कण्ठ्यः पञ्चमीबलबीजकः ॥ ५७.६३ ॥  
  
गङ्गावतारमन्त्रोऽयं सर्वपापप्रणाशकः।  
मात्राद्वययुतो विष्णुर्बलबीजमुदाहृतम्॥ ५७.६४ ॥  
  
अमृतीकरणे वृत्ते तोयं यद् दीयतेऽमृतम्।  
भूत्वा प्रयाति देवस्य प्रीयते सुरपूजने॥ ५७.६५ ॥  
  
गङ्गापि स्वयमायाति पूजापात्रजलं प्रति।  
अमृतीकरणं कुर्याद् धर्मकामार्थसिद्धये॥ ५७.६६ ॥  
  
स्वस्तिकं गोमुखं पद्ममर्धस्वस्तिकमेव च।  
पर्यङ्कमासनं शस्तमभीष्टसुरपूजने॥ ५७.६७ ॥  
  
पादयन्त्रमिदं प्रोक्तं सर्वमन्त्रोत्तमोत्तमम्।  
तद् गृह्णीयाद् वराहस्य बीजेन प्रथमं बुधः॥ ५७.६८ ॥  
  
मायादिरग्निबीजस्य चतुर्थः समव्याप्तिकः ।  
षष्ठस्वरोपरिचरो वाराहं बीजमुच्यते॥ ५७.६९ ॥  
  
वाराहबीजसंशुद्धं मन्त्रपादद्वये कृतम्।  
पश्यन्नभीष्टदेवं तु पाददोषं न पश्यति॥ ५७.७० ॥  
  
न युक्तमन्यथा पाददर्शनं सुरपूजने।  
मन्त्रेण लभतेऽभीष्टांस्तस्मान्मन्त्रपरो भवेत् ॥ ५७.७१ ॥  
  
पाणिकच्छपिकां कुर्यात् कूर्ममन्त्रेण साधकः।  
तत्र संस्कृतपुष्पेण पूजयेदात्मनो वपुः॥ ५७.७२ ॥  
  
पूजिते तेन पुष्पेण देवत्वं स्वस्य जायते।  
द्वितीयं वैष्णवीतन्त्रं बीजं बिन्द्विन्दुसंयुतम्॥ ५७.७३ ॥  
  
षष्ठस्वरोपरिचरं कूर्मबीजं प्रकीर्तितम्।  
दहनप्लवनस्यादौ रन्ध्रस्य दशमस्य तु॥ ५७.७४ ॥  
  
भेदनं साधकः कुर्यान्मन्त्रेण प्रणवेन तु।  
बीजेन वासुदेवस्य आकाशे विनिधापयेत्॥ ५७.७५ ॥  
  
प्राणेन सहितं बीजं ततपूर्वं प्रतिपादितम्।  
अज्ञाता प्रयतानां तु मण्डलस्थानमार्जनात्॥ ५७.७६ ॥  
  
द्रव्याणां विप्रकारः स्यात् संसर्गाणां तथैव च।  
मधुकैटभयोर्मेदः सङ्घातैर्दृढतां गता॥ ५७.७७ ॥  
  
मेदिनी सर्वदा शुद्धा सुरपूजासु सर्वतः।  
अद्यापि सर्वे त्रिदशा न स्पृशन्ति पदा क्षितिम्॥ ५७.७८ ॥  
  
न च स्वीयतनुच्छायां योजयन्ति च भूतले।  
तस्य दोषस्य मोक्षार्थं मन्त्रराजं लिखेत् क्षितौ॥ ५७.७९ ॥  
  
प्रोक्षणाद् वीक्षणाद् वापिशुद्धा भवति मेदिनी।  
वीक्षणं धर्मबीजेन स्थण्डिलस्य समाचरेत्॥ ५७.८० ॥  
  
दान्तो बलेन संयुक्तश्चूडाबिन्दुसमन्वितः।  
धर्मबीजमिति प्रोक्तं धर्मकामार्थसाधनम्॥ ५७.८१ ॥  
  
आदानं धारणं तथा संस्थानपूजने।  
पूरणं संलिलेनैव निःक्षेपो गन्धपुष्पयोः॥ ५७.८२ ॥  
  
मण्डलस्याथ विन्यासः पुनः पुष्पस्य संश्रयः।  
अमृतीकरण पात्रप्रतिपत्तिरियं नरः॥ ५७.८३ ॥  
  
आनिरुद्धेन चादाय अस्त्रमन्त्रेण धारणम्।  
पात्रे तु मण्डलन्यासं वाग्बीजाग्रेण योजयेत्॥ ५७.८४ ॥  
  
आनिरुद्धं भवेद्‌बीजमाद्यं बिन्दुद्वयोत्तरम् ।  
फडन्तेनानिरुद्धं तु अस्त्रमन्त्रं प्रकीर्तितम्॥ ५७.८५ ॥  
  
शम्भुराद्यवलः प्रान्तः सम्पूर्णा सहिता इमे।  
परतः परतः पूर्वं समाप्त्यन्ताः सबिन्दुकाः॥ ५७.८६ ।  
  
तृतीयं वाग्‌भवं बीजं सकलं निष्कलाह्वतम्।  
स्वरश्चतुर्थः सकलः संसृष्टौ बिन्दुनेन्दुना॥ ५७.८७ ॥  
  
वर्गाद्यादिर्द्वितीयं तु वाग्‌भवं बीजमुच्यते।  
कामराजाह्वयं चैतद् धर्मकामार्थसाधनम्॥ ५७.८८ ॥  
  
मनोभवस्य बीज तु कुण्डलीशक्तिसंयुतम्।  
वासुदेवेन सम्पृक्तमाद्यं वाग्भवमुच्यते॥ ५७.८९ ॥  
  
इदं सारस्वतं नाम यदाद्यं वाग्भवं स्मृतम्।  
एकैकं कामबीजादि त्रिभिस्तु त्रिपुरामहः॥ ५७.९० ॥  
  
आद्यं तृतीयं सामीन्दुबिन्दुभ्यः समलङ्कृतम्।  
मदनस्य तु मन्त्रोऽयं कामभोगफलप्रदः॥ ५७.९१ ॥  
  
औदेतोरूपविन्यस्तं यन्त्रं भास्करसन्निभम्।  
तद् वक्ष्ये कुण्डलीशक्तिमभेदात् तु निगद्यते॥ ५७.९२ ॥  
  
भूतापसारणं कुर्यान्मन्त्रेणानेन याजकः।  
यस्मिन् कृते स्थानभूता दूरं यान्ति सुरार्चने॥ ५७.९३ ॥  
  
स्थितेषु तत्र भूतेषु नैवेद्यमाण्डलं तथा।  
विलुम्पन्ति सदा लुब्धा न गृह्णन्ति च देवता॥ ५७.९४ ॥  
  
तस्माद् यत्नेन कर्तव्यं भूतानामपसारणम्।  
अस्त्रमन्त्रेण सहितं तस्य मन्त्रमिदं स्मृतम्॥ ५७.९५ ॥  
  
अपसर्पन्तु ते भूता ये भूता भूमिपालकः।  
भूतानामविरोधेन पूजाकर्म करोम्यहम्॥ ५७.९६ ॥  
  
अनेन स्थण्डिलाद् भूतानपसार्याथ साधकः।  
ततो दिग्बन्धनं कृत्वा दिग्भ्यस्तानपसारयेत्॥ ५७.९७ ॥  
  
विष्णुबीजं फडन्तं तु मन्त्रं दिग्बन्धने स्थितम्।  
करेण छोटिकापूर्वं वेष्टनं बन्धनं दिशः॥ ५७.९८ ॥  
  
आत्मनः पूजनेनाथ कर्मारम्भाधिकारिता।  
पूजितं चासनं योगपीठस्य सदृशं भवेत्॥ ५७.९९ ॥  
  
स्वभावतः सदा शुद्धं पञ्चभूतात्मकं वपुः।  
मलपूतिसमायुक्त श्लेष्मविण्मूत्रपिच्छिलम्॥ ५७.१०० ॥  
  
रेतोनिष्ठीवलालाभिः स्रवद्भिरपरिष्कृतम्।  
बीजभूतानि चैतस्य महाभूतानि पञ्च वै॥ ५७.१०१ ॥  
  
तेषां तु सर्वभूतानां बीजानां देहसङ्गिनाम्।  
वायुतेजःपृथव्यम्भोवियतां शुद्धये क्रमात्॥ ५७.१०२ ॥  
  
शोषणं दहनं भस्मप्रोत्सादोऽमृतवर्षणम्।  
आप्लावनं च कर्तव्यं चिन्तामात्रविशुद्धये॥ ५७.१०३ ॥  
  
अण्डस्य चिन्तनाद् भेदात्तन्मध्ये देवचिन्तनात्।  
स्वकीयस्येष्टदेवस्य चिन्ता सर्वात्मना भवेत्॥ ५७.१०४ ॥  
  
सोऽहमित्यस्य सततं चिन्तनाद् देवरूपता।  
आत्मनो जायते सम्यक् संस्कृतिः पुष्पदानतः॥ ५७.१०५ ॥  
  
अहं देवोऽथ नैवेद्यं पुष्पगन्धादिकं च यत्।  
पूजोपकरणार्थं च देवत्वमिह जायते॥ ५७.१०६ ॥  
  
देवाधारो ह्यहं देवो देवं देवाय योजयेत्।  
सर्वेषां देवतासृष्टया जायते शुद्धतापि च॥ ५७.१०७ ॥  
  
मनोजीवात्मनोः शुद्धिः प्राणायामेन जायते।  
अन्तर्गतं यच्च मलं तच्च शुद्धं प्रजायते॥ ५७.१०८ ॥  
  
गृहे चेत् पूजयेद् देवं तदा तस्य विलोकनम्।  
कुर्यादादित्यबीजेन चतुः पार्श्वष्वपि क्रमात्॥ ५७.१०९ ॥  
  
हान्तः समाप्तिसहितो वह्निबीजेन संहितः।  
उपान्तः सचतुर्थस्तु स तथा सकलोऽग्रतः॥ ५७.११० ॥  
  
आदित्यबीजं कथितं सर्वरोगविनाशनम्।  
धर्मार्थकाममोक्षाणां कारणं तोषदायकम्॥ ५७.१११ ॥  
  
अशुद्धपक्षिसंयोग-पक्षिविष्ठाप्रसेचने।  
मूषिकाणां तथा स्पर्शः कृमिकीटादिसङ्गमः॥ ५७.११२ ॥  
  
एवमादीनि नश्यन्ति लोकनाद् गृहदूषणम्।  
ततस्तु योगपीठस्य ध्यानं प्रथमतश्चरेत्॥ ५७.११३ ॥  
  
ध्यानमात्रं योगपीठं प्रविशत्येव मण्डलम्।  
योगपीठे स्मृते सर्व योगपीठमय समम्॥ ५७.११४ ॥  
  
न योगपीठादधिकं विद्यते परमासनम्।  
यस्य ध्यानाज्जगद् व्याप्तं सचराचरमानुषम्॥ ५७.११५ ॥  
  
तच्चिन्तनस्य माहात्म्यं को वा वक्तुं समुत्सहेत्।  
चिन्तामात्रेण मानुष्यं पश्य शोकविनाशनम्॥ ५७.११६ ॥  
  
धारणाद् योगपीठं तु चतुर्वर्गफलप्रदम्।  
शुद्धफटिकसङ्काशं चतुष्कोणं चतुर्वृतिम्॥ ५७.११७ ॥  
  
आधारशक्त्या विहितं प्रग्रहं सूर्यसन्निभम्।  
आग्नेयादिषु कोणेषु चतुर्षु क्रमतः स्थितम्॥ ५७.११८ ॥  
  
धर्मो ज्ञानं तथैश्वर्यं वैराग्यं क्रमतः सदा।  
पूर्वादिदिक्षु चैतानि स्थितानि क्रमतो यथा॥ ५७.११९ ॥  
  
अधर्मश्च तथाज्ञानमनैश्वर्यं ततः परम्।  
अवैराग्यं परं तस्माद्धारणार्थं व्यवस्थितम्॥ ५७.१२० ॥  
तस्योपरि जलौघस्तु तस्मिन् ब्रह्मण्डमास्थितम्।  
ब्रह्माण्डाभ्यन्तरे तोयं कूर्मस्तस्योपरि स्थितः॥ ५७.१२१ ॥  
  
कूर्मोपरि तथानन्तः पृथ्वी तस्योपरि स्थिता।  
अनन्तगात्रसंयुक्तं नालं पातालगोचरम्॥ ५७.१२२ ॥  
  
पृथ्वीमध्ये स्थितं पद्मं दिक्पत्रं गिरिकेशरम्।  
तस्याष्टदिक्षु दिक्‌पालाः स्वर्गो मध्ये व्यवस्थितः॥ ५७.१२३ ॥  
  
कर्णिकायां ब्रह्मलोको महर्लोकादयो ह्यधः।  
स्वर्गे ज्योतींषि देवाश्च चतुर्वेदास्तदन्तरे॥ ५७.१२४ ॥  
  
सत्तंव रजस्तम इति गुणाः प्रकृतिसम्भवाः।  
सदा स्थिता पद्ममध्ये परं तत्त्वं तथैव च॥ ५७.१२५ ॥  
  
आत्मतत्त्वं तत्र संस्थमूर्ध्वच्छदनमूर्धतः।  
अधोऽधश्छदनं तत्र केशराग्रे स्थितं पुनः॥ ५७.१२६ ॥  
  
सूर्याग्निचन्द्रमरुता मण्डलानि क्रमात् ततः।  
शावासनं योगपीठे सुखासनमतः परे॥ ५७.१२७ ॥  
  
आराध्यासनमस्माच्च ततश्च विमलासनम्।  
मध्ये विचिन्तयेत् सर्वं जगद्वै सचराचरम्॥ ५७.१२८॥  
  
ब्रह्मविष्णुशिवंश्चैव भागत्रयविनिश्चितान्।  
आत्मानं चिन्तयेत् तत्र पूजने समुपस्थितम्॥ ५७.१२९ ॥  
मण्डलं योगपीठं तु पद्मं पद्मं तु चिन्तयेत्।  
शावादीन्यासनानीह चत्वार्यपि विचन्तयेत्॥ ५७.१३० ॥  
  
योगपीठं पृथग्ध्यात्वा मण्डलेन सहैकताम्।  
पुनर्ध्यात्वा ततः पश्चात् पूजयेदासनं ततः॥ ५७.१३१ ॥  
  
ध्यानेन योगपीठस्य यथा यद्दीयते जलम्।  
नैवेद्यपुष्पधूपादि तत् स्वयं चोपतिष्ठते॥ ५७.१३२ ॥  
  
सर्वे देवाः सगन्धर्वाः सचराचरगुह्यकाः।  
चिन्तताः पूजिताश्च स्युर्योगपीठस्य पूजने॥ ५७.१३३ ॥  
  
अभीष्टदेवतापूजां विना यस्य विचिन्तनात्।  
लभते वै चतुर्वर्गं तुष्टिः पुष्ठिश्च जायते॥ ५७.१३४ ॥  
  
आवाहनानन्तरतः पाणिभ्यामवतारयेत्।  
प्रागुत्तानौ करौ कृत्वा ऊर्ध्वमुत्क्षिप्य सान्तरौ॥ ५७.१३५ ॥  
  
निरन्तरावधः कुर्यान्नामयन् पूजकस्तथा।  
हेरम्बस्य तु बीजेन तस्मादवतरेति च॥ ५७.१३६ ॥  
  
आम्रेडितेन चाभीष्टदेवानां लम्बनाय वै।  
नासिकावायुनिःसाराद्वियत्स्था देवना भवेत्॥ ५७.१३७ ॥  
  
एवं कृते मण्डले तु स्थितिस्तस्य प्रजायते।  
स्वान्तः शुद्धांशुबिन्दुभ्यां हैरम्बं बीजमुच्यते॥ ५७.१३८ ॥  
  
नाशनं विघ्नबीजानां धर्मकामार्थसाधनम्।  
गन्धपुष्पे तथा धूपदीपौ नैवेद्यमेव च॥ ५७.१३९ ॥  
  
यदन्यद् दीयते वस्त्रमलङ्कारादिकं च यत् ।  
तेषां दैवतमुच्चार्य कृत्वा प्रोक्षणपूजने॥ ५७.१४० ॥  
  
उत्सृज्य मूलमन्त्रेण प्रतिनाम्ना निवेदयेत्।  
वरुणस्य तु बीजेन तेषां प्रोक्षणमाचरेत्॥ ५७.१४१ ॥  
  
इष्टेन मूलमन्त्रेण तथोत्सर्गनिवेदने।  
लपरश्चन्द्रबिन्दुभ्यां बीजं वारुणमुच्यते॥ ५७.१४२ ॥  
  
विलोकनं पूजनं च तथा दानं पृथक् पृथक्।  
जपकर्मणि मालायाः प्रतिपत्तिरिदं त्रयम्॥ ५७.१४३ ॥  
  
इष्टमन्त्रेण मालायाः प्रोक्षणं परिकीर्तितम्।  
बीजं गाणपतं पूर्वमुच्चार्यं तदनन्तरम्॥ ५७.१४४ ॥  
  
अविघ्नं कुरु माले त्वं गृह्णीयादित्यनेन च।  
जपान्ते शिरसि न्यासो मालायाः परिकीर्तितः॥ ५७.१४५ ॥  
  
स्रजमादाय पाणिभ्यां श्रीबीजेन तथार्चयेत्।  
अन्त्यदन्त्यान्तमात्राभ्यां चादिवर्गतृतीयकौ॥ ५७.१४६ ॥  
  
परतः परतः पूर्वं श्रीबीजं बिन्दुनेन्दुना।  
मालाया अवतारस्तु शिरसः क्रियते तदा॥ ५७.१४७ ॥  
  
तां समादाय पाणिभ्यां कुर्यात् सारस्वतेन वै।  
श्रीबीजानामाद्यमाद्यं बिन्दुचन्द्रार्धसंयुतम्॥ ५७.१४८ ॥  
  
एतच्चतुष्टयं बीजं सारस्वतमुदीरितम्।  
पौराणिकैर्वैदिकैश्च मूलमन्त्रेण चैव हि॥ ५७.१४९ ॥  
  
प्रदक्षिणां प्रणामं च कुयाद्धर्मार्थसाधकम्।  
भूमिं वीक्ष्य तथाभ्युक्ष्य क्षितिबीजेन पूर्वतः॥ ५७.१५० ॥  
  
स्पृशंस्तां शिरसा भूमिं प्रणमेदिष्टदेवताः।  
समाप्तिहीनं बाराहं बीजं बिन्द्विन्दुसंयुतम्॥ ५७.१५१ ॥  
  
क्षितिबीजं विजानीयाच्चतुर्वर्गप्रदायकम्।  
दर्पणं व्यजनं घण्टां चामरं प्रोक्षयेत् पुनः॥ ५७.१५२ ॥  
  
नैवेद्यालोकमन्त्रेण पूर्वप्रोक्तेन भैरव।  
नामाक्षराणि चाद्यानि चैतेषां बिन्दुनेन्दुना॥ ५७.१५३ ॥  
  
तस्मै नम इति प्रान्ते ग्रहणे मन्त्र उच्यते।  
निवेदनमथैतेषामिष्टमन्त्रेण चाचरेत्॥ ५७.१५४ ॥  
  
वाग्‌भवस्य द्वितीयेन कामबीजेन भैरव।  
मुद्राया बन्धनं कार्यं मूलमन्त्रेण दर्शनम्॥ ५७.१५५ ॥  
  
परित्यागं तु मुद्रायास्ताराबीजेन चाचरेत्।  
प्रान्तादिश्चन्द्रबिन्दुभ्यां षष्ठस्वरसमन्वितः॥ ५७.१५६ ॥  
  
ताराबीजमिति प्रोक्तं धर्मकामार्थसाधनम्।  
मुदं ददाति यस्मात् सा मुद्रा तेन प्रकीर्तिता॥ ५७.१५७ ॥  
  
दर्शितायां तु मुद्रायां भवेत् पूजासमापनम्।  
कामं मोक्षं तथा धर्ममर्थमोदयुता स्वयम्॥ ५७.१५८ ॥  
  
ददाति साधकायाशु देवता गन्तुमुत्सुका।  
मुद्रान्ते तु महामन्त्रान् षडिमान् समुदीरयेत्॥ ५७.१५९ ॥  
  
यद् दत्तं भक्तिमात्रेण पत्रं पुष्पं फलं जलम्।  
आवेदितं च नैवेद्यं तद्‌गृहाणानुकम्पया॥ ५७.१६० ॥  
  
आवाहनं न जामामि न जानामि विसर्जनम्।  
पूजाभावं न जानामि त्वं गतिः परमेश्वरि॥ ५७.१६१ ॥  
  
कर्मणा मनसा वाचा त्वत्तो नान्यं गतिर्मम।  
अन्तश्चरेण भूतानां त्वं गतिः परमेश्वरि॥ ५७.१६२ ॥  
  
मातर्योनिसहस्रेषु येषु येषु व्रजाम्यहम्।  
तेषु तेष्वच्युता भक्तिरच्युतेऽस्तु सदा त्वयि॥ ५७.१६३ ॥  
  
 देवी दात्री च भोक्त्री च देवी सर्वमिदं जगत्।  
देवी जयति सर्वत्र या देवी सोऽहमेव च॥ ५७.१६४ ॥  
  
यदक्षरपरिभ्रष्टं मात्राहीनं च यद् भवेत्।  
तत्सर्वं क्ष्म्यतां देवि कस्य न स्खलितं मनः॥ ५७.१६५ ॥  
  
मन्त्रेषु पठितेष्वेषु स्वयमेव प्रसीदति।  
दातुं देवीं चतुर्वर्गं न चिरादेव भैरव॥ ५७.१६६ ॥  
  
ऐशान्यां मण्डलं कुर्याद् द्वारपद्मविवर्जितम्।  
विसर्जनार्थ निर्माल्यधारिण्याः पूजनाय वै॥ ५७.१६७ ॥  
  
पाद्मादिभिः पूजयित्वा ध्यात्वा निर्माल्यधारिणीम्।  
निःक्षिप्य तस्मिन् निर्माल्यं मन्त्रेम तु विसर्जयेत्॥ ५७.१६८ ॥  
  
गच्छ गच्छ पदं स्थानं स्वस्थानं परमेश्वरि।  
यत्र ब्रह्मादयो देवा न विदुः परमं पदम्॥ ५७.१६९ ॥  
  
विसृज्य मन्त्रेणानेन ततः पूरकवायुना।  
ध्यायंस्तु मन्त्रेणानेन नत्वा तां स्थापयेद्‌धृदि॥ ५७.१७० ॥  
  
तिष्ठ देवि परे स्थाने स्वस्थाने परमेश्वरि।  
यत्र ब्रह्मादयः सर्वे सुरास्तिष्ठन्ति मे हृदि॥ ५७.१७१ ॥  
  
तत एकजटाबीजैरिष्टदेवीं धिया स्मरन्।  
निर्माल्यं मूर्घ्नि गृह्णीयाद् धर्मकामार्थसाधनम्॥ ५७.१७२ ॥  
  
मण्डलप्रतिपत्तिं तु ततः कुर्याद् विभूतये।  
सर्वाङ्गुलीनामग्रौधैः पद्ममष्टदलान्वितम्॥ ५७.१७३ ॥  
  
निर्मन्थेत् क्षितिबीजेन मण्डलं चापि भैरव।  
ततस्तु मूलमन्त्रेण सर्ववश्येन वा पुनः॥ ५७.१७४ ॥  
  
अनामिकानामग्रेण ललाटमपि संस्पृशेत्।  
समाप्तिसहितः प्रान्तस्ताराबीजं ततः परम्॥ ५७.१७५ ॥  
  
स्मरबीजं विसर्गेण परतः परतः परम्।  
भबेदेकजटाबीजं धर्मकामार्थसाधनम्॥ ५७.१७६ ॥  
  
ततो भास्करबीजेन सहितेनात्मना पुनः।  
मन्त्रेण भास्करायार्धमच्छिद्रार्थं निवेदयेत्॥ ५७.१७७ ॥  
  
नमो विवस्वते ब्रह्मन् भास्वते विष्णुतेजसे।  
जगत्सवित्रे शुचये सवित्रे कर्मदायिने॥ ५७.१७८ ॥  
  
ततः कृताञ्जलिर्भूत्वा पठित्वा मन्त्रमीरितम्।  
एकाग्रमनसा वाग्भिरच्छिद्रमवधारयेत्॥ ५७.१७९ ॥  
  
यज्ञच्चिद्रं तपश्छिद्रं यच्छिद्रं पूजने मम।  
सर्वं तदच्छिद्रमस्तु भास्करस्य प्रसादतः॥ ५७.१८० ॥  
  
ततस्तु पुष्पनैवेद्य तोयपात्रादिकं च यत्।  
देवीबीजेन तत्सर्वं पुनरेव विलोकयेत्॥ ५७.१८१ ॥  
  
हस्तेन चक्षुषा वापि यत्र यत्र कृतः पुरा।  
मन्त्रन्यासस्तत्र तत्र विसृष्टिरमुना भवेत्॥ ५७.१८२ ॥  
  
प्रान्तादिपञ्चमो वह्निबीजषष्ठस्वराहितः।  
तथोपान्तं वाग्भवाद्यं दुर्गाबीजं प्रचक्षते॥ ५७.१८३ ॥  
  
स्थण्डिले ज्वलदग्नौ च तोये सूर्यमरीचिषु।  
प्रतिमासु च शुद्धासु शालग्रामशिलासु च॥ ५७.१८४ ॥  
  
शिवलिङ्गे शिलायां तु पूजा कार्या विभूतये।  
सर्वत्र मण्डलन्यासं कुर्यादेकाग्रमानसः॥ ५७.१८५ ॥  
  
योगपीठस्य बीजेन स्थण्डिलादिषु साधकः।  
वासुदेवस्य रुद्रस्य ब्रह्मणो मिहिरस्य च॥ ५७.१८६ ॥  
  
कुर्यात् सर्वत्र पूजासु प्रतिपत्तिमिमां बुधः।  
एवं यः पूजयेद् विष्णुममीभिः प्रतिपत्तिभिः॥ ५७.१८७ ॥  
  
चतुर्वर्गप्रदस्तस्य न चिराज्जायते हरिः।  
शिवो वा मिहिरो वापि येऽन्ये लम्बोदरादयः॥ ५७.१८८ ॥  
  
प्रसीदन्ति सुराः सर्वे पूजाया विधिनामुना।  
विशेषतो महादेवी महामाया जगन्मयी॥ ५७.१८९ ॥  
  
प्रतिपत्तिमिमां नित्यं स्पृहयत्येव पूजने।  
एवं यः कुरुते पूजां सम्यक् स फलभाग्भवेत्॥ ५७.१९० ॥  
  
एतैर्विहीना या पूजा ततोऽल्पापं फलं भवेत्।  
अङ्गहीनस्तु पुरुषो न सम्यग्याझिको यथा॥ ५७.१९१ ॥  
  
अङ्गहीना तथा पूजा न सम्यक् फलभाग्भवेत्।  
इदं रहस्यं परममिदं स्वस्त्ययनं परम्।  
मन्त्रवेदमयं शुद्धं सर्वपापप्रणाशनम्॥ ५७.१९२ ॥  
  
यः श्रावयेद् ब्राह्मणसन्निधाने श्राद्धेषु यज्ञे सुरपूजनेषु।  
सम्यक् फलं तस्य लभेत् स कर्मणो विनापि पूजां तदनन्तरमश्नुते॥ ५७.१९३ ॥  
  
इति श्रीकालिकापुराणे उत्तरतन्त्रे सप्तपञ्चाशोऽध्यायः॥