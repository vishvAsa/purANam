+++
title = "०१७ शूर्पणखा-आगमनम्"
title_english = "017 Surpanakha s entry into legend"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-017-Shoorpanakha_Aagamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/03-raxo-hatyA/017_shUrpaNakhA-Agamanam.md">
<details><summary><h3>IITK ...{Loading}...</h3></summary>

Surpanakha meets Rama --reveals her identity -- expresses her desire to
be his wife



#### श्लोकः
##### मूलम्
कृताभिषेको रामस्तु सीता सौमित्रिरेव च।  
तस्माद्गोदावरीतीरात्ततो जग्मुस्वमाश्रमम्॥3.17.1॥

##### शब्दार्थः
कृताभिषेकः bath over, रामस्तु Rama too, सीता Sita, सौमित्रिरेव च and also Lakshmana, ततः then, तस्मात् therefrom, गोदावरीतीरात् from the bank of Godavari, स्वम् their, आश्रमम् hermitage, जग्मुः went.

##### आङ्ग्लानुवादः
Ablution over, Rama, accompanied by Sita and Lakshmana, went back from the bank of the river Godabari to their hermitage.



#### श्लोकः
##### मूलम्
आश्रमं तमुपागम्य राघवस्सह लक्ष्मणः।  
कृत्वा पौर्वाह्णिकं कर्म पर्णशालामुपागमत्॥3.17.2॥

##### शब्दार्थः
सहलक्ष्मणः accompanied by Lakshmana, राघवः Rama, तम् that, आश्रमम् hermitage, उपागम्य on reaching, पौर्वाह्णिकम् rituals to be performed in the forenoon, कर्म rituals, कृत्वा after doing, पर्णशालाम् cottage thatched with leaves, उपागमत् went in.

##### आङ्ग्लानुवादः
On reaching the hermitage, Rama and Lakshmana performed the forenoon rituals and entered the leafthatched cottage.



#### श्लोकः
##### मूलम्
उवास सुखितस्तत्र पूज्यमानो महर्षिभिः।  
लक्ष्मणेन सह भ्रात्रा चकार विविधाः कथाः॥3.17.3॥

##### शब्दार्थः
महर्षिभिः by ascetics, पूज्यमानः worshipped by, तत्र there, सुखितः peacefully, उवास stayed, भ्रात्रा brother, लक्ष्मणेन सह with Lakshmana, विविधाः diverse, कथाः talks, चकार making.

##### आङ्ग्लानुवादः
Honoured by the ascetics , Rama  stayed there peacefully with brother Lakshmana,  
discussing diverse matters (from time to time).



#### श्लोकः
##### मूलम्
स रामः पर्णशालायामासीनस्सह सीतया।  
विरराज महाबाहुश्चित्रया चन्द्रमाः इव॥3.17.4॥

##### शब्दार्थः
सीतया सह along with Sita, पर्णशालायाम् in the cottage, आसीनः seated, महाबाहुः longarmed, सः रामः that Rama, चित्रया with the constellation Chitra, चन्द्रमाः इव like the Moon, विरराज appeared.

##### आङ्ग्लानुवादः
Longarmed Rama seated with Sita in the cottage, appeared like the Moon in conjunction with constellation Chitra.



#### श्लोकः
##### मूलम्
तदाऽऽसीनस्य रामस्य कथासंसक्तचेतसः।  
तं देशं राक्षसी काचिदाजगाम यदृच्छया॥3.17.5॥

##### शब्दार्थः
रामस्य Rama's, कथासंसक्तचेतसः  engrossed in conversation, तथा like that, आसीनस्य while he was sitting, काचित् one, राक्षसी demoness, यदृच्छया by chance, तं देशम् to that place, आजगाम came.

##### आङ्ग्लानुवादः
While Rama was thus seated, engrossed in conversation, there incidentally appeared a demoness.



#### श्लोकः
##### मूलम्
सा तु शूर्पणखा नाम दशग्रीवस्य राक्षसः।  
भगिनी राममासाद्य ददर्श त्रिदशोपमम्॥3.17.6॥

##### शब्दार्थः
राक्षसः demon, दशग्रीवस्य of the tenheaded (Ravana), भगिनी sister, शूर्पणखा नाम by name Surpanakha, सा तु she, त्रिदशोपमम्  resembling god, रामम् Rama, आसाद्य near, ददर्श saw.

##### आङ्ग्लानुवादः
Surpanakha, sister of the tenheaded demon (Ravana) approached Rama shining like a god.



#### श्लोकः
##### मूलम्
सिंहोरस्कं महाबाहुं पद्मपत्रनिभेक्षणम्।  
आजानुबाहुं दीप्तास्यमतीव प्रियदर्शनम्॥3.17.7॥  
गजविक्रान्तगमनं जटामण्डलधारिणम्।  
सुकुमारं महासत्त्वं पार्थिवव्यञ्जनान्वितम्॥3.17.8॥  
राममिन्दीवरश्यामं कन्दर्पसदृशप्रभम्।  
बभूवेन्द्रोपमं दृष्ट्वा राक्षसी काममोहिता॥3.17.9॥

##### शब्दार्थः
सिंहोरस्कम् whose chest was like that of a lion, महाबाहुम् longarmed, पद्मपत्रनिभेक्षणम् whose eyes resembled lotus petals, आजानुबाहुम् kneelong arms, दीप्तास्यम् with a glowing face, अतीव vey much, प्रियदर्शनम् pleasing to look at, गजविक्रान्तगमनम्  who walked with the gait of an elephant, जटामण्डलधारिणम् having matted hair, सुकुमारम् delicate,  महासत्वम् very strong , पार्थिवव्यञ्जनान्वितम्  endowed with royal traits, इन्दीवरश्यामम् bluelotuslike complexion, कन्दर्पसदृशप्रभम् glowing like the god of love, इन्द्रोपमम्  as Indra, रामम् Rama, दृष्ट्वा after seeing, राक्षसी demoness, काममोहिता infatuated, बभूव became.

##### आङ्ग्लानुवादः
The demoness was infatuated with Rama,  whose chest was like that of a lion, who was strongarmed, who had a glowing face, pleasing to the eyes, who walked with the gait of an elephant, whose hair was matted,  who was gentle and strong who was, endowed with royal traits, who had a blue lotuslike complexion, who was handsome as the god of love, and who resembled Indra.



#### श्लोकः
##### मूलम्
सुमुखं दुर्मुखी रामं वृत्तमध्यं महोदरी।  
विशालाक्षं विरूपाक्षी सुकेशं ताम्रमूर्धजा॥3.17.10॥  
प्रीतिरूपं विरूपा सा सुस्वरं भैरवस्वरा।  
तरुणं दारुणा वृद्धा दक्षिणं वामभाषिणी॥3.17.11॥  
न्यायवृत्तं सुदुर्वृत्ता प्रियमप्रियदर्शना।  
शरीरजसमाविष्टा राक्षसी वाक्यमब्रवीत्॥3.17.12॥

##### शब्दार्थः
दुर्मुखी looking, महोदरी hugebellied, विरूपाक्षी woman with deformed eyes, ताम्रमूर्धजा copperred hair, विरूपा  ugly, भैरवस्वरा of shrill voice, दारुणा वृद्धा dreadfully old, वामभाषिणी with a perverted tongue, सुदुर्वृता very wicked, अप्रियदर्शना ugly to look at, राक्षसी the demoness, सुमुखम् of beautiful face, वृत्तमध्यम् slender waist, विशालाक्षम् largeeyed, सुकेशम् with beautiful hair, प्रीतिरूपम्  with lovely appearance, सुस्वरम् sweet voice, तरुणम्  young , दक्षिणम् favourable, न्यायवृत्तम् who was just, प्रियम् lovely, रामम् to Rama, शरीरजसमाविष्टा overcome by lust, वाक्यम् these words, अब्रवीत् said.

##### आङ्ग्लानुवादः
Rama's face was lovely, Surpanakha's was hideous. Rama had a slender waist, she had a huge belly. His eyes were large,  hers were deformed. His hair was black and beautiful, hers was coppercoloured. He was lovely in appearance, she was ugly. His voice was sweet, hers was shrill. He was young, she was dreadfully old. He was positive, she was perverted. Rama was wellbehaved, she was wicked. Rama was just and loving while she was overcome by lust.  (This) demoness said to Rama ः



#### श्लोकः
##### मूलम्
जटी तापसरूपेण सभार्यश्शरचापधृत्।  
आगतस्त्वमिमं देशं कथं राक्षससेवितम्॥3.17.13॥  
किमागमनकृत्यं ते तत्त्वमाख्यातुमर्हसि।

##### शब्दार्थः
त्वम् you, जटी  having matted hair, सभार्यः  with your wife, शरचापधृत्  holding bow and arrows, तापसरूपेण in the form of an ascetic, राक्षससेवितम् haunted by demons, इमं this, देशम् place, कथम् how, आगतः have you come, ते your, आगमनकृत्यम् reason for coming, किम् what, तत्वम् truth, अख्यातुम् to tell, अर्हसि  should.

##### आङ्ग्लानुवादः
O Rama you are wearing matted hair like an ascetic, but living with your wife and holding bow and arrows. What brings you to this place haunted by demons ? You should tell me the truth ?



#### श्लोकः
##### मूलम्
एवमुक्तस्तु राक्षस्या शूर्पणख्या परन्तपः॥3.17.14॥  
ऋजुबुद्धितया सर्वमाख्यातुमुपचक्रमे।

##### शब्दार्थः
राक्षस्या by the demoness, शूर्पणख्या by Surpanakha, एवम् in that way, उक्तः  asked, परन्तपः a scorcher of foes, ऋजुबुद्धितया  due to simplemindedness, सर्वम् everything, आख्यातुम् to tell, उपचक्रमे started.

##### आङ्ग्लानुवादः
Thus asked by the demoness Surpanakha,  Rama, scorcher of foes began telling her everything due to his simplemindedness.



#### श्लोकः
##### मूलम्
अनृतं न हि रामस्य कदाचिदपि सम्मतम्॥3.17.15॥  
विशेषेणाऽश्रमस्थस्य समीपे स्त्रीजनस्य च।

##### शब्दार्थः
रामस्य to Rama, अनृतम् untruth, कदाचिदपि ever, न सम्मतं हि not acceptable, आश्रमस्थस्य while at the hermitage, स्त्रीजनस्य of women, समीपे च in the presence of, विशेषेण especially.

##### आङ्ग्लानुवादः
To Rama untruth is never acceptable at the hermitage and especially in the presence of a woman.



#### श्लोकः
##### मूलम्
आसीद्धशरथो नाम राजा त्रिदशविक्रमः॥3.17.16॥  
तस्याहमग्रजः पुत्रो रामो नाम जनैश्श्रुतः।

##### शब्दार्थः
त्रिदशविक्रमः  mighty like the gods, दशरथो नाम Dasaratha by name, राजा king, आसीत् was, अहम् I am, तस्य his, अग्रजः eldest, पुत्रः son, रामो Rama, नाम by name, जनैः by people, श्रुतः heard.

##### आङ्ग्लानुवादः
(Rama replied) There was a king named Dasaratha who was mighty like the gods. I am his eldest son known among the people as Rama.



#### श्लोकः
##### मूलम्
भ्राताऽयं लक्ष्मणो नाम यवीयान्मामनुव्रतः॥3.17.17॥  
इयं भार्या च वैदेही मम सीतेति विश्रुता।

##### शब्दार्थः
अयम् he is, लक्ष्मणो नाम Lakshmana by name, यवीयान् younger one, भ्राता brother, माम् to  
me, अनुव्रतः always following me, वैदेही  daughter of king of Videha, इयम् this, मम my, भार्या wife, सीतेति as Sita, विश्रुता wellknown.

##### आङ्ग्लानुवादः
Here is Lakshmana , my younger brother, who always follows me . And this  is the daughter of the king of Videha and my wife, wellknown as Sita.



#### श्लोकः
##### मूलम्
नियोगात् तु नरेन्द्रस्य पितुर्मातुश्च यन्त्रितः॥3.17.18॥  
धर्मार्थं धर्मकाङ्क्षी च वनं वस्तुमिहागतः।

##### शब्दार्थः
नरेन्द्रस्य king's, पितुः father's, मातुश्च and mother's, नियोगात् by the order, यन्त्रितः impelled, धर्मकाङ्क्षी च one desirous of establishing righteousness, धर्मार्थम् for the sake of duty, इह here, वस्तुम् to reside, वनम् to the forest, आगतः I have come.

##### आङ्ग्लानुवादः
I have come here, commanded by the king, my father and mother.Intending to obey the orders of my father, and impelled by duty to  establish righteousness I have come  to reside here.



#### श्लोकः
##### मूलम्
त्वां तु वेदितुमिच्छामि कस्य त्वं कासि कस्य वा॥3.17.19॥  
त्वं हि तावन्मनोज्ञाङ्गी राक्षसी प्रतिभासि मे।

##### शब्दार्थः
त्वाम् you, वेदितुम् to know, इच्छामि I wish, कथ्यताम् you may speak, क्व who, असि you are, कस्य वा whose, मनोज्ञाङ्गी a woman of beautiful limbs, राक्षसी demoness, मे to me, न प्रतिभासि seem not.

##### आङ्ग्लानुवादः
I wish to know who you are. Tell me who your kins are. With lovely limbs you do not appear to be a demoness.



#### श्लोकः
##### मूलम्
इह वा किंनिमित्तं त्वमागता ब्रूहि तत्त्वतः॥3.17.20॥  
साब्रवीद् वचनं श्रुत्वा राक्षसी मदनार्दिता।

##### शब्दार्थः
इह here, किंनिमित्तम् for what purpose, त्वम् you, आगता वा you have come, तत्त्वतः truly, ब्रूहि  tell, वचनम् these words, श्रुत्वा hearing, मदनार्दिता overtaken by passion, सा राक्षसी that  
demoness, अब्रवीत् said,

##### आङ्ग्लानुवादः
Tell me truly what you have come here for. Having heard the words of Rama and overtaken by passion, the demoness saidः



#### श्लोकः
##### मूलम्
श्रूयतां राम वक्ष्यामि तत्त्वार्थं वचनं मम। 3.17.21॥  
अहं शूर्पणखा नाम राक्षसी कामरूपिणी।  
अरण्यं विचरामीदमेका सर्वभयङ्करा॥3.17.22॥

##### शब्दार्थः
अहम् myself, शूर्पणखा नाम is Surpanakha by name, कामरूपिणी assume the form I desire, राक्षसी a demoness, एका alone, सर्वभयङ्करा can terrorise all creatures, इदम् this, अरण्यम् forest, विचरामि I move about.

##### आङ्ग्लानुवादः
My name is Surpanakha. I am a demoness who can assume any form at will, I move in this forest alone, unleashing a reign of terror.



#### श्लोकः
##### मूलम्
रावणो नाम मे भ्राता बलीयान्राक्षसेश्वरः।  
वीरो विश्रवसः पुत्रो यदि ते श्रोत्रमागतः॥3.17.23॥

##### शब्दार्थः
बलीयान् strongman, वीरः a hero, विश्रवसः Visrava's, पुत्रः son, रावणो नाम by name Ravana, राक्षसेश्वरः lord for all demons, मे my, भ्राता brother, ते to you, श्रोत्रम् is heard,यदि I suppose.

##### आङ्ग्लानुवादः
My brother is Ravana, son of Visrava, and lord of all demons. You have heard his name I suppose.



#### श्लोकः
##### मूलम्
प्रवृद्धनिद्रश्च सदा कुम्भकर्णो महाबलः।  
विभीषणस्तु धर्मात्मा न तु राक्षसचेष्टितः॥3.17.24॥  
प्रख्यातवीर्यौ च रणे भ्रातरौ खरदूषणौ।

##### शब्दार्थः
सदा always, प्रवृद्धनिद्रः in deep sleep, महाबलः very strong, कुम्भकर्णः च Kumbhakarna, धर्मात्मा  
a righteous one, विभीषणस्तु Vibhisana also, तु but, राक्षसचेष्टितः nature of the demon, न not, रणे in war, प्रख्यातवीर्यौ both very wellknown heroes, खरदूषणौ च Khara and Dusana, भ्रातरौ two  brothers.

##### आङ्ग्लानुवादः
Kumbhakarna is another brother of mine. He is very strong. He is always in deep sleep. Vibhisna another brother. He is righteous free from  any demoniac trait. My other two brothers are Khara and Dusana who are wellknown heroes of war.



#### श्लोकः
##### मूलम्
तानहं समतिक्रान्ता राम त्वा पूर्वदर्शनात्॥3.17.25॥  
समुपेतास्मि भावेन भर्तारं पुरुषोत्तमम्।

##### शब्दार्थः
राम O Rama, अहम् I, तान् them, समतिक्रान्ता transgressing all of them, पूर्वदर्शनात् as soon as I saw, पुरुषोत्तमम् finest of men, त्वा you, भर्तारम् as husband, भावेन with that feeling, समुपेता  approached, अस्मि I am.

##### आङ्ग्लानुवादः
Setting them aside, I came here, as soon as I saw you. You are the finest among men and I am here wishing you to be my husband.



#### श्लोकः
##### मूलम्
अहं प्रभावसम्पन्ना स्वच्छन्दबलगामिनी॥3.17.26॥  
चिराय भव मे भर्ता सीतया किं करिष्यसि।

##### शब्दार्थः
अहम् I, प्रभावसम्पन्ना influential, स्वच्छन्दबलगामिनी I have the capacity for moving wherever I want चिराय for long, मे my, भर्ता husband, भव you, सीतया with Sita, किंन्करिष्यसि what will you do?

##### आङ्ग्लानुवादः
I have influence over others, I have capacity to move wherever I want. Be my husband forever. What will you do with Sita?



#### श्लोकः
##### मूलम्
विकृता च विरूपा च न चेयं सदृशी तव॥3.17.27॥  
अहमेवानुरूपा ते भार्या रूपेण पश्य माम्।

##### शब्दार्थः
विकृता च an ugly form, विरूपा च deformed too, इयम् this woman, तव your, न सदृशी is not  
suitable to you, ते you, अहमेव I alone, अनुरूपा suitable, माम् me, भार्यारूपेण as wife, पश्य look upon.

##### आङ्ग्लानुवादः
She is ugly, deformed, unsuitable for you. I  am alone  fit for you. Look upon me as your wife.



#### श्लोकः
##### मूलम्
इमां विरूपामसतीं करालां निर्णतोदरीम्॥3.17.28॥  
अनेन ते सह भ्रात्रा भक्षयिष्यामि मानुषीम्।

##### शब्दार्थः
विरूपाम् deformed, असतीम् unchaste, करालाम् frightful, निर्णतोदरीम् flat bellied woman, इमां मानुषीम् to this lady, ते भ्रात्रासह along with your brother, भक्षयिष्यामि I will eat up.

##### आङ्ग्लानुवादः
I will devour your brother along with this disfigured, unchaste and fearful lady with a flat belly.



#### श्लोकः
##### मूलम्
ततः पर्वतशृङ्गाणि वनानि विविधानि च॥3.17.29॥  
पश्यन्सह मया कान्त दण्डकान्विचरिष्यसि।

##### शब्दार्थः
कान्त O darling, ततः thereafter, पर्वतशृङ्गाणि tops of mountains, विविधानि many kinds, वनानि च forests also, पश्यन् while seeing, मया सह with me, दण्डकान् Dandaka forest, विचरिष्यसि will wander.

##### आङ्ग्लानुवादः
O darling, thereafter you can keep wandering with me in this Dandaka forest, enjoying the beauty of the mountain tops and forests.



#### श्लोकः
##### मूलम्
इत्येवमुक्तः काकुत्स्थः प्रहस्य मदिरेक्षणाम्॥3.17.30॥  
इदं वचनमारेभे वक्तुं वाक्यविशारदः।

##### शब्दार्थः
इत्येवम् in this way, उक्तः said, वाक्यविशारदः expert in speech, काकुत्स्थः Rama, प्रहस्य laughing, मदिरेक्षणाम् to her with bewitching eyes, इदं वचनम् these words, वक्तुम् to speak, आरेभे started.

##### आङ्ग्लानुवादः
Thus addressed, Rama, skilled in speech, laughed and started speaking to that woman of bewitching eyes.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे सप्तदशस्सर्गः॥  
Thus ends the seventeenth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/03-raxo-hatyA/017_shUrpaNakhA-Agamanam.md">
<details><summary><h3>भूषणम् ...{Loading}...</h3></summary>



 ॥  अरण्यकाण्डः  ॥  ॥  श्लोकसहितव्याख्यानम्  ॥   

(१७सर्गतः ४८सर्गपर्यन्तम्)  

कृताभिषेको रामस्तु सीता सौमित्रिरेव च । त्ित्र त्त्र त्र  

तस्माद्गोदावरीतीरात्ततो जग्मुः स्वमाश्रमम्  ॥  ३।१७।१  ॥   

एवं रामतपोविशेषद्योतनाय हेमन्तं प्रथमप्रवृत्तमुपवर्ण्य ततस्त्रिषु
संवत्सरेष्वतीतेषु कदाचिच्चैत्रमासे प्रसक्तं भाविसकलराक्षसवधनिदानत्वेन
शूर्पणखावृत्तान्तमुक्षिपति सप्तदशे कृताभिषेक इत्यादि । ततः
अभिषेकानन्तरभाविकृत्यानन्तरम् । आश्रमं तपोवनम् । "तपोवने मठे
ब्रह्मचर्यादावाश्रमो ऽस्त्रियाम्" इति बाणः  ॥  ३।१७।१  ॥   

  

आश्रमं तमुपागम्य राघवः सह लक्ष्मणः ।  

कृत्वा पौर्वह्णिकं कर्म पर्णशालामुपागमत्  ॥  ३।१७।२  ॥   

पूर्वाह्णे भवं पौर्वाह्णिकं ब्रह्मयज्ञादि न त्वग्निकृत्यम्
अनुदितहोमत्वेन तस्य सूर्योपस्थानानन्तरभावित्वाभावात् । पर्णशालामुपागमत्
आश्रमे पर्णशालातो बहिरेव कर्तव्यमनुष्ठाय वासस्थानमगमदित्यर्थः  ॥  ३।१७।२
 ॥   

  

उवास सुखितस्तत्र पूज्यमानो महर्षिभिः ।  

लक्ष्मणेन सह भ्रात्रा चकार विविधाः कथाः  ॥  ३।१७।३  ॥   

कथाः पुराणेतिहासकथाः । चकार उवाचेत्यर्थः । तथा चोक्तं धातुवृत्तौ
"करोतिरभूतप्रादुर्भावे वर्तते अश्मानमितः कुरु पादं जले कुरु यः प्रथमः
शकलः परापतेत् सस्मरुः कार्यः चोरङ्कारमाक्रोशतीत्यादौ
अवस्थापननिर्मलीकरणोपादानोच्चारणादौ प्रयोगात् । चोरङ्कारमित्यत्र
चोरशब्दमुच्चार्येत्यर्थः । नह्यत्र चोरः क्रियते अर्थनिर्देशस्तूपलक्षणम्"
इति  ॥  ३।१७।३  ॥   

  

स रामः पर्णशालायामासीनः सह सीतया ।  

विरराज महाबाहुश्चित्रया चन्द्रमा इव  ॥  ३।१७।४  ॥   

चित्रया चित्रानक्षत्रेण । चित्रापौर्णमास्यामिति भावः  ॥  ३।१७।४  ॥   

  

तथासीनस्य रामस्य कथासंसक्तचेतसः ।  

तं देशं राक्षसी काचिदाजगाम यदृच्छाया  ॥  ३।१७।५  ॥   

रामस्यासीनस्य रामे आसीने  ॥  ३।१७।५  ॥   

  

सा तु शूर्मणखा नाम दशग्रीवस्य रक्षसः ।  

भगिनी राममासाद्य ददर्श त्रिदशोपमम्  ॥  ३।१७।६  ॥   

राक्षसीमृषिर्विशेषयति सेति । राममासाद्य ददर्श रामं दृष्ट्वा
आससादेत्यर्थः । समानकर्तृकत्वमात्रे ल्यप्  ॥  ३।१७।६  ॥   

  

सिंहोरस्कं महाबाहुं पद्मपत्त्रनिभेक्षणम् ।  

आजानुबाहुं दीप्तास्यमतीव प्रियदर्शनम्  ॥  ३।१७।७  ॥   

गजविक्रान्तगमनं जटामण्डलधारिणम् ।  

सुकुमारं महासत्त्वं पार्थिवव्यञ्जनान्वितम्  ॥  ३।१७।८  ॥   

राममिन्दीवरश्यामं कन्दर्पसदृशप्रभम् ।  

बभूवेन्द्रोपमं दृष्टवा राक्षसी काममोहिता  ॥  ३।१७।९  ॥   

सिंहोरस्कं सिंहशब्दः श्रेष्ठवाची, विशालोरस्कमित्यर्थः । महासत्त्वं
महाबलम् । पार्थिवव्यञ्जनानि राजलक्षणानि । कामकृतमोहहेतवो विशेषणानि  ॥ 
३।१७।७९  ॥   

  

सुमुखं दुर्मुखी रामं वृत्तमध्यं महोदरी ।  

विशालाक्षं विरूपाक्षी सुकेशं ताम्रमूर्धजा  ॥  ३।१७।१०  ॥   

तस्यास्तस्मिन् मनःप्रवृत्तिं मुनिः परिहसति सुमुखमित्यादिना । वृत्तमध्यं
तनुमध्यम् । विरूपाक्षी विकटनेत्री । सुकेशं नीलकेशम्  ॥  ३।१७।१०  ॥   

  

प्रीतिरूपं विरूपा सा सुस्वरं भैरवस्वरा ।  

तरुणं दारुणा वृद्धा दक्षिणं वामभाषिणी  ॥  ३।१७।११  ॥   

प्रीतिरूपम् प्रियरूपम् । प्रीयत इति प्रीतिः । विरूपा विकटरूपा । सुस्वरं
स्निग्धगम्भीरस्वरम् । तरुणं युवानं सौम्यं चेत्यर्थः । दारुणोति
प्रतियोगिनिर्देशात् । दक्षिणम् ऋजुभाषिणम् । वामभाषिणी वक्रभाषिणी  ॥ 
३।१७।११  ॥   

  

न्यायवृत्तं सुदुर्वृत्ता प्रियमप्रियदर्शना ।  

शरीरजसमाविष्टा राक्षसी वाक्यमब्रवीत्  ॥  ३।१७।१२  ॥   

न्यायवृत्तम् उचिताचारम् । शरीरजो मन्मथः  ॥  ३।१७।१२  ॥   

  

जटी तापसरूपेण सभार्यः शरचापधृत् ।  

आगतस्त्वमिमं देशं कथं राक्षससेवितम् ।  

किमागमनकृत्यं ते तत्त्वमाख्यातुमर्हसि  ॥  ३।१७।१३  ॥   

जटीति तापसरूपेण जटी । कामुकरूपेण सभार्यः । क्षत्ित्रयरूपेण शरचापधृत् ।
राक्षससेवितम् एतद्रूपासहैः सेवितमित्यर्थः  ॥  ३।१७।१३  ॥   

  

एवमुक्तस्तु राक्षस्या शूर्पनख्या परन्तपः ।  

ऋजुबुद्धितया सर्वमाख्यातुमुपचक्रमे  ॥  ३।१७।१४  ॥   

अनृतं नहि रामस्य कदाचिदपि सम्मतम् ।  

विशेषेणाश्रमस्थस्य समीपे स्त्रीजनस्य च  ॥  ३।१७।१५  ॥   

शूर्पनख्येति छान्दसौ ङीष्णत्वाभावनौ । ऋजुबुद्धितया
कुटिलेष्वप्यकुटिलबुद्धितया । आश्रमस्थस्य तपोवनस्थस्य  ॥  ३।१७।१४,१५  ॥   

  

आसीद्दशरथो नाम राजा त्रिदशविक्रमः ।  

तस्याहमग्रजः पुत्रो रामो नाम जनैःश्रुतः  ॥  ३।१७।१६  ॥   

भ्राता ऽयं लक्ष्मणो नाम यमीयान् मामनुव्रतः  ॥  ३।१७।१७  ॥   

यवीयान् कनिष्ठः । अनुव्रतः अनुसरणं व्रतं यस्य सः  ॥  ३।१७।१६,१७  ॥   

  

इयं भार्या च वैदेही मम सीतेति विश्रुता ।  

नियोगात्तु नरेन्द्रस्य पितुर्मातुश्च यन्त्रितः  ॥  ३।१७।१८  ॥   

वैदिही विदेहराजपुत्री । मातुः कैकेय्याः । यन्त्रितः नियतः चोदित इति
यावत्  ॥  ३।१७।१८  ॥   

  

घर्मार्थं धर्मकाङ्क्षी च वनं वस्तुमिहागतः ।  

त्वां तु वेदितुमिच्छामि कथ्यतां का ऽसि कस्य वा  ॥  ३।१७।१९  ॥   

धर्मकाङ्क्षी पितृवाक्यपालनरूपधर्मकाङ्क्षी । धर्मार्थं
तपोरूपधर्मसिद्ध्यर्थम् । वनं वस्तुं यन्त्रितः सन्निहागत इत्यन्वयः । का
ऽसीति नामजातिप्रश्नः । कस्येति पित्रादिविषयः प्रश्नः  ॥  ३।१७।१९  ॥   

  

नहि तावन्मनोज्ञाङ्गी राक्षसी प्रतिभासि मे ।  

इह वा किन्निमित्तं त्वमागता ब्रूहि तत्त्वतः  ॥  ३।१७।२०  ॥   

नहीति । तावत्कार्त्स्न्येन । मनोज्ञाङ्गी न भवति, मां प्रति राक्षसीति
प्रतिभासि । यद्वा राक्षससेवित इति तद्वचनात् राक्षसीत्वमित्याशङ्य परिहरति
। मनोज्ञाङ्गी त्वं राक्षसीति न प्रतिभासीति रामदर्शनकाले तथारूपं कृतवती
कामरूपत्वात् । दुर्मुखीत्यादिकं वास्तवाभिप्रायेण मुनिनोक्तमिति ज्ञेयम्
 ॥  ३।१७।२०  ॥   

  

सा ऽब्रवीद्वचनं श्रुत्वा राक्षसी मदनार्दिता ।  

श्रूयतां राम वक्ष्यामि तत्त्वार्थं वचनं मम  ॥  ३।१७।२१  ॥   

तत्त्वार्थं परमार्थम्  ॥  ३।१७।२१  ॥   

  

अहं शूर्पणखा नाम राक्षसी कामरूपिणी ।  

अरण्यं विचरामीदमेका सर्वभयङ्करा  ॥  ३।१७।२२  ॥   

कामरूपिणी इतोप्यधिकरूपधारणे समर्था । सर्वभयङ्करेति
वक्ष्यमाणरतिप्रतिबन्धकनिवारणक्षमतोक्ता  ॥  ३।१७।२२  ॥   

  

रावणो नाम मे भ्राता बलीयान् राक्षसेश्वरः ।  

वीरो विश्रवसः पुत्रो यदि ते श्रोत्रमागतः  ॥  ३।१७।२३  ॥   

का ऽसिति प्रश्नस्योत्तरमुक्त्वा कस्येत्यस्य प्रश्नस्योत्तरमाह रावण
इत्यादिना  ॥  ३।१७।२३  ॥   

  

प्रवृद्धनिद्रश्च सदा कुम्भकर्णो महाबलः ।  

विभीषणस्तु धर्मात्मा न तु राक्षसचेष्टितः  ॥  ३।१७।२४  ॥   

कुम्भकर्णश्च मे भ्रातेत्यन्वयः । विभीषणस्तु तस्य विशेषो ऽस्ति सो ऽपि
मे  

भ्रातेत्यर्थः । तं विशेषमाह धर्मात्मेति । धर्मात्मा धर्मस्वभावः
राक्षसचेष्टितो न, जन्मना राक्षसो ऽपि न राक्षसव्यापार इत्यर्थः  ॥  ३।१७।२४
 ॥   

  

प्रख्यातवीर्यौ च रणे भ्रातरौ खरदूषणौ ।  

तानहं समतिक्रान्ता राम त्वापूर्वदर्शनात् ।  

समुपेतास्मि भावेन भर्तारं पुरुषोत्तमम्  ॥  ३।१७।२५  ॥   

एतद्देशागमने निमित्तमाह प्रख्यातेति । खरदूशणौ जनस्थानस्थाविति शेषः । एवं
भ्रातृकथनेन रामस्य स्वपरिग्रहे भीतिर्मा भूदित्यताह तानहमिति ।
अतिक्रान्ता अतिक्रम्य वर्तमाना, स्वच्छन्दचारिणीत्यर्थः । त्वा त्वाम् ।
पूर्वदर्शनात् प्रथमदर्शनमारभ्य । अपूर्वदर्शनादिति वा छेदः ।
देवदानवमर्त्येष्वितः पूर्वमदृष्टत्वद्रूपदर्शनाद्धेतोः । भावेन हृदयेन
रत्याख्यभावेन वा भर्तारं समुपेतास्मि । तत्र हेतुः पुरुषोत्तममिति  ॥ 
३।१७।२५  ॥   

  

अहं प्रभावमम्पन्ना स्वच्छन्दबलगामिनी ।  

चिराय भव मे भर्ता सीतया किं करिष्यसि  ॥  ३।१७।२६  ॥   

सीतायां विद्यमानायां किं त्वयेत्यत्राह अहमिति । स्वच्छन्दबलगामिनी
स्वेच्छानुगुणबलगमना च  ॥  ३।१७।२६  ॥   

  

विकृता च विरूपा च न चेयं सदृशी तव ।  

अहमेवानुरूपा ते भार्यारूपेण पश्य माम्  ॥  ३।१७।२७  ॥   

सीतां निन्दति विकृता चेति । विकृतेति विषमशरीरत्वमुच्यते । करालां
विकृताम् "करालो दन्तुरे तुङ्गे विशाले विकृते ऽपि च" इति वैजयन्ती  ॥ 
३।१७।२७  ॥   

  

इमां विरूपामसतीं करालां निर्णतोदरीम् ।  

अनेन ते सह भ्रात्रा भक्षयिष्यामि मानुषीम्  ॥  ३।१७।२८  ॥   

ततः पर्वतशृङ्गाणि वनानि विविधानि च ।  

पश्यन् सह मया कान्त दण्डकान् विचरिष्यसि  ॥  ३।१७।२९  ॥   

निर्णतं निरतिशयेन नतं निम्नमुदरं यस्याः सा निर्णतोदरी  ॥  ३।१७।२८,२९  ॥   

  

इत्येवमुक्तः काकुत्स्थः प्रहस्य मदिरेक्षणाम् ।  

इदं वचनमारेभे वक्तुं वाक्यविशारदः  ॥  ३।१७।३०  ॥   

  

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे सप्तदशः
सर्गः  ॥  १७  ॥   

तां मदिरेक्षणां मदयति दर्पयतीति मदिरम् तादृशमीक्षणं यस्यास्ताम् । "मद
दर्पशोभनयोः" इत्यस्माद्धातोः "इषिमदि--" इत्यादिना किरच् प्रत्ययः । अत्र
सार्धत्रिंशच्छ्लोकाः  ॥  ३।१७।३०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने सप्तदशः सर्गः  ॥  १७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/03-raxo-hatyA/017_shUrpaNakhA-Agamanam.md">
<details><summary><h3>शिरोमणी ...{Loading}...</h3></summary>



अभिषेकानन्तरकालिकं रामादिवृत्तान्तमाह-- कृताभिषेक इत्यादिभिः । ततः
स्नानोत्तरकाले गोदावरीतीरात् स्वमाश्रमं रामादयो जग्मुः  ॥  ३।१७।१  ॥   

  

आश्रममिति । राघवः पौर्वाह्णिकं कर्म कृत्वा आश्रमं तमुपागम्य
पर्णशालामुपागमत् प्राविशत्  ॥  ३।१७।२  ॥   

  

उवासेति । लक्ष्मणेन सह सीतया च सह आसीनः महर्षिभिः पूज्यमानः महाबाहुः
सुखितः स रामः तत्र पर्णशालायामुवास चित्रया तदभिधतारया चन्द्रमा इव विरराज
च कथाश्चकार च । श्लोकद्वयं संमिलितान्वयि  ॥  ३।१७।३४  ॥   

  

तदेति । तदा तस्मिन् काले कथासंसक्तचेतसः आसीनस्य रामस्य तं देशं पर्णशालां
काचित् राक्षसी यदृच्छया जगाम  ॥  ३।१७।५  ॥   

  

सेति । शूर्पणखा नाम दशग्रीवस्य रक्षसः सा प्रसिद्धा भगिनी राममासाद्य
ददर्श  ॥  ३।१७।६  ॥   

  

दीप्तास्यमिति । दीप्तं प्रकाशितमास्यं मुखं यस्य गजस्य विक्रान्तं गमनमिव
गमनं यस्य तम्  ॥  ३।१७।७  ॥   

  

महासत्त्वं समातिशयरहितबलविशिष्ठं पार्थिवव्यञ्जनानि महाराजलक्षणानि
तैरन्वितं युक्तमिन्द्र उपमा उपमेयं यस्य तं रामं दृष्ट्वा राक्षसी
शूर्पणखा काममोहिता बभूव । सार्धश्लोकद्वयमेकान्वयि  ॥  ३।१७।८  ॥   

  

सुमुखमिति । सुमुखं शोभनवदनवन्तं वृत्तं सूक्ष्मं मध्यं यस्य तम्  ॥  ३।१७।९
 ॥   

  

प्रियरूपं सर्वप्रीतिविषयीभूतरूपविशिष्टम्  ॥  ३।१७।१०  ॥   

  

दक्षिणं शोभनभाषणकुशलं न्यायं न्याय्यविशिष्टं वृत्तं वर्तनं यस्य तं
प्रियं सर्वप्रीतिविषयीभूतदर्शनवन्तं राममभिरामदातारं रामं दुर्मुखा
दुष्टमुखादिविशिष्टा राक्षसी शूर्पणखा शरीरजसमाविष्टा कामप्रविष्टा सती
अब्रवीत्  ॥  ३।१७।११  ॥   

  

तदाकारमाहजटीत्यादिभिः । तापसवेषेणोपलक्षितः अत एव जटी त्वं
राक्षससेवितमिमं देशं कथं केन हेतुना आगतो ऽसि ते आगमनकृत्यमागमनेन साध्यं
च किमस्ति तत् त्वमाख्यातुमर्हसि । सार्धश्लोक एकान्वयी  ॥  ३।१७।१२१३  ॥   

  

एवमिति । शूर्पणख्या एवमुक्तः परन्तपो रामः ऋजुबुद्धितया
सरलस्वभावेनेत्यर्थः, आख्यातुमुपचक्रमे  ॥  ३।१७।१४  ॥   

  

तदाख्यानमेवाहआसीदित्यादिभिः । त्रिदशेषु देवेषु विक्रमः प्रसिद्धः
पराक्रमो यस्य स दशरथो नाम आसीत् । अग्रजो ज्येष्ठः जनैः श्रुतः प्रख्यातः
रामो नाम तस्य दशरथस्य पुत्रो ऽहमस्मि  ॥  ३।१७।१५  ॥   

  

भ्रातेति । यवीयान् कनिष्ठः लक्ष्मणो नामायं भ्राता मामनुव्रतः मदनुचरणशील
इत्यर्थः । सीतेति नाम्ना विश्रुता ख्याता इयं वैदेही मम भार्या  ॥  ३।१७।१६
 ॥   

  

नियोगादिति । नरेन्द्रस्य पितुर्मातुश्च धर्मार्थं नियोगात् आज्ञातः अत एव
यन्त्रितः एकाग्रचित्तो धर्मकाङ्क्षी अहं वनं वस्तुमिहागतः  ॥  ३।१७।१७  ॥   

  

त्वामिति । त्वं कस्य कन्यासि कासि किंनामासि कस्य भार्यासीति त्वां
वेदितुं ज्ञातुमिच्छामि । ननु त्वमेव स्वबुद्ध्या मां जानीहीत्यत
आह--मनोज्ञाङ्गी राक्षसानां मनोहारिणी राक्षसी त्वं मे प्रतिभासि सामान्यतो
मया ज्ञातमिति सूचितं तेन विशेषं ब्रूहीति ध्वनितम्  ॥  ३।१७।१८  ॥   

  

इहेति । इह मत्समीपे किंनिमित्तं त्वमागता इति तत्त्वतो ब्रूहि वचनमिति
रामवाक्यं श्रुत्वा मदनार्दिता सा राक्षसी अब्रवीत्  ॥  ३।१७।१९  ॥   

  

तद्वचनाकारमाह--श्रूयतामिति । हे राम तत्त्वार्थमहं वक्ष्यामि अतो मम वचनं
श्रूयताम् । तद्वचनाकारमाह--कामरूपिणी ईप्सितरूपधारणसमर्था शूर्पणखा नाम
राक्षसी अहमस्िम  ॥  ३।१७।२०  ॥   

  

अरण्यमिति । एका सहायान्तररहिता सर्वभयङ्करा अहं इदमरण्यं विचरामि यदि
कदाचित् राक्षसकथाप्रसङ्गे ते श्रोत्रं श्रवणपथमागतः रावणो नाम मे भ्राता
 ॥  ३।१७।२१  ॥   

  

धर्मात्मा नित्यं धर्मबुद्धिः अत एव राक्षसचेष्टितः राक्षसाचरणो न विभीषणो
ऽपि मे भ्राता, महाबलः प्रवृद्धनिद्रः नित्यं शयनशीलः कुम्भकर्णो ऽपि मे
भ्राता । श्लोकद्वयमेकान्वयि  ॥  ३।१७।२२  ॥   

  

प्रख्यातेति । रणे प्रख्यातवीर्यो खरदूषणौ च मम भ्रातरौ । अर्धं
पृथक्--तानिति । तान् रावणादीन् समतिक्रान्ता तेभ्यो ऽपि बलवतीत्यर्थः, अहं
अपूर्वदर्शनाद्धेतोः भावेनातिप्रेम्णा पुरुषोत्तमं त्वां त्वां भर्तारं
कर्तुं समुपेतास्मि  ॥  ३।१७।२३  ॥   

  

अहमिति । प्रभावेण अतितेजसा संपन्ना अत एव स्वच्छन्दबलगामिनी स्वच्छन्दं
स्वाधीनं यद्बलं तेन गन्तुं शीला यतो ऽहमस्मि अतः चिराय बहुकालपर्यन्तं मे
भर्ता भव सीतया किं सुखं करिष्यसि  ॥  ३।१७।२४  ॥   

  

ननु सीतया कथं न सुखमित्यत आह--विकृतेति । यत इयं सीता विकृता
अनेकविकारविशिष्टा विरूपा सुन्दररूपाभाववती अतः तव सदृशी योग्या न, अहं तु
ते अनुरूपा योग्या अतः मां भार्यारूपेण स्वभार्यात्वेन पश्य जानीहि  ॥ 
३।१७।२५  ॥   

  

ननु सीतायाः का गतिरित्यत आह--इमामिति । विरूपां मदीप्सितरूपविहीनामसतीं
सूक्ष्माङ्गीत्वेन अविद्यमानामिव अत एव करालां पतनभीत्युत्पादिकां
निर्णतोदरीमतुन्दिलीं मानुषीमिमामनेन ते भ्रात्रा सह भक्षयिष्यामि  ॥ 
३।१७।२६  ॥   

  

तत इति । ततः मत्स्वीकारानन्तरं विविधानि पर्वतश्रृङ्गाणि वनानि च पश्यन्
सन् मया सह कामी त्वं दण्डकान् विचरिष्यसि  ॥  ३।१७।२७  ॥   

  

इतीति । इति एवंप्रकारेण उक्तः काकुत्स्थो रामः प्रहस्य
मदिरेक्षणामाधूर्णितनयनां शूर्पणखामिदं वक्तुमारेभे  ॥  ३।१७।२८  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे सप्तदशः
सर्गः  ॥  ३।१७  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/03-raxo-hatyA/017_shUrpaNakhA-Agamanam.md">
<details><summary><h3>तिलकम् ...{Loading}...</h3></summary>



ततो ऽवगाहनोत्तरम्  ॥  ३।१७।१  ॥   

  

पौर्वाह्णिक प्रातःकालिकं, पर्णशालां बाह्याम्  ॥  ३।१७।२,३  ॥   

  

चित्रया चित्रानक्षत्रेण  ॥  ३।१७।४,५  ॥   

  

शूर्पणखा "नखमुखात्संशायाम्" इति ङीषो ऽभावः  ॥  ३।१७।६  ॥   

  

दीप्तास्यं कान्तिमन्मुखं गजस्येव मन्दतया विक्रान्तं गमनं यस्य  ॥  ३।१७।७
 ॥   

  

व्यञ्जनं लक्षणम्  ॥  ३।१७।८  ॥   

  

सुमुखमित्यादि । विषमालङ्कारो ऽत्र  ॥  ३।१७।९,१०  ॥   

  

दारुणा अदारुणमिति शेषः । दक्षिणं सुभाषिणं वामभाषिणी दुष्टभाषिणी  ॥ 
३।१७।११  ॥   

  

शरीरजः कामः  ॥  ३।१७।१२  ॥   

  

तत्त्वं यथा तथा ऽ ऽख्यातुमर्हसि  ॥  ३।१७।१३  ॥   

  

शूर्पनख्येति यौगिकम् । ऋजुबुद्धितया तयेव  ॥  ३।१७।१४१६  ॥   

  

नियोगादाज्ञाबलाद्यन्त्रितो नियतः । धर्मकाङ्क्षी
पितृवाक्यनिर्वहणरूपधर्माभिलाषी धर्मार्थं तस्यैव धर्मस्य परिपालनाय  ॥ 
३।१७।१७  ॥   

  

कस्य त्वं कन्येति शेषः । कासि किंनामासि कस्य वंशजेति शेषः । राक्षसी एवं
मनोज्ञाङ्गत्वस्य कामरूपत्वं विना ऽसंभवात् कामरूपत्वं च राक्षसीत्वं विना
नेति भावः  ॥  ३।१७।१८  ॥   

  

मदनार्दिता रामदर्शनादिति शेषः  ॥  ३।१७।१९,२०  ॥   

  

यदि ते श्रोत्रमागतः प्रायः श्रुत एव भविष्यतीति भावः  ॥  ३।१७।२१  ॥   

  

सदा प्रवृद्धनिद्र इत्यन्वयः । भ्रातरौ खरदूषणौ विभीषणवत्त्रिशिरा
अराक्षसस्वभावत्वान्नोक्तः  ॥  ३।१७।२२,२३  ॥   

  

तान्रावणादीन्वीर्येण समतिक्रान्ता ततो ऽधिका, अतस्तान्समतिक्रान्ता
त्वदभिसरणे तन्निमित्तभयरहितेत्यावृत्त्या योज्यम् । हे राम त्वा त्वां
पूर्वदर्शनात्प्रथमदर्शनक्षणमारभ्य यद्वा पूर्वदर्शनाद्देवादिष्वितः
प्रागदृष्टदिव्यत्वद्रूपदर्शनाद्धेतोर्भावेन त्वां पुरुषोत्तमं भर्तारं
सर्वजगतां भर्तारं समुपेता ऽस्मि  ॥  ३।१७।२४  ॥   

  

प्रभावसंपन्ना प्रकृष्टेन भावेन शृङ्गारेण संपन्ना, यद्वा प्रभावेण
शक्त्यतिशयेन संपन्ना अत एव स्वच्छन्देन स्वेच्छया बलेन च सर्वलोकगमनशीला ।
यदेवमतः-- चिरायेति  ॥  ३।१७।२५  ॥   

  

आत्मनो देवयोनिभेदत्वेनाभिमतग्रहणसामर्थ्याभिमानेन स्वस्मिन्रामप्रवृत्तये
सीतादूषणमाह विकृता चेति । विकृता मायास्वरूपतया परिणामाख्यविकारवती विरूपा
नानारूपोच्चावचकार्यकारिणी अत एव शुद्धमुक्तस्वभावस्य तव न सदृशीति
परमार्थः यथाश्रुतार्थस्तु स्पष्ट एव । अहमेवानुरूपा उभयोरपि
मायाधिष्ठातृत्वादित्यर्थः  ॥  ३।१७।२६  ॥   

  

वैरूप्यमेवाह निर्णतोदरीमत्यन्तनिम्नोदरीम् । असतीं स्वपुरुषस्य
दुस्तरानेकसंसारदुःखदत्वात् । कार्यरूपेण सतीं च त्वया सह प्रौढ्या
निर्मनुष्ये वन आगमनाच्चासतीं सती हि वृद्धानां श्वश्र्वादीनां सविध एव
पातिव्रत्यरक्षणाय तिष्ठेदित्याशयः  ॥  ३।१७।२७२९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे सप्तदशः सर्गः  ॥  ३।१७  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/03-raxo-hatyA/017_shUrpaNakhA-Agamanam.md">
<details><summary><h3>द्राविडपाठः ...{Loading}...</h3></summary>


कृताभिषेको रामस्तु सीता सौमित्रिरेव च।  
तस्माद्गोदावरीतीरात्ततो जग्मुः स्वामाश्रमम् ॥ 3.17.1 ॥   
आश्रमं तमुपागम्य राघवः सह लक्ष्मणः।  
कृत्वा पौर्वह्णिकं कर्म पर्णशालामुपागमत् ॥ 3.17.2 ॥   
उवास सुखितस्तत्र पूज्यमानो महर्षिभिः।  
लक्ष्मणेन सह भ्रात्रा चकार विविधाः कथाः ॥ 3.17.3 ॥   
स रामः पर्णशालायामासीनः सह सीतया।  
विरराज महाबाहुश्चित्रया चन्द्रमा इव ॥ 3.17.4 ॥   
तथासीनस्य रामस्य कथासंसक्तचेतसः।  
तं देशं राक्षसी काचिदाजगाम यदृच्छाया ॥ 3.17.5 ॥   
सा तु शूर्मणखा नाम दशग्रीवस्य रक्षसः।  
भगिनी राममासाद्य ददर्श त्रिदशोपमम् ॥ 3.17.6 ॥   
सिंहोरस्कं महाबाहुं पद्मपत्त्रनिभेक्षणम्।  
आजानुबाहुं दीप्तास्यमतीव प्रियदर्शनम् ॥ 3.17.7 ॥   
गजविक्रान्तगमनं जटामण्डलधारिणम्।  
सुकुमारं महासत्त्वं पार्थिवव्यञ्जनान्वितम् ॥ 3.17.8 ॥   
राममिन्दीवरश्यामं कन्दर्पसदृशप्रभम्।  
बभूवेन्द्रोपमं दृष्टवा राक्षसी काममोहिता ॥ 3.17.9 ॥   
सुमुखं दुर्मुखी रामं वृत्तमध्यं महोदरी।  
विशालाक्षं विरूपाक्षी सुकेशं ताम्रमूर्धजा ॥ 3.17.10 ॥   
प्रीतिरूपं विरूपा सा सुस्वरं भैरवस्वरा।  
तरुणं दारुणा वृद्धा दक्षिणं वामभाषिणी ॥ 3.17.11 ॥   
न्यायवृत्तं सुदुर्वृत्ता प्रियमप्रियदर्शना।  
शरीरजसमाविष्टा राक्षसी वाक्यमब्रवीत् ॥ 3.17.12 ॥   
आगतस्त्वमिमं देशं कथं राक्षससेवितम्।  
किमागमनकृत्यं ते तत्त्वमाख्यातुमर्हसि ॥ 3.17.13 ॥   
एवमुक्तस्तु राक्षस्या शूर्पनख्या परन्तपः।  
ऋजुबुद्धितया सर्वमाख्यातुमुपचक्रमे ॥ 3.17.14 ॥   
अनृतं नहि रामस्य कदाचिदपि सम्मतम्।  
विशेषेणाश्रमस्थस्य समीपे स्त्रीजनस्य च ॥ 3.17.15 ॥   
आसीद्दशरथो नाम राजा त्रिदशविक्रमः।  
तस्याहमग्रजः पुत्रो रामो नाम जनैःश्रुतः ॥ 3.17.16 ॥   
भ्राताऽयं लक्ष्मणो नाम यमीयान् मामनुव्रतः ॥ 3.17.17 ॥   
इयं भार्या च वैदेही मम सीतेति विश्रुता।  
नियोगात्तु नरेन्द्रस्य पितुर्मातुश्च यन्त्रितः ॥ 3.17.18 ॥   
घर्मार्थं धर्मकाङ्क्षी च वनं वस्तुमिहागतः।  
त्वां तु वेदितुमिच्छामि कथ्यतां काऽसि कस्य वा ॥ 3.17.19 ॥   
नहि तावन्मनोज्ञाङ्गी राक्षसी प्रतिभासि मे।  
इह वा किन्निमित्तं त्वमागता ब्रूहि तत्त्वतः ॥ 3.17.20 ॥   
साऽब्रवीद्वचनं श्रुत्वा राक्षसी मदनार्दिता।  
श्रूयतां राम वक्ष्यामि तत्त्वार्थं वचनं मम ॥ 3.17.21 ॥   
अहं शूर्पणखा नाम राक्षसी कामरूपिणी।  
अरण्यं विचरामीदमेका सर्वभयङ्करा ॥ 3.17.22 ॥   
रावणो नाम मे भ्राता बलीयान् राक्षसेश्वरः।  
वीरो विश्रवसः पुत्रो यदि ते श्रोत्रमागतः ॥ 3.17.23 ॥   
प्रवृद्धनिद्रश्च सदा कुम्भकर्णो महाबलः।  
विभीषणस्तु धर्मात्मा न तु राक्षसचेष्टितः ॥ 3.17.24 ॥   
तानहं समतिक्रान्ता राम त्वापूर्वदर्शनात्।  
समुपेतास्मि भावेन भर्तारं पुरुषोत्तमम् ॥ 3.17.25 ॥   
अहं प्रभावमम्पन्ना स्वच्छन्दबलगामिनी।  
चिराय भव मे भर्ता सीतया किं करिष्यसि ॥ 3.17.26 ॥   
विकृता च विरूपा च न चेयं सदृशी तव।  
अहमेवानुरूपा ते भार्यारूपेण पश्य माम् ॥ 3.17.27 ॥   
इमां विरूपामसतीं करालां निर्णतोदरीम्।  
अनेन ते सह भ्रात्रा भक्षयिष्यामि मानुषीम् ॥ 3.17.28 ॥   
ततः पर्वतशृङ्गाणि वनानि विविधानि च।  
पश्यन् सह मया कान्त दण्डकान् विचरिष्यसि ॥ 3.17.29 ॥   
इत्येवमुक्तः काकुत्स्थः प्रहस्य मदिरेक्षणाम्।  
इदं वचनमारेभे वक्तुं वाक्यविशारदः ॥ 3.17.30 ॥   

</details>
</div>
