---
title: ०५२ सर्प-पतनम्
unicode_script: devanagari

---


अध्यायः 052
अग्नौ सर्पपतनम्॥1॥ 

सौतिरुवाच। 	001  
ततः कर्म प्रववृते सर्पसत्रविधानतः।	001a  
पर्यक्रामंश्च विदिवत्स्वे स्वे कर्मणि याजकाः॥	001c  
प्रावृत्य कृष्णवासांसि धूम्रसंरक्तलोचनाः।	002a  
जुहुवुर्मन्त्रवच्चैव समिद्धं जातवेदसम्॥	002c  
कम्पयन्तश्च सर्वेषामुरगाणां मनांसि च।	003a  
सर्पानाजुहुवुस्तत्र सर्वानग्निमुखे तदा॥	003c  
ततः सर्पाः समापेतुः प्रदीप्ते हव्यवाहने।	004a  
विचेष्टमानाः कृपणमाह्वयन्तः परस्परम्॥	004c  
विस्फुरन्तः श्वसन्तश्च वेष्टयन्तः परस्परम्।	005a  
पुच्छैः शिरोभिश्च भृशं चित्रभानुं प्रपेदिरे॥	005c  
श्वेताः कृष्णाश्च नीलाश्च स्थविराः शिशवस्तथा।	006a  
नदन्तो विविधान्नादान्पेतुर्दीप्ते विभावसौ॥	006c  
क्रोशयोजनमात्रा हि गोकर्णस्य प्रमाणतः।	007a  
पतन्त्यजस्रं वेगेन वह्नावग्निमतां वर॥	007c  
एवं शतसहस्राणि प्रयुतान्यर्बुदानि च।	008a  
अवशानि विनष्टानि पन्नगानां तु तत्र वै॥	008c  
तुरगा इव तत्रान्ये हस्तिहस्ता इवापरे।	009a  
मत्ता इव च मातङ्गा महाकाया महाबलाः॥	009c  
उच्चावचाश्च बहवो नानावर्णा विषोल्बणाः।	010a  
घोराश्च परिघप्रख्या दन्दशूका महाबलाः। 	010c  
प्रपेतुरग्नावुरगा मातृवाग्दण्डपीडिताः॥॥ 	010e  
इति श्रीमन्माहाभारते आदिपर्वणि आस्तीकपर्वणि द्विपञ्चाशत्तमोऽध्यायः॥52॥ 
1-52-1 पर्यक्रामन् पराक्रान्तवन्तः॥1-52-2 मन्त्रवन्मन्त्रयुक्तं यथा स्यात्तथा॥1-52-3 आजुहुवुः आहूतवन्तः॥1-52-5 चित्रभानुमग्निम्॥1-52-7 प्रमाणतः प्रमाणं प्राप्य॥ द्विपञ्चाशत्तमोऽध्यायः॥52॥