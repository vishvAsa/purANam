+++
title = "०७६ जामदग्न्यपराजयः"
title_english = "076 parashu rAma s pride is hurt"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-076-Jaama_Dagnya_Parajayaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/05-svayaMvaraH/076_jAmadagnyaparAjayaH.md">
<details><summary><h2>IITK ...{Loading}...</h2></summary>

Rama bends the bow of Visnu--Parasurama returns to Mahendra mountain.



### श्लोकः
#### मूलम्
श्रुत्वा तज्जामदग्न्यस्य वाक्यं दाशरथिस्तदा।  
गौरवाद्यंन्त्रितकथः पितू राममथाब्रवीत्॥1.76.1॥

#### शब्दार्थः
तदा then, दाशरथिः Rama, जमदग्न्यस्य Parasurama's, (तत्) वाक्यम् words, श्रुत्वा having heard, पितुः father's, गौरवात् out of respect, यन्त्रितकथः avoiding furthur conversation, अथ thereafter, रामम् addressing Parasurama, अब्रवीत् spoke.

#### आङ्ग्लानुवादः
Hearing the words of the son of Jamadagni (Parasurama), Rama, the son of Dasaratha, avoiding further conversation out of respect for his father intercepted Parasurama sayingः



### श्लोकः
#### मूलम्
श्रुतवानस्मि यत्कर्म कृतवानसि भार्गव।  
अनुरुंध्यामहे ब्रह्मन् पितुरानृण्यमास्थितम्॥1.76.2॥

#### शब्दार्थः
भार्गव O Bhrigu's son, Parasurama, यत् which, कर्म acts, कृतवानसि you have done, श्रुतवान्  अस्मि I have listened, ब्रह्मन् O Brahman, पितुः to your father, आनृण्यम् repaying the debt, आस्थितम् obtained, अनुरुन्ध्यामहे we will commend.

#### आङ्ग्लानुवादः
"O Descendant of Bhrigu I have listened to the (marvellous) acts you have performed. O Brahman I commend you for discharging your duty in repaying the debt to your father.



### श्लोकः
#### मूलम्
वीर्यहीनमिवाशक्तं क्षत्रधर्मेण भार्गव।  
अवजानासि मे तेजः पश्य मेऽद्य पराक्रमम्॥1.76.3॥

#### शब्दार्थः
भार्गव O Descendant of Bhrugu, वीर्यहीनमिव as if I am without valour, क्षत्रधर्मेण by duties of Kshatriya, अशक्तमिव as though incompetant, अवजानासि you are insulting me, अद्य today, मे my, तेजः energy, पराक्रमम् valour, पश्य you may witness.

#### आङ्ग्लानुवादः
You underrate me O Bhargava as though I am devoid of valour and incompetent to perform the duties of a Kshatriya. Now witness my energy and valour.



### श्लोकः
#### मूलम्
इत्युक्त्वा राघवः क्रुद्धो भार्गवस्य शरासनम्।  
शरं च प्रतिजग्राह हस्ताल्लघुपराक्रमः॥1.76.4॥

#### शब्दार्थः
लघुपराक्रमः with quick vigour, राघवः Rama, क्रुद्धः enraged, इति उक्त्वा having thus spoken, भार्गवस्य from Parasurama's, हस्तात् hand, शरासनम् bow, शरं च also an arrow, प्रतिजग्राह grasped (pulled).

#### आङ्ग्लानुवादः
Having spoken thus, the enraged Rama, gifted with quick vigour, seized the bow and arrow from Parasurama's hands.



### श्लोकः
#### मूलम्
आरोप्य स धनू राम श्शरं सज्यं चकार ह।  
जामदग्न्यं ततो रामं रामः क्रुद्धोऽब्रवीद्वचः॥1.76.5॥

#### शब्दार्थः
सः that, रामः Rama, धनुः bow, आरोप्य bending it, शरम् arrow, सज्यम् stretching the string, चकार performed, रामः Rama, ततः thereafter, क्रुद्धः enraged, जामदग्न्यं son of Jamadagni, रामम् Parasurama, वचः words, अब्रवीत् spoke.

#### आङ्ग्लानुवादः
Infuriated Rama bent the bow stretched it, fixed the arrow and addressed Parasurama, the son of Jamadagniः



### श्लोकः
#### मूलम्
ब्राह्मणोऽसीति पूज्यो मे विश्वामित्रकृतेन च।  
तस्माच्छक्तो न ते राम मोक्तुं प्राणहरं शरम्॥1.76.6॥

#### शब्दार्थः
राम O Parasurama, ब्राह्मणः असि you are a brahmin, इति for this reason, विश्वामित्रकृतेन through Visvamitra, मे for me, पूज्यः worthy of homage, तस्मात् for that reason, ते your, प्राणहरणम् life taking, शरम् arrow, मोक्तुम् to release,न शक्तः I am not competent.

#### आङ्ग्लानुवादः
"You are a brahmin, O Parasurama. You are also related to Viswamitra. Hence you are worthy of homage. I cannot, therefore, release this against you to take your life.



### श्लोकः
#### मूलम्
इमां पादगतिं राम तपोबलसमार्जिताम्।  
लोकानप्रतिमान्वा ते हनिष्यामि यदिच्छसि	॥1.76.7॥

#### शब्दार्थः
राम O Parasurama, ते your, इमाम् this, पादगतिम् movement of your feet, तपोबलसमार्जिताम्  earned through asceteic energy, अप्रतिमान् incomparable, लोकान् वा worlds, हनिष्यामि I shall destroy, यत् whichever, इच्छसि you are desiring, tell me.

#### आङ्ग्लानुवादः
I shall destroy your mobility, O Parasurama or the higher worlds earned through your matchless asceteic energy. Tell me which one you choose.



### श्लोकः
#### मूलम्
न ह्ययं वैष्णवो दिव्य श्शरः परपुरञ्जयः।  
मोघः पतति वीर्येण बलदर्पविनाशनः॥1.76.8॥

#### शब्दार्थः
परपुरञ्जयः conquering hostile cities, वीर्येण by prowess, बलदर्पविनाशनः destroyer of the pride and strength, दिव्यः celestial, अयम् this, वैष्णवः शरः arrow of Vishnu, मोघः vain, न पतति हि shall not fall.

#### आङ्ग्लानुवादः
On conquering the hostile cities and destroying the pride and strength of the enemy  
by its prowess, this celestial arrow of Visnu shall not go in vain".



### श्लोकः
#### मूलम्
वरायुधधरं रामं द्रष्टुं सर्षिगणास् सुराः।  
पितामहं पुरस्कृत्य समेतास्तत्र सङ्घशः॥1.76.9॥  
गन्धर्वाप्सरसश्चैव सिद्धचारणकिन्नराः।  
यक्षराक्षसनागाश्च तद्द्रष्टुं महदद्भुतम्॥1.76.10॥

#### शब्दार्थः
वरायुधधरम् holding that mighty weapon, रामम् Rama, द्रष्टुम् to behold, सर्षिगणाः accompanied by sages, सुराः devatas, पितामहम् grandsire, पुरस्कृत्य keeping in forefront, तत्र there, सङ्घशः in groups, समेताः assembled, गन्धर्वाप्सरसश्चैव gandharvas and apsaras,  सिद्धचारणकिन्नराः siddhas, charanas, kinnaras, यक्षराक्षसनागाश्च yakshas, rakshsas, nagas, तत् that, महत् great, अद्भुतम् wonder, द्रष्टुम् to see (came).

#### आङ्ग्लानुवादः
The gods with the Grandsire, Brahma in the forefront, accompanied by sages in groups assembled there to see Rama holding that mighty bow. Gandharvas, apsaras, siddhas, charanas, kinnaras, yakshas, rakshsas and nagas also came there to witness that great wonder.



### श्लोकः
#### मूलम्
जडीकृते तदाऽलोके रामे वरधनुर्धरे।  
निर्वीर्यो जामदग्न्योऽसौ रामो राममुदैक्षत॥।1.76.11॥

#### शब्दार्थः
तदा then, रामे when Rama, वरधनुर्धरे was bearing that excellent bow, लोके world, जडीकृते having been made motionless, असौ this, जामदग्नयः son of Jamadagni, रामः Parasurama, निर्वीर्यः bereft of prowess, रामम् Rama, उदैक्षत gazed at him.

#### आङ्ग्लानुवादः
Then when Rama stretched the great bow, the world became motionless. The son of Jamadagni, Parasurama, bereft of prowess gazed at him with astonishment.



### श्लोकः
#### मूलम्
तेजोभिहतवीर्यत्वाज्जामदग्न्यो जडीकृतः।  
रामं कमलपत्राक्षं मन्दं मन्दमुवाच ह॥1.76.12॥

#### शब्दार्थः
तेजोभिः हतवीर्यत्वात् having been subdued of his energy by the prowess of Rama, जडीकृतः having been made motionless, जामदग्न्यः son of Jamadagni, कमलपत्राक्षम् him whose eyes resembling lotus petals, रामम् Rama, मन्दं मन्दम् slowly, slowly, उवाच ह spoke.

#### आङ्ग्लानुवादः
His energy subdued by Rama's prowess, the paralysed, Parasurama, son of Jamadagni spoke in gentle words to him whose eyes resembled the lotus petalsः



### श्लोकः
#### मूलम्
काश्यपाय मया दत्ता यदा पूर्वं वसुन्धरा।  
विषये मे न वस्तव्यमिति मां काश्यपोऽब्रवीत्॥1.76.13॥

#### शब्दार्थः
पूर्वम् formerly, वसुन्धरा earth, यदा when, मया by me, काश्यपाय for Kasyapa, दत्ता was  given, मे my, विषये in my country, न वस्तव्यम् इति shall not live, माम् me, काश्यपः Kasyapa, अब्रवीत् spoke.

#### आङ्ग्लानुवादः
"When I gave this entire earth to Kasyapa, he said to me, 'you shall not live in my country'.



### श्लोकः
#### मूलम्
सोऽहं गुरुवचः कुर्वन् पृथिव्यां न वसे निशाम्।  
कृता प्रतिज्ञा काकुत्स्थ कृता भूः काश्यपस्य हि॥1.76.14॥

#### शब्दार्थः
सः अहम् such I, गुरुवचः words of my spiritual guide, कुर्वन् following, पृथिव्याम् on this earth, निशाम् during night, न वसे I will not live, काकुस्त्थ O Rama, प्रतिज्ञा vow, कृता has been made, भूः earth, काश्यपस्य for Kasyapa, कृता हि has been given.

#### आङ्ग्लानुवादः
O Descendant of Kakustha having gifted this earth to Kasyapa, I promised him that I would not live here, during night time. For the earth belongs to him.



### श्लोकः
#### मूलम्
तदिमां त्वं गतिं वीर हन्तुं नार्हसि राघव।  
मनोजवं गमिष्यामि महेन्द्रं पर्वतोत्तमम्॥1.76.15॥

#### शब्दार्थः
वीर O Valourous one, राघव Rama, तत् for that reason, त्वम् you, इमाम् this, गतिम् power of motion, हन्तुम् to destroy, नार्हसि is not fit, मनोजवम् with the speed of mind, महेंद्रम् Mahendra mountain, पर्वतोत्तमम् best of hills, गमिष्यामि I shall go.

#### आङ्ग्लानुवादः
For this, you should not destroy my mobility, O valiant son of the Raghus. I shall go to Mahendra, the best of mountains, with the speed of mind.



### श्लोकः
#### मूलम्
लोकास्त्वप्रतिमा राम निर्जितास्तपसा मया	।  
जहि तान् शरमुख्येन मा भूत्कालस्य पर्ययः॥1.76.16॥

#### शब्दार्थः
राम O Rama, मया by me, अप्रतिमाः unrivalled, लोकाः worlds, तपसा by asceticism, निर्जिताः have been conquered, तान् them, शरमुख्येन with this chief of arrows, जहि strike, कालस्य time, पर्ययः delay, माभूत् let not happen.

#### आङ्ग्लानुवादः
Strike with the, principal arrow the unrivalled worlds conquered by my asceticism. Do not delay, O Rama



### श्लोकः
#### मूलम्
अक्षय्यं मधुहन्तारं जानामि त्वां सुरेश्वरम्।  
धनुषोऽस्य परामर्शात् स्वस्ति तेऽस्तु परंतप॥1.76.17॥

#### शब्दार्थः
अस्य this, धनुषः bow's, परामर्शात् from stretching, त्वाम् you, अक्षय्यम् imperishable one, सुरेश्वरम् lord of devatas, मधुहन्तारम् Visnu, the slayer of Madhu, जानामि I know, परंतप tormentor of enemies, ते स्वस्ति अस्तु safety to you.

#### आङ्ग्लानुवादः
By the fact that you have stretched this bow, I have come to know that you are Visnu, Lord of the gods, slayer of Madhu, O Imperishable one O Tormentor of enemies Fare well.



### श्लोकः
#### मूलम्
एते सुरगणास्सर्वे निरीक्षन्ते समागताः।  
त्वामप्रतिमकर्माणमप्रतिद्वन्द्वमाहवे॥1.76.18॥

#### शब्दार्थः
समागताः assembled, एते these, सर्वे all, सुरगणाः hosts of devatas, अप्रतिमकर्माणम् of  incomparable deeds, आहवे in the combat, अप्रतिद्वन्द्वम् unassailable, त्वाम् you, निरीक्षन्ते are looking at.

#### आङ्ग्लानुवादः
All your deeds are incomparable. You are unassailable in combat. All these hosts of gods have assembled here and are looking at you.



### श्लोकः
#### मूलम्
न चेयं मम काकुत्स्थ व्रीडा भवितुमर्हति।  
त्वया त्रैलोक्यनाथेन यदहं विमुखीकृतः॥1.76.19॥

#### शब्दार्थः
काकुत्स्थ O Rama, त्रैलोक्यनाथेन by the lord of three worlds, त्वया by you, अहम् I, यत् that    (I am), विमुखीकृतः have been defeated, इयम् this one, मे to me, व्रीडा shame, भवितुम् to become, न अर्हति does not behove.

#### आङ्ग्लानुवादः
I have been defeated by you, O Descendant of Kakustha lord of the three worlds. Therefore, it is not right for me to feel ashamed.



### श्लोकः
#### मूलम्
शरमप्रतिमं राम मोक्तुमर्हसि सुव्रत।  
शरमोक्षे गमिष्यामि महेन्द्रं पर्वतोत्तमम्॥1.76.20॥

#### शब्दार्थः
सुव्रत one faithful to vows, राम Rama, अप्रतिमम् incomparable, शरम् arrow, मोक्तुम् to release, अर्हसि behoves of you, शरमोक्षे after release of the arrow, पर्वतोत्तमम् excellent of mountains, महेन्द्रम् Mahendra, गमिष्यामि I shall go.

#### आङ्ग्लानुवादः
You are faithful to vows O Rama This arrow has no equal in prowess. It behoves of you to release it against me. After its release I shall go to the excellent Mahendra  mountain".



### श्लोकः
#### मूलम्
तथा ब्रुवति रामे तु जामदग्नये प्रतापवान्।  
रामो दाशरथि श्श्रीमान् चिक्षेप शरमुत्तमम्॥1.76.21॥

#### शब्दार्थः
जामदग्नये when the son of Jamadagni, रामे Parasurama, तथा in that way, ब्रुवति was saying, प्रतापवान् valiant, दाशरथिः son of Dasaratha, रामः Rama, उत्तमम् excellent, शरम् arrow, चिक्षेप employed.

#### आङ्ग्लानुवादः
Thus spoke  Parasurama, son of Jamadagni to Rama, the valiant son of Dasaratha who (then) discharged the principal arrow.



### श्लोकः
#### मूलम्
स हतान् दृश्य रामेण स्वांल्लोकांस्तपसार्जितान्।  
जामदग्न्यो जगामाशु महेन्द्रं पर्वतोत्तमम्॥1.76.22॥

#### शब्दार्थः
सः that, जामदग्न्यः Parasurama, तपसा by asceticism, अर्जितान् earned, स्वान् his own, लोकान् worlds, रामेण by Rama, हतान् struck, दृश्य having seen, आशु speedily, पर्वतोत्तमम् excellent among mountains, महेन्द्रम् Mahendra, जगाम went.

#### आङ्ग्लानुवादः
Having witnessed the destruction of those regions earned by him through asceticism, the son of Jamadagni left for the best of mountains Mahendra.



### श्लोकः
#### मूलम्
ततो वितिमिरास्सर्वा दिशश्चोपदिशस्तथा।  
सुरास् सर्षिगणा रामं प्रशशंसुरुदायुधम्॥1.76.23॥

#### शब्दार्थः
ततः thereafter, सर्वा all, दिशः quarters, तथा also, उपदिशः intermediate quarters, वितिमिराः  were cleared of darkness, सर्षिगणाः hosts of sages, सुराः devatas, उदायुधम् wielding that bow, रामम् Rama, प्रशशंसुः extolled.

#### आङ्ग्लानुवादः
Thereafter all the quarters including the intermediaries were cleared of darkness. Hosts of sages and gods extolled Rama when he wielded the bow.



### श्लोकः
#### मूलम्
रामं दाशरथिं रामो जामदग्न्यः प्रशस्य च।  
ततः प्रदक्षिणी कृत्य जगामात्मगतिं प्रभुः॥1.76.24॥

#### शब्दार्थः
प्रभुः competent, जामदग्न्यः son of Jamadagni, रामः Parasurama, दाशरथिम् son of Dasaratha, रामम् Rama, प्रशस्य च having praised, ततः then, प्रदक्षिणीकृत्य having circumambulated him, आत्मगतिम् to his own abode, जगाम went.

#### आङ्ग्लानुवादः
Parasurama, the competent son of Jamadagni, having praised Rama, the son of  
Dasaratha circumbulated him and left for his abode.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे षट्सप्ततितमस्सर्गः॥  
Thus ends the seventysixth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/05-svayaMvaraH/076_jAmadagnyaparAjayaH.md">
<details><summary><h2>भूषणम् ...{Loading}...</h2></summary>



श्रुत्वा तज्जामदग्न्यस्य वाक्यं दाशरथिस्तदा ।  

गौरवाद्यन्त्रितकथः पितू राममथाब्रवीत्  ॥  १।७६।१  ॥   

अथ जामदग्न्यगर्वनिर्वापणं षट्सप्ततितमे--श्रुत्वेत्यादि । पितुर्गौरवादिति
पितुः सन्निधिगौरवादित्यर्थः । यन्त्रिता नियमिता कथा उच्चैः कथनं येन स
तथा  ॥  १।७६।१  ॥   

  

श्रुतवानस्मि यत्कर्म कृतवानसि भार्गव ।  

अनुरुन्ध्यामहे ब्रह्मन् पितुरानृण्यमास्थितः  ॥  १।७६।२  ॥   

श्रुतवानिति । पितुरानृण्यं पितृघातिक्षत्रवधेन पितृवैरशुद्धिमास्थितः सन्
यत्कर्म त्रिःसप्तकृत्वः क्षत्रवधरूपं कृतवानसि तच्छ्रुतवानस्मि ।
तदनुरुन्ध्यामहे अनुरुन्ध्मः । अवश्यं शूरेण वैरशुद्धेः कर्तव्यत्वात् ।
कर्तरि यगार्षः  ॥  १।७६।२  ॥   

  

वीर्यहीनमिवाशक्तं क्षत्रधर्मेण भार्गव ।  

अवजानासि मे तेजः पश्य मे ऽद्य पराक्रमम्  ॥  १।७६।३  ॥   

इत्युक्त्वा राघवः क्रुद्धो भार्गवस्य शरासनम् ।  

शरं च प्रति जग्राह हस्ताल्लघुपराक्रमः  ॥  १।७६।४  ॥   

आरोप्य स धनू रामश्शरं सज्यं चकार ह ।  

जामदग्न्यं ततो रामं रामः क्रुद्धो ऽब्रवीद्वचः  ॥  १।७६।५  ॥   

वीर्येति । वीर्यहीनम् । अत एव क्षत्रधर्मेण प्राप्तधनुर्ग्रहणयुद्धादौ
अशक्तमिव मन्यमानो यन्माम् अवजानासि ऽक्षत्रधर्मं पुरस्कृत्यऽ इत्यादिना
अवमानं कृतवानसि तन्नानुरुन्ध्यामहे । "अस्मदो द्वयोश्च" इति
चकारादेकस्मिन् बहुवचनम् । अतः तेजःपरपरिभावासहनं पराक्रमम्, स्वशक्त्या
पराभिभवनं च पश्य  ॥  १।७६।३५  ॥   

  

ब्राह्मणो ऽसीति पूज्यो मे विश्वामित्रकृतेन च ।  

तस्माच्छक्तो न ते राम मोक्तुं प्राणहरं शरम्  ॥  १।७६।६  ॥   

विश्वामित्रकृतेन विश्वामित्रकृतस्नेहेन । विश्वामित्रभगिन्यां
सत्यवत्यामृचीकाज्जातो जमदग्निः तस्य पुत्रः परशुराम इति
विश्वामित्रसम्बन्धेनेत्यर्थः  ॥  १।७६।६  ॥   

  

इमां पादगतिं राम तपोबलसमार्जितान् ।  

लोकानप्रतिमान् वा ते हनिष्यामि यदिच्छसि  ॥  १।७६।७  ॥   

ते तुभ्यम् । पादयोर्गतिं गमनम् । लोकान् लोकप्राप्तिम् । यदिच्छसि
अनयोर्मध्ये यदिच्छसि तद्वदेत्यर्थः । यदीच्छसीति पाठो युक्तः । उभयथा
प्रतिबद्धः क्वचित्तिष्ठेन्न लोकं पीडयेदिति रामस्य हृदयम्  ॥  १।७६।७  ॥   

  

न ह्ययं वैष्णवो दिव्यः शरः परपुरञ्जयः ।  

मोघः पतति वीर्येण बलदर्पविनाशनः  ॥  १।७६।८  ॥   

वीर्येण स्वशक्त्या मोधो न पतति लक्ष्यमभित्वा न तूष्णीं पततीत्यर्थः  ॥ 
१।७६।८  ॥   

  

वरायुधधरं रामं द्रष्टुं सर्षिगणाः सुराः ।  

पितामहं पुरस्कृत्य समेतास्तत्र सङ्घशः  ॥  १।७६।९  ॥   

गन्धर्वाप्सरसश्चैव सिद्धचारणकिन्नराः ।  

यक्षराक्षसनागाश्च तद्द्रष्टुं महदद्भुतम्  ॥  १।७६।१०  ॥   

वरायुधेत्यादि । रामं तन्महदद्भुतं कर्म च द्रष्टुं समेता इत्यन्वयः  ॥ 
१।७६।९,१०  ॥   

  

जडीकृते तदा लोके रामे वरधनुर्द्धरे ।  

निर्वीर्यो जामदग्न्यो ऽसौ रामो राममुदैक्षत  ॥  १।७६।११  ॥   

जडीकृत इति । लोके जने जडीकृते स्तब्धे । निर्वीर्यः निर्गतवैष्णवतेजाः ।
तथा च पुराणान्तरम्-- "ततः परशुरामस्य देहान्निर्गत्य वैष्णवम् । पश्यतां
सर्वदेवानां तेजो राममुपाविशत्  ॥ "  

इति उदैक्षत विस्मित इति शेषः  ॥  १।७६।११  ॥   

  

तेजो ऽभिहतवीर्यत्वाज्जामदग्न्यो जडीकृतः ।  

रामं कमलपत्राक्षं मन्दं मन्दमुवाच ह  ॥  १।७६।१२  ॥   

उवाच प्रश्नोत्तरमिति शेषः  ॥  १।७६।१२  ॥   

  

काश्यपाय मया दत्ता यदा पूर्वं वसुन्धरा ।  

विषये मे न वस्तव्यमिति मां काश्यपो ऽब्रवीत्  ॥  १।७६।१३  ॥   

सो ऽहं गुरुवचः कुर्वन् पृथिव्यां न वसे निशाम् ।  

कृता प्रतिज्ञा काकुत्स्थ कृता भूः काश्यपस्य हि  ॥  १।७६।१४  ॥   

काश्यपायेत्यादि । यदाब्रवीत्तदाप्रभृति न वस इत्यन्वयः । गुरुवचः
काश्यपवचः । कुर्वन् परिपालयन् । कुत इत्यत्राह कृतेति । हिशब्दः प्रसिद्धौ
। यतः सर्वप्रसिद्धतया भूः काश्यपस्य स्वत्वेन कृता त्वद्विषये न
वत्स्यामीति प्रतिज्ञा च कृता, तस्मादित्यर्थः  ॥  १।७६।१३,१४  ॥   

  

तदिमां त्वं गतिं वीर हन्तुं नार्हसि राघव ।  

मनोजवं गमिष्यामि महेन्द्रं पर्वतोत्तमम्  ॥  १।७६।१५  ॥   

तदिमामिति । गतिः गमनम्  ॥  १।७६।१५  ॥   

  

लोकास्त्वप्रतिमा राम निर्जितास्तपसा मया ।  

जहि तान् शरमुख्येन माभूत्कालस्य पर्ययः  ॥  १।७६।१६  ॥   

लोकहननं नाम लोकदानप्रतिबन्धः । मूर्तस्य वा अमूर्तस्य वा कार्यस्य
प्रतिहननमेव रामशरस्यापेक्षितमिति भावः  ॥  १।७६।१६  ॥   

  

अक्षयं मधुहन्तारं जानामि त्वां सुरोत्तमम् ।  

धनुषो ऽस्य परामर्शात् स्वस्ति ते ऽस्तु परन्तप  ॥  १।७६।१७  ॥   

एते सुरगणाः सर्वे निरीक्षन्ते समागताः ।  

त्वामप्रतिमकर्माणमप्रतिद्वन्द्वमाहवे  ॥  १।७६।१८  ॥   

अक्षयमिति । अक्षयं निर्विकारम् । मधुहन्तारं विरोधिनिरसनशीलम् । अनेन "न
ब्रह्मा नेशानः" इति महोपनिषदुपबृंहिता । परामर्शात् ग्रहणात्  ॥ 
१।७६।१७,१८  ॥   

  

न चेयं मम काकुत्स्थ व्रीडा भवितुमर्हति ।  

त्वया त्रैलोक्यनाथेन यदहं विमुखीकृतः  ॥  १।७६।१९  ॥   

इयं त्वया विमुखीकृतिः । व्रीडा लज्जा  ॥  १।७६।१९  ॥   

  

शरमप्रतिमं राम मोक्तुमर्हसि सुव्रत ।  

शरमोक्षे गमिष्यामि महेन्द्रं पर्वतोत्तमम्  ॥  १।७६।२०  ॥   

तथा ब्रुवति रामे तु जामदग्न्ये प्रतापवान् ।  

रामो दाशरथिः श्रीमांश्चिक्षेप शरमुत्तमम्  ॥  १।७६।२१  ॥   

शरमोक्षे सति । अहं दृष्टशरलक्ष्यस्वार्जितलोकगतिः  ॥  १।७६।२०,२१  ॥   

  

स हतान् दृश्य रामेण स्वान् लोकान् तपसार्जितान् ।  

जामदग्न्यो जगामाशु महेन्द्रं पर्वतोत्तमम्  ॥  १।७६।२२  ॥   

ततो वितिमिराः सर्वा दिशश्चोपदिशस्तथा ।  

सुराः सर्षिगणा रामं प्रशशंसुरुदायुधम्  ॥  १।७६।२३  ॥   

दृश्य दृष्ट्वा । लोकान् हतान् लोकप्राप्तिहेतुकर्माणि विफलीकृतानीत्यर्थः
 ॥  १।७६।२२,२३  ॥   

  

रामं दाशरथिं रामो जामदग्न्यः प्रशस्य च ।  

ततः प्रदक्षिणं कृत्वा जगामात्मगतिं प्रभुः  ॥  १।७६।२४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षट्सप्ततितमः सर्गः
 ॥  ७६  ॥   

आत्मगतिम् स्वस्थानम्  ॥  १।७६।२४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षट्सप्ततितमः सर्गः  ॥  ७६  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/05-svayaMvaraH/076_jAmadagnyaparAjayaH.md">
<details><summary><h2>शिरोमणी ...{Loading}...</h2></summary>



श्रुत्वेति । जामदग्न्यस्य परशुरामस्य तद्वाक्यं श्रुत्वा पितुर्गौरवात्
पितृनिष्ठगुरुत्वात् यन्त्रिता नियमिता कथा भाषण यस्य पितृभिया
मितभाषणविशिष्ट इत्यर्थः । किञ्च गौरवात् स्वनिष्ठसर्वगुरुत्वं संस्मृत्य
यन्त्रितकथो दाशरथिः पितुः समीपे विद्यमानं रामं परशुराममथाब्रवीत्
मङ्गलवाक्यमकथयत्  ॥  १।७६।१  ॥   

  

तद्वाक्यमेवाह कृतवानिति । हे भार्गव हे ब्रह्मन् पितुः आनृण्यम्
अवश्यकर्तव्यपितृविघातिवधरूपमृणापनयनबुद्धिमास्थितस्त्वं यत्कर्म
पितृविघातिवधरूपक्रियां कृतवानसि तत् अहं श्रुतवानस्मि अतः
वयमनुरुन्ध्यामहे त्वत्कर्म अतिप्रशस्तत्वेन वदाम इत्यर्थः  ॥  १।७६।२  ॥   

  

वीर्येति । हे भार्गव क्षत्रधर्मेण स्थितमत एव अशक्तं
ब्राह्मणोद्देश्यकातिभाषणसम्बन्धिसामर्थ्यरहितं मां त्वं
वीर्यहीनमिवावजानासि अतो मे तेजः पराक्रमं चाद्य त्वं पश्य । विनापि चं
समुच्चयः  ॥  १।७६।३  ॥   

  

इतीति । क्रुद्धः क्रुधं स्वाश्रितकोपं जहाति हापयतीति राघवः स रामः
इत्युक्त्वा भार्गवस्य हस्ताल्लघुपराक्रमः सन् वरायुधं चापं शरं च
प्रतिसङ्गृह्य गृहीत्वा धनुः आरोप्य शरं सज्यं ज्यासंयुक्तं चकार ह
प्रसिद्धमेतत् । सार्धश्लोक एकान्वयी  ॥  १।७६।४  ॥   

  

जामदग्न्यमिति । ततः सज्यीकरणानन्तरं क्रुद्धः स्वाश्रितकोपनिवर्तको रामः
जामदग्न्यं रामं वचो ऽब्रवीत्  ॥  १।७६।५  ॥   

  

तद्वचनमेवाह ब्राह्मण इति । ब्राह्मणो ऽसि इतिहेतुना विश्वामित्रकृतेन
विश्वामित्रात् अस्मद्गुरुविश्वामित्रभगिनीपुत्रात् कृतेन जातत्वेन च
हेतुना त्वं में पूज्यो ऽसि जस्माद्धेतोः हे राम परशुराम प्राणहरं शरं ते
तुभ्यं मोक्तुं न शक्तो ऽस्मीति शेषः  ॥  १।७६।६  ॥   

  

इमामिति । राम हे परशुराम यत् यदि त्वमिच्छसि तर्हीमां प्रसिद्धां
त्वद्गतिं त्वत्कर्तृकं कामचारगमनं तपोबलसमर्जितान् तपोबललभ्यान्
अप्रतिमान् प्राकृतोपमारहितान् लोकान् त्वन्निवासान् वा हनिष्यामि अपिना
उभयविनाशमिच्छसि चेत्तर्ह्युभयं हनिष्यामि एतेन ब्राह्मणानिष्टं न करोमीति
स्वमर्यादा व्यञ्जिता । एको वाशब्दस्तर्हीत्यर्थे  ॥  १।७६।७  ॥   

  

ननु विकल्पितं सर्वं नेच्छामीत्यत आह नेति । परपुरञ्जयः वीर्येण
बलदर्पविनाशनः दिव्यो ऽयं वैष्णवः शरः मोघः निष्फलः नैव पतति एतेन यत्रास्य
शरस्य पातः सफलस्तद्वक्तव्यमिति सूचितम्  ॥  १।७६।८  ॥   

  

रघुनाथोक्त्यनन्तरकालिकं वृत्तमाह वरेति । वरायुधधरं सज्यीकृतवैष्णव
धनुर्बाणधारिणं रामं रघुनाथं द्रष्टुं सर्षिगणाः सर्वशः सुराः पितामहं
ब्रह्माणं पुरस्कृत्य तत्र रघुनाथसमीपे समेताः प्राप्ताः पितामहं
पुरस्कृत्येत्युक्त्या सुराणां रामबाणभीतत्वं सूचितं तेन रामबाणस्य तेजो
ऽतिशयः सूचितः  ॥  १।७६।९  ॥   

  

गन्धर्वेति । महपूज्यं अद्भुतमाश्रर्यं तद्रघुनाथस्य कर्म द्रष्टुं
गन्धर्वादयश्च समेता इति पूर्वेणान्वयः  ॥  १।७६।१०  ॥   

  

जडीकृत इति । वरधनुर्धरे रामे दाशरथौ तदालोके परशुरामतेजसि जडीकृते
आलोकनिष्ठजडीभवनानुकूलव्यापारवति सति निर्वीर्यो हतपराक्रमः असौ जामदग्न्यो
रामः रामं दाशरथिमुदैक्षत तेजसो जडीभवनं विध्वंस एवेति भावः  ॥  १।७६।११
 ॥   

  

तेजोभिरिति । तेजोभिः रघुनाथप्रभावैर्हतवीर्यत्वाद्धेतोः जडीकृतो
जामदग्न्यः कमलपत्राक्षं रामं मन्दं मन्दमेवोवाच । हशब्द एवार्थे  ॥ 
१।७६।१२  ॥   

  

तद्वचनमेवाह कश्यपायेति । पूर्वं कश्यपाय वसुन्धरा मया यथा यथावद्दत्ता अत
एव मे विषये देशे न वस्तव्यमिति मां कश्यपो ऽब्रवीत्  ॥  १।७६।१३  ॥   

  

स इति । हे काकुत्स्थ सः कश्यपेनोक्तो ऽगुरुवचः कुर्वन् सन् यदाप्रभृति मे
मया कश्यपस्य कृता कश्यपाय समर्पितेत्यर्थः इयं पृथिवीति शेषः तदाप्रभृति
अस्यां पृथिव्यां निशां न वसे वसामि ह प्रसिद्धमेतत्  ॥  १।७६।१४  ॥   

  

तदिति । हे राघव हे राम तत्तस्माद्धेतो इमां कामचारां गतिं गमनं हन्तुं
त्वं नार्हसि अतः पर्वतोत्तमं महेन्द्रं मनोजवं यथा स्यात्तथा गमिष्यामि  ॥ 
१।७६।१५  ॥   

  

लोका इति । हे राम मया तपसैव निर्जिताः समर्जिता ये ऽप्रतिमा लोकाः तान्
शरमुख्येन जहि कालस्य पर्ययो विलम्बो मा भूत् । तुशब्द एवार्थे  ॥  १।७६।१६
 ॥   

  

त्वं मया तत्त्वतो ज्ञातो ऽसीति बोधयन्नाह अक्षयमिति । न क्षयो विनाशः
आश्रितानां यस्मात् तं मधुहन्तारं मधुं दैत्यं हन्ति विष्णुना घातयति तं
विष्णोर्नियन्तारमित्यर्थः । किञ्च मधुहं मधौ चैत्रे जिहीते प्रादुर्भावं
प्राप्नोति तं तारं तारः प्रणवः अस्ति बोधकत्वेनास्येति तारः तं, किञ्च
तारं भवसागरपारकर्तारं सुरोत्तमं ब्रह्मादित्रिदेवेभ्यः श्रेष्ठं
दानिश्रेष्ठ वा त्वामहं जानामि अतो हे परन्तप अस्य वैष्णवस्य धनुषः
परामर्शात् ग्रहणसज्यीकरणार्षणादेः ते स्वस्त्यस्तु  ॥  १।७६।१७  ॥   

  

एत इति । समागताः एते सर्वे सुरगणाः अप्रतिमकर्माणमुपमारहितकर्मविशिष्टमत
एव आहवे अप्रतिद्वन्द्वं त्वां निरीक्षन्ते  ॥  १।७६।१८  ॥   

  

नेति । हे काकुत्स्थ इयं पराभूतिः मम व्रीडा तद्धेतुर्भवितुं नार्हति
यद्यस्माद्धेतोः त्रैलोक्यनाथेन सर्वस्वामिना त्वया अहं विमुखीकृतः  ॥ 
१।७६।१९  ॥   

  

शरमिति । हे राम हे सुव्रत अप्रतिममुपमारहितं शरं मोक्तुं त्वमर्हसि
शरमोक्षे सति पर्वतोत्तमं महेन्द्रमहं गमिष्ये  ॥  १।७६।२०  ॥   

  

तथेति । जामदग्न्ये रामे तथा ब्रुवति सत्येव प्रतापवान् श्रीमान् दाशरथिः
रामः उत्तमं शरं चिक्षेप  ॥  १।७६।२१  ॥   

  

स इति । जामदग्न्यः स परशुरामः रामेण हतान् तपसार्जितान् लोकान् दृश्य
दृष्ट्वा पर्वतोत्तमं  

महेन्द्रमाशु जगाम  ॥  १।७६।२२  ॥   

  

तत इति । ततः परशुरामगमनानन्तरं वितिमिराः अन्धकाररहिताः सर्वाः दिशः
तथोपदिशश्च आसन्निति शेषः । अत एव मुदान्विताः सर्षिगणाः सुराः रामं
प्रशशंसुः  ॥  १।७६।२३  ॥   

  

राममिति । ततः महेन्द्राचलप्राप्त्यनन्तरं प्रभुर्जामदग्न्यो रामः दाशरथिं
रामं प्रशस्य तद्दयालुत्वादिप्रशंसां कृत्वा प्रदक्षिणं प्रकृष्टा
सर्वोत्तमा दक्षिणा आत्मसमर्पणरूपा यस्मिन् तत् कर्म कृत्वा आत्मगतिमात्मनः
स्वस्य गतिं प्राप्य रघुनाथनियम्यत्वं जगाम प्राप  ॥  १।७६।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
षट्सप्ततितमः सर्गः  ॥  १।७६  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/05-svayaMvaraH/076_jAmadagnyaparAjayaH.md">
<details><summary><h2>तिलकम् ...{Loading}...</h2></summary>



पितुर्गौरवात्पितृसन्निधिवशात् । यन्त्रिता नियमिता कथोच्चैःकथनं येन सः  ॥ 
१।७६।१  ॥   

  

पितुरानृण्यं पितृहन्तृक्षत्रवधेन पितृवैरशुद्धिमास्थितः सन्, यत्कर्म
त्रिःसप्तकृत्वः क्षत्रियवधरूपं कृतवानसि तदनुरुध्यामहे ऽङ्गीकुर्मः ।
शूरेणावश्यं वैरशुद्धेः कर्तव्यत्वात्  ॥  १।७६।२  ॥   

  

यन्मां क्षत्रधर्मेण युक्तं वीर्यहीनमशक्तमिव मन्यमानो ऽवजानासि
तन्नानुरुध्यामहे । अतो ऽद्य मे तेजः पराभिभवासहनं तन्मूलं मे पराक्रमं च
पश्य  ॥  १।७६।३  ॥   

  

क्रुद्धः प्रागुक्तरूपावमानवचनेन । क्रोधादेव तद्धस्तात्स्वयमेव धनुः,
चाद्भार्गवनिष्ठां वैष्णवीं शक्तिम्, जग्राह । तदुक्तं पाद्मे "इत्युक्त्वा
देवि वैष्णव्या शक्त्या तद्गतया सह । जग्राह वैष्णवं चापं विनयेन च लीलया
 ॥ " इति। अत्राप्यग्रे वक्ष्यति "निर्वीर्यो जामदग्न्योऽसौ" इति। लघुः
शीघ्रः पराक्रमो यस्य सः  ॥   

१।७६।४  ॥   

आरोप्य ज्यारोपं कृत्वा । शरं सज्यं ज्यायुक्तं चकार  ॥  १।७६।५  ॥   

  

जमदग्निपुत्रत्वेन ब्राह्मणो ऽसीति विश्वामित्रभगिन्याः पौत्रो ऽसीति
पूज्यस्त्वं मे ऽसि वधानर्हो ऽसि । अतस्ते प्राणहरं शरं मोक्तुं न शक्तः ।
अस्मीति शेषः  ॥  १।७६।६  ॥   

  

इमां प्रत्यक्षसिद्धां गतिं गतिसाधनं पादौ तच्छक्तिं चाकाशगमनादिरूपाम् ।
लोकांल्लोकप्राप्तिसाधनं धर्मम् । "त्वत्पादकमले हन्मि ब्रूहि ते ऽद्याथवा
वृषम्" इति पाद्मोक्तेः । वृषो धर्मः । उभयोर्मध्ये यदिच्छसि यत्तवेष्टं
तद्वदेत्यर्थः  ॥  १।७६।७  ॥   

  

कुत एवमत आह नहीति । वीर्येण स्वशक्त्या शत्रूणां बलदर्पविनाशनो मोघो
व्यर्थः  ॥  १।७६।८  ॥   

  

वरायुधम् वैष्णवं धनुः । समेता मिलिताः  ॥  १।७६।९  ॥   

  

तद्द्रष्टुम् । आगता इति शेषः  ॥  १।७६।१०  ॥   

  

वरधनुर्धरे रामे ऽधिकरणे तस्य भार्गवस्यालोके तेजसि सङ्क्रान्ते । सतीति
शेषः । "ततः परशुरामस्य देहान्निर्गत्य वैष्णवम् । पश्यतां सर्वदेवानां
तेजो राममुपागमत्  ॥ " इति नृसिंहपुराणात्, पूर्वोक्तपाद्माच्च। अत एव
भार्गवे जडीकृते सति निर्वीर्यः स रामो राममुदैक्षत।
उद्भूतविष्णुतेजस्कमपश्यदित्यर्थः  ॥   

१।७६।११  ॥   

तदेव विवृणोति तेजोभिरित्यादि ।
रामसङ्क्रान्तैस्तेजोभिर्हेतुभिर्गतवीर्यतया जडीकृतः परशुराम उवाच ।
शरवध्यप्रश्नोत्तरमिति शेषः  ॥  १।७६।१२  ॥   

  

विषये देशे । एवमुक्तिश्च क्षत्रभीत्यादिनिवृत्तये  ॥  १।७६।१३  ॥   

  

गुरुवचः काश्यपवचः । निशां रात्रिं न वसे । तङार्षः । तदा यदा दत्ता यदा च
न वस्तव्यमित्युक्तम् । तदाप्रभृतीति शेषः । पृथिव्यां न वसे इत्यर्थः ।
यतो ह प्रसिद्धं काश्यपस्याग्रे प्रतिज्ञा कृता इति शेषः । पृथिव्यां
रात्रौ न वसामीत्येवंरूपा प्रतिज्ञा कृता  ॥  १।७६।१४  ॥   

  

यदेवमतः तामिमामित्यादि । तां मद्गतिमाकाशगमनसाधनौ पादौ चेन्न हनिष्यसि,
तदा मनोजवं पादमास्थाय काश्यपेन समुद्रेण च दत्तं महेन्द्रं गमिष्यामि ।
अन्यथा प्रतिज्ञाहान्या महत्सङ्कटं स्यादिति भावः  ॥  १।७६।१५  ॥   

  

तपसा यज्ञादिरूपेण । निर्जिता अर्जिताः । अत्र
पुण्यार्जितलोकहननाभ्यनुज्ञया स्वस्य तत्त्वज्ञत्वं व्यङ्ग्यम् । रामस्य
लोकदानप्रतिबन्धयोः स्वातन्त्र्यदर्शनेन परेशत्वबोधनं च । पाद्मे ऽपि
"शतयज्ञकृतं पुण्यं तदस्त्राय न्यवेदयत्" इति  ॥  १।७६।१६  ॥   

  

यतः "उतामृतत्वस्येशानः" इति श्रुतिप्रसिद्धं ब्रह्मैव त्वमित्याह
अक्षय्यमिति । अक्षय्यमनाद्यन्तं केनापि पराजयं नेतुमशक्यं च । एवं निश्चये
हेतुर्धनुष इत्यादि । अस्य वैष्णवस्येतरदुरारोपस्य । परामर्शो
ग्रहणाकर्षणादि  ॥  १।७६।१७  ॥   

  

अप्रतिद्वन्द्वम् प्रतिभटरहितम्  ॥  १।७६।१८  ॥   

  

इयं त्वद्विषये ऽशक्तिर्वीडा व्रीडार्हा । तत्र हेतुस्त्वयेत्यादि ।
विमुखीकृतः स्वशक्तेः स्वस्मिन्योजनेनाशक्तः कृतः । एतेन स्वस्य भगवदंशत्वं
रामस्य च पूर्णभगवदवतारत्वं सूचितम् । स्वातिरिक्तेन विमुखीकरणे हि व्रीडा
न तु स्वात्मना मायया तथाकरणे इति भावः । एतद्व्यवहारप्रयोजनं च दयया
दशरथादीन्प्रति स्वरूपबोधनं रामस्य पूर्णतेजोवत्त्वसम्पादनं चेति भाति ।
वैष्णवतेजसों ऽशेनान्यत्र सत्त्वे रावणवधस्य दुष्करत्वात् । एतदर्थमेव
रावणवधेच्छुदेवगन्धर्वादीनां द्रष्टुमागमनं पूर्वमुक्तम्  ॥  १।७६।१९  ॥   

  

शरमोक्षे गमिष्यामि । पापस्य तपसा दग्धत्वात्पुण्यस्य च शरमोक्षेण
फलप्रतिबन्धे जीवन्मुक्तो भूत्वा गमिष्यामीत्यर्थः । अनेन लोकावरोधः
स्वेष्ट एवेति दर्शितम्  ॥  १।७६।२०,२१  ॥   

  

दृश्य दृष्ट्वा  ॥  १।७६।२२,२३  ॥   

  

रामो दाशरथिना ब्राह्मणत्वात्पूजितो नमस्कृतश्च । "प्रशस्य ह" इति
पाठान्तरम् । दाशरथिं प्रदक्षिणीकृत्य । अन्तर्यामित्वेन
ज्ञानात्प्रदक्षिणकरणं च क्षत्रियत्वाच्च तस्य प्रणत्यकरणं कायेनेति
बोध्यम् । आत्मगतिम् तत्त्वज्ञानम् । स्वस्थानं जगामेत्यर्थः । प्रभुरिति ।
ब्रह्मत्वेन सर्वलोकप्रभुत्वम्  ॥  १।७६।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
षट्सप्ततितमः सर्गः  ॥  ७६  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/05-svayaMvaraH/076_jAmadagnyaparAjayaH.md">
<details><summary><h2>द्राविडपाठः ...{Loading}...</h2></summary>


श्रुत्वा तज्जामदग्न्यस्य वाक्यं दाशरथिस्तदा।  
गौरवाद्यन्त्रितकथः पितू राममथाब्रवीत् ॥ 1.76.1 ॥   
श्रुतवानस्मि यत्कर्म कृतवानसि भार्गव।  
अनुरुन्ध्यामहे ब्रह्मन् पितुरानृण्यमास्थितः ॥ 1.76.2 ॥   
वीर्यहीनमिवाशक्तं क्षत्रधर्मेण भार्गव।  
अवजानासि मे तेजः पश्य मेऽद्य पराक्रमम् ॥ 1.76.3 ॥   
इत्युक्त्वा राघवः क्रुद्धो भार्गवस्य शरासनम्।  
शरं च प्रति जग्राह हस्ताल्लघुपराक्रमः ॥ 1.76.4 ॥   
आरोप्य स धनू रामश्शरं सज्यं चकार ह।  
जामदग्न्यं ततो रामं रामः क्रुद्धोऽब्रवीद्वचः ॥ 1.76.5 ॥   
ब्राह्मणोऽसीति पूज्यो मे विश्वामित्रकृतेन च।  
तस्माच्छक्तो न ते राम मोक्तुं प्राणहरं शरम् ॥ 1.76.6 ॥   
इमां पादगतिं राम तपोबलसमार्जितान्।  
लोकानप्रतिमान् वा ते हनिष्यामि यदिच्छसि ॥ 1.76.7 ॥   
न ह्ययं वैष्णवो दिव्यः शरः परपुरञ्जयः।  
मोघः पतति वीर्येण बलदर्पविनाशनः ॥ 1.76.8 ॥   
वरायुधधरं रामं द्रष्टुं सर्षिगणाः सुराः।  
पितामहं पुरस्कृत्य समेतास्तत्र सङ्घशः ॥ 1.76.9 ॥   
गन्धर्वाप्सरसश्चैव सिद्धचारणकिन्नराः।  
यक्षराक्षसनागाश्च तद्द्रष्टुं महदद्भुतम् ॥ 1.76.10 ॥   
जडीकृते तदा लोके रामे वरधनुर्द्धरे।  
निर्वीर्यो जामदग्न्योऽसौ रामो राममुदैक्षत ॥ 1.76.11 ॥   
तेजोऽभिहतवीर्यत्वाज्जामदग्न्यो जडीकृतः।  
रामं कमलपत्राक्षं मन्दं मन्दमुवाच ह ॥ 1.76.12 ॥   
काश्यपाय मया दत्ता यदा पूर्वं वसुन्धरा।  
विषये मे न वस्तव्यमिति मां काश्यपोऽब्रवीत् ॥ 1.76.13 ॥   
सोऽहं गुरुवचः कुर्वन् पृथिव्यां न वसे निशाम्।  
कृता प्रतिज्ञा काकुत्स्थ कृता भूः काश्यपस्य हि ॥ 1.76.14 ॥   
तदिमां त्वं गतिं वीर हन्तुं नार्हसि राघव।  
मनोजवं गमिष्यामि महेन्द्रं पर्वतोत्तमम् ॥ 1.76.15 ॥   
लोकास्त्वप्रतिमा राम निर्जितास्तपसा मया।  
जहि तान् शरमुख्येन माभूत्कालस्य पर्ययः ॥ 1.76.16 ॥   
अक्षयं मधुहन्तारं जानामि त्वां सुरोत्तमम्।  
धनुषोऽस्य परामर्शात् स्वस्ति तेऽस्तु परन्तप ॥ 1.76.17 ॥   
एते सुरगणाः सर्वे निरीक्षन्ते समागताः।  
त्वामप्रतिमकर्माणमप्रतिद्वन्द्वमाहवे ॥ 1.76.18 ॥   
न चेयं मम काकुत्स्थ व्रीडा भवितुमर्हति।  
त्वया त्रैलोक्यनाथेन यदहं विमुखीकृतः ॥ 1.76.19 ॥   
शरमप्रतिमं राम मोक्तुमर्हसि सुव्रत।  
शरमोक्षे गमिष्यामि महेन्द्रं पर्वतोत्तमम् ॥ 1.76.20 ॥   
तथा ब्रुवति रामे तु जामदग्न्ये प्रतापवान्।  
रामो दाशरथिः श्रीमांश्चिक्षेप शरमुत्तमम् ॥ 1.76.21 ॥   
स हतान् दृश्य रामेण स्वान् लोकान् तपसार्जितान्।  
जामदग्न्यो जगामाशु महेन्द्रं पर्वतोत्तमम् ॥ 1.76.22 ॥   
ततो वितिमिराः सर्वा दिशश्चोपदिशस्तथा।  
सुराः सर्षिगणा रामं प्रशशंसुरुदायुधम् ॥ 1.76.23 ॥   
रामं दाशरथिं रामो जामदग्न्यः प्रशस्य च।  
ततः प्रदक्षिणं कृत्वा जगामात्मगतिं प्रभुः ॥ 1.76.24 ॥   

</details>
</div>
