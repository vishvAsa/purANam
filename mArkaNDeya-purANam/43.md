+++
title = "४३"

+++

त्रिचत्वारिंशोऽध्यायः  

दत्तात्रेय उवाच  

अरिष्टानि महाराज ! शृणु वक्ष्यामि तानि ते  ।  
येषामालोकनान्मृत्युं निजं जानाति योगवित् ॥ ४३.१ ॥  
देवमार्गं ध्रुवं शुक्रं सोमच्छायामरुन्धतीम्  ।  
यो न पश्येन्न जीवेत्स नरः संवत्सरात्परम्  ॥ ४३.२ ॥  
अरश्मिबिम्बं सूर्यस्य वह्निं चैवांशुमालिनम्  ।  
दृष्ट्वै कादशमासात्तु नरो नोर्धन्तु जीवति  ॥ ४३.३ ॥  
वान्ते मूत्रपूरीषे च यः स्वर्णं रजतं तथा  ।  
प्रत्यक्षं कुरुते स्वप्ने जीवेत्स दशमासिकम्  ॥ ४३.४ ॥  
दृष्ट्वा प्रेतपिशाचादीन् गन्धर्वनगराणि च  ।  
सुवर्णवर्णान् वृक्षांश्च नव मासान् स जीवति  ॥ ४३.५ ॥  
स्थूलः कृशः कृशः स्थूलो योऽकस्मादेव जायते  ।  
प्रकृतेश्च निवर्तेत तस्यायुश्चाष्टमासिकम्  ॥ ४३.६ ॥  
खण्डं यस्य पदं पार्ष्णयां पादस्याग्रे च वा भवेत् ।  
पांशुकर्दमयोर्मध्ये सप्त मासान् स जीवति  ॥ ४३.७ ॥  
गृध्रः कपोतः काकालो वायसो वापि मूर्धनि  ।  
क्रव्यादो वा खगो नीलः षण्मासायुः प्रदर्शकः  ॥ ४३.८ ॥  
हन्यते काकपङ्क्तीभिः पांशुवर्षेण वा नरः  ।  
स्वां च्छायामन्यथा दृष्ट्वा चतुः पञ्च स जीवति  ॥ ४३.९ ॥  
अनभ्रे विद्युतं दृष्ट्वा दक्षिणां दिशमाश्रिताम्  ।  
रात्राविन्द्रधनुश्चापि जीवितं द्वित्रिमासिकम्  ॥ ४३.१० ॥  
घृते तैले तथादर्शे तोये वा नात्मनस्तनुम्  ।  
यः पश्येदशिरस्कां वा मासादूर्ध्वं न जीवति  ॥ ४३.११ ॥  
यस्य वस्तसमो गन्धो गात्रे शवसमोऽपि वा  ।  
तस्यार्धमासिकं ज्ञेयं योगिनो नृप ! जीवितम्  ॥ ४३.१२ ॥  
यस्य वै स्त्रमात्रस्य हृत्पादमवशुष्यते  ।  
पिबतश्च जलं शोषो दशाहं सोऽपि जीवति  ॥ ४३.१३ ॥  
सम्भिन्नो मारुतो यस्य मर्मस्थानानि कृन्तति  ।  
हृष्यते नाम्बुसंस्पर्शात्तस्य मृत्युरुपस्थितः  ॥ ४३.१४ ॥  
ऋक्षवानरयानस्थो गायन् यो दक्षिणां दिशम्  ।  
स्वप्ने प्रयाति तस्यापि न मृत्युः कालमिच्छति  ॥ ४३.१५ ॥  
रक्तकृष्णाम्बरधरा गायन्ती हसती च यम्  ।  
दक्षिणाशान्नयेन्नारी स्वप्ने सोऽपि न जीवति  ॥ ४३.१६ ॥  
नग्नं क्षपणकं स्वप्ने हसमानं महाबलम्  ।  
एकं संवीक्ष्य वल्गन्तं विद्यान्मृत्युमुपस्थितम्  ॥ ४३.१७ ॥  
आमस्तकतलाद्यस्तु निमग्नं पङ्कसागरे  ।  
स्वप्ने पश्यत्यथात्मानं स सद्यो म्रियते नरः  ॥ ४३.१८ ॥  
केशाङ्गारांस्तथा भस्म भुजङ्गान्निर्जलां नदीम्  ।  
दृष्ट्वा स्वप्ने दशाहात्तु मृत्युरेकादशे दिने  ॥ ४३.१९ ॥  
करालैर्विकटैः कृष्णैः पुरुषैरुद्यतायुधैः  ।  
पाषाणैस्ताडितः स्वप्ने सद्यो मृत्युं लभेन्नरः  ॥ ४३.२० ॥  
सूर्योदये यस्य शिवा क्रोशन्ती याति सम्मुखम्  ।  
विपरीतं परीतं वा स सद्यो मृत्युमृच्छति  ॥ ४३.२१ ॥  
यस्य वै भुक्तमात्रस्य हृदयं बाधते क्षुधा  ।  
जायते दन्तघर्षश्च स गतायुर्न संशयम्  ॥ ४३.२२ ॥  
दीपगन्धं न यो वेत्ति त्रस्यत्यह्नि तथा निशि  ।  
नात्मानं परनेत्रस्थं वीक्षते न स जीवति  ॥ ४३.२३ ॥  
शक्रायुधं चार्धरात्रे दिवा ग्रहगणन्तथा  ।  
दृष्ट्वा मन्येत सङ्क्षीणमात्मजीवितमात्मवित् ॥ ४३.२४ ॥  
नासिका वक्रतामेति कर्णयोर्नमनोन्नती  ।  
नेत्रञ्च वामं स्त्रवति यस्य तस्यायुरुद्गतम्  ॥ ४३.२५ ॥  
आरक्ततामेति मुखं जिह्वा वा श्यामतां यदा  ।  
तदा प्राज्ञो विजानीयान्मृत्युमासन्नमात्मनः  ॥ ४३.२६ ॥  
उष्ट्ररासभयानेन यः स्वप्ने दक्षिणां दिशम्  ।  
प्रयाति तञ्च जानीयात्सद्योमृत्युं न संशयः  ॥ ४३.२७ ॥  
पिधाय कर्णौ निर्घोषं न शृणोत्यात्मसम्भवम्  ।  
नश्यते चक्षुषोर्ज्योतिर्यस्य सोऽपि न जीवति  ॥ ४३.२८ ॥  
पततो यस्य वै गर्ते स्वप्ने द्वारं पिधीयते  ।  
न चोत्तिष्ठति यः श्वभ्रात्तदन्तं तस्य जीवितम्  ॥ ४३.२९ ॥  
ऊर्ध्वा च दृष्टिर्न च सम्प्रतिष्ठा  
रक्ता पुनः सम्परिवर्तमाना  ।  
मुखस्य चोष्मा शुषिरञ्च नाभेः  
शंसन्ति पुंसामपरं शरीरम्  ॥ ४३.३० ॥  
स्वप्नेऽग्निं प्रविशेद्यस्तु न च निष्क्रमते पुनः  ।  
जलप्रवेशादपि वा तदन्तं तस्य जीवितम्  ॥ ४३.३१ ॥  
यश्चाभिहन्यते दुष्टैर्भूतै रात्रावथो दिवा  ।  
स मृत्युं सप्तरात्र्यन्ते नरः प्राप्रोत्यसंशयम्  ॥ ४३.३२ ॥  
स्ववस्त्रममलं शुक्लं रक्तं पश्यत्यथासितम्  ।  
यः पुमान्मृत्युमासन्नं तस्यापि हि विनिर्दिशेत् ॥ ४३.३३ ॥  
स्वभाववैपरीत्यन्तु प्रकृतेश्च विपर्ययः  ।  
कथयन्ति मनुष्याणां सदासन्नौ यमान्तकौ  ॥ ४३.३४ ॥  
येषां विनीतः सततं येऽस्य पूज्यतमा मताः  ।  
तानेव चावजानाति तानेव च विनिन्दति  ॥ ४३.३५ ॥  
देवान्नार्चयते वृद्धान् गुरून् विप्रांश्च निन्दति  ।  
मातापित्रोर्न सत्कारं जामातॄणां करोति च  ॥ ४३.३६ ॥  
योगिनां ज्ञानविदुषामन्येषाञ्च महात्मनाम्  ।  
प्राप्ते तु काले पुरुषस्तद्विज्ञेयं विचक्षणैः  ॥ ४३.३७ ॥  
योगिनां सततं यत्नादरिष्टान्यवनीपते  ।  
संवत्सरान्ते तज्ज्ञेयं फलदानि दिवानिशम्  ॥ ४३.३८ ॥  
विलोक्या विशदा चैषां फलपङ्क्तिः सुभीषणा  ।  
विज्ञाय कार्यो मनसि स च कालो नरेश्वर  ॥ ४३.३९ ॥  
ज्ञात्व कालञ्च तं सम्यगभयस्थानमाश्रितः  ।  
युञ्जीत योगी कालोऽसौ यथा नास्याफलो भवेत् ॥ ४३.४० ॥  
दृष्ट्वारिष्टं तथा योगी त्यक्त्वा मरणजं भयम्  ।  
तत्स्वभावं तदालोक्य काले यावत्युपागतम्  ॥ ४३.४१ ॥  
तस्य भागे तथैवाह्नो योगं युञ्जीत योगवित् ।  
पूर्वाह्ने चापराह्ने च मध्याह्ने चापि तद्दिने  ॥ ४३.४२ ॥  
यत्र वा रजनीभागे तदरिष्टं निरीक्षितम्  ।  
तत्रैव तावद्युञ्जीत यावत्प्राप्तं हि तद्दिनम्  ॥ ४३.४३ ॥  
ततस्त्यक्त्वा भयं सर्वं जित्वा तं कालमात्मवान्  ।  
तत्रैवावसथे स्थित्वा यत्र वा स्थैर्यमात्मनः  ॥ ४३.४४ ॥  
युञ्जीत योगं निर्जित्य त्रीन् गुणान् परमात्मनि  ।  
तन्मयश्चात्मना भूत्वा चिद्वृत्तिमपि सन्त्यजेत् ॥ ४३.४५ ॥  
ततः परमनिर्वाणमतीन्द्रियमगोचरम्  ।  
यद्बुद्धेर्यन्न चाख्यातुं शक्यते तत्समश्नुते  ॥ ४३.४६ ॥  
एतत्सर्वं समाख्यातं तवालर्क ! यथार्थवत् ।  
प्राप्स्यसे येन तद्ब्रह्म सङ्क्षेपात्तन्निबोध मे  ॥ ४३.४७ ॥  
शशाङ्करश्मिसंयोगाच्छन्द्रकान्तमणिः पयः  ।  
समुत्सृजति नायुक्तः सोपमा योगिनः स्मृता  ॥ ४३.४८ ॥  
यच्चार्करश्मिसंयोगादर्ककान्तो हुताशनम्  ।  
आविष्करोति नैकः सन्नुपमा सापि योगिनः  ॥ ४३.४९ ॥  
पिपीलिकाखुनकुलगृहगोधाकपिञ्जलाः  ।  
वसन्ति स्वामिवद्गेहे ध्वस्ते यान्ति ततोऽन्यतः  ॥ ४३.५० ॥  
दुः खन्तु स्वामिनो ध्वंसे तस्य तेषां न किञ्चन  ।  
वेश्मनो यत्र राजेन्द्र ! सोपमा योगसिद्धये  ॥ ४३.५१ ॥  
मृद्वाहिकाल्पदेहापि मुखाग्रेणाप्यणीयसा  ।  
करोति मृद्भारचयमुपदेशः स योगिनः  ॥ ४३.५२ ॥  
पशुपक्षिमनुष्याद्यैः पत्रपुष्पफलान्वितम्  ।  
वृक्षं विलुप्यमानन्तु दृष्ट्वा सिध्यन्ति योगिनः  ॥ ४३.५३ ॥  
रुरुशावविषाणाग्रमालक्ष्य तिलकाकृतिम्  ।  
सह तेन विवर्धन्तं योगी सिद्धिमवाप्नुयात् ॥ ४३.५४ ॥  
द्रवपूर्णमुपादाय पात्रमारोहतो भुवः  ।  
तुङ्गमार्गं विलोक्योच्चैर्विज्ञातं किं न योगिना  ॥ ४३.५५ ॥  
सर्वस्वे जीवनायालं निखाते पुरुषस्य या  ।  
चेष्टा तां तत्त्वतो ज्ञात्वा योगिनः कृतकृत्यता  ॥ ४३.५६ ॥  
तद्गृहं यत्र वसतिः तद्भोज्यं येन जीवति  ।  
येन सम्पद्यते चार्थस्तत्सुखं ममतात्र का  ॥ ४३.५७ ॥  
अभ्यर्थितोऽपि तैः कार्यं करोति करणैर्यथा  ।  
तथा बुध्यादिभिर्योगी पारक्यैः साधयेत्परम्  ॥ ४३.५८ ॥  

जड उवाच  

ततः प्रणम्यात्रिपुत्रमलर्कः स महीपतिः  ।  
प्रश्रयावनतो वाक्यमुवाचातिमुदान्वितः  ॥ ४३.५९ ॥  

अलर्क उवाच  

दिष्ट्यादेवैरिदं ब्रह्मन् ! पराभिभवसम्भवम्  ।  
उपपादितमत्युग्रं प्राणसन्देहदं भयम्  ॥ ४३.६० ॥  
दिष्ट्या काशिपतेर्भूरिबलसम्पत्पराक्रमः  ।  
यदुच्छेदादिहायातः स युष्मत्सङ्गदो मम  ॥ ४३.६१ ॥  
दिष्ट्या मन्दबलश्चाहं दिष्ट्या भृत्याश्च मे हताः  ।  
दिष्ट्या कोषः क्षयं योतो दिष्ट्याहं भीतिमागतः  ॥ ४३.६२ ॥  
दिष्ट्या त्वत्पादयुगलं मम स्मृतिपथं गतम्  ।  
दिष्ट्या त्वदुक्तयः सर्वा मम चेतसि संस्थितः  ॥ ४३.६३ ॥  
दिष्ट्या ज्ञानं ममोत्पन्नं भवतश्च समागमात् ।  
भवता चैव कारुण्यं दिष्ट्या ब्रह्मन् ! कृतं मम  ॥ ४३.६४ ॥  
अनर्थोऽप्यर्थतां याति पुरुषस्य शुभोदये  ।  
यथेदमुपकाराय व्यसनं सङ्गमात्तव  ॥ ४३.६५ ॥  
सुबाहुरुपकारी मे स च काशिपतिः प्रभो  ।  
ययोः कृतेऽहं सम्प्राप्तो योगीश ! भवतोऽन्तिकम्  ॥ ४३.६६ ॥  
सोऽहन्तव प्रसादाग्निनिर्दग्धाज्ञानकिल्विषः  ।  
तथा यतिष्ये येनेदृङ्न भूयां दुः खभाजनम्  ॥ ४३.६७ ॥  
परित्यजिष्ये गार्हस्थ्यमार्तिपादपकाननम्  ।  
त्वत्तोऽनुज्ञां समासाद्य ज्ञानदातुर्महात्मनः  ॥ ४३.६८ ॥  

दत्तात्रेय उवाच  

गच्छ राजेन्द्र ! भद्रं ते यथा ते कथितं मया  ।  
निर्ममो निरहङ्कारस्तथा चर विमुक्तये  ॥ ४३.६९ ॥  

जड उवाच  

एवमुक्तः प्रणम्यैनमाजगाम त्वरान्वितः  ।  
यत्र काशिपतिर्भ्राता सुबाहुश्चास्य सोऽग्रजः  ॥ ४३.७० ॥  
समुत्पत्य महाबहुं सोऽलर्कः काशिभूपतिम्  ।  
सुबाहोरग्रतो वीरमुवाच प्रहसन्निव  ॥ ४३.७१ ॥  
राज्यकामुक काशीश ! भुज्यतां राज्यमूर्जितम्  ।  
तथा च रोचते तद्वत्सुबाहोः सम्प्रयच्छ वा  ॥ ४३.७२ ॥  

काशिराज उवाच  

किमलर्क ! परित्यक्तं राज्यं ते संयुगं विना  ।  
क्षत्रियस्य न धर्मोऽयं भवांश्च क्षत्रधर्मवित् ॥ ४३.७३ ॥  
निर्जितामात्यवर्गस्तु त्यक्त्वा मरणजं भयम्  ।  
सन्दधीत शरं राजा लक्ष्यमुद्दिश्य वैरिणम्  ॥ ४३.७४ ॥  
तं जित्वा नृपतिर्भोगान् यथाभिलषितान् वरान्  ।  
भुञ्जीत परमं सिद्ध्यै यजेत च महामखैः  ॥ ४३.७५ ॥  

अलर्क उवाच  

एवमीदृशकं वीर ! ममाप्यासीन्मनः पुरा  ।  
साम्प्रतं विपरीतार्थं शृणु चाप्यत्र कारणम्  ॥ ४३.७६ ॥  
यथायं भौतिकः सङ्घस्तथान्तः करणं नृणाम्  ।  
गुणास्तु सकलास्तद्वदशेषेष्वेव जन्तुषु  ॥ ४३.७७ ॥  
चिच्छक्तिरेक एवायं यदा नान्योऽस्ति कश्चन  ।  
तदा का नृपते ज्ञानान्मित्रारिप्रभुभृत्यता  ॥ ४३.७८ ॥  
तन्मया दुः खमासाद्य त्वद्भयोद्भवमुत्तमम्  ।  
दत्तात्रेयप्रसादेन ज्ञानं प्राप्तं नरेश्वर  ॥ ४३.७९ ॥  
निर्जितेन्द्रियवर्गस्तु त्यक्त्वा सङ्गमशेषतः  ।  
मनो ब्रह्मणि सन्धाय तज्जये परमो जयः  ॥ ४३.८० ॥  
संसाध्यमन्यत्तत्सिद्ध्यै यतः किञ्चिन्न विद्यते  ।  
इन्द्रियाणि च संयम्य ततः सिद्धिं नियच्छति  ॥ ४३.८१ ॥  
सोऽहं न तेऽरिर्न ममासि शत्रुः  
सुबाहुरेषो न ममापकारी  ।  
दृष्टं मया सर्वमिदं यथात्मा  
अन्विष्यतां भूप ! रिपुस्त्वयान्यः  ॥ ४३.८२ ॥  
इत्थं स तेनाभिहितो नरेन्द्रो  
हृष्टः समुत्थाय ततः सुबाहुः  ।  
दिष्ट्येति तं भ्रातरमाभिनन्द्य  
काशीश्वरं वाक्यमिदं बभाषे  ॥ ४३.८३ ॥  

इति श्रीमार्कण्डेयपुराणे अरिष्टकथनं नाम त्रिचत्वारिंशोऽध्यायः  
