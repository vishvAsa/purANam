+++
title = "०४१ मारीचोपदेशः"
title_english = "041 Maareecha dissuades Ravana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-041-Maaricho_Upadeshaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/041_mArIchopadeshaH.md">
<details><summary><h3>IITK ...{Loading}...</h3></summary>

Maricha's admonitions and warnings to Ravana



#### श्लोकः
##### मूलम्
आज्ञप्तो राजवद्वाक्यं प्रतिकूलं निशाचरः।  
अब्रवीत्परुषं वाक्यं मारीचो राक्षसाधिपम्॥3.41.1॥

##### शब्दार्थः
निशाचरः demon, प्रतिकूलम् adversely, राजवत् royal, आज्ञप्तः commanded, मारीचः Maricha, राक्षसाधिपम् to the king of the demons, परुषम् harsh, वाक्यम् words, अब्रवीत् said.

##### आङ्ग्लानुवादः
At this royal command which was against his interest Maracha used harsh words to the demonkingः



#### श्लोकः
##### मूलम्
केनायमुपदिष्टस्ते विनाशः पापकर्मणा।  
सपुत्रस्य सराष्ट्रस्य सामात्यस्य निशाचर॥3.41.2॥

##### शब्दार्थः
निशाचर Ravana, सपुत्रस्य with your sons, सराष्ट्रस्य with the kingdom, सामात्यस्य with the ministers, ते to you, अयम् this, विनाशः destruction, पापकर्मणा sinful action, केन by whom, उपदिष्टः advised.

##### आङ्ग्लानुवादः
Who is that sinner who has given you this advice which will spell destruction on you, your sons, your kingdom and your ministers ?



#### श्लोकः
##### मूलम्
कस्त्वया सुखिना राजन्नाभिनन्दति पापकृत्।  
केनेदमुपदिष्टं ते मृत्युद्वारमुपायतः॥3.41.3॥

##### शब्दार्थः
राजन् king, कः who, पापकृत् sinner, सुखिना happy one, त्वया by you, नाभिनन्दति not tolerate, मृत्युद्वारम् death gate, इदम् this, केन by whom, ते you, उपायतः cunningly, उपदिष्टम्  advised.

##### आङ्ग्लानुवादः
Which sinner is not able to see you happy? O king by whom is this gate of death  
shown to you cunningly?



#### श्लोकः
##### मूलम्
शत्रवस्तव सुव्यक्तं हीनवीर्या निशाचराः।  
इच्छन्ति त्वां विनश्यन्तमुपरुद्धं बलीयसा॥3.41.4॥

##### शब्दार्थः
तव your, शत्रवः enemies, हीनवीर्याः deprived of valour, निशाचराः demons, त्वाम् you, बलीयसा by a strong person, उपरुद्धम् obstructed, विनश्यन्तम् being destroyed, इच्छन्ति they like, सुव्यक्तम् it is very clear,

##### आङ्ग्लानुवादः
This is clear that your enemy demons are now powerless. Hence they want you to be engaged with a stronger power and be destroyed.



#### श्लोकः
##### मूलम्
केनेदमुपदिष्टं ते क्षुद्रेणाहितवादिना।  
यस्त्वामिच्छति नश्यन्तं स्वकृतेन निशाचर॥3.41.5॥

##### शब्दार्थः
निशाचर O nightwalker (Ravana), यः he who, त्वाम् to you, स्वकृतेन by your own action, नश्यन्तम् being destroyed, इच्छति wishes, क्षुद्रेण by a mean fellow, अहितवादिना one who gives wrong advice, केन by whom, इदम् this, ते to you, उपदिष्टम् advised.

##### आङ्ग्लानुवादः
O Ravana by which mean fellow is this advice given against your welfare? Who wants you to be destroyed by your own action.



#### श्लोकः
##### मूलम्
वध्याः खलु न हन्यन्ते सचिवास्तव रावण।  
ये त्वामुत्पथमारूढं न निगृह्णन्ति सर्वशः॥3.41.6॥

##### शब्दार्थः
रावण Ravana, उत्पथम् wrong path, आरूढम् you ascended, त्वाम् you, ये those, सर्वशः by all means, न निगृह्णन्ति do not prevent, तव सचिवाः your ministers, वध्याः खलु deserve to be slayed, न हन्यन्ते they are not slain?

##### आङ्ग्लानुवादः
O Ravana the ministers should have prevented you by all means from adopting this  wrong path. Since they have not done so, they deserve to be spain.



#### श्लोकः
##### मूलम्
अमात्यैः कामवृत्तो हि राजा कापथमाश्रितः।  
निग्राह्यस्सर्वथा सदभिर्न निग्राह्यो निगृह्यसे॥3.41.7॥

##### शब्दार्थः
कामवृत्तः lustful, कापथम् evil path, आश्रितः resorted to, राजा king, सद्भिः by the good people, अमात्यैः by ministers, सर्वथा always, निग्राह्यः हि should be stopped, निग्राह्यः prevent, न निगृह्यसे not prevented.

##### आङ्ग्लानुवादः
Good ministrers should always prevent a lustful king from taking resourse to an evil path. Why were you not stopped, even though you deserve to be checked.



#### श्लोकः
##### मूलम्
धर्ममर्थं च कामं च यशश्च जयतां वर।  
स्वामिप्रसादात्सचिवाः प्राप्नुवन्ति निशाचर॥3.41.8॥

##### शब्दार्थः
जयताम् among the successful, वर best, निशाचर demons, Ravana, सचिवाः ministers, धर्मम् righteousness, अर्थं च prosperity, कामं च and pleasures, यशश्च and fame, स्वामिप्रसादात् by the grace of the king, प्राप्नुवन्ति attain.

##### आङ्ग्लानुवादः
O Ravana  the best among the successful ministers attain piety, prosperity, pleasures and fame by the grace of the king.



#### श्लोकः
##### मूलम्
विपर्यये तु तत्सर्वं व्यर्थं भवति रावण।  
व्यसनं स्वामिवैगुण्यात्प्राप्नुवन्तीतरे जनाः॥3.41.9॥

##### शब्दार्थः
रावण Ravana, विपर्यये if it be otherwise, तत् then, सर्वम् everything (the four attainments), व्यर्थं भवति will become useless, स्वामि वैगुण्यात् by the vices of the king, इतरे जनाः others, व्यसनम् calamity, प्राप्नुवन्ति suffer.

##### आङ्ग्लानुवादः
Otherwise evrything will become useless, O Ravana  Others will suffer calamities on account of their master's vices.



#### श्लोकः
##### मूलम्
राजमूलो हि धर्मश्च जयश्च जयतां वर।  
तस्मात्सर्वास्ववस्थासु रक्षितव्या नराधिपाः॥3.41.10॥

##### शब्दार्थः
जयताम् among the victorious, वर best one, धर्मश्च righteousness, जयश्च victory, राजमूलः the king is the root, हि indeed, तस्मात् therefore, सर्वासु in all, अवस्थासु stages, नराधिपाः kings, रक्षितव्याः deserve to be protected.

##### आङ्ग्लानुवादः
O Ravana, the best among the victorious indeed the king is at the root of righteousness and victory.Therefore, the king should be protected by all at every stage.



#### श्लोकः
##### मूलम्
राज्यं पालयितुं शक्यं न तीक्ष्णेन निशाचर।  
न चापि प्रतिकूलेन नाविनीतेन राक्षस॥3.41.11॥

##### शब्दार्थः
राक्षस demons, निशाचर nightwalker, तीक्ष्णेन by a rude one, राज्यम् kingdom, पालयितुम् to rule, न शक्यम् is not possible, प्रतिकूलेन by a hostile one, न not, अविनीतेन by an impolite one, न not.

##### आङ्ग्लानुवादः
O nightwalking demon  a kingdom cannnot be governed by a king who is rude or hostile or impolite.



#### श्लोकः
##### मूलम्
ये तीक्ष्णमन्त्रास्सचिवा भज्यन्ते सह तेन वै।  
विषमे तुरगा श्शीघ्रा मन्दसारथयो यथा॥3.41.12॥

##### शब्दार्थः
ये whoever, सचिवाः ministers, तीक्ष्णमन्त्राः who adopt improper strategies, मन्दसारथयः when the charioteer is driving slow, शीघ्राः swiftly, तुरगाः horses, विषमे यथा on a rugged surface, likewise, तेन by that, सह along with, भज्यन्ते वै are overthrown.

##### आङ्ग्लानुवादः
Ministers who adopt improper strategies go down along with the king just like swift horses driven by a slow charioteer on a rugged terrain.



#### श्लोकः
##### मूलम्
बहवस्साधवो लोके युक्ता धर्ममनुष्ठिताः।  
परेषामपराधेन विनष्टास्सपरिच्छदाः॥3.41.13॥

##### शब्दार्थः
लोके in this world, युक्ताः engaged, धर्मम् rightful duty, अनुष्ठिताः following, बहवः many, साधवः pious, परेषाम् of others, अपराधेन by their mistakes, सपरिच्छदाः along with their kith and kin, विनष्टाः ruined.

##### आङ्ग्लानुवादः
Persons who walk the righteous path go down in this world along with their kith and kin due to the mistakes committed by others .



#### श्लोकः
##### मूलम्
स्वामिना प्रतिकूलेन प्रजास्तीक्ष्णेन रावण।  
रक्ष्यमाणा न वर्धन्ते मेषा गोमायुना यथा॥3.41.14॥

##### शब्दार्थः
रावण Ravana, प्रतिकूलेन by an unfavourable, तीक्ष्णेन by a rude one, स्वामिना by the  master, रक्ष्यमाणाः protected, प्रजाः people, गोमायुना by a jackal, मेषाः यथा like sheep, न वर्धन्ते do not grow.

##### आङ्ग्लानुवादः
O Ravana, people who are ruled by a cruel and hostile king will not grow like the sheep protected by a jackal.



#### श्लोकः
##### मूलम्
अवश्यं विनशिष्यन्ति सर्वे रावण राक्षसाः।  
येषां त्वं कर्कशो राजा दुर्बुद्धिरजितेन्द्रियः॥3.41.15॥

##### शब्दार्थः
रावण O Ravana, येषाम् of whom, कर्कशः  rude , दुर्बुद्धिः evilminded, अजितेन्द्रियः having no control over the senses, त्वम् you, राजा king, सर्वे all, राक्षसाः demons, अवश्यम् surely, विनशिष्यन्ति perish.

##### आङ्ग्लानुवादः
Under a rude, crooked king whose senses are not under his control the demons will surely perish.



#### श्लोकः
##### मूलम्
तदिदं काकतालीयं घोरमासादितं मया।  
अत्र किं शोचनीयस्त्वं ससैन्यो विनशिष्यसि॥3.41.16॥

##### शब्दार्थः
मया I, काकतालीयम् accidental, घोरम् dreadful, तत् that, इदम् this, आसादितम् reached, अत्र here, किम् what, त्वम् you, शोचनीयः deplorable, ससैन्यः along with your army, विनशिष्यसि   will perish.

##### आङ्ग्लानुवादः
I am faced with  this dreadful disaster accidentally. You will not only be in a miserable state because of your misdeeds, you will perish along with your army.



#### श्लोकः
##### मूलम्
मां निहत्य तु रामश्च न चिरात्त्वां वधिष्यति।  
अनेन कृतकृत्योऽस्मि म्रियेयमरिणा हतः॥3.41.17॥

##### शब्दार्थः
रामः Rama, माम् me, निहत्य after killing, न चिरात् soon, त्वाम् you, वधिष्यति will kill, अरिणा by the enemy, हतः slayed, म्रियेयम् I will die, अनेन by this, कृतकृत्यः accomplished, अस्मि I will be.

##### आङ्ग्लानुवादः
Rama will kill you not long after killing me.Hence even if I die in the hands of the enemy, my desire will be fulfilled.



#### श्लोकः
##### मूलम्
दर्शनादेव रामस्य हतं मामवधारय।  
आत्मानं च हतं विद्धि हृत्वा सीतां सबान्धवम्॥3.41.18॥

##### शब्दार्थः
रामस्य Rama's, दर्शनादेव by mere sight, माम् me, हतम् a dead one, अवधारय presume, सीताम् Sita, हृत्वा abducting, सबान्धवम् along with your kith and kin, आत्मानम् yourself, हतम् killed, विद्धि  understand.

##### आङ्ग्लानुवादः
Yu most understand that if I die at the very sight of Rama, you along with your relatives will perish with the abduction of Sita.



#### श्लोकः
##### मूलम्
आनयिष्यसि चेत्सीतामाश्रमात्सहितो मया।  
नैवत्वमसि नाहं च नैव लङ्का न राक्षसाः॥3.41.19॥

##### शब्दार्थः
मया सहितः along with me, आश्रमात् from the hermitage, सीताम् Sita, आनयिष्यसि चेत् if you bring, त्वम् नैव असि you will not survive, अहं च I also, न लङ्का nor Lanka, नैव not, राक्षसाः  
demons, न not.

##### आङ्ग्लानुवादः
If you bring Sita from the hermitage with my assistance, know that none of us will surviveyou nor I, nor Lanka , nor the demons.



#### श्लोकः
##### मूलम्
निवार्यमाणस्तु मया हितैषिणा न मृष्यसे वाक्यमिदं निशाचर।  
परेतकल्पा हि गतायुषो नरा हितं न गृह्णन्ति सुहृद्भिरीरितम्॥3.41.20॥

##### शब्दार्थः
निशाचर Ravana, हितैषिणा by your wellwisher, मया by me, निवार्यमाणः  warned, इदम् this, वाक्यम् words, न मृष्यसे do not comprehend, गतायुषः men of reduced life span, परेतकल्पाः almost dead, नराः people, सुहृद्भिः by friends, ईरितम् told, हितम्  good advice, न गृह्णन्ति हि not accept.

##### आङ्ग्लानुवादः
O Ravana, you do not understand this word of warning coming from your wellwisher. Men who are going to die do not heed the advice given by their friends.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे एकचत्वारिंशस्सर्गः॥  
Thus ends the fortyfirst sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/041_mArIchopadeshaH.md">
<details><summary><h3>भूषणम् ...{Loading}...</h3></summary>



आज्ञप्तो ऽराजवद्वाक्यं प्रतिकूलं निशाचरः ।  

अब्रवीत् परुषं वाक्यं मरीचो राक्षसाधिपम्  ॥  ३।४१।१  ॥   

येन सर्वात्मना वर्ज्यं प्रातिकूल्यं हितैषिणाम् । सर्वलोकानुकूलं तमाश्रये
रघुनायकम्  ॥  आज्ञप्त इत्यादि । अराजवत् यदा रामप्रातिकूल्ये
प्रवृत्तस्तदैव राजत्वं गतमिति मुनेराशयः । यद्वा राजवत् राजार्हं
"तदर्हम्" इत्यर्हार्थं वतिः । यद्वा राजवदिति पूर्वसर्गोक्तमौद्धत्यं
लक्ष्यते । वाक्यं वाक्यार्थानुष्ठानं मृगरूपमासाद्य त्वया
गन्तव्यमित्येवंरूपं प्रतीत्यर्थः । यद्वा प्रतिकूलं वाक्यम् आज्ञप्तः
चोदितः उक्त इत्यर्थः  ॥  ३।४१।१  ॥   

  

केनायमुपदिष्टस्ते विनाशः पापकर्मणा ।  

सपुत्रस्य सराष्ट्रस्य सामात्यस्य निशाचर  ॥  ३।४१।२  ॥   

विनाशः विनाशोपायः  ॥  ३।४१।२  ॥   

  

कस्त्वया सुखिना राजन्नाभिनन्दति पापकृत् ।  

केनेदमुपदिष्टं ते मुत्युद्वारमुपायतः  ॥  ३।४१।३  ॥   

सुखिना त्वया, अवस्थानमिति शेषः । मृत्युद्वारं मृत्युद्वारतुल्यमिदं
कार्यम् । उपायतः व्याजेन  ॥  ३।४१।३  ॥   

  

शत्रवस्तव सुव्यक्तं हीनवीर्या निशाचराः ।  

इच्छन्ति त्वां विनश्यन्तमुपरुद्धं बलीयसा  ॥  ३।४१।४  ॥   

बलीयसा रामेण । उपरुद्धम् आक्रान्तम् । अत एव विनश्यन्तं त्वामिच्छन्ति
त्वद्विनाशं रामविरोधमुखेनेच्छन्तीत्यर्थः  ॥  ३।४१।४  ॥   

  

केनेदमुपदिष्टं ते क्षुद्रेणाहितवादिना ।  

यस्त्वामिच्छति नश्यन्तं स्वकृतेन निशाचर  ॥  ३।४१।५  ॥   

न केवलं शत्रवः तत्रापि क्षुद्रा एवेदं कार्यमिच्छन्तीत्याह केनेति ।
स्वकृतेन त्वत्कृताकृत्येन  ॥  ३।४१।५  ॥   

  

वध्याः खलु न हन्यन्ते सचिवास्तव रावण ।  

ये त्वामुत्पथमारुढं न निगृङ्णन्ति सर्वशः  ॥  ३।४१।६  ॥   

ये उत्पथं लोकशास्त्रविरुद्धमार्गम् । आरूढं प्रविष्टं त्वां न निगृह्णन्ति
तस्मान्मार्गान्न निवर्तयन्ति ते सचिवाः वध्याः वधार्हाः  ॥  ३।४१।६  ॥   

  

अमात्यैः कामवृत्तो हि राजा कापथमाश्रितः ।  

निग्राह्यः सर्वथा सद्भिर्न निग्राह्यो निगृह्यसे  ॥  ३।४१।७  ॥   

एतदुपयुक्तत्वेन सचिवकर्तव्यं दर्शयन् प्रकृते तदभावं चतुर्थपादेनाह
अमात्यैरिति । कापथं कुमार्गम् । निग्राह्यः निवर्तनीयः  ॥  ३।४१।७  ॥   

  

धर्ममर्थं च कामं च यशश्च जयतां वर ।  

स्वामिप्रसादात् सचिवाः प्राप्नुवन्ति निशाचर  ॥  ३।४१।८  ॥   

स्वामिप्रसादात् स्वामिनः प्रसन्नभावात्, स्वामिसाद्गुण्यादित्यर्थः  ॥ 
३।४१।८  ॥   

  

विपर्यये तु तत्सर्वं व्यर्थं भवति रावण ।  

व्यसनं स्वामिवैगुण्यात् प्राप्नुवन्तीतरे जनाः  ॥  ३।४१।९  ॥   

विपर्यये स्वामिवैगुण्ये । स्वामिवैगुण्यान्न केवलममात्या एव नश्यन्ति
किन्तु तदितरे ऽपि जना इत्याह व्यसनमिति  ॥  ३।४१।९  ॥   

  

राजमूलो हि धर्मश्च जयश्च जयतां वर ।  

तस्मात्सर्वास्ववस्थासु रक्षितव्या नराधिपाः  ॥  ३।४१।१०  ॥   

उक्तमर्थमुपसंहरति तस्मादिति  ॥  ३।४१।१०  ॥   

  

राज्यं पालयितुं शक्यं न तीक्ष्णेन निशाचर ।  

न चापि प्रतिकूलेन नाविनीतेन राक्षस  ॥  ३।४१।११  ॥   

तीक्ष्णेन क्रूरदण्डेन । प्रतिकूलेन प्रजाविरुद्धेन । अविनीतेन
इन्द्रियजयरहितेन । "विनयो हीन्द्रियजयः" इति कामन्दकः  ॥  ३।४१।११  ॥   

  

ये तीक्ष्णमन्त्राः सचिवा भज्यन्ते सह तेन वै ।  

विषमे तुरगाः शीघ्रा मन्दसारथयो यथा  ॥  ३।४१।१२  ॥   

तीक्ष्णमन्त्राः तीक्ष्णोपायप्रयोक्तारः । तेन स्वमन्त्रग्राहिणा राज्ञा सह
। विषमे निम्नोन्नतप्रदेशे । शीघ्रगास्तुरगाः मन्दसारथयः अपटुसारथयः सन्तः
। यथा सारथिना सह नश्यन्ति नथेत्यर्थः  ॥  ३।४१।१२  ॥   

  

बहवः साधवो लोके युक्ता धर्ममनुष्ठिताः ।  

परेषामपराधेन विनष्टाः सपरिच्छदाः  ॥  ३।४१।१३  ॥   

उत्तरश्लोके वक्ष्यमाणस्य सामान्यन्यायं दर्शयति बहव इति । साधवो धर्मज्ञाः
। युक्ताः नीतिमार्गनिष्ठाः । धर्मम् अनुष्ठिताः अनुष्ठितवन्तः ।
"गत्यर्थाकर्मक" इत्यादिना कर्तरिक्तः । सपरिच्छदाः सपरिवाराः  ॥  ३।४१।१३
 ॥   

  

स्वामिना प्रतिकूलेन प्रजास्तीक्ष्णेन रावण ।  

रक्ष्यमाणा न वर्धन्ते मेषा गोमायुना यथा  ॥  ३।४१।१४  ॥   

गोमायुना क्रोष्ट्रा । स हि मेषघातुक इति प्रसिद्धिः  ॥  ३।४१।१४  ॥   

  

अवश्यं विनशिष्यन्ति सर्वे रावण राक्षसाः ।  

येषां त्वं कर्कशो राजा दुर्बुद्धिरजितेन्द्रियः  ॥  ३।४१।१५  ॥   

कर्कशः क्रूरबुद्धिः  ॥  ३।४१।१५  ॥   

  

तदिदं काकतालीयं घोरमासादितं मया ।  

अत्रैव शोचनीयस्त्वं ससैन्यो विनशिष्यसि  ॥  ३।४१।१६  ॥   

काकतालीयं यादृच्छिकम् । घोरं भयङ्करमिदं कृत्यं मया आसादितं ततो नाहं
शोच्यः, नहि प्रमादविपन्नः शोच्य इति भावः । यद्वा ससैन्यस्त्वं
विनशिष्यसीत्यत्रैव कृत्ये त्वं मे शोचनीयः बुद्धिपूर्वकारी त्वमेव हि
शोच्य इति भावः । यद्वा ससैन्यो विनशिष्यसीति यत् तदिदं काकतालीयं घोरं
कार्यं त्वया आसादितम् । अत्रैव मया त्वं शोचनीयः । हन्त दैवान्महाननर्थो
राज्ञ उपस्थित इति शोचामीत्यर्थः  ॥  ३।४१।१६  ॥   

  

मां निहत्य तु रामश्च नचिरात्त्वां वधिष्यति ।  

अनेन कृतकृत्यो ऽस्मि म्रिये यदरिणा हतः  ॥  ३।४१।१७  ॥   

दर्शनादेव रामस्य हतं मामुपधारय ।  

आत्मानं च हतं विद्धि हृत्वा सीतां सबान्धवम्  ॥  ३।४१।१८  ॥   

आनयिष्यसि चेत् सीतामाश्रमात् सहितो मया ।  

नैव त्वमसि नाहं च नैव लङ्का न राक्षसाः  ॥  ३।४१।१९  ॥   

त्वयि विद्यमाने मम का हानिरित्यत्राह मामिति । नचिरात् क्षणेनैव । अहं न
शोयनीय इत्यत्र हेतुमाह अनेनेति । तवारिणा रामेण हतो म्रिये इति यत् अनेन
हेतुना कृतकृत्यो ऽस्मि ।
विश्वामित्रयागसंरक्षणप्रभृतिखरादिवधान्तातिमानुषचारित्रानुस्मृतिकृतासाधारणमहिमस्फूर्त्या
राघवं परमपुरुषं निश्चितवतो मम तत्करप्रापितमरणस्य परमपुरुषार्थत्वादिति
भावः । तथोक्तं नृसिंहपुराणे "रामादपि हि मर्तव्यं मर्तव्यं रावणादपि ।
उभयोरपि मर्तव्ये वरं रामान्न रावणात्  ॥ " इति। यद्वा त्वत्तो
निरुपाधिकवधाच्छत्रुहस्ताद्वधो निःश्रेयसकर इति भावः  ॥  ३।४१।१७१९  ॥   

  

निवार्यमाणस्तु मया हितैषिणा न मृष्यसे वाक्यमिदं निशाचर ।  

परेतकल्पा हि गतायुषो नरा हितं न गृह्णन्ति सुहृद्भिरीरितम्  ॥  ३।४१।२०
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
एकचत्वारिंशः सर्गः  ॥  ४१  ॥   

उक्तमर्थं न्यायप्रदर्शनेन प्रतिपादयति निवार्यमाण इति । हिर्हेतौ ।
यस्मात् गतायुषो नराः हितं न गृह्णन्ति तस्माद्वाक्यमिदं न मृष्यसे न सहसे,
गतायुष्कत्वाद्धितं न गृह्णासीत्यर्थः । परेतकल्पाः आसन्नमरणाः ।
ईषदसमाप्तौ कल्पप्प्रत्ययः  ॥  ३।४१।२०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकचत्वारिंशः सर्गः  ॥  ४१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/041_mArIchopadeshaH.md">
<details><summary><h3>शिरोमणी ...{Loading}...</h3></summary>



रावणपरुषवचनश्रवणानन्तरकालिकं मारीचवृत्तान्तमाह--आज्ञप्त इत्यादिभिः ।
इत्यनेन प्रकारेण रावणेन प्रतिकूलमाज्ञप्तो निश्शङ्को रावणात् शङ्कारहितो
मारीचो राजवत् परुषं वाक्यं राक्षसाधिपमब्रवीत्  ॥  ३।४१।१  ॥   

  

तद्वचनाकारमाह--केनेति । हे निशाचर पुत्रादिसहितस्य तव अयं सीतापहारो
विनाशः विध्वंसोपायः केन पापकर्मणा उपदिष्टः  ॥  ३।४१।२  ॥   

  

क इति । सुखिना त्वया करणेन कः पापकृत् नाभिनन्दति अत एव हेतोः उपायतो
मृत्युद्वारं केनोपदिष्टम्  ॥  ३।४१।३  ॥   

  

शत्रव इति । हे निशाचर हीनवीर्याः तव शत्रवः बलीयसा अतिबलवता
शत्रुणोपरुद्धम् अत एव विनश्यन्तं त्वामिच्छन्ति  ॥  ३।४१।४  ॥   

  

तदेव भङ्ग्यन्तरेणाह--केनेति । स्वकृतेन क्षुद्रेण कर्मणा विनश्यन्तं त्वां
य इच्छति तेनाहितबुद्धिना केनेदमुपदिष्टम्  ॥  ३।४१।५  ॥   

  

उचितवधोपेक्षा ते न युक्तेति बोधयन्नाह--वध्या इति । उत्पथमारूढं त्वां ये
न निगृह्णन्ति ते वध्याः सर्वशः सचिवा न वध्यन्ते खलु अनुचितमेतदित्यर्थः
 ॥  ३।४१।६  ॥   

  

अमात्यैरिति । कामवृत्तः अत एव कापथमाश्रितो राजा सद्भिरमात्यैः निग्राह्यः
स कापथमाश्रितः अत एव निग्राह्यस्त्वं न गृह्यसे ग्राह्यत्वेन न
स्वीक्रियसे  ॥  ३।४१।७  ॥   

  

कापथमाश्रितो राजा ऽवश्यं निग्राह्य इत्यत्र हेतुमाह--धर्ममिति । हे निशाचर
सचिवाः स्वामिप्रसादात् धर्मादीन् प्राप्नुवन्ति विपर्यये
स्वामिप्रसादाभावे तु तत्सर्वं धर्मादिकं व्यर्थं भवति स्वामिवैगुण्यादेव
इतरे जनाः व्यसनं दुःखं प्राप्नुवन्ति  ॥  ३।४१।८९  ॥   

  

राजेति । धर्मो यशश्च राजमूल एव तस्मात् हेतोः सर्वास्ववस्थासु नराधिपाः
रक्षितव्याः  ॥  ३।४१।१०  ॥   

  

राज्यमिति । हे निशाचर तीक्ष्णेन पुरुषेण राज्यं पालयितुं न शक्यम्
अतिप्रतिकूलेन सर्वानिष्टकारकेन न अविनीतेन महात्मसु नम्रतारहितेन च न  ॥ 
३।४१।११  ॥   

  

ये इति । ये सचिवास्तीक्ष्णमन्त्रास्तैक्ष्योपदेष्टारः तैः सचिवैः तेन
राज्ञा सह भुज्यन्ते दुःखानीति शेषः । तत्र दृष्टान्तः--मन्दसारथयः मन्दः
प्रज्ञाहीनः सारथिर्येषां ते रथाः विषमेषु उन्नतनिम्नप्रदेशेषु यथा  ॥ 
३।४१।१२  ॥   

  

बहव इति । अयं श्लोकः समनन्तरं व्याख्यातः  ॥  ३।४१।१३  ॥   

  

स्वामिनेति । प्रतिकूलेन अननुकूलाचरणशीलेन तीक्ष्णेन उग्रदण्डदात्रा
स्वामिना रक्ष्यमाणा अपि प्रजाः गोमायुना हिंसकेन रक्ष्यमाणा मृगा इव न
वर्धन्ते  ॥  ३।४१।१४  ॥   

  

अवश्यमिति । हे रावण येषां त्वं राजा ते सर्वे राक्षसा अवश्यं विनशिष्यन्ति
विनङ्क्ष्यन्ति  ॥  ३।४१।१५  ॥   

  

तदिति । तत् भवद्दुर्वृत्तत्वात् हेतोः इदं घोरं दुःखमित्यर्थः, काकतालीयं
काकतालीयन्यायेन अकस्मात् मया आसादितं प्राप्तम् अत्रास्मिन् दुर्वृत्ते
ससैन्यस्त्वं विनशिष्यसि अतस्त्वं शोचनीयो ऽसि  ॥  ३।४१।१६  ॥   

  

मामिति । असौ रामः मां निहत्य अचिरात् शीघ्रं त्वां वधिष्यति अनेन हेतुना
अरिणा हतो ऽप्यहं कृतकृत्यो ऽस्मि एतेन तव वधाभावे जीवलोकोपद्रवः स्यात्
वधे तु निवृत्तिरिति हेतुः सूचितः  ॥  ३।४१।१७  ॥   

  

विध्वंसो ऽवश्यं भवितेत्याह--दर्शनादिति । रामस्य दर्शनादेव मां हतमवधारय
सीतां हृत्वा तु सबान्धवमात्मानं हतं विद्धि  ॥  ३।४१।१८  ॥   

  

आनयिष्यसीति । मया सहितस्त्वं चेत् यदि सीतामानयिष्यसि आनेष्यसि तर्हि
त्वदादयो न  ॥  ३।४१।१९  ॥   

  

निवार्यमाण इति । हि यतः गतायुषः अत एव परेतकल्पाः ईषदपरिसमाप्तमरणाः नराः
सुहृद्भिः ईरितं कथितं हितं वचो न गृह्णन्ति अत एव हितैषिणा मया
निवार्यमाणस्त्वमिदं हितं वाक्यं न मृष्यसे सहसे  ॥  ३।४१।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
एकचत्वारिंशः सर्गः  ॥  ३।४१  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/041_mArIchopadeshaH.md">
<details><summary><h3>तिलकम् ...{Loading}...</h3></summary>



राजवद्राजयोग्यं रावणेनाज्ञप्तो रामलक्ष्मणप्रतारणरूपं कार्यं
प्रतिकूलमन्यथा वधं करिष्यामीत्येवं प्रतिकूलवाक्यसहितं यथाज्ञप्तो
मृत्येर्निःशङ्को मारीचः परुषं शब्दतो ऽर्थतश्च वाक्यमब्रवीत्  ॥  ३।४१।१
 ॥   

  

विनाशो विनाशोपायः  ॥  ३।४१।२  ॥   

  

सुखिना त्वया सहावस्थानमिति शेषः  ॥  ३।४१।३  ॥   

  

तथोपदेष्टारस्त्वत्तो हीनवीर्यास्तव शत्रवः ये त्वां त्वत्तो बलवत्तरेण
शत्रुणोपरुद्धं विनश्यन्तं द्रष्टुमिच्छन्ति  ॥  ३।४१।४  ॥   

  

स्वकृतेन स्वनिर्मितविनाशोपायेन  ॥  ३।४१।५  ॥   

  

ये त्वामेवं कुपथमारूढं न निगृह्णन्ति न वारयन्त्यमात्यास्ते वध्या
वधयोग्याः कुतस्त्वया न वध्यन्त इत्यर्थः  ॥  ३।४१।६  ॥   

  

तत्र नीतिशास्त्रमाह अमात्यैरिति  ॥  ३।४१।७  ॥   

  

कुतस्तैरेवमनुष्ठेयं तत्राह-- धर्ममिति  ॥  ३।४१।८  ॥   

  

विपर्यये स्वामिवैगुण्ये । तत्र न केवलं तेषामेव व्यसनप्राप्तिः, किं तु
सर्वजनानाम् । तदाह-- इतरे जना इति । अपीति शेषः  ॥  ३।४१।९,१०  ॥   

  

तीक्ष्णेन क्रूरदण्डेन । प्रतिकूलेन स्वप्रकृतीनामिति शेषः  ॥  ३।४१।११  ॥   

  

तीक्ष्णमन्त्रास्तीक्ष्णोपायप्रयोक्तारस्तेन तन्मन्त्रग्राहिणा राज्ञा सह
भुज्यन्ते स्वसमतया स्थाप्यन्ते । मन्दो मन्दबुद्धिः सारथिर्येषां ते रथा
यथा विषमे सारथिभिः सह नश्यन्ति तथा ते राजानो मन्त्रिभिः सह नश्यन्ति  ॥ 
३।४१।१२  ॥   

  

युक्तधर्ममनुष्ठिता युक्तधर्मानुष्ठातारः । साधवो नीतिमार्गनिष्ठाः ।
सपरिच्छदाः सपरिजनाः  ॥  ३।४१।१३  ॥   

  

तीक्ष्णदण्डेन प्रजानां प्रतिकूलेन रक्ष्यमाणाः प्रजा न वर्धन्ते गोमायुना
मृगघातकजीवेन रक्ष्यमाणा मृगा इव  ॥  ३।४१।१४  ॥   

  

ककशः क्रूरबुद्धिः कठिनश्च  ॥  ३।४१।१५  ॥   

  

तदिदं त्वत्तो मरणरूपं घोरं काकतालीयमाकस्मिकं मया ऽ ऽसादितं यद्यपि तथापि
तत्प्रति न मया शोकः क्रियते "जातस्य हि ध्रुवो मृत्युः" इति न्यायात् ।
तथापि त्वं ससैन्यो विनशिष्यसि यद्यत्रार्थे त्वं मया शोचनीयो ऽसि  ॥ 
३।४१।१६  ॥   

  

ननु मम मरणं कथं निश्चितं तत्राह-- मामिति । मां निहत्य रामस्त्वां
सबान्धवमचिराद्वधिष्यति । तस्मादुभयथापि मरणं निश्चितं त्वत्तो वा रामाद्वा
। तत्रानेन वधेन कृतकृत्यो ऽस्मि । यन्मृधे रणे ऽरिणा हतो म्रिये । राजतो
बलान्मरणापेक्षया रणे शत्रुतो मृत्योः स्वर्गदत्वादाद्यमृत्योरपमृत्युत्वेन
दुर्मरणत्वेन शास्त्रे उक्ते राज्ञा मारितस्य
शौचोदकदानाद्यभावश्रवणाद्रामतो मरणेन कृतकृत्यो ऽहमिति व्यङ्ग्यम् । ईदृशं
ज्ञानं चास्य तपसा योगेन च शुद्धचित्तत्वादिति बोध्यम्  ॥  ३।४१।१७  ॥   

  

आत्मानं रावणम् । सबान्धवमात्मानमित्यन्वयः  ॥  ३।४१।१८  ॥   

  

कदाचिद्यदि मया जीवता सहैव सीतामानयिष्यसि तदा पश्चादपि सर्ववधो निश्चित
इत्यर्थः  ॥  ३।४१।१९  ॥   

  

न मृष्यसे प्रतिकूलबुद्ध्या न परिगृह्णासीत्यर्थः । परेतकल्पा मृतप्रायाः
 ॥  ३।४१।२०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकचत्वारिंशः सर्गः  ॥  ३।४१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/041_mArIchopadeshaH.md">
<details><summary><h3>द्राविडपाठः ...{Loading}...</h3></summary>


आज्ञप्तोऽराजवद्वाक्यं प्रतिकूलं निशाचरः।  
अब्रवीत् परुषं वाक्यं मरीचो राक्षसाधिपम् ॥ 3.41.1 ॥   
केनायमुपदिष्टस्ते विनाशः पापकर्मणा।  
सपुत्रस्य सराष्ट्रस्य सामात्यस्य निशाचर ॥ 3.41.2 ॥   
कस्त्वया सुखिना राजन्नाभिनन्दति पापकृत्।  
केनेदमुपदिष्टं ते मुत्युद्वारमुपायतः ॥ 3.41.3 ॥   
शत्रवस्तव सुव्यक्तं हीनवीर्या निशाचराः।  
इच्छन्ति त्वां विनश्यन्तमुपरुद्धं बलीयसा ॥ 3.41.4 ॥   
केनेदमुपदिष्टं ते क्षुद्रेणाहितवादिना।  
यस्त्वामिच्छति नश्यन्तं स्वकृतेन निशाचर ॥ 3.41.5 ॥   
वध्याः खलु न हन्यन्ते सचिवास्तव रावण।  
ये त्वामुत्पथमारुढं न निगृङ्णन्ति सर्वशः ॥ 3.41.6 ॥   
अमात्यैः कामवृत्तो हि राजा कापथमाश्रितः।  
निग्राह्यः सर्वथा सद्भिर्न निग्राह्यो निगृह्यसे ॥ 3.41.7 ॥   
धर्ममर्थं च कामं च यशश्च जयतां वर।  
स्वामिप्रसादात् सचिवाः प्राप्नुवन्ति निशाचर ॥ 3.41.8 ॥   
विपर्यये तु तत्सर्वं व्यर्थं भवति रावण।  
व्यसनं स्वामिवैगुण्यात् प्राप्नुवन्तीतरे जनाः ॥ 3.41.9 ॥   
राजमूलो हि धर्मश्च जयश्च जयतां वर।  
तस्मात्सर्वास्ववस्थासु रक्षितव्या नराधिपाः ॥ 3.41.10 ॥   
राज्यं पालयितुं शक्यं न तीक्ष्णेन निशाचर।  
न चापि प्रतिकूलेन नाविनीतेन राक्षस ॥ 3.41.11 ॥   
ये तीक्ष्णमन्त्राः सचिवा भज्यन्ते सह तेन वै।  
विषमे तुरगाः शीघ्रा मन्दसारथयो यथा ॥ 3.41.12 ॥   
बहवः साधवो लोके युक्ता धर्ममनुष्ठिताः।  
परेषामपराधेन विनष्टाः सपरिच्छदाः ॥ 3.41.13 ॥   
स्वामिना प्रतिकूलेन प्रजास्तीक्ष्णेन रावण।  
रक्ष्यमाणा न वर्धन्ते मेषा गोमायुना यथा ॥ 3.41.14 ॥   
अवश्यं विनशिष्यन्ति सर्वे रावण राक्षसाः।  
येषां त्वं कर्कशो राजा दुर्बुद्धिरजितेन्द्रियः ॥ 3.41.15 ॥   
तदिदं काकतालीयं घोरमासादितं मया।  
अत्रैव शोचनीयस्त्वं ससैन्यो विनशिष्यसि ॥ 3.41.16 ॥   
मां निहत्य तु रामश्च नचिरात्त्वां वधिष्यति।  
अनेन कृतकृत्योऽस्मि म्रिये यदरिणा हतः ॥ 3.41.17 ॥   
दर्शनादेव रामस्य हतं मामुपधारय।  
आत्मानं च हतं विद्धि हृत्वा सीतां सबान्धवम् ॥ 3.41.18 ॥   
आनयिष्यसि चेत् सीतामाश्रमात् सहितो मया।  
नैव त्वमसि नाहं च नैव लङ्का न राक्षसाः ॥ 3.41.19 ॥   
निवार्यमाणस्तु मया हितैषिणा न मृष्यसे वाक्यमिदं निशाचर।  
परेतकल्पा हि गतायुषो नरा हितं न गृह्णन्ति सुहृद्भिरीरितम् ॥ 3.41.20 ॥   

</details>
</div>
