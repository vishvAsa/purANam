+++
title = "०२२ वालिमरणम्"
title_english = "022 Vali s death time advises"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-022-Vali_Maranam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/022_vAlimaraNam.md">
<details><summary><h3>IITK ...{Loading}...</h3></summary>

Vali repents -- asks Sugriva to take care of Angada and Tara -- hands
over his golden necklace to Sugriva -- exhorts Angada.



#### श्लोकः
##### मूलम्
वीक्षमाणस्तु मन्दासुस्सर्वतो मन्दमुच्छ्वसन्।  
आदावेव तु सुग्रीवं ददर्शत्वात्मजाग्रतः4.22.1॥

##### शब्दार्थः
मन्दासुः slowly, मन्दं feebly, उच्छ्वसन्  sighing, सर्वतः all over, वीक्षमाणः तु gazing all round, आदावेव at first instance, अग्रतः front, आत्मजः his own son, सुग्रीवम् Sugriva, ददर्श saw.

##### आङ्ग्लानुवादः
Vali, gazing all around, breathing slowly and sighing feably beheld Sugriva at first instance, Sugriva who was standing in front of his own son.



#### श्लोकः
##### मूलम्
तं प्राप्तविजयं वाली सुग्रीवं प्लवगेश्वरः।  
आभाष्य व्यक्तया वाचा सस्नेहमिदमब्रवीत्4.22.2॥

##### शब्दार्थः
प्लवगेश्वरः lord of monkeys, वाली Vali, प्राप्तविजयम् had won a victory, तं सुग्रीवम् to that Sugriva, आभाष्य spoke, व्यक्तया addressing, वाचा words, सस्नेहम् with love, इदम् this, अब्रवीत् said.

##### आङ्ग्लानुवादः
Vali, the lord of monkeys, lovingly said to Sugriva, who had won a victoryः



#### श्लोकः
##### मूलम्
सुग्रीव दोषेण न मां गन्तुमर्हसि किल्बिषात्।  
कृष्यमाणं भविष्येण बुद्धिमोहेन मां बलात्4.22.3॥

##### शब्दार्थः
सुग्रीव O Sugriva, माम् me, दोषेण by mistake, गन्तुम् exiling, न अर्हसि ought not to, किल्बिषात् due to mistake, भविष्येण in future, बुद्धिमोहेन by deluded, बलात् by force  माम् me, कृष्यमाणम् bound

##### आङ्ग्लानुवादः
'O Sugriva you ought not to accuse me of exiling you, and wresting your wife. My  
mind was deluded by the force of fate that controls one's future.



#### श्लोकः
##### मूलम्
युगपद्विहितं तात न मन्ये सुखमावयोः।  
सौहार्द भ्रातृयुक्तं हि तदिदं तात नान्यथा4.22.4॥

##### शब्दार्थः
तात O dear, आवयोः for both of us, सुखम् happiness, युगपत् at the same time, न मन्ये I also do not believe, भ्रातृयुक्तम् not right for brothers, तत् so, इदम् this, सौहार्दम् friendship between us, न अन्यथा not otherwise, जातम् is created.

##### आङ्ग्लानुवादः
'O dear I believe that both of us are not destined to enjoy the love and happiness that come together to brothers.



#### श्लोकः
##### मूलम्
प्रतिपद्य त्वमद्यैव राज्यमेषां वनौकसाम्।  
मामप्यद्यैव गच्छन्तं विद्धि वैवस्वतक्षयम्4.22.5॥

##### शब्दार्थः
त्वम् you, अद्यैव just now, एषाम् of these, वनौकसाम् forest dwellers, राज्यम् kingdom, प्रतिपद्य accept, मामपि me also, अद्यैव now, वैवस्वतक्षयम् the abode of Vivasvan, lord of the death, गच्छन्तम्  going, विद्धि know.

##### आङ्ग्लानुवादः




#### श्लोकः
##### मूलम्
जीवितं च हि राज्यं च श्रियं च विपुलामिमाम्।  
प्रजहाम्येष वै तूर्णं महच्चागर्हितं यशः4.22.6॥

##### शब्दार्थः
एषः अहम् thus I, जीवितं च life also, राज्यं च even kingdom, इमाम् this, विपुलाम् vast, श्रियं च and prosperity, अगर्हितम् untarnished, यशः च and fame, तूर्णम् soon, एषः here I am, प्रजहामि leaving.

##### आङ्ग्लानुवादः
'I am leaving this world soon, along with this vast kingdom, prosperity and untarnished fame.



#### श्लोकः
##### मूलम्
अस्यां त्वहमवस्थायां वीर वक्ष्यामि यद्वचः।  
यद्यप्यसुकरं राजन्कर्तुमेव तदर्हसि4.22.7

##### शब्दार्थः
वीर O warrior, राजन् O king, अस्यां अवस्थायाम् at this stage, अहम् I, यत् those, वचः words, वक्ष्यामि speaking, असुकरं not easy to do, यद्यपि even though, कर्तुमेव only to carry out, त्वम् you, अर्हसि ought to.

##### आङ्ग्लानुवादः
'O warrior king you should do whatever I request you at this hour even though it may not be easy.



#### श्लोकः
##### मूलम्
सुखार्हं सुखसंवृद्धं बालमेनमबालिशम्।  
बाष्पपूर्णमुखं पश्य भूमौ पतितमङ्गदम्4.22.8॥

##### शब्दार्थः
सुखार्हम् who deserves happiness, सुखसंवृद्धम् raised with comfort, बालम् young boy, अबालिशम् youthful, बाष्पपूर्णमुखम् tearful face, भूमौ on the ground, पतितम्  fallen down, अङ्गदम् Angada, पश्य see.

##### आङ्ग्लानुवादः
'Look at this young Angada fallen on the ground, face flooded with tears. Raised with comfort, he deserves to be kept happy.



#### श्लोकः
##### मूलम्
मम प्राणैः प्रियतरं पुत्रं पुत्रमिवौरसम्।  
मया हीनमहीनार्थं पर्वतः परिपालय4.22.9॥

##### शब्दार्थः
मम my, प्राणैः more than life, प्रियतरम् dearer to me, मया by me, हीनम् separated, पुत्रम् son, औरसं पुत्रं इव like your own son, सर्वतः in all respects, अहीनार्थम् without being deprived of anything, परिपालय take care of him.

##### आङ्ग्लानुवादः
'He is dearer to me than my life. Take care of him like your own son. He is separated from me. Take care of him in all respects, so that he is not deprived of anything.



#### श्लोकः
##### मूलम्
त्वमेवास्य हि दाता च परित्राता च सर्वशः।  
भयेष्वभयदश्चैव यथाऽहं प्लवगेश्वर॥4.22.10॥

##### शब्दार्थः
प्लवगेश्वर O lord of monkeys, अहम् I, यथा as I am, त्वमेव you alone, अस्य his, (पिता father), दाता provider, सर्वशः of everything, परित्राता च and saviour, भयेषु in danger, अभयदश्चैव protector.

##### आङ्ग्लानुवादः
'O lord of monkeys from now on, you alone will be his father, provider of everything, saviour and protector in danger.



#### श्लोकः
##### मूलम्
एष तारात्मज श्रीमांस्त्वया तुल्यपराक्रमः।  
रक्षसां च वधे तेषामग्रतस्ते भविष्यति4.22.11॥

##### शब्दार्थः
श्रीमान् prosperous, त्वया to you, तुल्यपराक्रमः equal in valour, एषः this, तारात्मजः son of Tara, तेषाम् their, रक्षसाम् demons, वधे crush, ते to you, अग्रतः on the forefront, भविष्यति will remain.

##### आङ्ग्लानुवादः
'This prosperous son of Tara, your equal in valour, will remain with you in the forefront to crush demons.



#### श्लोकः
##### मूलम्
अनुरूपाणि कर्माणि विक्रम्य बलवान्रणे।  
करिष्यत्येष तारेयस्तरस्वी तरुणोऽङ्गदः4.22.12॥

##### शब्दार्थः
बलवान् strong, तारेयः of Tara's, तरस्वी fast, तरुणः young, एषः अङ्गदः this Angada, रणे in war, विक्रम्य strike, अनुरूपाणि fitting , कर्माणि deeds, करिष्यति will do.

##### आङ्ग्लानुवादः
'This mighty hero Angada, son of Tara, is young and dynamic. He will strike (the enemy) in a fitting manner in war.



#### श्लोकः
##### मूलम्
सुषेणदुहिता चेयमर्थसूक्ष्मविमनिश्चये।  
औत्पातिके च विविधे सर्वतः परिनिष्ठिता4.22.13॥

##### शब्दार्थः
सुषेणदुहिता daughter of Sushena, इयं च and she also , अर्थसूक्ष्मविनिश्चये in disecerning subtle matters, विविधे various, औत्पातिके च and in foreseeing events that come up suddenly, सर्वतःall over, परिनिष्ठिता very efficient( in crisis management),

##### आङ्ग्लानुवादः
'Tara, daughter of Sushena, is wise and efficient in discerning subtle matters and in foreseeing unexpected events.



#### श्लोकः
##### मूलम्
यदेषा साध्विति ब्रूयात्कार्यं तन्मुक्तसंशयम्।  
न हि तारामतं किञ्चिदन्यथा परिवर्तते4.22.14॥

##### शब्दार्थः
एषा she, यत् whatever, साधु इति treat it to be right, ब्रूयात् speak, तत् that, मुक्तसंशयम् without any doubt, कार्यम् work, तारामतम् her opinion, किञ्चत् even a little, अन्यथा otherwise, न परिवर्तते हि does not change.

##### आङ्ग्लानुवादः
'Tara's opinion is never wrong. It does not change. Whatever she speaks is right and should be carried out without any doubt.



#### श्लोकः
##### मूलम्
राघवस्य च ते कार्यं कर्तव्यमविशङ्कया।  
स्यादधर्मो ह्यकरणे त्वां च हिंस्याद्विमानितः4.22.15॥

##### शब्दार्थः
राघवस्य Rama's, कार्यं च work also, ते to you, अविशङ्कया without hesitation, कर्तव्यम्   duty, अकरणे not do, अधर्मः unrighteousness, स्यात् हि will be, अमानितः disobeyed, त्वाम् you, हिंस्यात् च will hurt.

##### आङ्ग्लानुवादः
'You ought to carry out Rama's work without hesitation. If you do not, it will be unrighteous and harmful.



#### श्लोकः
##### मूलम्
इमां च मालामाधत्स्व दिव्यां सुग्रीव काञ्चनीम्।  
उदारा श्रीस्थिता ह्यास्यां सम्प्रजह्यान्मृते मयि4.22.16॥

##### शब्दार्थः
सुग्रीव O Sugriva, दिव्यां divine, काञ्चनीम् golden, इमां मालाम् this necklace, अधत्स्व wear now, अस्याम् in it, स्थिता present, उदारा great, श्रीः brightness, मयि when me, मृते (when) dead,  
सम्प्रजह्यात् हि it will be gone.

##### आङ्ग्लानुवादः
'O Sugriva put on this divine golden necklace. It has great brilliance. Its present lustre may be gone when I am dead.'



#### श्लोकः
##### मूलम्
इत्येवमुक्तस्सुग्रीवो वालिना भ्रातृसौहृदात्।  
हर्षं त्यक्त्वा पुनर्दीनो ग्रहग्रस्त इवोडुराट्4.22.17॥

##### शब्दार्थः
वालिना by Vali, भ्रातृसौहृदात् due to brotherly affection, इत्येवम् thus, उक्तः spoken, सुग्रीवः Sugriva, हर्षम् happiness, त्यक्त्वा having given up , पुनः again, दीनः dull, ग्रहग्रस्तः eclipsed by planet Rahu, उडुराट् इव like the Moon.

##### आङ्ग्लानुवादः
Thus spoken to by Vali with brotherly affection, Sugriva gave up joy (of victory) and appeared dull like the Moon eclipsed by planet Rahu.



#### श्लोकः
##### मूलम्
तद्वालिवचनाच्छान्तः कुर्वन्युक्तमतन्द्रितः।  
जग्राह सोऽभ्यनुज्ञातो मालां तां चैव काञ्चनीम्4.22.18॥

##### शब्दार्थः
सः he, तद्वालिवचनात् by the words of Vali, शान्तः became composed, अतन्द्रितः without any illfeeling, युक्तम् proper, कुर्वन् carrying out, अभ्यनुज्ञातः with the permission, काञ्चनीम् golden, तां मालाम् that necklace, जग्राह received.

##### आङ्ग्लानुवादः
On hearing Vali's words, Sugriva became composed with no illfeeling. Considering it to be proper, he received with his permission the golden necklace.



#### श्लोकः
##### मूलम्
तां मालां काञ्चनीम् दत्त्वा दृष्ट्वाचैवात्मजं स्थितम्।  
संसिद्धः प्रेत्यभावाय स्नेहादङ्गदमब्रवीत्4.22.19॥

##### शब्दार्थः
काञ्चनीम् golden, तां मालाम् that necklace, दत्त्वा having given, स्थितम् him who stood by, आत्मजं च and son, दृष्ट्वा after seeing, प्रेत्यभावाय with a feeling of preparedness for death, संसिद्धः ready to depart, स्नेहात् with affection, अङ्गदम् to Angada, अब्रवीत् said.

##### आङ्ग्लानुवादः
Having given the golden necklace to Sugriva,Vali, feeling ready to depart, looked at his son Angada who stood by and spoke affectionatelyः



#### श्लोकः
##### मूलम्
देशकालौ भजस्वाद्य क्षममाणः प्रियाप्रिये।  
सुखदुःख सहः काले सुग्रीववशगो भव4.22.20॥

##### शब्दार्थः
अद्य now, प्रियाप्रिये dear or otherwise, क्षममाणः forgiving, देशकालौ regard  to time and place, भजस्व serve, काले in time, सुखदुःखसहः enduring pleasure and pain equally, सुग्रीववशगः भव submit to Sugriva's will.

##### आङ्ग्लानुवादः
'Enduring pleasure or pain equally  with due regard to time and place favourable to you or otherwise, you should submit to the will of Sugriva.



#### श्लोकः
##### मूलम्
यथा हि त्वं महाबाहो लालितस्सततं मया।  
न तथा वर्तमानं त्वां सुग्रीवो बहुमंस्यते॥4.22.21॥

##### शब्दार्थः
महाबाहो O longarmed one, त्वम् you, सततम् always, मया by me, यथा as, लालितः affectionately, तथा in that way, वर्तमानम् as in the present, त्वाम् to you, सुग्रीवः Sugriva, न बहुमंस्यते not bring you up.

##### आङ्ग्लानुवादः
'O longarmed one you have always been affectionately brought up by me. Sugriva may not rear you that way.



#### श्लोकः
##### मूलम्
माऽस्यामित्रैर्गतं गच्छेर्मा शत्रुभिररिन्दम।  
भर्तुरर्थपरो दान्तः सुग्रीववशगो भव4.22.22॥

##### शब्दार्थः
अरिन्दम O conqueror of enemies, अस्य his, अमित्रैः friends his enemies, गतम् in the past , मा गच्छेः  after my exit, शत्रुभिः with his enemies too, मा do not, भर्तुः protector's, अर्थपरः devoted to his interests, दान्तः selfrestrained, सुग्रीववशगः stand by Sugriva, भव you.

##### आङ्ग्लानुवादः
'O conqueror of foes do not align with his enemies or with the friends of his enemies. Remain selfrestrained and loyal to Sugriva. Be subordinate to his will.



#### श्लोकः
##### मूलम्
न चातिप्रणयः कार्यः कर्तव्योऽप्रणयश्च ते।  
उभयं हि महान्दोष स्तस्मादन्तरदृग्भव4.22.23॥

##### शब्दार्थः
अतिप्रणयः excessively friendly, ते by you, न कार्यः should not be, अप्रणयश्च lack of love also, न कर्तव्यः not to be, उभयम् both, महान्दोषम् will amount to serious mistake, तस्मात्  therefore, अन्तरदृक् insightful, भव be.

##### आङ्ग्लानुवादः
'You are not to be excessively friendly or otherise as both are serious mistakes. Therefore, be insightful.'



#### श्लोकः
##### मूलम्
इत्युक्त्वाऽथ विवृत्ताक्षः शरसम्पीडितो भृशम्।  
विवृतैर्दशनै र्भीमैर्बभूवोत्क्रान्तजीवितः4.22.24॥

##### शब्दार्थः
भृशम् intensely, शरसम्पीडितः formented by the arrow, इति thus, उक्त्वा having spoken, अथ then, विवृत्ताक्षः popping out his eyes, विवृतैः with opened, भीमैः with dreadful, दशनैः with teeth, उत्क्रान्तजीवितः dead, बभूव remained.

##### आङ्ग्लानुवादः
Having spoken this, tormented by the arrow, eyes popping out and his dreadful teeth ejected, Vali remained drained of life.



#### श्लोकः
##### मूलम्
ततो विचुक्रुशुस्तत्र वानरा हरियूथपाः।  
परिदेवयमानास्ते सर्वे प्लवगपुङ्गवाः4.22.25॥

##### शब्दार्थः
ततः then, प्लवगपुङ्गवाः best of the monkeys, सर्वे all, ते वानराः the monkeys, हरियूथपाः leaders of monkey troops, परिदेवयमानाः bewailing, तत्र there, विचुक्रुशुः cried bitterly.

##### आङ्ग्लानुवादः
Then the best of the monkeys and their troop leaders bewailed the death of Vali, crying bitterly.



#### श्लोकः
##### मूलम्
किष्किन्धा ह्यद्य शून्याऽसीत्स्वर्गते वानराधिपे।  
उद्यानानि च शून्यानि पर्वताः काननानि च4.22.26॥  
हते प्लवगशार्दूले निष्प्रभा वानराः कृताः।

##### शब्दार्थः
वानराधिपे when the lord of monkeys, स्वर्गते had gone to heaven,  किष्किन्धा Kishkinda, शून्या हि  is desolate, उद्यानानि च pleasure gardens, शून्यानि empty, पर्वताः mountains, काननानि च forests also, प्लवगशार्दूले tigers among monkeys, हते is killed, वानराः monkeys, निष्प्रभाः dull, कृताः became.

##### आङ्ग्लानुवादः
Lord of monkeys having gone to heaven, Kishkinda looked desolate including the pleasure gardens, the mountains and forests. The monkeys also became dull.



#### श्लोकः
##### मूलम्
यस्य वेगेन महता काननानि वनानि च।  
पुष्पौघेणानुबध्यन्ते करिष्यति तदद्य कः4.22.27॥

##### शब्दार्थः
यस्य whose, महता वेगेन at high speed, काननानि forests, वनानि च and gardens, पुष्पौघेण with heavy flow of flowers, अनुबध्यन्ते joined now, तत् that, अद्य now, कः who, करिष्यति can do?

##### आङ्ग्लानुवादः
(The vanaras wailed aloud saying) 'The forests and gardens looked connected together with the flowers that swayed by his speed .Who can do that now?



#### श्लोकः
##### मूलम्
येन दत्तं महद्युद्धं गन्धर्वस्य महात्मनः4.22.28॥  
गोलभस्य महाबाहोर्दशवर्षाणि पञ्च च।  
नैव रात्रौ न दिवसे तद्युद्धमुपशाम्यति4.22.29॥

##### शब्दार्थः
येन by him, महात्मनः of the great self, महाबाहोः of strong shoulders, गोलभस्य of Golabha, गन्धर्वस्य of gandharva, दश ten, पञ्च five, च and, वर्षाणि years, महत् great, युद्धम् war, दत्तम् given, तत् युद्धम् that war, रात्रौ during night, नैव उपशाम्यति not stops, दिवसे during day, न not.

##### आङ्ग्लानुवादः
'Great soul, Vali endowed with stout shoulders joined a duel with a gandharva called Golabha for fifteen years nonstop night and day.



#### श्लोकः
##### मूलम्
ततस्तु षोडशे वर्षे गोलभो विनिपातितः।  
हत्वा तं दुर्विनीतं तु वाली दंष्ट्राकरालवान्4.22.30॥  
सर्वाऽभयङ्करोऽस्माकं कथमेष निपातितः।

##### शब्दार्थः
ततः then, षोडशे in the sixteenth, वर्षे year, गोलभः Golabha, विनिपातितः was thrown down, दंष्ट्राकरालवान्  of dreadful teeth, वाली Vali, दुर्विनीतम् the uncontrollable, तम् him, हत्वा on killing, अस्माकम् to us, सर्वाऽभयङ्करः rendering security, एषः such, कथम् how, निपातितः killed.

##### आङ्ग्लानुवादः
'In the sixteenth year Golabha, the uncontrollable enemy was killed by Vali with his dreadful fangs and rendered protection to everybody. How did he get killed?'



#### श्लोकः
##### मूलम्
हते तु वीरे प्लवगाधिपे तदा  
प्लवङ्गमास्तत्र न शर्म लेभिरे।  
वनेचराः सिंहयुते महावने  
यथा हि गावो निहते गवां पतौ4.22.31॥

##### शब्दार्थः
सिंहयुते in a place full of lions, महावने in a huge forest, गवाम् of cattle, पतौ the lord, निहते when killed, वनेचराः wanderers of the forest, गावः cows, यथा as, तदा then, वीरे when the hero, प्लवगाधिपे chief of monkeys, हते when killed, तत्र there, प्लवङ्गमाः monkeys, शर्म peace of mind, न लेभिरे not get.

##### आङ्ग्लानुवादः
Just as the cattle get frightened when the leader of the herd gets killed in a huge forest full of lions, the young monkey became puzzled when the chief of monkeys got killed.



#### श्लोकः
##### मूलम्
ततस्तु तारा व्यसनार्णवाप्लुता  
मृतस्य भर्तुर्वदनं समीक्ष्य सा।  
जगाम भूमिं परिरभ्य वालिनं  
महाद्रुमं छिन्नमिवाश्रिता लता4.22.32॥

##### शब्दार्थः
ततः then, सा तारा that Tara, व्यसनार्णवाप्लुता immersed in the sea of calamity, मृतस्य of the dead, भर्तुः husband's, वदनम् face, समीक्ष्य seeing, छिन्नम् cut, महाद्रुमम् massive tree, आश्रिता clinging, लता इव like a creeper clinging, वालिनम् Vali, परिरभ्य having embraced him, भूमिम् on the ground, जगाम fell.

##### आङ्ग्लानुवादः
Then Tara, immersed in a sea of sorrow, looked at the face of her dead husband and sank, embracing Vali, like a creeper clinging to the massive tree when the tree is cut down.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे द्वाविंशस्सर्गः॥  
Thus ends the twentysecond sarga of Kishkindakanda of the Holy Ramayana, the first epic, composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/022_vAlimaraNam.md">
<details><summary><h3>भूषणम् ...{Loading}...</h3></summary>



वीक्षमाणस्तु मन्दासुः सर्वतो मन्दमुच्छ्वसन् ।  

आदावेव तु सुग्रीवं ददर्श त्वात्मजाग्रतः  ॥  ४।२२।१  ॥   

एवममोघरामशराभिघातेन मोहसमाविष्टं वालिनं मृतं निश्चित्य संस्कारादिकरणाय
त्वरमाणे हनुमति दैवात्किञ्चित्समाश्वस्तो वाली कर्तव्यभागं नियच्छति
द्वाविंशे वीक्षमाण इत्यादि । मन्दासुः अल्पप्राणः  ॥  ४।२२।१  ॥   

  

तं प्राप्तविजयं वाली सुग्रीवं प्लवगेश्वरः ।  

आभाष्य व्यक्तया वाचा सस्नेहमिदमब्रवीत्  ॥  ४।२२।२  ॥   

तमिति । आभाष्य सम्बोध्य  ॥  ४।२२।२  ॥   

  

सुग्रीव दोषेण न मां गन्तुमर्हसि किल्बषात् ।  

कृष्यमाणं भविष्येण बुद्धिमोहेन मां बलात्  ॥  ४।२२।३  ॥   

सुग्रीवेति । किल्बिषात् राज्यविवासनदारहणरूपकिल्बिषाद्धेतोः मां दोषेण
गन्तुं दोषसहितं ज्ञातुं नार्हसि, किन्तु भविष्येण भाविफलेन हेतुना जातेन
बुद्धिमोहेन बालात्कृष्यमाणं मां गन्तुमर्हसि  ॥  ४।२२।३  ॥   

  

युगपद्विहितं तात न मन्ये सुखमावयोः ।  

सौहार्दं भ्रातृयुक्तं हि तदिदं तात नान्यथा  ॥  ४।२२।४  ॥   

युगपदिति । आवयोः भ्रात्रोः भातृयुक्तं भ्रातृत्वप्रयुक्तं सौहार्दं सुखं
राज्यमुखं च । एतदुभयं दैवेन युगपन्न विहितं मन्ये ध्रुवम् । अव्ययमेतत् ।
तदिदं दैवकृतं युगपदविधानम् अन्यथा न हि अन्यप्रकारं न भवति हि  ॥  ४।२२।४
 ॥   

  

प्रतिपद्य त्वमद्यैव राज्यमेषां वनौकसाम् ।  

मामप्यद्यैव गच्छन्तं विद्धि वैवस्वतक्षयम्  ॥  ४।२२।५  ॥   

प्रतीति । प्रतिपद्य, पालयेति शेषः । यद्वा प्रतिपद्य प्राप्नुहि ।
श्यन्नन्तो ऽयम् । वैवस्वतक्षयं यमगृहम्  ॥  ४।२२।५  ॥   

  

जीवितं हि राज्यं च श्रियं च विपुलामिमाम् ।  

प्रजहाम्येष वै तूर्णं महच्चागर्हितं यशः  ॥  ४।२२।६  ॥   

जीवितमिति । अगर्हितं यशः केनाप्यवध्यो वालीति प्रसिद्धं यशः  ॥  ४।२२।६
 ॥   

  

अस्यां त्वहमवस्थायां वीर वक्ष्यामि यद्वचः ।  

यद्यप्यसुकरं राजन् कर्तुमेव तदर्हसि  ॥  ४।२२।७  ॥   

अस्यामवस्थायां चरमावस्थायां यद्वचो वक्ष्यामि एतद्यद्यप्यसुकरं
तथाप्यवश्यं कर्तुमर्हसि । मदुक्तरीत्या राजा भवेत्यर्थः  ॥  ४।२२।७  ॥   

  

सुखार्हं सुखसंवृद्धं बालमेनमबालिशम् ।  

बाष्पपूर्णमुखं पश्य भूमौ पतितमङ्गदम् ।  

मम प्राणैः प्रियतरं पुत्रं पुत्रमिवौरसम्  ॥  ४।२२।८  ॥   

सुखार्हमिति । वयसा बालमप्यबालिशं बालबुद्धिरहितम् । ममेति । प्राणैः
प्राणेभ्यः, मम पुत्रं औरसम् पुत्रमिव पश्येति संबन्धः  ॥  ४।२२।८  ॥   

  

मया हीनमहीनार्थं सर्वतः परिपालय ।  

त्वमेवास्य हि दाता च परित्राता च सर्वतः ।  

भयेष्वभयदश्चैव यथा ऽहं प्लवगेश्वर  ॥  ४।२२।९  ॥   

एष तारात्मजः श्रीमांस्त्वया तुल्यपराक्रमः ।  

रक्षसां तु वधे तेषामग्रतस्ते भविष्यति  ॥  ४।२२।१०  ॥   

अनुरूपाणि कर्माणि विक्रम्य बलवान् रणे ।  

करिष्यत्येष तारेयस्तरस्वी तरुणो ऽङ्गदः  ॥  ४।२२।११  ॥   

मयेत्यादि । अस्य अङ्गदस्य दाता, वस्त्राभरणादीनामिति शेषः । सर्वतः
शत्रुभ्यः परित्राता । भयेष्वभयदः शत्रुपुत्रत्वेन
स्थानान्निष्कासनादिभयहेतुषु विषये अभयदः  ॥  ४।२२।९११  ॥   

  

सुषेणदुहिता चेयमर्थसूक्ष्मविनिश्चये ।  

औत्पातिके च विविधे सर्वतः परिनिष्ठिता  ॥  ४।२२।१२  ॥   

सुषेणेति । अर्थसूक्ष्मविनिश्चये सूक्ष्मार्थविनिश्चये औत्पातिके
उत्पातविषयज्ञाने च । परिनिष्ठिता सञ्जातनिष्ठा, समर्थेति यावत्  ॥  ४।२२।१२
 ॥   

  

यदेषा साध्विति ब्रूयात् कार्यं तन्मुक्तसंशयम् ।  

नहि तारामतं किञ्चिदन्यथा परिवर्तते  ॥  ४।२२।१३  ॥   

यदिति । न परिवर्तते न भवतीत्यर्थः  ॥  ४।२२।१३  ॥   

  

राघवस्य च ते कार्यं कर्तव्यमविशङ्कया ।  

स्यादधर्मो ह्यकरणे त्वां च हिंस्याद्विमानितः  ॥  ४।२२।१४  ॥   

राघवस्य चेति । विमानितः, राघव इति शेषः  ॥  ४।२२।१४  ॥   

  

इमां च मालामाधत्स्व दिव्यां सुग्रीव काञ्चनीम् ।  

उदारा श्रीः स्थिता ह्यस्यां सम्प्रजह्यान्मृते मयि  ॥  ४।२२।१५  ॥   

इमामिति । सम्प्रजह्यान्मृते मयि मृते सति श्रीरिमां काञ्चनीं मालां
सम्प्रजह्यात् । ततः पूर्वमेव मयि जीवति गृहाणेति भावः  ॥  ४।२२।१५  ॥   

  

इत्येमुक्तः सुग्रीवो वालिना भ्रातृसौहृदात् ।  

हर्षं त्यक्त्वा पुनर्दीनो ग्रहग्रस्त इवोडुराट्  ॥  ४।२२।१६  ॥   

इतीति । दीनः अभूदिति शेषः । ग्रहग्रस्तः राहुग्रस्तः  ॥  ४।२२।१६  ॥   

  

तद्वालिवचनाच्छान्तः कुर्वन्युक्तमतन्द्रितः ।  

जग्रह सो ऽभ्यनुज्ञातो मालां तां चैव काञ्चनीम्  ॥  ४।२२।१७  ॥   

तदिति । तत्तदनन्तरं शान्तः त्यक्तवैरः  ॥  ४।२२।१७  ॥   

  

तां मालां काञ्चनीं दत्त्वा वाली दृष्ट्वा ऽ ऽत्मजं स्थितम् ।  

संसिद्धः प्रेत्यभावाय स्नेहादङ्गदमब्रवीत्  ॥  ४।२२।१८  ॥   

तामिति । प्रेत्यभावाय मरणाय । संसिद्धः कृतनिश्चयः  ॥  ४।२२।१८  ॥   

  

देशकालौ भजस्वाद्य क्षममाणः प्रियाप्रिये ।  

सुखदुःखसहः काले सुग्रीववशगो भव  ॥  ४।२२।१९  ॥   

यथा हि त्वं महाबाहो लालितः सततं मया ।  

न तथा वर्तमानं त्वां सुग्रीवो बहु मंस्यते  ॥  ४।२२।२०  ॥   

अद्य मत्प्रयाणानन्तरं देशाकालौ भजस्व । गत्यर्था ज्ञानार्थाः । देशाकालौ
जानीहि । अस्मिन् देशे अस्मिन् काले च एवं वर्तितव्यम्, एवं न
वर्तितव्यमिति विवेचयेत्यर्थः । प्रियाप्रिये क्षममाणः प्रभोः
प्रियवचनवदप्रियवचनमपि सोढव्यमित्यर्थः । काले सुखदुःखसहः दुःखकाले सुखं
सुखकाले दुःखं च सहमान इत्यर्थः । सुग्रीववशगो भव सुग्रीवपरतन्त्रो भव  ॥ 
४।२२।१९,२०  ॥   

  

मास्यामित्रैर्गतं गच्छेर्मा शत्रुभिररिन्दम ।  

भर्तुरर्थपरो दान्तः सुग्रीववशगो भव  ॥  ४।२२।२१  ॥   

मास्येति । अस्य सुग्रीवस्यामित्रैर्गतं प्राप्तं पुरुषं मा गच्छेः । अस्य
शत्रुमित्रं न भजेरित्यर्थः । शत्रुभिः सह च मा गच्छेः  ॥  ४।२२।२१  ॥   

  

न चातिप्रणयः कार्यः कर्तव्यो ऽप्रणयश्च ते ।  

उभयं हि महान् दोषस्तस्मादन्तरदृग्व  ॥  ४।२२।२२  ॥   

न चेति । अतिप्रणयः अतिस्नेहः, अप्रणयः स्नेहाभावश्च । अन्तरदृग्भव
मध्यमभावमवलम्बस्वेत्यर्थः  ॥  ४।२२।२२  ॥   

  

इत्युक्त्वा ऽथ विवृत्ताक्षः शरसम्पीडितो भृशम् ।  

विवृतैर्दशनैर्भीमैर्बभूवोत्क्रान्तजीवितः  ॥  ४।२२।२३  ॥   

इतीति । विवृत्ताक्षः भ्रामितनेत्रः । विवृतैः प्रकाशितैः, अत एव भीमैः
दशनैः दन्तैरुपलक्षितः उत्क्रान्तजीवितः उद्गतप्राणः  ॥  ४।२२।२३  ॥   

  

ततो विचुक्रुशुस्तत्र वानरा हरियूथपाः ।  

परिदेवयमानास्ते सर्वे प्लवगपुङ्गवाः  ॥  ४।२२।२४  ॥   

तत इति । परिदेवयमानाः रुदन्त इत्यर्थः । प्लवगपुङ्गवाः बलेन श्रेष्ठाः ।
पुनश्च हरियूथपाः यूथस्य निर्वोढारः । वानराः वानरजातयः  ॥  ४।२२।२४  ॥   

  

किष्किन्धा ह्यद्य शून्य ऽसीत्स्वर्गते वानराधिपे ।  

उद्यानानि च शून्यानि पर्वताः काननानि च ।  

हते प्लवगशार्दूले निष्प्रभा वानराः कृताः  ॥  ४।२२।२५  ॥   

परिदेवनमेवाह किष्किन्धेत्यादिना । शून्या शून्यप्राया  ॥  ४।२२।२५  ॥   

  

यस्य वेगेन महता काननानि वनानि च ।  

पुष्पौघेणानुबध्यन्ते करिष्यति तदद्य कः  ॥  ४।२२।२६  ॥   

यस्येति । वेगेन पराक्रमेण काननानि अरण्यानि, वनानि जलानि सरांसीत्यर्थः ।
पुष्पौघेण अनुबध्यन्ते सम्बध्यन्ते, सदा पुष्पितानि भवन्तीत्यर्थः ।
तत्पुष्पानुबन्धनम् अद्य तु वालिमरणानन्तकाले । यद्वा वनानि
क्षुद्रारण्यानि यस्मिन् वालिनि गच्छति सति तदूरुवेगेनाविशेषेण सर्वाणि
वनानि पुष्पैः सहानुगच्छन्तीत्यर्थः  ॥  ४।२२।२६  ॥   

  

येन दत्तं महद्युद्धं गन्धर्वस्य महात्मनः ।  

गोलभस्य महाबाहोर्दश वर्षाणि पञ्च च  ॥  ४।२२।२७  ॥   

नैव रात्रौ न दिवसे तद्युद्धमुपशाम्यति ।  

ततस्तु षोडशे वर्षे गोलभो विनिपातितः  ॥  ४।२२।२८  ॥   

हत्वा तं दुर्विनीतं तु वाली दंष्ट्राकरालवान् ।  

सर्वाभयकरो ऽस्माकं कथमेष निपातितः  ॥  ४।२२।२९  ॥   

येनेति । गोलभस्य गोलभाख्यस्य । उपशाम्यति उपाशाम्यत् । भूते लट् ।
दंष्ट्राकरालवान् करालदंष्ट्रावान् । परनिपातः  ॥  ४।२२।२७२९  ॥   

  

हते तु वीरे प्लवगाधिपे तदा प्लवङ्गमास्तत्र न शर्म लेभिरे ।  

वनेचराः सिंहयुते महावने यथा हि गावो निहते गवां पतौ  ॥  ४।२२।३०  ॥   

हत इति । शर्म सुखम् । सिंहयुत इति । सिंहस्थानीयो रामः  ॥  ४।२२।३०  ॥   

  

ततस्तु तारा व्यसनार्णवाप्लुता मृतस्य भर्तुर्वदनं समीक्ष्य सा ।  

जगाम भूमिं परिरभ्य वालिनं महाद्रुमं छिन्नमिवाश्रिता लता  ॥  ४।२२।३१  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
द्वाविंशः सर्गः  ॥  २२  ॥   

ततस्त्विति । व्यसनार्णवे आप्लुता मग्नेति यावत्  ॥  ४।२२।३१  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने द्वाविंशः सर्गः  ॥  २२  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/022_vAlimaraNam.md">
<details><summary><h3>शिरोमणी ...{Loading}...</h3></summary>



वाल्युक्तिमुपक्रमते वीक्षमाण इति । मन्दासुः शिथिलप्राणः अत एव
मन्दमुच्छ्वसन् सर्वतो वीक्षमाणः अवलोकयन् वाली आदौ प्रथममग्रतः स्थितं
सुग्रीवं ददर्श । तत्काले वालिप्राणसत्त्वे ऽपि संस्कार्यो हरिराजो ऽयमिति
हनुमदुक्तिर्न विरुध्यते प्राणहारकरामबाणविद्धत्वेन मरणनिश्चयात्  ॥  ४।२२।१
 ॥   

  

तमिति । प्लवगेश्वरो वाली प्राप्तविजयं सुग्रीवं व्यक्तया वाचा आभाष्य
संबोध्य सस्नेहमिदमब्रवीत्  ॥  ४।२२।२  ॥   

  

तद्वचनाकारमाह सुग्रीवेति । हे सुग्रीव किल्बिषात्
मत्कर्तृकस्वविषयकदोषाचरणं संस्मृत्य दोषेण विशिष्टं मां गन्तुं बोद्धुं
नार्हसि । तत्र हेतुः भविष्येण भविष्यता बुद्धिमोहेन बुद्धेर्मोहकेन तव
प्रारब्धभोगेनेत्यर्थः, बलात् कृष्यमाणं स्ववशे प्राप्यमाणं मां
गन्तुमर्हसि । एतेनायं मद्विरोधीति बुद्धिं त्यजेति सूचितम्  ॥  ४।२२।३  ॥   

  

तदेव भङ्ग्यन्तरेणाह-- युगपदिति । हे तात यस्मात् आवयोः सुखं युगपत्
एककालावच्छेदेन न विहितं ब्रह्मणा लिखितं तत्तस्माद्धेतोः भ्रातृयुक्तं
भ्रात्रोः उचितम् इदं लोके प्रसिद्धं सौहार्दमन्यथा जातमित्यहं मन्ये  ॥ 
४।२२।४  ॥   

  

प्रतिपद्येति । वैवस्वतक्षयं कालरहितस्थानमित्यर्थः, अद्यैव गच्छन्तं मां
विद्धि जानीहि अतः वनौकसां राज्यमद्यैव प्रतिपद्यस्व प्रतिपद्य प्राप्नुहि
। न च राजपुत्रसत्त्वे भ्रातुः राज्यानौचित्यात् कथमेवमुक्तमिति वाच्यं,
बिलप्रविष्टवालिमरणनिश्चये तदानीं वालिपुत्रस्याभावात् सुग्रीवस्य
प्राप्तराज्यत्वेन नवीनराज्यत्वाभावेनादोषात्  ॥  ४।२२।५ ॥   

  

जीवितमिति । एषो ऽहं जीवितादिकमगर्हितमनिन्दितं प्रशस्तमित्यर्थः, यशश्च
प्रजहामि त्यजामि  ॥  ४।२२।६  ॥   

  

अस्यामिति । हे वीर हे राजन् अस्यामासन्नमरणायामवस्थायाम् असुकरमपि यद्वचः
यदि वक्ष्यामि तदा तत् कर्तुं त्वमर्हसि  ॥  ४।२२।७  ॥   

  

सुखार्हमिति । सुखार्हं सुखयोग्यमत एव सुखसंवृद्धमबालिशं
सुबुद्धिमित्यर्थः, बाष्पपूर्णमुखं भूमौ पतितमङ्गदं बालं पश्य  ॥  ४।२२।८
 ॥   

  

दर्शनप्रयोजनमाह ममेति । प्राणैः प्राणेभ्यः प्रियतरं मया हीनं मम औरसं
पुत्रं स्वस्यौरसं पुत्रमिव अहीनार्थं यथा भवति तथा सर्वतः सर्वप्रकारेण
परिपालय  ॥  ४।२२।९  ॥   

  

परिपालनप्रकारं वदन्नाह त्वमिति । अहमिव त्वमपि अस्य अङ्गदस्य
पित्रादिर्भवेति शेषः  ॥  ४।२२।१०  ॥   

  

तत्परिपालने तवापि प्रयोजनं भवितेति बोधयन्नाह एष इति । त्वया
तुल्यपराक्रमः एष तारात्मजस्तेषां त्वदीप्सितवधानां रक्षसां वधे ते अग्रतो
ऽग्रे भविष्यति भविता  ॥  ४।२२।११  ॥   

  

तदेव भङ्ग्यन्तरेणाह अनुरूपाणीति । तरुणः बलवान् तारेयः एषः अङ्गदः रणे
विक्रम्य प्राप्य अनुरूपाणि मत्सदृशानि कर्माणि करिष्यति  ॥  ४।२२।१२  ॥   

  

सुषेणेति । सुषेणदुहिता इयं तारा विविधे अनेकप्रकारके औत्पातिके
उत्पातकालोचिते अर्थसूक्ष्मविनिश्चये दुर्ज्ञेयार्थबोधने सर्वतः
सर्वप्रकारेण हि यतः परिनिष्ठिता अतिनिपुणा ऽस्तीति शेषः, अतः,
किंचित्तारामतमन्यथा न परिवर्तते भवति अतः एषा तारा यत्कर्तव्यं साधु
ब्रुयात् तत् मुक्तसंशयं यथा भवति तथा कार्यम् । श्लोकद्वयमेकान्वयि । एतेन
तारा ऽवश्यं रक्षणीयेति सूचितम्  ॥  ४।२२।१३,१४  ॥   

  

राघवस्येति । राघवस्य कार्यं ते त्वया अविशङ्कया संदेहराहित्येन कर्तव्यं
हि यतः अकरणे अधर्मः मिथ्याप्रतिज्ञत्वादिपातकं स्यात्, अमानितः अवमानितो
रामस्त्वां हिंस्याच्च  ॥  ४।२२।१५  ॥   

  

इमामिति । हे सुग्रीव काञ्चनीं स्वर्णमयीं दिव्यामिमाम् इन्द्रदत्तां मालां
त्वमाधत्स्व हि यतः अस्यां मालायामुदारा अत्युत्कर्षां श्रीः
विजयादिलक्ष्मीः स्थिता, एतद्धारयिता विजयादिलक्ष्मीः प्राप्नोतीत्यर्थः ।
ननु यावज्जीवं त्वय्येव तिष्ठतु इत्यत आह मयि मृते सति श्रीः मालां
संप्रजह्यात् शवस्पर्शदोषात् त्यजेत् । मालां श्रीरिति चोभयान्वयि  ॥ 
४।२२।१६  ॥   

  

इतीति । वालिना भ्रातृसौहृदात् इत्येवमुक्तः सुग्रीवः हर्षं
रिपुवधजनितानन्दं त्यक्त्वा ग्रहग्रस्तः राहुपीडितः उडुराट् चन्द्र इव दीनः
द्रोहनिवृत्तिपूर्वकभ्रातृवधहेतुकदैन्यवान् अभवदिति शेषः  ॥  ४।२२।१७  ॥   

  

तदिति । वालिवचनात् शान्तः अत एव अतन्द्रितः स्वस्थचित्तः अभ्यनुज्ञातः स
सुग्रीवः युक्तं योग्यं तत् लोके प्रसिद्धं विलापादि कुर्वन् मालां जग्राह
 ॥  ४।२२।१८  ॥   

  

तामिति । ताम् इन्द्रदत्तां मालां दत्त्वा सुग्रीवायेति शेषः, प्रेत्यभावाय
परलोकप्राप्तये संसिद्धः कृतनिश्चयो वाली आत्मजमङ्गदं स्थितं दृष्ट्वा
स्नेहादब्रवीत्  ॥  ४।२२।१९  ॥   

  

तद्वचनाकारमाह देशेति । प्रियाप्रिये वचने क्षममाणः तुल्यत्वेन मन्यमान
इत्यर्थः, अत एव सुखदुःखसहस्त्वं देशकालौ भजस्व विचारय अत एव काले अस्मिन्
समये सुग्रीववशगो भव  ॥  ४।२२।२०  ॥   

  

सुग्रीववशगत्वे हेतुमाह यथेति । यथा येन प्रकारेण
अपराधकर्तृत्वेनापीत्यर्थः, वर्तमानस्त्वं सततं निरन्तरं मया पालितस्तथा
वर्तमानं त्वां सुग्रीवो न बहुमन्यते पालयिष्यतीत्यर्थः  ॥  ४।२२।२१  ॥   

  

सेवाप्रकारमाह नेति । अस्य सुग्रीवस्य अमित्रैः उदासीनैः गतं संगतं
सख्यमित्यर्थः, न गच्छेः प्राप्नुयाः, शत्रुभिश्च संगतं मा गच्छे ।
हेयमुपदिश्योपादेयमाह दान्तो जितेन्द्रियस्त्वं भर्तुः सुग्रीवस्य अर्थपरः
प्रयोजनसाधकः सन् सुग्रीववशगो भव  ॥  ४।२२।२२  ॥   

  

शिक्षान्तरमाह न चेति । अतिप्रणयः परप्रीतिः न कार्यः क्वचिदपि करणीयः ।
अप्रणयः स्नेहनिवर्तकविद्वेष इत्यर्थः, न कर्तव्यः । तत्र हेतुमाह उभयम्
अतिप्रीतिविद्वेषं महादोषमतिदोषविशिष्टं तस्मात् अन्तरदृक् मध्यवर्ती भव  ॥ 
४।२२।२३ ॥   

  

इतीति । इत्युक्त्वा भृशं शरसंपीडितः अत एव विवृत्ताक्षः विवृत्तनयनः अत एव
भीमैः भयंकरैः विवृतैः दशनैर्दन्तैः उपलक्षितो वाली उत्क्रान्तजीवितो बभूव
 ॥  ४।२२।२४ ॥   

  

तत इति । ततः उत्क्रान्तजीवनानन्तरं तत्र वालिसमीपे हतयूथपाः अत एव
परिदेवयमानाः रुदन्तस्ते प्रसिद्धाः प्लवगसत्तमाः सर्वे वानराः विचुक्रुशुः
विलेयुः  ॥  ४।२२।२५  ॥   

  

विलापप्रकारमाह किष्किन्धेत्यादिभिः । वानरेश्वरे वालिनि स्वर्गते सति
किष्किन्धा शून्या, उद्यानादीनि च शून्यानि  ॥  ४।२२।२६  ॥   

  

हत इति । प्लवगशार्दूले हते सति वानराः निष्प्रभाः कृताः । अर्धं पृथक् ।
यस्येति । यस्य महता वेगेन प्रतापेन काननानि अरण्यानि वनानि जलानि च
सकमलसरसीत्यर्थः, पुष्पौघेन पुष्पसमूहेन अनुबध्यन्ते सर्वकालं योज्यन्ते
तत् योजनमद्य वालिमरणसमये कः कस्य प्रतापः करिष्यति । अर्धद्वयमेकान्वयि  ॥ 
४।२२।२७  ॥   

  

येनेति । येन वालिना महात्मनो गन्धर्वस्य महाबाहोः गोलभस्य गोलभाभिधस्य दश
पञ्च च वर्षाणि महद्युद्धं दत्तं तत्तस्य युद्धं रात्रौ नैवोपशाम्यति
निवर्तते दिवसे च नोपशाम्यति ततः दशपञ्चवर्षानन्तरं षोडशमे षोडशे वर्षे
गोलभो विनिपातितः वालिना हतः । अर्धचतुष्टयमेकान्वयि  ॥  ४।२२।२८,२९  ॥   

  

तमिति । दुर्विनीतं गोलभं हत्वा अस्माकं सर्वाभयंकरः द्रंष्ट्राकरालवान्
द्रंर्ष्ट्राकरालत्वविशिष्टः । भावप्रधानो निर्देशः । अत
एवान्यवन्नार्षकल्पना, एष वाली कथं निपातितः  ॥  ४।२२।३०  ॥   

  

तद्विलापं संवर्ण्य तद्वृत्तान्तमाह हत इति । तदा रामबाणप्रविद्धसमये तत्र
तस्मिन् प्रसिद्धे वीरप्लवगाधिपे वालिनि हते सति वनेचराः शर्म सुखं न
लेभिरे । तत्र दृष्टान्तः गवां पतौ पत्यौ रक्षके निहते सति सिंहयुते महावने
वनेचरा गावो यथा  ॥  ४।२२।३१  ॥   

  

तत इति । ततस्तत्प्राणापगमे सति व्यसनार्णवप्लुता सा तारा भर्तुर्वदनं मुखं
समीक्ष्य वालिनं परिरभ्य छिन्नमहाद्रुममाश्रिता लतेव भूमिं जगाम  ॥  ४।२२।३२
 ॥   

  

श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
द्वाविंशः सर्गः  ॥  ४।२२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/022_vAlimaraNam.md">
<details><summary><h3>तिलकम् ...{Loading}...</h3></summary>



सर्वतो वीक्षमाणः स आत्मजस्याग्रतः स्थितं सुग्रीवमेवादौ ददर्श  ॥  ४।२२।१
 ॥   

  

आभाष्य सुग्रीवेति संबोध्य  ॥  ४।२२।२  ॥   

  

हे सुग्रीव मां किल्बिषात्प्राग्भवीयदुष्कृतवशाद्भविष्येण भविष्यता
ऽवश्यंभाविना बुद्धिमोहेन त्वयि शत्रुबुद्धिरूपेण बलात्कृष्यमाणं मां
ज्ञात्वा त्वं दोषेण स्वापकारदोषवत्त्वेन मां गन्तुमवगन्तुं नार्हसि  ॥ 
४।२२।३  ॥   

  

कार्यानुमितं कर्मप्राबल्यं दर्शयति-- युगपदिति । भ्रातृयुक्तं
भ्रात्रोर्युक्तमुचितं सौहार्दं सुखं च राज्यसुखं चावयोः कर्मणा युगपन्न
विहितमिति मन्ये, यतस्तदिदमुचितमपि सौहार्दं सुखं चान्यथा जातम्
विघटितमित्यर्थः  ॥  ४।२२।४  ॥   

  

अथ रामशरक्षीणपापत्वात्प्राप्तदिव्यप्रकृतिः स्वयमेव सुग्रीवाय स्वानन्तरं
प्राप्तं राज्यं ददाति प्रतिपद्येति । प्रतिपद्यस्वेत्यर्थः । वैवस्वतक्षयं
यमगृहम् । ननु राजनि मृते तत्पुत्र एव राज्याधिकारी न तु
तत्कनीयान्भ्रातेति चेन्न, पुत्रस्य बालत्वेन
राज्यरक्षणासामर्थ्याद्बलवदाश्रितत्वाच्च पुत्रनाशो मा भूदिति तथोक्तेः ।
भगवता रामेणापि राज्यरक्षणासामर्थ्येनाङ्गदस्य सुग्रीवो ऽभिषिक्तो राज्ये ।
यौवराज्ये चाङ्गदः । सुग्रीवानन्तरं त्वङ्गदस्यैव राज्याधिकारः, न तु
सुग्रीवपुत्राणामज्येष्ठपुत्रत्वादित्याहुः  ॥  ४।२२।५  ॥   

  

अगर्हितं यशः प्रशस्तं यशो वाली केनाप्यवध्य इत्येवम् । तच्च प्रजहामि
एकेनैव शरेण रामहतत्वादिति प्राञ्चः । अन्ये तु-- चस्त्वर्थे यश इत्युत्तरं
बोध्यः । अगर्हितं यशस्तु प्राप्नोमीति शेषः । वाली भगवता रामेण छन्नेन हत
इत्येवंरूपं च यश इत्याहुः  ॥  ४।२२।६  ॥   

  

अस्यामवस्थायां चरमदशायां यद्यप्यसुकरं मयात्यन्तमपकृतत्वात्, तथापि
कर्तुमर्हस्येवेति योजना । सात्त्विकत्वात्सात्त्विकसमाश्रयणाच्चेत्याशयः ।
स्वयं राज्यस्य दत्तत्वाद्राजन्निति संबोधनम्  ॥  ४।२२।७  ॥   

  

तदेवाह सुखर्हमिति । अबालिशं समर्थम्  ॥  ४।२२।८  ॥   

  

प्राणैः प्राणेभ्यो मम पुत्रं स्वमौरसं
पुत्रमिवाहीनार्थमक्षीणैहिकसकलप्रयोजनं यथा तथा सर्वतः सर्वत्र देशे काले च
पालय । स्वानन्तरमस्यैव राज्यं देहीति व्यङ्ग्यम्  ॥  ४।२२।९  ॥   

  

पालनप्रकारमेव दर्शयति-- त्वमपीति । सर्वत्र भवेति शेषः  ॥  ४।२२।१०  ॥   

  

उक्तं स्वपुत्रस्याबालिशत्वं दर्शयति एष इति । रक्षसां वधे
रामप्रत्युपकारप्रसङ्गप्राप्ते  ॥  ४।२२।११  ॥   

  

अनुरूपाणि मदनुरूपाणि  ॥  ४।२२।१२  ॥   

  

तारारक्षणं तत उपकारमादर्श्य सूचयति सुषेणेति । तद्दुहिता तारा अर्थानां
मध्ये सूक्ष्मः परमदुर्ज्ञेयो यो ऽर्थस्तस्य निश्चये, औत्पातिके विविधे
नानाप्रकारोत्पातमूचितापत्कालिकानुष्ठेयनिश्चये, सर्वत ऐहिकामुष्मिकनिश्चये
च, परिनिष्ठिता ऽतिसमर्था  ॥  ४।२२।१३  ॥   

  

ततः किं तत्राह यदिति । तत्कार्यं त्यक्तसंशयं कार्यमनुष्ठेयम् । तदेव
द्रढयति नहीति । मदनुभवसिद्धमेतदिति भावः । अनेन त्रैवर्णिकेतरत्वेन
तरुणत्वेनावश्यं कर्तव्यपुरुषान्तरस्वीकारायास्ताराया देवरत्वात्सुग्रीवस्य
स्वीकारो ऽप्यनुमत इति गम्यते  ॥  ४।२२।१४  ॥   

  

अथ भ्रात्रे वक्तव्यमुपदेशमाह राघवस्येति । अकरणे ऽधर्मः स्यात्
मिथ्याप्रतिज्ञात्वापत्तेरिति भावः । एवं पारलौकिकमनिष्टं प्रदर्श्यैहिकमपि
तदाह-- त्वां चेति । मामिव धर्मभ्रष्टत्वादिति भावः  ॥  ४।२२।१५  ॥   

  

अथ राज्यानुमतिं क्रियया ऽपि दर्शयति इमां चेति । उदारा प्रशस्ता
श्रीर्जयलक्ष्मीरस्यां स्थिता महेन्द्रानुग्रहात्, हि यतो मृते मयि
शवस्पर्शादेनां सा श्रीर्जह्यात् अत इदानीमेवेमां गृहाणेति भावः  ॥  ४।२२।१६
 ॥   

  

एवं वालिवचः श्रुत्वा, पूर्वं वाली दुष्ट इति बुद्ध्या तद्वधे जातं
हर्षमिदानीमेव सौमनस्यदर्शनेन त्यक्त्वा दीनः विषण्णो ऽभूदित्यर्थः ।
ग्रहग्रस्तो राहुग्रस्तः  ॥  ४।२२।१७  ॥   

  

तद्वालिवचनात्तादृशवालवचनेन शान्तः शान्तवैरो युक्तं
भ्रातृस्नेहोचितदर्शनादिव्यवहारमतन्द्रितः कुर्वन्मालाग्रहणे वालिना
ऽभ्यनुज्ञातो मालां जग्राह  ॥  ४।२२।१८  ॥   

  

प्रेत्यभावाय संसिद्धो निश्चितमरणः  ॥  ४।२२।१९  ॥   

  

देशकालौ तत्तत्कर्मोचितौ भजस्व जानीहि । प्रियाप्रिये इष्टानिष्टयोगजे काले
सेवाकाले सुग्रीववशगस्तत्सेवापरो भव  ॥  ४।२२।२०  ॥   

  

विपक्षे बाधकमाह यथा हीति । बालतया केवलं लालितो यथा सेवोचितकाले ऽपि
सेवारहितो ऽवर्तिष्ट, तथा सेवाराहित्येन वर्तमानं त्वां सुग्रीवो न बहु
मन्येत, अतः सेवां कुर्वित्युपदेशः  ॥  ४।२२।२१  ॥   

  

किं चास्य सुग्रीवस्यामित्रैरनुपकारकैस्तथा शत्रुभिरपकारकैश्च गतं संगतं
सख्यं मा गच्छेः मा गच्छ । भर्तुः सुग्रीवस्यार्थपरः प्रयोजनसाधनपरः  ॥ 
४।२२।२२  ॥   

  

नातिप्रणयः पुत्रत्वात् अप्रणयश्च न कार्यः अस्मद्वधादिना ऽन्तरदृक्
"अत्यासत्तिर्विनाशाय त्वतिदूरं तु निष्फलम् । सेवा मध्यमभावेन
राजवह्निगुरुस्त्रियाम्  ॥ " इति न्यायेन मध्यममार्गमवलम्बस्वेत्याशयः  ॥   

४।२२।२३,२४  ॥   

हतो यूथपो येषां तादृशाः परिदेवयमाना विचुक्रुशुरित्यन्वयः  ॥  ४।२२।२५  ॥   

  

अस्यैव प्रपञ्चःकिष्किन्धेत्यादि  ॥  ४।२२।२६,२७  ॥   

  

गोलभत्य तदाख्यस्य । महद्युद्धं पञ्चदशवर्षावध्यहोरात्रमविश्रमं युद्धम् ।
तदेवाहनैवेति  ॥  ४।२२।२८  ॥   

  

दंष्ट्राकरालवान् आर्षः स्वार्थे मतुप् दंष्ट्राकराल इत्यर्थः । अस्माकं
सर्वाभयंकरः सर्वेभ्यो ऽभयङ्करः स एष वीरः कथं निपातितः  ॥  ४।२२।२९  ॥   

  

वनेचराः प्लवङ्गमा न शर्म लेभिरे इत्यन्वयः । अपरं वनेचरा इति गवां
विशेषणम्  ॥  ४।२२।३०  ॥   

  

"समीक्ष्य सा" इति पाठः  ॥  ४।२२।३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्कान्धाकाण्डे द्वाविंशः सर्गः  ॥  ४।२२ ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/022_vAlimaraNam.md">
<details><summary><h3>द्राविडपाठः ...{Loading}...</h3></summary>



  
वीक्षमाणस्तु मन्दासुः सर्वतो मन्दमुच्छ्वसन्।  
आदावेव तु सुग्रीवं ददर्श त्वात्मजाग्रतः ॥ 4.22.1 ॥   
तं प्राप्तविजयं वाली सुग्रीवं प्लवगेश्वरः।  
आभाष्य व्यक्तया वाचा सस्नेहमिदमब्रवीत् ॥ 4.22.2 ॥   
सुग्रीव दोषेण न मां गन्तुमर्हसि किल्बषात्।  
कृष्यमाणं भविष्येण बुद्धिमोहेन मां बलात् ॥ 4.22.3 ॥   
युगपद्विहितं तात न मन्ये सुखमावयोः।  
सौहार्दं भ्रातृयुक्तं हि तदिदं तात नान्यथा ॥ 4.22.4 ॥   
प्रतिपद्य त्वमद्यैव राज्यमेषां वनौकसाम्।  
मामप्यद्यैव गच्छन्तं विद्धि वैवस्वतक्षयम् ॥ 4.22.5 ॥   
जीवितं हि राज्यं च श्रियं च विपुलामिमाम्।  
प्रजहाम्येष वै तूर्णं महच्चागर्हितं यशः ॥ 4.22.6 ॥   
अस्यां त्वहमवस्थायां वीर वक्ष्यामि यद्वचः।  
यद्यप्यसुकरं राजन् कर्तुमेव तदर्हसि ॥ 4.22.7 ॥   
बाष्पपूर्णमुखं पश्य भूमौ पतितमङ्गदम्।  
मम प्राणैः प्रियतरं पुत्रं पुत्रमिवौरसम् ॥ 4.22.8 ॥   
त्वमेवास्य हि दाता च परित्राता च सर्वतः।  
भयेष्वभयदश्चैव यथाऽहं प्लवगेश्वर ॥ 4.22.9 ॥   
एष तारात्मजः श्रीमांस्त्वया तुल्यपराक्रमः।  
रक्षसां तु वधे तेषामग्रतस्ते भविष्यति ॥ 4.22.10 ॥   
अनुरूपाणि कर्माणि विक्रम्य बलवान् रणे।  
करिष्यत्येष तारेयस्तरस्वी तरुणोऽङ्गदः ॥ 4.22.11 ॥   
सुषेणदुहिता चेयमर्थसूक्ष्मविनिश्चये।  
औत्पातिके च विविधे सर्वतः परिनिष्ठिता ॥ 4.22.12 ॥   
यदेषा साध्विति ब्रूयात् कार्यं तन्मुक्तसंशयम्।  
नहि तारामतं किञ्चिदन्यथा परिवर्तते ॥ 4.22.13 ॥   
राघवस्य च ते कार्यं कर्तव्यमविशङ्कया।  
स्यादधर्मो ह्यकरणे त्वां च हिंस्याद्विमानितः ॥ 4.22.14 ॥   
इमां च मालामाधत्स्व दिव्यां सुग्रीव काञ्चनीम्।  
उदारा श्रीः स्थिता ह्यस्यां सम्प्रजह्यान्मृते मयि ॥ 4.22.15 ॥   
इत्येमुक्तः सुग्रीवो वालिना भ्रातृसौहृदात्।  
हर्षं त्यक्त्वा पुनर्दीनो ग्रहग्रस्त इवोडुराट् ॥ 4.22.16 ॥   
तद्वालिवचनाच्छान्तः कुर्वन्युक्तमतन्द्रितः।  
जग्रह सोऽभ्यनुज्ञातो मालां तां चैव काञ्चनीम् ॥ 4.22.17 ॥   
तां मालां काञ्चनीं दत्त्वा वाली दृष्ट्वाऽऽत्मजं स्थितम्।  
संसिद्धः प्रेत्यभावाय स्नेहादङ्गदमब्रवीत् ॥ 4.22.18 ॥   
देशकालौ भजस्वाद्य क्षममाणः प्रियाप्रिये।  
सुखदुःखसहः काले सुग्रीववशगो भव ॥ 4.22.19 ॥   
यथा हि त्वं महाबाहो लालितः सततं मया।  
न तथा वर्तमानं त्वां सुग्रीवो बहु मंस्यते ॥ 4.22.20 ॥   
मास्यामित्रैर्गतं गच्छेर्मा शत्रुभिररिन्दम।  
भर्तुरर्थपरो दान्तः सुग्रीववशगो भव ॥ 4.22.21 ॥   
न चातिप्रणयः कार्यः कर्तव्योऽप्रणयश्च ते।  
उभयं हि महान् दोषस्तस्मादन्तरदृग्व ॥ 4.22.22 ॥   
इत्युक्त्वाऽथ विवृत्ताक्षः शरसम्पीडितो भृशम्।  
विवृतैर्दशनैर्भीमैर्बभूवोत्क्रान्तजीवितः ॥ 4.22.23 ॥   
ततो विचुक्रुशुस्तत्र वानरा हरियूथपाः।  
परिदेवयमानास्ते सर्वे प्लवगपुङ्गवाः ॥ 4.22.24 ॥   
उद्यानानि च शून्यानि पर्वताः काननानि च।  
हते प्लवगशार्दूले निष्प्रभा वानराः कृताः ॥ 4.22.25 ॥   
यस्य वेगेन महता काननानि वनानि च।  
पुष्पौघेणानुबध्यन्ते करिष्यति तदद्य कः ॥ 4.22.26 ॥   
येन दत्तं महद्युद्धं गन्धर्वस्य महात्मनः।  
गोलभस्य महाबाहोर्दश वर्षाणि पञ्च च ॥ 4.22.27 ॥   
नैव रात्रौ न दिवसे तद्युद्धमुपशाम्यति।  
ततस्तु षोडशे वर्षे गोलभो विनिपातितः ॥ 4.22.28 ॥   
हत्वा तं दुर्विनीतं तु वाली दंष्ट्राकरालवान्।  
सर्वाभयकरोऽस्माकं कथमेष निपातितः ॥ 4.22.29 ॥   
हते तु वीरे प्लवगाधिपे तदा प्लवङ्गमास्तत्र न शर्म लेभिरे।  
वनेचराः सिंहयुते महावने यथा हि गावो निहते गवां पतौ ॥ 4.22.30 ॥   
ततस्तु तारा व्यसनार्णवाप्लुता मृतस्य भर्तुर्वदनं समीक्ष्य सा।  
जगाम भूमिं परिरभ्य वालिनं महाद्रुमं छिन्नमिवाश्रिता लता ॥ 4.22.31 ॥   

</details>
</div>
