---
title: ३१९

---
ईश्वर उवाच  
वागीश्वरीपूजनञ्च प्रवदामि समण्डलम् ।  
ऊहकं कालसंयुक्तं मनुं वर्णसमायुतम्॥ ३१९.१ ॥  
  
निषाद ईश्वरं कार्य्यं मनुना चन्द्रसूर्यवत् ।  
अक्षरन्न हिदेयं स्यात् ध्यायेत् कुन्देन्दुसन्निभां ॥ ३१९.२ ॥  
  
पञ्चाशद्वर्णमालान्तु मुक्तास्रग्दामभूषिताम् ।  
वरदाभयाक्षसूत्रपुस्तकाढ्यां त्रिलोचनां ॥ ३१९.३ ॥  
  
लक्षं जपेन्मस्तकान्तं स्कन्धान्तं वर्णमालिकां ।  
अकारादिक्षकारान्तां विशन्तीं मानवत् स्मरेत् ॥ ३१९.४ ॥  
  
कुर्य्याद् गुरुश्च दीक्षार्थं मन्त्रग्राहे तु मण्डलम् ।  
सूर्य्याग्रमिन्दुभक्तन्तु भागाभ्यां कमलं हितं ॥ ३१९.५ ॥  
  
वीथिका पदिका कार्य्या पद्मान्यष्टौ चतुष्पदे ।  
वीथिका पदिका वाह्ये द्वाराणि द्विपदानि तु ॥ ३१९.६ ॥  
  
उपद्वाराणि तद्वच्च कोणवान्धं द्विपट्टिकम् ।  
सितानि नव पद्मानि कर्णिका कनकप्रभा ॥ ३१९.७ ॥  
  
केशराणि विचित्राणि कोणात्रक्तेन पूरयेत् ।  
व्योमरेखान्तरं कृष्णं द्वाराणीन्द्रेभमानतः ॥ ३१९.८ ॥  
  
मध्ये सरस्वतीं पद्मेवागीशी पूर्व्वपद्मके ।  
हृत्लेखा चित्रवागीशी गायत्री विश्वरुपया ॥ ३१९.९ ॥  
  
शाङ्करी मतिर्धुतिश्च पूर्व्वाद्या ह्रीँ स्ववीजकाः ।  
ध्येया सरस्वतीवच्च कपिलाज्येन होमकः ।  
संस्कृतप्राकृतकविः काव्यशास्त्रादिविद्भवेत् ॥ ३१९.१० ॥  
  
इत्यादिमहापुराणे आग्नेये वागीश्वरीपूजा नामोनविशत्यधिकत्रिशततमोऽध्यायः ॥