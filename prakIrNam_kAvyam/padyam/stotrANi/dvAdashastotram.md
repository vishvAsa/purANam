+++
title = "द्वादशस्तोत्रम्"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2911"
source_url = "https://www.ebharatisampat.in/readbook3.php?bookid=MjQ0MDk2MTYwNTQ0OTcy&pageno=MjI0MjQyNjk5NTk="

+++
[[द्वादशस्तोत्रम्	Source: [EB](https://www.ebharatisampat.in/readbook3.php?bookid=MjQ0MDk2MTYwNTQ0OTcy&pageno=MjI0MjQyNjk5NTk=)]]

\[



  ॥ श्रीः ॥  
 श्रीमदानन्दतीर्थभगवत्पादप्रणीतसर्वमूलग्रन्थाः  
 ---------------------------

  द्वादशस्तोत्रम्  
॥ श्रीमद्धनुमद्भिममध्वान्तर्गतरामकृष्णवेदव्यासात्मकश्रीलक्ष्मीहयग्रीवाय नमः ॥

  प्रथमं स्तोत्रम्  
  ---------

 वन्दे वन्द्यं सदानन्दं (1)वासुदेवं निरञ्जनम् ।  
 इन्दिरातिमाद्यादिवरदेशवप्रदम् ॥ 1 ॥

 नमामि निखिलाधीशकिरीटाघृष्टपीठवत्(2) ।  
 हृत्तमःशमनेऽर्काभं श्रीपतेः पादपङ्कजम्(3) ॥ 2 ॥

 जम्बूनदाम्बराधारं नितम्बं चिन्त्यमीशितुः ।  
 स्वर्णमञ्जीरसंवीतमारूढं जगदम्बया ॥ 3 ॥

 उदरं चिन्त्यमीशस्य तनुत्वेऽप्यखिलम्भरम् ।  
 वलित्रायाङ्कितं नित्यमुपगूढं श्रियैकया ॥ 4 ॥

 स्मरणीयमुरो (4)विष्णोरिन्दिरावासमीशितुः ।  
 अनन्तमन्तवदिव भुजयोरन्तरं गतम् ॥ 5 ॥

 (5)शङ्खचक्रगादपद्मधराश्चिन्त्या हरेर्भुजाः ।  
 पीनवृत्ता जगद्रक्षाकेवलोद्योगिनोऽनिशम् ॥ 6 ॥

 सन्ततं चन्तयेत्कण्ठं (6)भास्वत्कौस्तुभभासकम् ।  
 वैकुण्ठस्याखिला वेदा उद्गीर्यन्तेऽनिशं यतः ॥ 7 ॥

 स्मरेत यामिनीनाथसहस्रामितकान्तिमत् ।  
 भवतापापनोदीड्यं श्रीपतेर्मुखपङ्कजम् ॥ 8 ॥

 पूर्णानन्यसुखोद्भासि मन्दस्मितमधीशितुः ।  
 गोविन्दस्य सदा चिन्त्यं नित्यानन्दपदप्रदम् ॥ 9 ॥

 स्मारामि भवसन्तापहानिदामृतसागरम् ।  
 पूर्णानन्दस्य रामस्य सानुरागावलोकनम् ॥ 10 ॥  
   
 ध्यायेदजस्रमीशस्य पद्मजादिप्रतीक्षितम् ।  
 भ्रूभङ्गं पारमेष्ठ्यादिपददायि विमुक्तितदम् ॥ 11 ॥

 (7)सन्ततं चिन्तयेऽनन्तमन्तकाले विशेषतः ।  
 नैवोदापुर्गृणन्तोऽन्तं यद्गुणानामजादयः ॥ 12 ॥


 ॥ इति श्रीमदानन्दतीर्त्थभगवत्पादाचार्यविरचितेषु द्वादशस्तोत्रेषु प्रथमं स्तोत्रम् ॥

F.N.

1. आच्छादयति सर्वं वासयति वसति च सर्वत्रेति वासुः ।  
 देवाशब्दार्थ उक्तः पुरस्तात् । -गीताभाष्ये 10/37  
 \`छादयामि जगद् विश्वं भूत्वा सूर्य इवांशुभिः ।  
 सर्वभूताधिवासश्च वासुदेवस्ततो ह्यहम्'। मोक्षधर्मे । -गीताभाष्ये 10/37  
 \`वानात्सूतेर्देवनाद्वासुदेवो वासाद्द्युतेश्छादनात्क्रीडया वा ।  
 बलादसुत्वाद्दातृतो वर्तनाच्च तं वासुदेवं प्रवदन्ति वेदाः'  
   इति च सौकरायणश्रुतिः । -इति कर्मनिर्णये

2. सब्रह्मरुद्रमरुदश्विदिवाकरादिमूर्धन्यरत्नपरिघट्टितपादपीठः ।  
    -म.भा.नि.9/12

3. \`सर्वं स्मर्तुमशक्तः सन्नेकाङ्गं चिन्तयेद्बुधः' इति च ॥  
    -भा.ता.3/29/6  
 \`यावत्समग्रस्मरणमचलं केशवे भवेत् ।  
 समग्रं चिन्तयेत्तावद्यदा तु विचलेत्ततः ।'  
 प्रत्यङ्गं धारणं कुर्यान्मनो यावत्समग्रगम् ।  
 प्रत्यङ्गाभ्यासतो यावत्समग्रे सुस्थिरं मनः ।  
 तदा पुनः समग्रं तु धारयेद्यत्नतो बुधः ।  
 यदा तु धारणोत्साहं विना तत्राचलं मनः ।  
 तिष्ठेत्त्यक्त्वा यमुद्योगं शङ्खचक्राम्बुजाङ्किते ।  
 आरूढचेताः परमे शृङ्गाराद्येकधामनि ।

 नैवान्यच्चिन्तयेत्तस्मात्पूर्णानन्दाच्चतुर्भुजात् ।  
 यतोऽन्यस्मरणे तस्मान्मनश्चलति सुस्थिरम् ।  
 धारणार्थप्रयत्नेन तस्मात्तदुभयं त्यजेत् ।  
 यावत्स्वारूढचेताः स्याद्विष्णो रूपे चतुर्भुजः' इति ध्यानयोगे ॥  
   भा.ता.11/14/43

4. विष्णोरिन्दिरावासमुत्तमैः । (हृ.); विष्णोरिन्दिरावासमुत्तमम् । (प्र.)

5. चक्रशङ्खगदापद्मधराश्चिन्त्या । इति क्वचित्

6. दिवाकरौघकौस्तुभासकोरुकन्धरः । -म.भा.ता.नि.9/78

7. \`अनन्तमिति वेत्तीशस्त्वनन्तं त्वन्तवत्तथा ।  
 अनन्तस्य हि सङ्ख्याने न तु सर्वज्ञता भवेत् ।  
 अनन्तमपि वेत्तीशः प्रत्येकं च विशेषतः ।  
 सर्वज्ञात्वान्न सङ्ख्यानमसङ्ख्यस्य कुतो हि सा'इति च ॥  
    -भा.ता.11/16/39  
 \`प्रत्येकशो गुणानां तु निःसीमत्वमुदीर्यते ।  
 तदानन्त्यं तु गुणतस्ते चानन्ता हि सङ्ख्यया ।  
 अतोऽनन्तगुणो विष्णुर्गुणतोऽनन्त एव च' तन्त्रभागवते ॥  
    -भा.ता.6/4/48  
 \`कालकोटिविहीनत्वं कालानन्त्यं विदुर्बुधाः ।  
 देशकोटिविहीनत्वं देशानन्त्यं तथैव च ।  
 गुणानामप्रमेयत्वं वस्त्वानन्त्यं विदो विदुः ।  
 आनन्त्यं त्रिविधं नित्यं हरेर्नान्यस्य कस्यचित् ।  
 तस्य सर्वस्वरूपेष्वप्यानन्त्यं तु त्रिलक्षणम् ।  
 तथाऽपि देशतस्तस्य परिच्छेदोऽपि विद्यते ।  
 परिच्छेदस्तथा व्याप्तिरेकरूपेऽपि युज्यते ।  
 तस्याचिन्त्याद्भुतैश्वर्याद्व्यवहारार्थमेव च ।  
 गुणतः कालतश्चैव परिच्छेदौ न कुत्रचित् ।  
 व्याप्तत्वं देशतोऽप्यस्ति सर्वरूपेषु यद्यपि ।  
 न च भेदः क्वचित्तेषामणुमात्रोऽपि विद्यते ।  
 तथापि विद्यतेऽणुत्वं यस्मादैश्वर्ययोगतः ।  
 तस्माद्बुद्ध्यवतारार्थमव्याप्तत्वं च भण्यते । -भा.ता.3/12/2  
 आधिव्याधिनिमित्तेन विक्षिप्तमनसोऽपि तु । -अनुव्याख्याने 4/1/36  
 \`सर्वव्यापी तु भगवाननन्त इति कीर्तितः । -बृहद्भाष्ये  
 \`त्यजन् देहं न कश्चित्तु मोहमाप्नोत्यसंशयम्' इति च स्कान्दे ।  
    -गीताभाष्ये 8/6,7  
 सदा तद्भावभावित इत्यन्तकाले स्मरणोपायमाह । भावोऽन्तर्गतं मनः ।  
 तथाऽभिधानात् । भावितत्वमतिवासितत्वम् ।\`भावना त्वतिवासना' इत्यभिधानात्॥  
     -गीताभाष्ये 8/6,8  
 देशतः कालतश्चैव गुणतश्च त्रिधा ततिः ।  
 सा समस्ता हरेरेव नह्यन्ये पूर्णसद्गुणाः ॥ परमश्रुतिः ॥  
    -गीतातात्पर्ये 2/17

------------------------------------------------------------------------

   (1)द्वितीयं स्त्रोत्रम्

 (2)सुजनोदधिसंवृद्धिपूर्णचन्द्रो गुणार्णवः ।

 अमन्दानन्दसान्द्रो नः प्रीयतामिन्दिरापतिः ॥ 1 ॥

 रमाचकोरीविधवे (3)दुष्टदर्पोदवह्नये ।  
 सत्पान्थदजनगेहाय नमो नारायणाय ते ॥ 2 ॥

 (4)चिदचिद्भेदमखिलं विधायाधाय भुञ्जते ।  
 अव्याकृतगुहस्थाय रमाप्रणयिने नमः ॥ 3 ॥

 अमन्दगुमसारोऽपि मन्दहासेन वीक्षितः ।  
 नित्यमिन्दिरयाऽऽनन्दसान्द्रो यो नौमि तं हरिम् ॥ 4 ॥

 (5)वशी वशे न कस्यापि योऽजितो विजिताखिलः ।  
 सर्वकर्ता न क्रियते तं नमामि रमापतिम् ॥ 5 ॥

 (6)अगुणाय गुणोद्रेकस्वरूपायादिकारिणे ।  
 विदारितारिसङ्घाय वासुदेवाय ते नमः ॥ 6 ॥

 (7)आदिदेवाय देवानां पतये सादितारये ।  
 अनाद्यज्ञानपाराय (8)नमो वरवराय ते ॥ 7 ॥

 अजाय जनयित्रेऽस्य विजिताखिलदानव ।  
 अजादिपूज्यपादाय नमस्ते गरुडध्वज(9) ॥ 8 ॥

 (10)इन्दिरामन्दसान्द्राग्य्रकटाक्षप्रेक्षितात्मने ।  
 अस्मदिष्टैककार्याय पूर्णाय हरये नमः(11) ॥ 9 ॥

 ॥ इति श्रीमदानन्दतीर्थभगवत्पादाचार्यविरचितेषु द्वादशस्तोत्रेषु द्वितीयं स्तोत्रम् ॥

F.N

1. हृषिकेशतीर्थीय पाठे इदं स्तोत्रं न पठ्यते । तत्त्वसङ्ख्यानान्ते पठ्यते ।

2. स्वजनोदधिसंवृद्धिपूर्णचन्द्रा (हृ.)

3. दुष्टसर्प्पोदवह्नये (पा.)

4. \`षड्विकाराः शरीरस्य न विष्णोस्तद्गतस्य तु ।  
 तदधीनं शरीरं च ज्ञात्वा तन्ममतां त्यजेत्'इति च ॥ -भा.ता.7/7/18

5. \`सर्वमस्य वशे यस्माद्धरिः सर्ववशी ततः । -बृहदारण्यकोपनिषद्भाष्ये

6. \`स्वे स्वेऽधिकारे या निष्ठा स गुणः परिकीर्तितः ।  
 विपर्ययस्तु दोषः स्यादुभयोरेष निर्णयः' इति च ॥ -भा.ता.11/20/5  
 \`अगुणोऽगुणदेहत्वात्सगुणो गुणधारणात् ।  
 ऐश्वर्यादिगुणत्वाद्वा वासुदेव इतीर्यते'इत्याग्नेये ॥ -भा.ता.10/4/20

7. \`आदिनो राक्षसाः प्रोक्तास्तदन्तत्वाज्जनार्दनः ।  
 आद्यान्त इति विज्ञेयः परेशो ब्रह्मणीशनात्' इति ब्राह्मे ॥भा.ता.10/35/24  
   
8. नमः पारावराश्रय (हृ.)

9. रमारमण एवैको रणजिच्छरणं सताम् ।  
 कारणं कारणस्यापि तरुणादित्यसप्रभः ॥ -इति अधिकः हृ.पाठे

10. हरिः सर्वयज्ञादिभागाहारित्वात्- \`इडोपहूतं हरे भागं क्रतुष्वहम् ।  
 वर्णो मे हरितः श्रेष्ठस्तस्माद्धरिरिति स्मृतः' इति मोक्षधर्मे ॥  
    -गीताभाष्ये 11/9

11. एवंविधः परो विष्णुरव्याच्छ्रीपुरुषोत्तमः ।  
 तमहं सर्वदा वन्दे श्रीनिकेतं परं हरिम् ॥ -इति अधिकः हृ.पाठे

-----------------------------------------------------------------------------

  तृतीयं स्तोत्रम्

 कुरु भुङ्श्व च कर्म निजं (1)नियतं हरिपादविनम्नधिया सततम् ।  
 (2)हरिरेव परो हरिरेव गुरुर्हरिरेव जगत्पितृमातृगतिः ॥ 1 ॥

 (3)न ततोऽस्त्यपरं (4)जगतीड्यतमं परमात्परतः पुरुषोत्तमतः ।  
 तदलं बहुलोकविचिन्तनया (5)प्रवणं कुरु मानसमीशपदे ॥ 2 ॥

 यततोऽपि हरेः परसंस्मरणे सकलं ह्यघमाशु लयं व्रजति ।  
 स्मरतस्तु विमुक्तिपदं परमं स्फुटमेष्यति तत्किमपाक्रियते ॥ 3 ॥

 शृणुतामलसत्यवचः परमं शपथेरितमुच्छ्रितबाहुयुगम् ।  
 न हरेः परमो न हरेः सदृशः परमः स तु सर्वचिदात्मगणात् ॥ 4 ॥

 (6)यदि नाम परो (7)न भवेत्स हरिः कथमस्य वशे जगदेतदभूत् ।  
 यदि नाम न तस्य वशे सकलं कथमेव तु नित्यसुखं न भवेत्(8) ॥ 5 ॥

 (9)न च कर्मविमामलकालगुणप्रभृतीशमचित्तनु तद्धि यतः ।  
 चिदचित्तनु सर्वमसौ तु हरिर्यमयेदिति वैदिकमस्ति वचः ॥ 6 ॥

 व्यवहारभिदाऽपि गुरोर्जगतां न तु चित्तगता नस हि चोद्यपरम् ।  
 (10)बहवः पुरुषाः पुरुषप्रवरो हरिरित्यवदत्स्वयमेव हरिः ॥ 7 ॥

 चतुराननपूर्वविमुक्तगणा हरिमेत्य तु पूर्ववदेव सदा ।  
 नियतोच्चविनीचतयैव निजां स्थितिमापुरिति स्म परं वचनम् ॥ 8 ॥

 आनन्दतीर्थसन्नान्मा पूर्णप्रज्ञाभिधायुजा ।  
 कृतं हर्यष्टकं भक्त्या पठतः प्रीयते हरिः ॥ 9 ॥

 ॥ इति श्रीमदानन्दतीर्थभगवत्पादाचार्यविरचिषु द्वादशस्तोत्रेषु तृतीयं स्तोत्रम् ॥

F.N.

1. अतो नियतं वर्णाशमोचितं कर्म कुरु ॥ -गीताभाष्ये 3/8

2. \`परः स्वो हरिरुद्दामा इति नामचतुष्टयम् ।  
 विष्णोर्गुह्य तु यो वेद सर्वपापैः प्रमुच्यते' (प्रकाशिका)।  
    भा.ता.10/1/43  
 \`पतित्वेन श्रियोपास्यो ब्रह्मणा मे पितेति च ।  
 पितामहतयाऽन्येषां त्रिदशानां जनार्दनः ।  
 प्रपितामहो मे भगवानिति सर्वजनस्य तु ।  
 गुरुः श्रीब्रह्मणोर्विष्णुः सुराणां च गुरोर्गुरुः ।  
 मूलभूतो गुरुः सर्वजनानां पुरुषोत्तमः ।  
 गुरुर्ब्रह्माऽस्य जगतो दैवं विष्णुः सनातनः ।  
 इत्येवोपासनं कार्यं नान्यथा तु कथञ्चन' इति वाराहे ॥  
    -भा.ता.10/27/15  
 \`अनित्यसम्बन्धयुताः पित्राद्या नित्ययुग्घरिः' इति च ॥  
    -भा.ता.6/16/9

3. \`दुग्धदोहां तु गां रक्षेत्क्षीरमात्रप्रयोजनः ।  
 यथा तद्वद्धरेरन्यवाचोधारणमिष्यते' इति हरिवंशेषु ॥  
    -भा.ता.11/11/20

4. जगदीड्यतमं (हृ.)

5. \`भावो भक्तिः प्रणामश्च प्रावण्यमपि चादरः' इत्यभिधानात् ॥  
    -भा.ता./2/749  
 \`सर्वनामा यतो विष्णुस्तदन्यार्थान्न तु स्मरेत् ।  
 स्मरंस्तु यावदर्थः स्यादन्यथा स्वात्महा स्मृतः' ब्रह्माण्डे ॥  
    -भा.ता.2/2/1,2

6. अचेतनासत्यायोग्यान्यनुपास्यान्यफलत्वविपर्ययाभ्याम् ।  
 इति सङ्कर्षणमसूत्रन् ।  
   -छान्दोग्योपनिषद्भाष्ये  
 \`कथं देहपरो देवो न लिप्यत हि बन्धनैः ।  
 कथं न दुःखीं सभवेद्दुःखी चेदिश्वरः कुतः । इत्यादि -भा.ता.3/8/9  
 यमः कालो मानुषाणां तस्य कालः सुदर्शनः ।  
 तस्यापि रुद्रस्तत्कालो ब्रह्मा दुर्गाऽपि तस्य तु ।  
 सा ब्रह्मप्रले देवी वर्तते चक्ररूपिणी । इत्यादि ।  
    -भा.ता.3/12/38  
 न च जडानां स्वतः प्रवृत्तिः सम्भवति । -गीताभाष्ये 3/15

7. न भवेत हरिः (हृ.)

8. स एव सर्ववेत्ता हरिः ।  
 नान्यो वेत्ता स्वतन्त्रोऽस्ति जीवाः सर्वे हि दुःखिनः ।  
 यदि स्वतन्त्रा नैवैते दुःखिनः स्युः कदाचन ।  
 अत आर्तिमतामार्तिदाता मुक्तिप्रदश्च सः ।  
 भगवान्परमो विष्णुः स्वतन्त्रः सर्वदैकराद्' इत्यादि महामीमांसायाम् ॥  
    -इति बृहद्भाष्ये

9. \`अचेतनं चेतनेभ्यो दैवतेभ्यश्च चेतनाः ।  
 देवाः प्राणाच्च स प्रामो विष्णोरेव सदैव तु ।  
 स्वभावं च प्रवृत्तिं च विकारं च समान्पुयुः ।  
 कश्चिद्भाव ऋते तेषां नैतत्स्याच्च कदाचन ।  
 अचेतनप्रवृत्तौ तु न दृष्टान्तोऽस्ति कश्चन ।  
 चेतनानां प्रवृत्तेश्च दृष्टत्वादेव सर्वशः ।  
 अदृष्टं दृष्टवज्ज्ञेयं यथा दृष्टप्रणेतृकम् ।  
 विसर्पत्तण्डुलं दृष्ट्वा कल्प्या तत्र पिपीलिका ।  
 न तद्दृष्ट्वैव दृष्टानामपिपीलिकसर्पणम् ।  
 एवं दृष्टानुसारेण चिदधीनमचेतनम् ।  
 दुर्घटा शक्तिरपि हि पिशाचानां हि दृश्यते ।  
 देवानां किमु किम्वेव परमस्य हरेः प्रभोः' इत्यादि ब्रह्मातर्के ।  
    -छान्दोग्योपनिषद्भाष्ये

10. जनमेजय उवाच- बहवः पुरुषा ब्रह्मन् उताहो एक एव तु ।  
   को ह्यत्र पुरुषश्रेष्ठस्तं भवान्वक्तुमर्हसि ॥  
 वैशम्पायन उवाच- नैतदिच्छन्ति पुरुषमेकं कुरुकुलोद्वह ।  
   बहूनां पुरुषाणां हि यथैका योनिरुच्यते ।  
   तथा तं पुरुषं विश्वमाख्यास्यामि गुणाधिकम् ॥  
    -भारते (शान्ति.मोक्षधर्मे.......)  
-------------------------------------------------------------------------------

   चतुर्थं स्तोत्रम्

 निजुपूर्णसुखामितबोधतनुः परशक्तिरनन्तगुणः परमः ।  
 अजरामरणः सकलार्तिहरः कमलापतिरीड्यतमोऽवतु नः ॥ 1 ॥

 यदसुप्तिगतोऽपि (1)हरिः सुखवान् सुखरूपिणमाहुरतो निगमाः ।

 स्वमतिप्रभवं जगदस्य यतः परबोधतनुं च ततः खपतिम् ॥ 2 ॥

 बहुचित्रजगद्बहुधाकरमात्परशक्तिरनन्तगुणः परमः ।  
 सुखरूपममुष्य पदं परमं स्मरतस्तु भविष्यति तत्सततम् ॥ 3 ॥

 स्मरणे हि परेशितुरस्य विभोर्मलिनानि मनांसि कुतः करणम् ।  
 विमलं हि पदं परमं स्वरतं तरुणार्क्कसवर्णमजस्य हरेः ॥ 4 ॥

 विमलैः श्रुतिशाणनिशाततमैः सुमनोंऽसिभिराशु निहत्य दृढम् ।  
 बलिनं निजवैरिणमात्मतमोभिदमीशमनन्तमुपास्व हरिम् ॥ 5 ॥

 स हि विश्वसृजो (2)विभुशम्भुपुरन्दरसूर्यमुखानपरानपरान् ।  
 सृजतीड्यतमोऽवति हन्ति निजं पदमापयति प्रणातान्सुधिया ॥ 6 ॥

 परमोऽपि रमेशितुरस्य समो न हि कश्चिदभून्न भविष्यति च ।  
 क्कचिदद्यतनोऽपि न पूर्णसदागणितेड्यगिणानुभवैकतनोः ॥ 7 ॥

 (3)इति देववरस्य हरेः स्तवनं कृतवान् (4)मुनिरुत्तममादरतः ।  
 सुखतीर्त्थपदाभिहितः पठतस्तदिदं भवति ध्रुवमुच्चसुखम् ॥ 8 ॥

 ॥ इति श्रीमदानन्दतीर्थभागवत्पादाचार्यविरचितेषु द्वादशस्तोत्रेषु चतुर्थं स्तोत्रम् ॥


F.N.

1. वरिनः सुखवान् (हृ.)

2. विभुशम्भुपुरन्दरसूर्यमुखानपरानमरान् । इति क्वचित्

3. \`स हि लोके मुनिर्नाम यः कामक्रोधवर्जितः' इति ॥ -गीताभाष्ये 5/6  
 \`एतेन हीदं सर्वं मतम् । यदनेनेदं सर्वं मतं तस्मान्मुनिस्तस्मान्मुनिरित्याचक्षते' इति हि भाल्लवेयश्रुतिः ।
-गीताभाष्ये 17/16

4. ओङ्कारो विदितो येन स मुनिर्नेतरो जनः । स मुनिर्नेतरो जन ।  
    -इति माण्डूकोपनिषत्

----------------------------------------------------------------------------

  पञ्चमं स्तोत्रम्

 (1)वासुदेवापरिमेयसुधामन् शुद्धसदोदित सुन्दरीकान्त ।  
 धराधरधारणवेधुरधर्तः सौधृतिदीधितिवेधृविधातः ॥ 1 ॥

 अधिक बन्धं रन्धय बोधाच्छिन्धि पिधानं बन्धुरमद्धा(2) ।  
 केशव केशव शासक वन्दे पाशधरार्च्चित शूरवरेश ॥ 2 ॥

 (3)नारायणामलकारण वन्दे कारमकारण पूर्णवरेण्य ।  
 माधव माधव साधक वन्दे बाधक बोधक शुद्धसमाधे ॥ 3 ॥

 गोविन्द गोविन्द पुरन्दर वन्दे स्कन्दसनन्दनवन्दितपाद ।  
 (4)विष्णो सृजिष्णो ग्रसिष्णो विवन्दे कृष्ण सदुष्णवधिष्णो सुधृष्मो ॥4॥

 मधुसूदन दानवसादन वन्दे (5)दैवतमोदित वेदितपाद ।  
 त्रिविक्रम निष्क्रम् विक्रम वन्दे (6)सङ्क्रम सुक्रम हुङ्कृतवक्त्र ॥ 5॥

 वामन वामन भामन वन्दे सामन सीमन सामन सानो ।  
 श्रीधर श्रीधर शन्धर वन्दे भूधर वार्धर कन्धरधारिन् ॥ 6 ॥

 हृषीकेश सुकेश परेश विवन्दे शरणेश कलेश बलेश सुखेश ।  
 पद्मनाभ शुभोद्भव वन्दे सम्भृतलोकभराभर भूरे ।  
 दामोदर दूरतरान्तर(7) वन्दे (8)दारितपारगपार परस्मात् ॥ 7 ॥

 (9)आनन्दतीर्थमुनीन्द्रकृता हरिगीतिरियं (10)परमादरतः ।  
 परलोकविलोकनसूर्यनिबा हरिभक्तिविवर्धनशौण्डतमा ॥ 8 ॥

 ॥ इति श्रीमदानन्दतीर्थभागवत्पादाचार्यविरचितेषु द्वादशस्तोत्रेषु पञ्चमं स्तोत्रम् ॥

F.N.

1. \`तेजः शक्तिः समूहश्च हृगं धामेति कथ्यते' इति तत्त्वनिर्णये ॥  
     -भा.ता.4/9/85  
 \`धिष्ण्यं तेजश्च सामर्थ्यं महिमा धाम चोत्यते' इत्याभिधानम् ।  
     -भा.ता.4/20/29  
 \`अनुबन्धस्तु भक्तिः स्याद्बन्धः स्नेह उदाहृतः' इति च ॥  
     -भा.ता.7/1/48

2. इदं सार्धपद्यं हृ. पाठे न पठ्यते ।  
   
3. नारायणामरतारण (हृ.)

4. विष्णु सृजिष्णु ग्रसिष्णु विवन्दे कृष्णसदुष्णवधिष्ण सुधृष्णो (हृ.)

5. दैवतमोदन (हृ.)

6. सुक्रम सङ्क्रमहुङ्कृतवक्त्र (हृ.)

7. अन्तःस्थित्वा रमणकृदन्तरः (समुदाहृतः) स उदाहृतः ॥  
    -अनुव्याख्याने 1/2/1

8. दारितपारक पार परस्मात् (हृ.)

9. आनन्दसुतीर्थमुनन्द्रकृता (हृ.)

10. \`आदरो भजनं भक्तिर्बहुमानं च सेवनम् ।  
 पर्यायवाचकाः सर्वे स्मृतस्तिज्जन्म कर्म च' इति शब्दनिर्णये ॥  
    -भा.ता.11/13/37  
 हृषीकाणामिन्द्रियाणामीशत्वाच्च हृषीकेशः । तेषां विशेतत ईशत्वं च \`यः प्राणे तिष्ठन्' इत्यादौ सिद्धम् । \`न मेहृषीकाणि पतन्त्यसत्पथे' इत्यादिप्रयोदाच्च ॥  
    -गीताभाष्ये 11/36

 इतरोऽर्थो मोक्षदर्मे सिद्धः-  
 \`सूर्याचन्द्रमसौ शश्वत् कैशर्मे अंशुसंज्ञितैः ।  
 बोधयन् स्थापयंश्चैव जगदुत्पद्यते पृथक् ।  
 बोधनात् स्थापनाच्चैव जगतो हर्षसम्भवात् ।  
 अग्नीषोमकृतैरेभिः कर्मभिः पाण्डुनान्दन ।  
 हृषीकेशोऽहमीशानो वरदो लोकभावनः' इति ॥  
    -गीताभाष्ये 11/36  
----------------------------------------------------------------------------

  षष्ठं स्तोत्रम्

 मत्स्यकरूप लयोदविहारिन् वेदविनेत्र चतुर्मुखवन्द्य ।  
 कूर्मस्वरूपक मन्दरधारिन्(1) लोकविधारक देववरेण्य ॥ 1 ॥

 सूकररूपक दानवशत्रो भूमिविधारक यज्ञवराङ्ग ।  
 देव नृसिंह हिरण्यकशत्रो सर्वभयान्तक दैवतबन्धो ॥ 2 ॥

 वामन वामन माणववेष दैत्यवरान्तक कारणरूप ।  
 राम भृगूद्वह सूर्जितदीप्ते क्षत्रकुलान्तक शम्भुवरेण्य ॥ 3 ॥

 राघव राघव राक्षसशत्रो मारुतिवल्लभ जानकिकान्त ।  
 देवकिनन्दन सुन्दररूप (2)रुग्मिणिवल्लभ पाण्डवबन्धो ॥ 4 ॥  
    
 देवकिनन्दन नन्दकुमार वृन्दावनाञ्चन गोकुलचन्द्र ।  
 कन्दफलाशन सुन्दररूप नन्दितगोकुलवपन्दितपाद ॥ 5 ॥

 इन्द्रसुतावक नन्दकहस्त चन्दनचर्चित सुन्दरीनाथ ।  
 इन्दीवरोदरदलनयन मन्दरधारिन् गोविन्द वन्दे ॥ 6 ॥

 चन्द्रशतानन कुन्दसुहास नन्दितदैवतानन्दसुपूर्ण ।  
 दैत्यविमोहक नित्यसुखादे देवसुबोधक बुद्धस्वरूप ॥ 7 ॥

 दुष्टकुलान्तक कल्किस्वरूप धर्मविवर्धन मूलयुगादे ।  
 (3)नारायणामलकारममूर्त्ते पूर्मगुणार्णव नित्यसुबोध ॥ 8 ॥

 (4)आनन्दतीर्थमुनीन्द्रकृता हरिगाथा  
 पापहरा शुभा नित्यसुखार्था ॥ 9 ॥

 ॥ इति श्रीमदानन्दतीर्थभगवत्पादाचार्यविरचितेषु द्वादशस्तोत्रेषु षष्ठः स्तोत्रम् ॥

F.N.

1. लोकाभिधाश्चापि यतो हि मुक्ताः प्रकाशरूपाः सततं च सर्वे ।  
 ब्रह्मैव लोकाधिपतिर्विमुक्तो भवेदिति प्राह तरश्रुतिश्चा ॥  
    -अनुव्याख्याने 4/4/10

2. रुक्मिणिवल्लभ (प्र.)

3. हृ.पाठे न पठ्यते ।

4. आनन्दतीर्थकृता (हृ.)

------------------------------------------------------------------------------

  सप्तमं स्तोत्रम्

 (1)विश्वस्तितिप्रलयसर्ग्गमहाविभूतिवृत्तिप्रकाशनियमावृतिबन्धमोक्षाः ।  
 यस्या अपाङ्गलवमात्रत ऊर्ज्जिता सा श्रीर्यत्कटाक्षबलवत्यजितं नमामि ॥1॥

 ब्रह्मेशशक्ररविधर्मशशाङ्कपूर्वगीर्वाणसन्ततिरियं यदपाङ्गलेशम् ।  
 आश्रित्य विश्वविजयं विसृदत्यचिन्त्या श्रीर्यत्कटाक्षबलवत्यजितं नमामि  
   
 धर्मार्थकामसुमतिप्रचयाद्यशेषसन्मङ्गलं विदधते यतपाङ्गलेशम् ।  
 आश्रित्य तत्प्रणतसत्प्रणता अपीड्याः श्रीर्यत्कटाक्षबलवत्यजितं नमामि

 षड्वर्गनिग्रहनिरस्तसमस्तदोषा द्ध्यायन्ति विष्णुमृषयो(2) यदपाङ्गलेशम् ।  
 आश्रित्य यानपि समेत्यन याति दुःखं श्रीर्यत्कटाक्षबलत्यजितं नमामि

 शेषाहिवैरिशिवशक्रमनुप्रधानचित्रोरुकर्मरचनं यदपाङ्गलेशम् ।  
 आश्रित्य विश्वमखिलं विदधाति धाता श्रीर्यत्कटाक्षबलवत्यजितं नमामि

 शक्रोग्रदीधितिहिमाकरसूर्यसूनुपूर्वं (3)निहत्य निखिलं यदपाङ्गलेशम् ।  
 आश्रित्य नृत्यति शिवः प्रकटोरुशक्तिः श्रीर्यत्कटाक्षबलवत्यजितं नमामि  
   
 तत्पादपङ्कजमहासनतामवाप (4)शर्वादिवन्द्यतरणो यदपाङ्गलेशम् ।  
 आश्रित्य नागपतिरन्यसुरैर्दुरापां श्रीर्यत्कटाक्षबलत्यजितं नमामि ॥ 7 ॥

 नागारिरुग्रबलपौरुष आप (5)विष्णोर्वाहत्वमुत्तमजवो यदपाङ्गलेशम् ।  
 आश्रित्य (6)शक्रमुखदेवगणैरचिन्त्यं श्रीर्यत्कटाक्षबलवत्यजितं नमामि ॥

 आनन्दतीर्त्थमुनिसन्मुखपङ्कजोत्थं साक्षाद्रमाहरिमनः प्रियमुत्तमार्थम्(7)  भक्त्या पठत्यदितमात्मनि सन्निधाय यः स्तोत्रमेतदभियाति तयोरभीष्टम् ॥

 ॥ इति श्रीमदानन्दतीर्थभगवत्पादाचार्यविरचितेषु द्वादशस्तोत्रेषु (8)सप्तमं स्तोत्रम् ॥

F.N.

1. \`वृत्तिः स्वभावो वृत्तं च स्थितिरित्यभिधीयते' शब्दनिर्णये।  
    -भा.ता.3/27/23  
 \`ये तु विष्णुमवज्ञाय श्रियमेव ह्युपासते ।  
 उपेक्ष्य वा हरिं ते तु भूत्वा याज्याः पतन्त्यधः' इति प्रवृत्तिसंहितायाम् ॥ -भा.ता.11/5/10

 \`दशतः कालतश्चैव वस्तुतश्च त्रिधा हरेः ।  
 यथानन्त्यं न चान्यस्य प्रकृतेर्देशकालतः ।  
 तथा शब्दस्य कालस्य देशानन्त्यं न कालतः ।  
 कालशब्दात्मिका सैव तथाऽपि तु हरेः सदा ।  
 नास्याः सामर्थ्यालेशोऽपि ज्ञानानन्दगुणेष्वपि ।  
 ज्ञेयस्तदवरो वायुः शेषवीन्द्रहरास्ततः ।  
 अवरास्तत इन्द्राद्य गुणैः सर्वैर्न संशयः' इति ब्रह्मवैवर्ते ॥  
    -भा.ता.3/12/2

2. \`नामरूपादि विष्णोस्तु न शक्यं ज्ञातुमञ्जसा ।  
 तथापि तत्प्रसादेन जानन्ति परमर्षयः' इति पाद्मे ॥  
    -भा.ता.10/3/37  
 \`मरीचिरत्र्यह्गिरसौ पुलस्त्यः पुलहः क्रतुः ।  
 वसिष्ठश्च महातेजाः पूर्वे सप्तर्षयः स्मृताः' इति ब्रह्मे ।  
    -गीतातात्पर्ये 10/6

3. \`स्वातन्त्र्यमीश्वरे वेत्ति नैवात्मनि कदाचन ।  
 ईश्वराधीनमेवात्मन् स्वातन्त्र्यं तु जडान् प्रति ।  
 तारतम्येन लक्ष्म्यादेर्जीवान् प्रति च सर्वशः ।  
 यस्तदर्थं समुत्पन्नो यथा रुद्रो यथा यमः ।  
 हत्वाऽपि स इमान् लोकान् न हन्ति न निबद्ध्यते ।  
 अज्ञस्तदर्थं जातोऽपि बद्ध्यते दैत्यवद् ध्रुवम् ।  
 अपरोक्षदृङ् न जातो यस्तदर्थं मुक्तिगं सुखम् ।  
 ह्रसेत् तस्य परोक्षज्ञः किञ्चिद् दोषेण लिप्यते' इति च ।  
    -गी.ता.18/17  
4. \`रुद्राद्याः शेषदेहस्थं विष्णुं संकर्षणाभिधम् ।  
 शेषान्तर्यामिणं ज्ञात्वा स्वपदं प्रापुरञ्जसा' इति तन्त्रभागवते ॥  
    -भा.ता.6/15/35

5. विष्णुवाहत्वमुत्तमजवो (हृ.)

6. \`यत्प्रसादेन देवेन्द्रो वेदोदितयशा अभूत् ।  
 सोऽपि विष्णुरमेयात्मा सदा ब्राह्मणवत्सलः' इति हरिवंशेषु ॥  
    -भा.ता.4/21/37

7. उत्तमोऽर्थो हरिस्त्वेकस्तदन्यन्मध्यमाधमम् ।  
    -अनुव्याख्याने1/4/118

8. हृ. पाठे श्रीस्तुतिरित्यस्य नाम पठ्यते ।

-------------------------------------------------------------------------------

  अष्ठमं स्तोत्रम्

 वन्दिताशेषवन्द्योरुवृन्दारकं चन्दनाचर्चितोदारपीनांसकम् ।  
 इन्दिराचञ्चलापाङ्गनीराजितं मन्दरोद्धारिवृत्तोद्भुजाभोगिनम् ।  
 प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ 1

 सृष्टिसंहारलीसाविलासाततं पुष्टषाड्गुण्यसद्विग्रहोल्लासिनम् ।  
 दुष्टनिश्शेषसंहारकर्मोद्यतं हृष्टपुष्टानुशिष्टप्रजासंश्रयम् ।  
 प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ 2

 उन्नतप्रार्थिताशेषसंसाधकं सन्नतालौकिकानन्ददश्रीपदम् ।  
 भिन्नकर्माशयप्राणिसम्प्रेरकं तन्न किं नेति विद्वत्सु मीमांसितम् ।  
 प्रीणायामो वासुदेवं देवतामण्डसाखण्डमण्डनं प्रीणयामो वासुदेवम् ॥ 3

 विप्रमुख्यैः सदा वेदवादोन्मुखैः सुप्रतापैः क्षितीशेश्वरैश्चार्च्चितम् ।  
 अप्रतर्क्योरुसंविद्गुणं निर्मलं सप्रकाशाजरानन्दरूपं परम् ।  
 प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ 4

 अत्ययो यस्य केनापि न क्वापि हि प्रत्ययो यद्गुणेषूत्तमानां परः ।  
 सत्यसङ्कल्प एको वरेण्यो वशी मत्यनूनैः सदा वेदवादोदितः ।  
 प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ 5

 पश्यतां दुःखसन्ताननिर्मूलनं दृश्यतां दृश्यतामित्यजेशार्चितम् ।  
 नश्यतां दूरगं सर्वदाऽप्यात्मगं वश्यतां स्वेच्छया (1)सज्जनेष्वागतम् ।  
 प्रीणायामो वासुदेवं देवतामण्डलाखण्डमण्डनं प्रीणयामो वासुदेवम् ॥ 6

 अग्रजं यः ससर्जाजममग्य्राकृतिं विग्रहो यस्य सर्वे गुणा एव हि ।  
 उग्र आद्योऽपि यस्यात्मजाग्य्रात्मजः सद्गृहीतः सदा यः परं दैवतम् ।  
 प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ 7

 (2)अच्युतो यो गुणैर्न्नित्यमेवाखिलैः प्रच्युतोऽशेषदोषैः सदा पूर्तितः ।  
 उच्यते सर्ववेदोरुवादैरजः स्वर्चितो ब्रह्मरुद्रेन्द्रपूर्वैः सदा ।  
 प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ 8

 धार्यते येन विश्वं सदाऽजादिकं वार्यतेऽशेषदुःखं निजध्यायिनाम् ।  
 पार्यते सर्वमन्यैर्न यत्पार्यते कार्यते चाखिलं सर्वभूतैः सदा ।  
 प्रीणायामो वासुदेवं देवतामण्डलाखण्डमण्डनं प्रीणयामो वासुदेवम् ॥

 सर्वपापानि यत्संस्मृतेः सङ्क्षयं सर्वदा यान्ति भक्त्या विशुद्धात्मनाम्।  
 (3)शर्वगुर्वादिगीर्वाणसंस्थनदः कुर्वते कर्म यत्प्रीतये सज्जनाः ।  
 प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥

 अक्षयं कर्म यस्मिन् परे स्वर्पितं प्रक्षयं यान्ति दुःखानि यन्नमतः ।  
 अक्षरो योऽजरः सर्वदैवामृतः कुक्षिगं यस्य विश्वं सदाऽजादिकम् ।  
 प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥

 नन्दितीर्थोरुसन्नामिनो नन्दिनः संदधानाः सदानन्ददेवे मतिम् ।  
 मन्दहासारुणापाङ्गदत्तोन्नतिं नन्दिताशेषदेवादिवृन्दं सदा ।  
 प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥

 ॥ इति श्रीमदानन्दतीर्त्थभहवत्पादाचार्यविचरितेषु द्वादशस्तोत्रेषु अष्टमं स्तोत्रम् ॥

F.N.

1. \`सदव सत्यमित्युक्तं सत्यो वायुरुदाहृतः ।  
 साधुत्वं सत्यता प्रोक्ता साधुर्वायिर्हि सर्वतः'॥ इति शब्दनिर्णये ।  
    -ऐतरेयोपनिषद्भाष्यम्  
 \`सत् साधुगुणपूर्णत्वादस्मान्नान्यो गुणाधिकः ।  
 यतोऽतोऽसदिति प्रोक्तं विष्ण्वाख्यं परमं पदम्' इति शब्दनिर्णये ॥  
    -गीतातात्पर्ये 9/16-19

2. अनित्यत्वं देहहानिर्दुःखप्राप्तिरपूर्णता ।  
 नाशश्चतुर्विधः प्रोक्तस्तदभावो हरेः सदा ।  
 तदन्येषां तु सर्वेषां नाशाः केचिद्भवन्ति हि ॥ इति महावाराहे ।  
    -गीतातात्पर्ये 2/17

3. शर्वगुर्वादिनिर्बाणसंस्थानदः (हृ.)

------------------------------------------------------------------------------

   नवमं स्तोत्रम्

 (1)अतिमत तमोहिरिसमितिविभेदन पितामहभूतिद गुणगणनिलय ।  
 शुभतमकथाशय परम सदोदित जगदेककारण राम रमारमण ॥ 1 ॥

 (2)विधिभवमुखसुरसततसुवन्दित रमामनोवल्लभ भव मम शरणम् ।  
 शुभतमकथाशय परम सदोदित जगदेककारण राम रमारमण ॥ 2 ॥

 अगणितगुणगणमयशरीर हे विगतगुणेतर भव मम शरणम् ।  
 शुभतमकथाशय परम सदोदित जगदेककारण राम रमारमण ॥ 3 ॥

 अपरिमितसुखनिधिविमलसुदेह हे विगतसुखेतर भव मम शरणम् ।  
 शुभतमकथाशय परम सदोदित जगदेककारण राम रमारमण ॥ 4 ॥

 प्रचलितलयजलविहरण शाश्वत सुखमय मीन हे भव मम शरणम् ।  
 शुभतमकथाशय परम सदोदित जगदेककारण राम रमारमण ॥ 5 ॥

 सुरदितिजसुबलविलुलितमन्दरधर परकूर्म हे भव मम शरणम् ।  
 शुभतमकथाशय परम सदोदित जगदेककारण राम रमारमण ॥ 6 ॥

 सगिरिवरधरातलवह सुसूकर परम विबोध हे भव मम शरणम् ।  
 शुभतमकथाशय परम सदोदित जगदेककारम राम रमारमण ॥ 7 ॥

 (3)अतिबलदितिसुतहृदयविभेदन जय नृहरेऽमल भव मम शरणम् ।  
 शुभतमकथाशय परम सदोदित जगदेककारण राम रमारमण ॥ 8 ॥

 बलिमुखदितिसुतविजयविनाशन जगदवनाजित भव मम शरणम् ।  
 शुभतमकथाशय परम सदोदित जगदेककारण राम रमारमण ॥ 9 ॥

 अविजितकुनृपतिसमितिविरखण्डन रमावर वीरप भव मम शरणम् ।  
 शुभतमकथाशय परम सदोदित जगदेककारण राम रमारमण ॥ 10 ॥

 खरतरनिशिचरदहन परामृत रघुवर मानद भव मम शरणम् ।  
 शुभतमकथाशय परम सदोदित जगदेककारम राम रमारमण ॥ 11 ॥

 सुललिततनुवर वरद् महाबल यदुवर पार्थप भव मम शरणम् ।  
 शुभतमकथाशय परम सदोदित जगदेककारम राम रमारमण ॥ 12 ॥

 दितिसुतमोहन विमलविबोधन परगुणबुद्ध हे भव मम शरमम् ।  
 शुभतमकथाशय परम सदोदित जगदेककारम राम रमारमण ॥ 13 ॥

 कलिमलहुतवह सुभग महोत्सव शरणद् (4)कल्कीश हे भव मम शरणम् ।  
 शुभतमकथाशय परम सदोदित जगदेककारम राम रमारमण ॥ 14 ॥

 अखिलजनिविलय परसुखकारण परपुरुषोत्तम भव मम शरणम् ।  
 शुभतमकथाशय परम सदोदित जगदेककारम राम रमारमण ॥ 15 ॥

 इति तव नुतिवरसततरतेर्भव सुशरणमुरुसुखतीर्थमुनेर्भगवन् ।  
 शुभतमकथाशय परम सदोदित जगदेककारम राम रमारमण ॥ 16 ॥

 ॥ इति श्रीमदानन्दतीर्त्थभगवत्पादाचार्यविरचितेषु द्वादशस्तोत्रेषु नवमं स्तोत्रम् ॥


F.N.

1. \`आनन्दरूपो निष्परीमाम एष लोकश्चैतस्माद् रमते तेन रामः'  
 इति शाण्डिल्यशाख्याम् । रश्च अमश्चेति व्युत्पत्तिः ॥ -गीताभाष्ये 10/31

2. \`सर्वोत्तमत्वविज्ञानपूर्वं तत्र मनः सदा ।  
 सर्वाधिकप्रेमयुक्तं सर्वस्यात्र समर्पणम् ।  
 अखण्डा त्रिविधा पूजा तद्रत्यैव स्वभावतः ।  
 पक्षतीत्येव विश्वासस्तदीयोऽहमिति स्मृतिः ।  
 शरणागतिरेषा स्याद् विष्णौ मोक्षफलप्रदा' इति महाविष्णुपुराणे ।  
    -गीतातात्पर्ये 18/66

3. \`अज्ञानं तु निशा प्रोक्ता दिवा ज्ञानमुदीर्यते'स्कन्दे ॥  
    -भा.ता.3/10/10  
 \`अज्ञानं सुक्तिशब्दोक्तं स्वप्नश्चैव विपर्यय' इति भारते ॥  
    -भा.ता.3/28/5  
 \`रात्रिरज्ञानमुद्दिष्टं सम्यग्ज्ञानं दिवा स्मृतम्' इति शब्दनिर्णये ॥  
    -भा.ता.4/24/62

4. कलेस्तु कात्कारत एव कल्की ज्ञानं कलङ्कं सुखमेव तद्वान् ।  
 कल्कीति वा तेन समस्तदस्युविनाशनं तेन दिनात् व्यधायि ॥  
    -म.भा.ता.नि.32/164/

-------------------------------------------------------------------------------

  दशमं स्तोत्रम्

 अवन श्रीपतिरप्रतिरधिकेशादिभवादे ।  
 करुणापूर्ण वरप्रद चरितं ज्ञापय मे ते ॥ 1 ॥

 सुरवन्द्याधिप सद्वर भरिताशेषगुणालम् ।  
 करुणापूर्ण वरप्रद चरितं ज्ञापय मे ते ॥ 2 ॥

 (1)सकलध्वान्तविनाशक परमानन्दसुधाहो ।  
 करुणापूर्म वरप्रद चरितं ज्ञापय मे ते ॥ 3 ॥

 (2)त्रिजगत्पोत सदार्चितचरणाशपतिधातो ।  
 करपणापूर्ण वरप्रद चरितं ज्ञापय मे ते ॥ 4 ॥

 त्रिगुणातीत विधारक परितो देहि सुभक्तिम् ।  
 करुणापूर्म वरप्रद चरितं ज्ञापय मे ते ॥ 5 ॥

 शरणं कारणभावन भव मे तात सदाऽलम् ।  
 करुणापूर्ण वरप्रद चरितं ज्ञापय मे ते ॥ 6 ॥

 मरणप्राणद पालक जगजीशाव सुभक्तिम् ।  
 करुणापूर्ण वरप्रद चरितं ज्ञापय मे ते ॥ 7 ॥

 तरुणादित्यसर्वणकचरणाब्जामलकीर्ते ।  
 करुणापूर्ण वरप्रद चरितं ज्ञापय मे ते ॥ 8 ॥

 सलिलप्रोत्थसरागकमणिवर्णोच्चनखादे ।  
 करुणापूर्ण वरप्रद चरितं ज्ञापय मे ते ॥ 9 ॥

 (3)खजतूणीनिभपावनवरजङ्गामितशक्ते ।  
 करुणापूर्ण वरप्रद चरितं ज्ञापय मे ते ॥ 10 ॥

 (4)इभहस्तप्रभशोभनपरमोरुस्थरमाले ।  
 करुणापूर्ण वरप्रद चरितं ज्ञापय मे ते ॥ 11 ॥

 असनोत्फुल्लसुपुष्पकलमवर्णावरणान्ते ।  
 करुणापूर्ण वरप्रद चरितं ज्ञापय मे ते ॥ 12 ॥

 (5)शतमोदोद्भवसुन्दरवरपद्मोत्थितनाभे ।  
 करुणापूर्ण वरप्रद चरितं ज्ञापय मे ते ॥ 13 ॥

 जगदागूहकपल्लवसमुक्षे शरणादे ।  
 करुणापूर्ण वरप्रद चरितं ज्ञापय मे ते ॥ 14 ॥

 (6)जगदम्बामलसुन्दरगृहवक्षोवरयोगिन् ।  
 करुणापूर्ण वरप्रद चरितं ज्ञापय मे ते ॥ 15 ॥

 दितिजान्तप्रद चक्रदरगदायुग्वरबाहो ।  
 करुणापूर्ण वरप्रद चरितं ज्ञापय मे ते ॥ 16 ॥

 परमज्ञानमहानिधिवदनश्रीरमणेन्दो ।  
 करुणापूर्ण वरप्रद चरितं ज्ञापय मे ते ॥ 17 ॥

 निखिलाघौघविनाशक परसौख्यप्रददृष्टे ।  
 करुणापूर्ण वरप्रद चरितं ज्ञापय मे ते ॥ 18 ॥

 परमानन्दसुतीर्थसुमुनिराजो हरिगाथाम् ।  
 (7)कृतवान्नित्यसुपूर्णकपरमानन्दपदैषी ॥ 19 ॥

॥ इति श्रीमदानन्दतीर्त्थभगवत्पादाचार्यविरचितेषु द्वादशस्तोत्रेषु दशमं स्तोत्रम् ॥

F.N.

1. सकलध्वान्तविनाशन (हृ.)

2. \`भगवत्पादपोतोऽसौ नान्यपोतसमो भवेत् ।  
 सन्निधायैव शिष्येषु तदेव प्राप्नुयुर्यतः' इति वामने ॥
-भा.ता.10/3/32  
 \`भगवत्पादनौकाया नेयं नौकोपमा भवेत् ।  
 तया तीर्त्वा तु तामेव प्राप्य तिष्ठन्ति तत्र यत्'इति ब्राह्मे ॥  
     -भा.ता.10/3/32

3. कजतूणीनिभपावनवरजङ्गामितशक्ते । (हृ.)

4. इभहस्तप्रभशोभनपरमोरुस्थरमाले ।

5. शतमोदोद्भवसुन्दरिवररद्मोत्थितनाभे ।

6. जगदम्बामलसुन्दरिगृहवक्षोवरयोगिन् (हृ.)

7. कृतवान्नित्यसुपूर्णकपरमानन्दपदैषिन् (हृ.)

-----------------------------------------------------------------------------

  एकादसं स्तोत्रम्

 उदीर्णमजरं दिव्यममृतस्यन्द्यधीशितुः ।  
 आनन्दस्य पदं वन्दे ब्रह्मेन्द्राद्यभिवन्दितम् ॥ 1 ॥

 (1)सर्ववेदपदोद्गीतमिन्द्रिराधारमुत्तमम् ।   
 आनन्दस्य पदं वन्दे ब्रह्मेन्द्राद्यभिवन्दितम् ॥ 2 ॥

 सर्वदेवादिदेवस्य विदारितमहत्तमः ।  
 आनन्दस्य पदं वन्दे ब्रह्मेन्द्राद्यभिवन्दितम् ॥ 3 ॥

 उदारमादरान्नित्यमनिन्द्यं सिन्दरीपतेः ।  
 आनन्दस्य पदं वन्दे ब्रह्मेन्द्राद्यभिवन्दितम् ॥ 4 ॥  
   
 इन्दीवरोदरनिभं सुपूर्णं (2)वादिमोहदम् ।  
 आनन्दस्य पदं वन्दे ब्रह्मेन्द्राद्यभिवन्दितम् ॥ 5 ॥

 दातृ सर्वामरैश्वर्यविमुक्त्यादेरहो वरम् ।

 आनन्दस्य पदं वन्दे ब्रह्मेन्द्राद्यभिवन्दितम् ॥ 6 ॥

 दूराद्दूरतरं यत्तु तदेवान्तिकमन्तिकात् ।  
 आनन्दस्य पदं वन्दे ब्रह्मेन्द्राद्यभिवन्दितम् ॥ 7 ॥

 पूर्णसर्वगुणैकार्मणनाद्यन्तं सुरेशितुः ।  
 आनन्दस्य पदं वन्दे ब्रह्मेन्द्राद्यभिवन्दितम् ॥ 8 ॥

 आनन्दतीर्त्थमुनिना हरेरानन्दरूपिणः ।  
 कृतं स्तोत्रमिदं पुण्यं (4)पठन्नानन्दतामियात् ॥ 9

 ॥ इति श्रीमदानन्दतीर्त्थभगवत्पादाचार्यविरचितेषु द्वादशस्तोत्रेषु एकादशं तोत्रम् ॥


F.N.

1. सर्ववेदपदोद्गीतमिन्दिरावासमुत्तमम् । (प्र.)

2. वादिमोहनम् (हृ.)

3. \`पदं तु वाचकं प्रोक्तं क्वचिद्वाच्यमपीष्यते' शब्दनिर्णये ॥  
    -भा.ता.11/16/12

4. पठन्नानन्दमान्पुयात् (हृ.)

------------------------------------------------------------------------------

  द्वादशं स्तोत्रम्

 आनन्द मुकुन्द अरविन्दनयन । आनन्दतीर्थपरानन्दवरद ॥ 1 ॥

 सुन्दरिमन्दिर गोविन्द वन्दे । आनन्तदीर्थपरानन्दवरद ॥ 2 ॥

 चन्द्रकमन्दिरनन्दर वन्दे । आनन्दतीर्थपरानन्दवरद ॥ 3 ॥

 चन्द्रुसुरेन्द्रसुवन्दित वन्दे । आनन्दतीर्थपरानन्दवरद ॥ 4 ॥

 मन्दारस्यान्दकस्यन्दन वन्दे । आनन्दतीर्थपरानन्दवरद ॥ 5 ॥

 (1)वृन्दारकवृन्दसुवन्दित(2) वन्दे । आनन्दतीर्थपरानन्दवरद ॥ 6 ॥

 मन्दारस्यन्दितमन्दिर वन्दे । आनन्दतीर्थपरानन्दपरद ॥ 7 ॥

 (3)मन्दिरस्यन्दनस्यन्दक वन्दे । आनन्दतीर्थपरानन्दवरद ॥ 8 ।

 इन्दिरानन्दकसुन्दर वेन्दे । आनन्दतीर्थपरानन्दवरद ॥ 9 ॥

 (4)आनन्दचन्द्रिकास्पन्दन वन्दे । आनन्दतीर्थपरानन्दवरद ॥ 10 ॥

 ॥ इति श्रीमदानन्दतीर्थ्यभगवत्पादाचार्यविरचितेषु द्वादशस्तोत्रेषु द्वादशः स्तोत्रम् ॥

 ॥ इति द्वादशस्तोत्रम् ॥


  कन्दुकस्तुतिः (श्रीकृष्णपद्यम्)

 अम्बरगङ्गाचुम्बितपादः पदतलविदलितगुरुतरशकटः ।  
 कालियनागक्ष्वेलनिहन्ता सरसिजनवदलविकलितनयनः ॥

 कालघनालीकर्बुरकायः शरशतशकलितरिपुशतनिवहः ।  
 सन्ततमस्मान् पातु मुरारिः सततगसमजवखगपतिनिरतः ॥

 ॥ इति श्रीमदानन्दतीर्त्थभगवतत्पादाचार्यविरचिता कन्दुकस्तुतिः (श्रीकृष्मपद्यम्) ॥

   बिल्वमङ्गलः साधुः

  ॥ श्रीकृष्णार्पणमस्तु ॥

  श्रीमदानन्दतीर्थार्यग्रन्थरत्नसुसङ्ग्रहात् ।  
  जयतीर्थादिसम्पूज्यौ प्रीयेतां मध्वमाधवौ ॥  
  लक्ष्मीरामार्यजनुषा प्रभञ्जनसुनामिना ।  
  भीमसुब्बार्यशिष्येण कृतोऽयं ग्रन्थसङ्ग्रहः ॥  
  समर्पितं मया भवेत्सुमध्वनुत्तवाणिना ।  
  रमारमेशपादयोः प्रभञ्जनाभिधायुजा ॥  
     
   -----  
F.N.

1. वृन्दारवृन्सुवन्दित वन्दे (हृ.)

2. \`वृन्दैः प्राप्यतमत्वात्तु वृन्दारक इति स्मृतः' इति च पाद्मे ।  
     -बृहद्भाष्ये

3. मन्दारस्यान्दितमन्दिर वन्दे (हृ.)  
 \`उन्दनं बिन्दुभावः स्यात्स्यन्दनं स्रवणं स्मृतम्' इत्यभिधानम् ।  
     भा.ता.3/27/45

4. आनन्दचन्द्रिकास्यन्दक (हृ.)  
 


\]
