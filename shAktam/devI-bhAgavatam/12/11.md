+++
title = "११"

+++
व्यास उवाच  
पुष्परागमयादग्रे कुङ्‌कुमारुणविग्रहः ।  
पद्मरागमयः सालो मध्ये भूश्चैव तादृशी ॥ १ ॥  
दशयोजनवान्दैर्घ्ये गोपुरद्वारसंयुतः ।  
तन्मणिस्तम्भसंयुक्ता मण्डपाः शतशो नृप ॥ २ ॥  
मध्ये भुवि समासीनाश्चतुःषष्टिमिताः कलाः ।  
नानायुधधरा वीरा रत्नभूषणभूषिताः ॥ ३ ॥  
प्रत्येकलोकस्तासां तु तत्तल्लोकस्य नायकाः ।  
समन्तात्पद्मरागस्य परिवार्य स्थिताः सदा ॥ ४ ॥  
स्वस्वलोकजनैर्जुष्टाः स्वस्ववाहनहेतिभिः ।  
तासां नामानि वक्ष्यामि शृणु त्वं जनमेजय ॥ ५ ॥  
पिङ्‌गलाक्षी विशालाक्षी समृद्धिर्वृद्धिरेव च ।  
श्रद्धा स्वाहा स्वधाभिख्या माया सञ्ज्ञा वसुन्धरा ॥ ६ ॥  
त्रिलोकधात्री सावित्री गायत्री त्रिदशेश्वरी ।  
सुरूपा बहुरूपा च स्कन्दमाताच्युतप्रिया ॥ ७ ॥  
विमला चामला तद्वदरुणी पुनरारुणी ।  
प्रकृतिर्विकृतिः सृष्टिः स्थितिः संहृतिरेव च ॥ ८ ॥  
सन्ध्या माता सती हंसी मर्दिका वज्रिका परा ।  
देवमाता भगवती देवकी कमलासना ॥ ९ ॥  
त्रिमुखी सप्तमुख्यन्या सुरासुरविमर्दिनी ।  
लम्बोष्ठी चोर्ध्वकेशी च बहुशीर्षा वृकोदरी ॥ १० ॥  
रथरेखाह्वया पश्चाच्छशिरेखा तथापरा ।  
गगनवेगा पवनवेगा वेगा चैव ततः परम् ॥ ११ ॥  
अग्रे भुवनपाला स्यात्तत्पश्चान्मदनातुरा ।  
अनङ्‌गानङ्‌गमथना तथैवानङ्‌गमेखला ॥ १२ ॥  
अनङ्‌गकुसुमा पश्चाद्विश्वरूपा सुरादिका ।  
क्षयङ्‌करी भवेच्छक्तिरक्षोभ्या च ततः परम् ॥ १३ ॥  
सत्यवादिन्यथ प्रोक्ता बहुरूपा शुचितव्रता ।  
उदाराख्या च वागीशी चतुःषष्टिमिताः स्मृताः ॥ १४ ॥  
ज्वलज्जिह्नाननाः सर्वा वमन्त्यो वह्निमुल्बणम् ।  
जलं पिबामः सकलं संहरामो विभावसुम् ॥ १५ ॥  
पवनं स्तम्भयामोऽद्य भक्षयामोऽखिलं जगत् ।  
इति वाचं सङ्गिरन्ते क्रोधसंरक्तलोचनाः ॥ १६ ॥  
चापबाणधराः सर्वा युद्धायैवोत्सुकाः सदा ।  
दंष्ट्राकटकटारावैर्बधिरीकृतदिङ्‌मुखाः ॥ १७ ॥  
पिङ्‌गोर्ध्वकेश्यः सम्प्रोक्ताश्चापबाणकराः सदा ।  
शताक्षौहिणिका सेनाप्येकैकस्याः प्रकीर्तिता ॥ १८ ॥  
एकैकशक्तेः सामर्थ्यं लक्षब्रह्माण्डनाशने ।  
शताक्षौहिणिका सेना तादृशी नृपसत्तम ॥ १९ ॥  
किं न कुर्याज्जगत्यस्मिन्नशक्यं वक्तुमेव तत् ।  
सर्वापि युद्धसामग्री तस्मिन्साले स्थिता मुने ॥ २० ॥  
रथानां गणना नास्ति हयानां करिणां तथा ।  
शस्त्राणां गणना तद्वद्‌गणानां गणना तथा ॥ २१ ॥  
पद्मरागमयादग्रे गोमेदमणिनिर्मितः ।  
दशयोजनदैर्घ्येण प्राकारो वर्तते महान् ॥ २२ ॥  
भास्वज्जपाप्रसूनाभो मध्यभूस्तस्य तादृशी ।  
गोमेदकल्पितान्येव तद्वासिसदनानि च ॥ २३ ॥  
पक्षिणः स्तम्भवर्याश्च वृक्षा वाप्यः सरांसि च ।  
गोमेदकल्पिता एव कुङ्‌कुमारुणविग्रहाः ॥ २४ ॥  
तन्मध्यस्था महादेव्यो द्वात्रिंशच्छक्तयः स्मृताः ।  
नानाशस्त्रप्रहरणा गोमेदमणिभूषिताः ॥ २५ ॥  
प्रत्येकलोकवासिन्यः परिवार्य समन्ततः ।  
गोमेदसाले सन्नद्धाः पिशाचवदना नृप ॥ २६ ॥  
स्वर्लोकवासिभिर्नित्यं पूजिताश्चक्रबाहवः ।  
क्रोधरक्तेक्षणा भिन्धि पचच्छिन्धि दहेति च ॥ २७ ॥  
वदन्ति सततं वाचं युद्धोत्सुकहृदन्तराः ।  
एकैकस्या महाशक्तेर्दशाक्षौहिणिका मता ॥ २८ ॥  
सेना तत्राप्येकशक्तिर्लक्षब्रह्माण्डनाशिनी ।  
तादृशीनां महासेना वर्णनीया कथं नृप ॥ २९ ॥  
रथानां नैव गणना वाहनानां तथैव च ।  
सर्वयुद्धसमारम्भस्तत्र देव्या विराजते ॥ ३० ॥  
तासां नामानि वक्ष्यामि पापनाशकराणि च ।  
विद्याह्रीपुष्टयः प्रज्ञा सिनीवाली कुहूस्तथा ॥ ३१ ॥  
रुद्रा वीर्या प्रभा नन्दा पोषिणी ऋद्धिदा शुभा ।  
कालरात्रिर्महारात्रिर्भद्रकाली कपर्दिनी ॥ ३२ ॥  
विकृतिर्दण्डिमुण्डिन्यौ सेन्दुखण्डा शिखण्डिनी ।  
निशुम्भशुम्भमथिनी महिषासुरमर्दिनी ॥ ३३ ॥  
इन्द्राणी चैव रुद्राणी शङ्‌करार्धशरीरिणी ।  
नारी नारायणी चैव त्रिशूलिन्यपि पालिनी ॥ ३४ ॥  
अम्बिका ह्लादिनी पश्चादित्येवं शक्तयः स्मृताः ।  
यद्येताः कुपिता देव्यस्तदा ब्रह्माण्डनाशनम् ॥ ३५ ॥  
पराजयो न चैतासां कदाचित्क्वचिदस्ति हि ।  
गोमेदकमयादग्रे सद्वज्रमणिनिर्मितः ॥ ३६ ॥  
दशयोजनतुङ्‌गोऽसौ गोपुरद्वारसंयुतः ।  
कपाटशृङ्‌खलाबद्धो नववृक्षसमुज्ज्वलः ॥ ३७ ॥  
सालस्तन्मध्यभूम्यादि सर्वं हीरमयं स्मृतम् ।  
गृहाणि वीथयो रथ्या महामार्गाङ्‌गणानि च ॥ ३८ ॥  
वृक्षालवालतरवः सारङ्‌गा अपि तादृशाः ।  
दीर्घिकाश्रेणयो वाप्यस्तडागाः कूपसंयुताः ॥ ३९ ॥  
तत्र श्रीभुवनेश्वर्या वसन्ति परिचारिकाः ।  
एकैका लक्षदासीभिः सेविता मदगर्विताः ॥ ४० ॥  
तालवृन्तधराः काश्चिच्चषकाढ्यकराम्बुजाः ।  
काश्चित्ताम्बूलपात्राणि धारयन्त्योऽतिगर्विताः ॥ ४१ ॥  
काश्चित्तच्छत्रधारिण्यश्चामराणां विधारिकाः ।  
नानावस्त्रधराः काश्चित्काश्चित्पुष्पकराम्बुजाः ॥ ४२ ॥  
नानादर्शकराः काश्चित्काश्चित्कुङ्‌कुमलेपनम् ।  
धारयन्त्यः कज्जलं च सिन्दूरचषकं पराः ॥ ४३ ॥  
काश्चिच्चित्रकनिर्मात्र्यः पादसंवाहने रताः ।  
काश्चित्तु भूषाकारिण्यो नानाभूषाधराः पराः ॥ ४४ ॥  
पुष्पभूषणनिर्मात्र्यः पुष्पशृङ्‌गारकारिकाः ।  
नानाविलासचतुरा बह्व्य एवंविधाः पराः ॥ ४५ ॥  
निबद्धपरिधानीया युवत्यः सकला अपि ।  
देवीकृपालेशवशात्तुच्छीकृतजगत्त्रयाः ॥ ४६ ॥  
एता दूत्यः स्मृता देव्यः शृङ्‌गारमदगर्विताः ।  
तासां नामानि वक्ष्यामि शृणु मे नृपसत्तम ॥ ४७ ॥  
अनङ्‌गरूपा प्रथमाप्यनङ्‌गमदना परा ।  
तृतीया तु ततः प्रोक्ता सुन्दरी मदनातुरा ॥ ४८ ॥  
ततो भुवनवेगा स्यात्तथा भुवनपालिका ।  
स्यात्सर्वशिशिरानङ्‌गवदनानङ्‌गमेखला ॥ ४९ ॥  
विद्युद्दामसमानाङ्‌ग्यः क्वणत्काञ्चीगुणान्विताः ।  
रणन्मञ्जीरचरणा बहिरन्तरितस्ततः ॥ ५० ॥  
धावमानास्तु शोभन्ते सर्वा विद्युल्लतोपमाः ।  
कुशलाः सर्वकार्येषु वेत्रहस्ताः समन्ततः ॥ ५१ ॥  
अष्टदिक्षु तथैतासां प्राकाराद्‌बहिरेव च ।  
सदनानि विराजन्ते नानावाहनहेतिभिः ॥ ५२ ॥  
वज्रसालादग्रभागे सालो वैदूर्यनिर्मितः ।  
दशयोजनतुङ्‌गोऽसौ गोपुरद्वारभूषितः ॥ ५३ ॥  
वैदूर्यभूमिः सर्वापि गृहाणि विविधानि च ।  
वीथ्यो रथ्या महामार्गाः सर्वे वैदूर्यनिर्मिताः ॥ ५४ ॥  
वापीकूपतडागाश्च स्रवन्तीनां तटानि च ।  
बालुका चैव सर्वापि वैदूर्यमणिनिर्मिता ॥ ५५ ॥
तत्राष्टदिक्षु परितो ब्राह्म्यादीनां च मण्डलम् ।  
निजैर्गणैः परिवृतं भ्राजते नृपसत्तम ॥ ५६ ॥  
प्रतिब्रह्माण्डमातॄणां ताः समष्टय ईरिताः ।  
ब्राह्मी माहेश्वरी चैव कौमारी वैष्णवी तथा ॥ ५७ ॥  
वाराही च तथेन्द्राणी चामुण्डा सप्त मातरः ।  
अष्टमी तु महालक्ष्मीर्नाम्ना प्रोक्तास्तु मातरः ॥ ५८ ॥  
ब्रह्मरुद्रादिदेवानां समाकारास्तु ताः स्मृताः ।  
जगत्कल्याणकारिण्यः स्वस्वसेनासमावृताः ॥ ५९ ॥  
तत्सालस्य चतुर्द्वार्षु वाहनानि महेशितुः ।  
सज्जानि नृपते सन्ति सालङ्‌काराणि नित्यशः ॥ ६० ॥  
दन्तिनः कोटिशो वाहाः कोटिशः शिबिकास्तथा ।  
हंसाः सिंहाश्च गरुडा मयूरा वृषभास्तथा ॥ ६१ ॥  
तैर्युक्ताः स्यन्दनास्तद्वत्कोटिशो नृपनन्दन ।  
पार्ष्णिग्राहसमायुक्ता ध्वजैराकाशचुम्बिनः ॥ ६२ ॥  
कोटिशस्तु विमानानि नानाचिह्नान्वितानि च ।  
नानावादित्रयुक्तानि महाध्वजयुतानि च ॥ ६३ ॥  
वैदूर्यमणिसालस्याप्यग्रे सालः परः स्मृतः ।  
दशयोजनतुङ्‌गोऽसाविन्द्रनीलाश्मनिर्मितः ॥ ६४ ॥  
तन्मध्यभूस्तथा वीथ्यो महामार्गा गृहाणि च ।  
वापीकूपतडागाश्च सर्वे तन्मणिनिर्मिताः ॥ ६५ ॥  
तत्र पद्मं तु सम्प्रोक्तं बहुयोजनविस्तृतम् ।  
षोडशारं दीप्यमानं सुदर्शनमिवापरम् ॥ ६६ ॥  
तत्र षोडशशक्तीनां स्थानानि विविधानि च ।  
सर्वोपस्करयुक्तानि समृद्धानि वसन्ति हि ॥ ६७ ॥  
तासां नामानि वक्ष्यामि शृणु मे नृपसत्तम ।  
कराली विकराली च तथोमा च सरस्वती ॥ ६८ ॥  
श्रीदुर्गोषा तथा लक्ष्मीः श्रुतिश्चैव स्मृतिर्धृतिः ।  
श्रद्धा मेधा मतिः कान्तिरार्या षोडश शक्तयः ॥ ६९ ॥  
नीलजीमूतसङ्काशाः करवालकराम्बुजाः ।  
समाः खेटकधारिण्यो युद्धोपक्रान्तमानसाः ॥ ७० ॥  
सेनान्यः सकला एताः श्रीदेव्या जगदीशितुः ।  
प्रतिब्रह्माण्डसंस्थानां शक्तीनां नायिकाः स्मृताः ॥ ७१ ॥  
ब्रह्माण्डक्षोभकारिण्यो देवीशक्त्युपबृंहिताः ।  
नानारथसमारूढा नानाशक्तिभिरन्विताः ॥ ७२ ॥  
एतत्पराक्रमं वक्तुं सहस्रास्योऽपि न क्षमः ।  
इन्द्रनीलमहासालादग्रे तु बहुविस्तृतः ॥ ७३ ॥  
मुक्ताप्राकार उदितो दशयोजनदैर्घ्यवान् ।  
मध्यभूः पूर्ववत्प्रोक्ता तन्मध्येऽष्टदलाम्बुजम् ॥ ७४ ॥  
मुक्तामणिगणाकीर्णं विस्तृतं तु सकेसरम् ।  
तत्र देवीसमाकारा देव्यायुधधराः सदा ॥ ७५ ॥  
सम्प्रोक्ता अष्टमन्त्रिण्यो जगद्वार्ताप्रबोधिकाः ।  
देवीसमानभोगास्ता इङ्‌गितज्ञास्तु पण्डिताः ॥ ७६ ॥  
कुशलाः सर्वकार्येषु स्वामिकार्यपरायणाः ।  
देव्यभिप्रायबोध्यस्ताश्चतुरा अतिसुन्दराः ॥ ७७ ॥  
नानाशक्तिसमायुक्ताः प्रतिब्रह्माण्डवर्तिनाम् ।  
प्राणिनां ताः समाचारं ज्ञानशक्त्या विदन्ति च ॥ ७८ ॥  
तासां नामानि वक्ष्यामि मत्तः शृणु नृपोत्तम ।  
अनङ्‌गकुसुमा प्रोक्ताप्यनङ्‌गकुसुमातुरा ॥ ७९ ॥  
अनङ्‌गमदना तद्वदनङ्‌गमदनातुरा ।  
भुवनपाला गगनवेगा चैव ततः परम् ॥ ८० ॥  
शशिरेखा च गगनरेखा चैव ततः परम् ।  
पाशाङ्‌कुशवराभीतिधरा अरुणविग्रहाः ॥ ८१ ॥  
विश्वसम्बन्धिनीं वार्तां बोधयन्ति प्रतिक्षणम् ।  
मुक्तासालादग्रभागे महामारकतोऽपरः ॥ ८२ ॥  
सालोत्तमः समुद्दिष्टो दशयोजनदैर्घ्यवान् ।  
नानासौभाग्यसंयुक्तो नानाभोगसमन्वितः ॥ ८३ ॥  
मध्यभूस्तादृशी प्रोक्ता सदनानि तथैव च ।  
षट्कोणमत्र विस्तीर्णं कोणस्था देवताः शृणु ॥ ८४ ॥  
पूर्वकोणे चतुर्वक्त्रो गायत्रीसहितो विधिः ।  
कुण्डिकाक्षगुणाभीतिदण्डायुधधरः परः ॥ ८५ ॥  
तदायुधधरा देवी गायत्री परदेवता ।  
वेदाः सर्वे मूर्तिमन्तः शास्त्राणि विविधानि च ॥ ८६ ॥  
स्मृतयश्च पुराणानि मूर्तिमन्ति वसन्ति हि ।  
ये ब्रह्मविग्रहाः सन्ति गायत्रीविग्रहाश्च ये ॥ ८७ ॥  
व्याहृतीनां विग्रहाश्च ते नित्यं तत्र सन्ति हि ।  
रक्षःकोणे शङ्‌खचक्रगदाम्बुजकराम्बुजा ॥ ८८ ॥  
सावित्री वर्तते तत्र महाविष्णुश्च तादृशः ।  
ये विष्णुविग्रहाः सन्ति मत्स्यकूर्मादयोऽखिलाः ॥ ८९ ॥  
सावित्रीविग्रहा ये च ते सर्वे तत्र सन्ति हि ।  
वायुकोणे परश्वक्षमालाभयवरान्वितः ॥ ९० ॥  
महारुद्रो वर्ततेऽत्र सरस्वत्यपि तादृशी ।  
ये ये तु रुद्रभेदाः स्युर्दक्षिणास्यादयो नृप ॥ ९१ ॥  
गौरीभेदाश्च ये सर्वे ते तत्र निवसन्ति हि ।  
चतुःषष्ट्यागमा ये च ये चान्येऽप्यागमाः स्मृताः ॥ ९२ ॥  
ते सर्वे मूर्तिमन्तश्च तत्रैव निवसन्ति हि ।  
अग्निकोणे रत्नकुम्भं तथा मणिकरण्डकम् ॥ ९३ ॥  
दधानो निजहस्ताभ्यां कुबेरो धनदायकः ।  
नानावीथीसमायुक्तो महालक्ष्मीसमन्वितः ॥ ९४ ॥  
देव्या निधिपतिस्त्वास्ते स्वगुणैः परिवेष्टितः ।  
वारुणे तु महाकोणे मदनो रतिसंयुतः ॥ ९५ ॥  
पाशाङ्‌कुशधनुर्बाणधरो नित्यं विराजते ।  
शृङ्‌गारा मूर्तिमन्तस्तु तत्र सन्निहिताः सदा ॥ ९६ ॥  
ईशानकोणे विघ्नेशो नित्यं पुष्टिसमन्वितः ।  
पाशाङ्‌कुशधरो वीरो विघ्नहर्ता विराजते ॥ ९७ ॥  
विभूतयो गणेशस्य या याः सन्ति नृपोत्तम ।  
ताः सर्वा निवसन्त्यत्र महैश्वर्यसमन्विताः ॥ ९८ ॥  
प्रतिब्रह्माण्डसंस्थानां ब्रह्मादीनां समष्टयः ।  
एते ब्रह्मादयः प्रोक्ताः सेवन्ते जगदीश्वरीम् ॥ ९९ ॥  
महामारकतस्याग्रे शतयोजनदैर्घ्यवान् ।  
प्रवालसालोऽस्त्यपरः कुङ्‌कुमारुणविग्रहः ॥ १०० ॥  
मध्यभूस्तादृशी प्रोक्ता सदनानि च पूर्ववत् ।  
तन्मध्ये पञ्चभूतानां स्वामिन्यः पञ्च सन्ति च ॥ १०१ ॥  
हृल्लेखा गगना रक्ता चतुर्थी तु करालिका ।  
महोच्छुष्मा पञ्चमी च पञ्चभूतसमप्रभाः ॥ १०२ ॥  
पाशाङ्‌कुशवराभीतिधारिण्योऽमितभूषणाः ।  
देवीसमानवेषाढ्या नवयौवनगर्विताः ॥ १०३ ॥  
प्रवालसालादग्रे तु नवरत्नविनिर्मितः ।  
बहुयोजनविस्तीर्णो महासालोऽस्ति भूमिप ॥ १०४ ॥  
तत्र चाम्नायदेवीनां सदनानि बहून्यपि ।  
नवरत्नमयान्येव तडागाश्च सरांसि च ॥ १०५ ॥  
श्रीदेव्या येऽवताराः स्युस्ते तत्र निवसन्ति हि ।  
महाविद्या महाभेदाः सन्ति तत्रैव भूमिप ॥ १०६ ॥  
निजावरणदेवीभिर्निजभूषणवाहनैः ।  
सर्वदेव्यो विराजन्ते कोटिसूर्यसमप्रभाः ॥ १०७ ॥  
सप्तकोटिमहामन्त्रदेवताः सन्ति तत्र हि ।  
नवरत्नमयादग्रे चिन्तामणिगृहं महत् ॥ १०८ ॥  
तत्रत्यं वस्तुमात्रं तु चिन्तामणिविनिर्मितम् ।  
सूर्योद्‌गारोपलैस्तद्वच्चन्द्रोद्‌गारोपलैस्तथा ॥ १०९ ॥  
विद्युत्प्रभोपलैः स्तम्भाः कल्पितास्तु सहस्रशः ।  
येषां प्रभाभिरन्तःस्थं वस्तु किञ्चिन्न दृश्यते ॥ ११० ॥
