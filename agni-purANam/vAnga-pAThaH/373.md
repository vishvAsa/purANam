---
title: ३७३

---
अग्निरुवाच  
आसनं कमलाद्युक्तं तद्‌बद्‌ध्वा चिन्तयेत्परं ।  
शुचौ देशे प्रतिष्ठाप्य स्थिरमासनामात्मनः ॥ ३७३.१ ॥  
  
नात्युच्छ्रितं नातिनीचं चेलाजिनकुशोत्तरं ।  
तत्रैकाग्रं मनः कृत्वा यतचित्तेन्द्रियक्रियः ॥ ३७३.२ ॥  
  
उपविश्यासने युञ्ज्याद्योगमात्मविशुद्धये ।  
समकायशिरग्रीवं धारयन्नचलं स्थिरः ॥ ३७३.३ ॥  
  
सम्प्रेक्ष्य नासिकाग्रं स्वन्दिशश्चानवलोकयन् ।  
पार्ष्णिभ्यां वृषणौ रक्षंस्तथा प्रजननं पुनः ॥ ३७३.४ ॥  
  
उरुभ्यामुपरिस्थाप्य बाहू तिर्य्यक् प्रयत्नतः ।  
दक्षिणं करपृष्ठञ्च न्यसेद्वामतलोपरि ॥ ३७३.५ ॥  
  
उन्नम्य शनकैर्वक्त्त्रं मुखं विष्टभ्य चाग्रतः ।  
प्राणः स्वदेहजो वायुस्तस्यायामो निरोधनं ॥ ३७३.६ ॥  
  
नासिकापुटमङ्गुल्या पीड्यैव च परेण च ।  
औदरं रेचयेद्वायुं रेचनाद्रेचकः स्मृतः ॥ ३७३.७ ॥  
  
बाह्येन वायुना देहं दृतिवत् पूरयेद्यथा ।  
तथा पूर्णश्च सन्तिष्ठेत् पूरणात् पूरकः स्मृतः ॥ ३७३.८ ।.  
  
न मुञ्चति न गृह्णाति वायुमन्तर्बहिः स्थितम् ।  
सम्पूर्णकुम्भवत्तिष्ठेदचलः स तु कुम्भकः ॥ ३७३.९ ॥  
  
कन्यकः सकृदुद्‌घातः स वै द्वादशमात्रिकः ।  
मध्यमश्च द्विरुद्‌घातश्चतुर्विंशतिमात्रिकः ॥ ३७३.१० ॥  
  
उत्तमश्च त्रिरुद्‌घातः षट्‌त्रिंशत्तालमात्रिकः ।  
स्वेदकम्पाभिघातानां जननश्चोत्तमोत्तमः ॥ ३७३.११ ॥  
  
अजितान्नारुहेद्‌भूमिं हिक्काश्वासादयस्तथा ।  
जिते प्राणे स्वल्पदोषविण्मूत्रादि प्रजायते ॥ ३७३.१२ ॥  
  
आरोग्यं शीघ्रगामित्वमुत्साहः स्वरसौष्ठवम् ।  
बलवर्णप्रसादश्च सर्वदोषक्षयः फलं ॥ ३७३.१३ ॥  
  
जपध्यानं विनागर्भः स गर्भस्तत्समन्वितः ।  
इन्द्रियाणां जयार्थाय स गर्भं धारयेत्परं ॥ ३७३.१४ ॥  
  
ज्ञानवैराग्ययुक्ताभ्यां प्राणायामवशेन च ।  
इन्द्रियांश्च विनिर्जित्य सर्वमेव जितं भवेत् ॥ ३७३.१५ ॥  
  
इन्द्रियाण्येव तत्सर्वं यत् स्वर्गनरकावुभौ ।  
निगृहीतविसृष्टानि स्वर्गाय नरकाय च ॥ ३७३.१६ ॥  
  
शरीरं रथमित्याहुरिन्द्रियाण्यस्य वाजिनः ।  
मनश्च सारथिः प्रोक्तः प्राणायामः कशः स्मृतः ॥ ३७३.१७ ॥  
  
ज्ञानवैराग्यरश्मिभ्यां सायया विधृतं मनः ।  
शनैर्निश्चलतामेति प्राणायामैकसंहितम् ॥ ३७३.१८ ॥  
  
जलविन्दुं कुशाग्रेण मासे मासे पिवेत्तु यः ।  
संवत्सरशतं साग्रं प्राणायामश्च तत्समः ॥ ३७३.१९ ॥  
  
इन्द्रियाणि प्रसक्तानि प्रविश्य विषयोदधौ ।  
आहृत्य यो निगृह्णाति प्रत्याहारः स उच्यते ॥ ३७३.२० ॥  
  
उद्धरेदात्मनात्मानं मज्जमानं यथाम्भसि ।  
भोगनद्यतिवेगेन ज्ञानवृक्षं समाश्रयेत् ॥ ३७३.२१ ॥  
  
इत्यादिमहापुराणे आग्नेये आसनप्राणायामप्रत्याहारा नाम त्रिसप्तत्यधिकत्रिशततमोऽध्यायः ॥