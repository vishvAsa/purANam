+++
title = "३०"

+++

त्रिंशोऽध्यायः  

मदालसोवाच  

नित्यं नैमित्तकञ्चैव नित्यनैमित्तिकं तथा  ।  
गृहस्थस्य तु यत्कर्म तन्निशामय पुत्रक !  ॥ ३०.१ ॥  
पञ्चयज्ञाश्रितं नित्यं यदेतत्कथितं तव  ।  
नैमित्तिकं तथैवान्यत्पुत्रजन्मक्रियादिकम्  ॥ ३०.२ ॥  
नित्यनैमित्तिकं ज्ञेयं पर्वश्राद्धादि पण्डितैः  ।  
तत्र नैमित्तिकं वक्ष्ये श्राद्धमभ्युदयं तव  ॥ ३०.३ ॥  
पुत्रजन्मनि यत्कार्यं जातकर्मसमं नरैः  ।  
विवाहादौ च कर्तव्यं सर्वं सम्यक्क्रिमोदितम्  ॥ ३०.४ ॥  
पितरश्चात्र सम्पूज्याः ख्याता नान्दीमुखास्तु ये  ।  
पिण्डांश्च दधिसम्मिश्रान् दद्याद्यवसमन्वितान्  ॥ ३०.५ ॥  
उदङ्मुखः प्राङ्मुखो वा यजमानः समाहितः  ।  
वैश्वदेवविहीनं तत्केचिदिच्छन्ति मानवाः  ॥ ३०.६ ॥  
युग्माश्चात्र द्विजाः कार्यास्ते च पूज्याः प्रदक्षिणम्  ।  

एतन्नैमित्तिकं वृद्धौ तथान्यच्चौर्ध्वदेहिकम्  ॥ ३०.७ ॥  
मृताहनि च कर्तव्यमेकोद्दिष्टं शृणुष्व तत् ।  
दैवहीनं तथा कार्यं तथैवैकपवित्रकम्  ॥ ३०.८ ॥  
आवाहनं न कर्तव्यमग्नौकरणवर्जितम्  ।  
प्रेतस्य पिण्डमेकञ्च दद्यादुच्छिष्टसन्निधौ  ॥ ३०.९ ॥  
तिलोदकं चापसव्यं तन्नामस्मरणान्वितम्  ।  
अक्षय्यममुकस्येति स्थाने विप्रविसर्जने  ॥ ३०.१० ॥  
अभिरण्यतामिति ब्रूयाद्ब्रूयुस्तेऽभिरताः स्म ह  ।  
प्रतिमासं भवेदेतत्कार्यमा वत्सरं नरैः  ॥ ३०.११ ॥  
अथ संवत्सरे पूर्णे यदा वा क्रियते नरैः  ।  
सपिण्डीकरणं कार्यं तस्यापि विधिरुच्यते  ॥ ३०.१२ ॥  
तच्चापि दैवरहितमेकार्घ्यैकपवित्रकम्  ।  
नैवाग्नौकरणं तत्र तच्चावाहनवर्जितम्  ॥ ३०.१३ ॥  
अपसव्यञ्च तत्रापि भोजयेदयुजो द्विजान्  ।  
विशेषस्तत्र चान्योऽस्ति प्रतिमासं क्रियाधिकः  ॥ ३०.१४ ॥  
तं कथ्यमानमेकाग्रो वदन्त्या मे निशामय  ।  
तिलगन्धोदकैर्युक्तं तत्र पात्रचतुष्टयम्  ॥ ३०.१५ ॥  
कुर्यात्पितॄणां त्रितयमेकं प्रेतस्य पुत्रक  ।  
पात्रत्रये प्रेतपात्रमर्घ्यञ्चैव प्रसेचयेत् ॥ ३०.१६ ॥  
ये समाना इति जपन् पूर्ववच्छेषमाचरेत् ।  
स्त्रीणामप्येवमेवैतदेकीद्दिष्टमुदाहृतम्  ॥ ३०.१७ ॥  
सपिण्डीकरणं तासां पुत्राभावे न विद्यते  ।  
प्रतिसंवत्सरं कार्यमेकोद्दिष्टं नरैः स्त्रियाः  ॥ ३०.१८ ॥  
मृताहनि यथान्यायं नृणां यद्वदिहोदितम्  ।  
पुत्राभावे सपिण्डास्तु तदभावे सहोदकाः  ॥ ३०.१९ ॥  
मातुः सपिण्डा ये च स्युर्ये च मातुः सहोदकाः  ।  
कुर्युरेनं विधिं सम्यगपुत्रस्य सुतासुतः  ॥ ३०.२० ॥  
कुर्युर्मातामहायैवं पुत्रिकास्तनयास्तथा  ।  
द्व्यामुष्यायणसञ्ज्ञास्तु मातामहपितामहान्  ॥ ३०.२१ ॥  
पूजयेयुर्यथान्यायं श्राद्धैर्नैमित्तिकैरपि  ।  
सर्वाभावे स्त्रियः कुर्युः स्वभर्तॄणाममन्त्रकम्  ॥ ३०.२२ ॥  
तदभावे च नृपतिः कारयेत्स्वकुटुम्बिना  ।  
तज्जातीयैर्नरैः सम्याग्दाहाद्याः सकलाः क्रियाः  ॥ ३०.२३ ॥  
सर्वेषामेव वर्णानां बान्धवो नृपतिर्यतः  ।  
एतास्ते कथिता वत्स ! नित्यनैमित्तकास्तथा  ॥ ३०.२४ ॥  
क्रियां श्राद्धाश्रयामन्यां नित्यनैमित्तिकीं शृणु  ।  
दर्शस्तत्र निमित्तं वै कालश्चन्द्रक्षयात्मकः  ।  
नित्यातां नियतः कालस्तस्याः संसूचयत्यथ  ॥ ३०.२५ ॥  

इति श्रीमार्कण्डेयपुराणे अलर्कानुशासने नैमित्तिकादिश्राद्धकल्पो नाम त्रिंशोऽध्यायः  
