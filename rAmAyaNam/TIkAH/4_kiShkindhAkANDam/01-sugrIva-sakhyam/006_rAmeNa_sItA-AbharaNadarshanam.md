+++
title = "००६ रामेण सीता-आभरणदर्शनम्"
title_english = "006 Sugreeva s narration of the abduction"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-006-Sita_Abharana_Darshanam_0.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/01-sugrIva-sakhyam/006_rAmeNa_sItA-AbharaNadarshanam.md">
<details><summary><h3>IITK ...{Loading}...</h3></summary>

Sugriva speaks about the abduction of Sita by Ravana -- shows to Rama
the veil and ornament dropped down by Sita -- Rama eager to killl
Ravana, seeks further details of the enemy from Sugriva



#### श्लोकः
##### मूलम्
पुनरेवाब्रवीत्प्रीतो राघवं रघुनन्दनम्।  
अयमाख्याति मे राम सचिवो मन्त्रिसत्तमः4.6.1॥  
हनुमान्यन्निमित्तं त्वं निर्जनं वनमागतः।  
लक्ष्मणेन सह भ्रात्रा वसतश्च वने तव4.6.2॥  
रक्षसाऽपहृता भार्या मैथिली जनकात्मजा।  
त्वया वियुक्ता रुदती लक्ष्मणेन च धीमता4.6.3॥  
अन्तरप्रेप्सुना तेन हत्वा गृध्रं जटायुषम्4.6.4॥

##### शब्दार्थः
प्रीतः pleased, रघुनन्दनम् delight of the Raghu dynasty, राघवम् to Rama, पुनरेव again, अब्रवीत् said, राम Rama, त्वम् you, भ्रात्रा your brother, लक्ष्मणेन सह along with Lakshmana यन्निमित्तं the reason, निर्जनम् desolate, वनम् forest, आगतः has come, मे my, सचिवः counsellor, मन्त्रिसत्तमः jewel among ministers, अयम् this, हनुमान् Hanuman, आख्याति has told, वने in the forest, वसतः residing, तव your, भार्या wife, त्वया by you, धीमता a wise person, लक्ष्मणेन च and by Lakshmana, वियुक्ता alone, रुदती crying, जनकात्मजा daughter of Janaka, मैथिली Maithili, रक्षसा by the demon, अपहृता was carried off, अन्तरप्रेप्सुना seeking a chance, तेन by him, जटायुषम् Jatayu, गृध्रम् vulture, हत्वा having killed

##### आङ्ग्लानुवादः
Sugriva was pleased to say to Rama, delight of the Raghu race once again, 'O Rama, Hanuman, jewel among Ministers, has told me the cause of your coming to this desolate forest. While you were residing in the forest, a demon who was looking for an opportunity carried off your wife, the princess from Mithila, daughter of Janaka, finding her alone. While she was crying (piteously) he killed Jatayu. (the vulture who pretested).



#### श्लोकः
##### मूलम्
भार्यावियोगजं दुःखं न चिरात्त्वं विमोक्ष्यसे।  
अहं तामानयिष्यामि नष्टां वेदश्रुतीमिव॥4.6.5॥

##### शब्दार्थः
त्वम् you, न चिरात् very soon, भार्यावियोगजम्  due to separation from wife, दुःखम् grief, विमोक्ष्यसे will be relieved, नष्टाम् lost, वेदश्रुतीमिव like the Vedas, ताम् her, आनयिष्यामि I will get her

##### आङ्ग्लानुवादः
'Very soon you will be relieved of the grief caused by the separation from your wife. Just as Visnu retrieved the Vedas (carried away by the demons, Madhu and Kaitabha) I will deliver her to you.



#### श्लोकः
##### मूलम्
रसातले वा वर्तन्तीं वर्तन्ती वा नभस्थले  
अहमानीय दास्यामि तव भार्यामरिन्दम॥।4.6.6॥

##### शब्दार्थः
अरिन्दम subduer of enemies, रसातले in the underworld, वर्तन्तीम् staying, वा or, नभस्तले in the sky, वर्तन्तीम् staying, वा or, तव भार्याम् your wife, आनीया after restoring, (अहं) दास्यामि (I) will give you

##### आङ्ग्लानुवादः
'O subduer of enemies I will restore her to you even if she is kept in the bowels of the earth or in the vaults of heaven.



#### श्लोकः
##### मूलम्
इदं तथ्यं मम वचस्त्वमवेहि च राघव।  
न शक्या सा जरयितुं सेन्द्रैरपिस् सुरासुरैः4.6.7॥  
तव भार्या महाबाहो भक्ष्यं विषकृतं यथा।  
त्यज शोकं महाबाहो तां कान्तामानयामि ते4.6.8॥

##### शब्दार्थः
राघव Rama, मम my, इदम् these, वचः तथ्यम् words will come true, त्वम् you, अवेहि may know, महाबाहो O longarmed one, तव your, भार्या consort, सा she, विषकृतम् mixed with poison, भक्ष्यं यथा like the food, सेन्द्रैः inclusive of Indra, सुरासुरैरपि by  gods or demons, जरयितुम् to absorb, न शक्या not possible, महाबाहो O longarmed, शोकम् grief, त्यज give up,  
ते to you, कान्ताम्  lady, ताम् her, आनयामि I will get

##### आङ्ग्लानुवादः
'O longarmed Rama, take these words of mine as true. Your consort cannot be absorbed with impunity even by the denizens of heaven including Indra or the ogres on earth any more than food cooked with poison.Give up grief.



#### श्लोकः
##### मूलम्
अनुमानात्तु जानामि मैथिली सा न संशयः।  
ह्रियमाणा मया दृष्टा रक्षसा क्रूरकर्मणा4.6.9॥  
क्रोशन्ती राम रामेति लक्ष्मणेति च विस्वरम्।  
स्फुरन्ती रावणस्याङ्के पन्नगेन्द्रवधूर्यथा4.6.10॥

##### शब्दार्थः
क्रूरकर्मणा of terrible deeds, रक्षसा by the demon, ह्रियमाणा being carried away, राम रामेति saying Rama, Rama, लक्ष्मणेति also Lakshmana, विस्वरम् husky voice, क्रोशन्ती (विलपन्ती)  crying, पन्नगेन्द्रवधूर्यथा like the queen of serpents, रावणस्य Ravana's, अङ्के on the lap, स्फुरन्ती while she was wriggling, मया by myself, दृष्टा was seen, सा she, मैथिली Maithili, अनुमानात् no doubt, जानामि I know, संशयः doubt, न not

##### आङ्ग्लानुवादः
'Yes, I remember. I had observed a lady being carried away by a wicked demon. She was crying loudly 'Oh, Rama Oh Rama Oh Lakshmana' in a husky voice. It was Maithili. She was wriggling on the lap of Ravana like a female serpent.



#### श्लोकः
##### मूलम्
आत्मना पञ्चमं मां हि दृष्ट्वा शैलतटे स्थितम्।  
उत्तरीयं तया त्यक्तं शुभान्याभरणानि च4.6.11॥

##### शब्दार्थः
शैलतटे on the mountain, स्थितम् seated, आत्मना by myself, पञ्चमम् a fifth one, माम् me, दृष्टवा after seeing, तया by her, उत्तरीयम् veil, त्यक्तम् is dropped, शुभानि auspicious, आभरणानि च ornaments also

##### आङ्ग्लानुवादः
'Seeing me as the fifth member seated on a mountain  she dropped down the auspicious ornaments (bundled) in her veil



#### श्लोकः
##### मूलम्
तान्यस्माभिगृहीतानि निहितानि च राघव।  
आनयिष्याम्यहं तानि प्रत्यभिज्ञातुमर्हसि4.6.12॥

##### शब्दार्थः
राघव Rama, तानि those, अस्माभिः by us, गृहीतानि collected, निहितानि च and kept safely, अहम् I, तानि them, आनयिष्यामि will get, प्रत्यभिज्ञातुम् recognise them, अर्हसि you ought to

##### आङ्ग्लानुवादः
'Rama, we have kept  them safely. I will fetch them so that you should be able to identify them.'



#### श्लोकः
##### मूलम्
तमब्रवीत्ततो रामस्सुग्रीवं प्रियवादिनम्।  
आनयस्व सखे शीघ्रं किमर्थं प्रविलम्बसे4.6.13॥

##### शब्दार्थः
ततः then, रामः Rama, प्रियवादिनम् a man of pleasant word, तं सुग्रीवम् that Sugriva, अब्रवीत् said, सखे O friend, शीघ्रम् quickly, आनयस्व you may get, किमर्थम् why do you, प्रविलम्बसे delay

##### आङ्ग्लानुवादः
Rama then said to Sugriva, one who used pleasing words, 'O my friend why delay? Get them here immediately'.



#### श्लोकः
##### मूलम्
एवमुक्तस्तु सुग्रीवश्शैलस्य गहनां गुहाम्।  
प्रविवेश ततशशीघ्रं राघवप्रियकाम्यया4.6.14॥

##### शब्दार्थः
एवम् in that way, उक्तः having asked, सुग्रीवः Sugriva, ततः then, राघवप्रियकाम्यया to make Rama happy, शैलस्य mountain's, गहनाम् deep, गुहाम् cave, शीघ्रम् at once, प्रविवेश entered

##### आङ्ग्लानुवादः
On hearing this, Sugriva at once entered into the deep cave of the mountain (to get the ornaments and veil) in order to please Rama.



#### श्लोकः
##### मूलम्
उत्तरीयं गृहीत्वा तु शुभान्याभरणानि च।  
इदं पश्येति रामाय दर्शयामास वानरः4.6.15॥

##### शब्दार्थः
(सः) वानरः that monkey, उत्तरीयम् veil, तानि those, आभरणानि च and ornaments, गृहीत्वा after taking, इदम् this, पश्य see, इति thus, रामाय to Rama, दर्शयामास showed

##### आङ्ग्लानुवादः
That monkey brought out the veil and auspicios ornaments, showed them to Rama and said, 'Please, see.'



#### श्लोकः
##### मूलम्
ततो गृहीत्वा वासस्तु श्शुभान्याभरणानि च।  
अभवद्बाष्पसंरुद्धो नीहारेणेव चन्द्रमाः4.6.16॥

##### शब्दार्थः
ततः thereafter, वासः raiment, शुभानि auspicious, आभरणानि च ornaments, गृहीत्वा holding, नीहारेण with dew, चन्द्रमाः इव like the Moon, बाष्पसंरुद्धः filled with tears, अब्रवीत् spoke.

##### आङ्ग्लानुवादः
Holding the raiment  as well as the ornaments,  Rama's  eyes were filled with tears.He appeared like the Moon covered with dews.



#### श्लोकः
##### मूलम्
सीतास्नेहप्रवृत्तेन स तु बाष्पेण दूषितः।  
हा प्रियेति रुदन्धैर्यमुत्सृज्य न्यपतत्क्षितौ4.6.17॥

##### शब्दार्थः
सः he, तु too, सीतास्नेहप्रवृत्तेन  on account of his deep love for Sita, बाष्पेण with tears, दूषितः affllicted, धैर्यम् patience, उत्सृज्य  failed to maintain, हा प्रियेति Oh darling, रुदन्  crying, क्षितौ on the ground, न्यपतत् fell

##### आङ्ग्लानुवादः
On account of his deep attachment for Sita, he shed profuse tears. Unable to maintain his natural composure, he sank down to the ground, saying 'O my darling Sita' and cried inconsolably



#### श्लोकः
##### मूलम्
हृदि कृत्वा तु बहुशस्तमलङ्कारमुत्तमम्।  
निशश्वास भृशं सर्पो बिलस्थ इव रोषितः॥4.6.18॥

##### शब्दार्थः
सः he, उत्तमम् excellent, तम् अलङ्कारम् her ornaments, बहुशः again and again, हृदि on his chest, कृत्वा held, रोषितः in anger (sorrow), बिलस्थः in the hole, सर्पः इव like a snake, भृशम् intensely, निशश्वास sighed

##### आङ्ग्लानुवादः
Pressing the excellent ornaments to his bosom again and again Rama hissed like a cobra provoked in its anthill.



#### श्लोकः
##### मूलम्
अविच्छिन्नाश्रुवेगस्तु सौमित्रिं वीक्ष्य पार्श्वतः।  
परिदेवयितुं दीनं रामस्समुपचक्रमे4.6.19॥

##### शब्दार्थः
रामः Rama, अविच्छिन्नाश्रुवेगः tears streamed incessantly, पार्श्वतः by his side, सौमित्रिम् at Saumitri, विक्ष्य  looking, दीनम् piteously, परिदेवयितुम् to wail, समुपचक्रमे started

##### आङ्ग्लानुवादः
Rama began to wail piteously while tears streamed down his eyes incessantly. He looked at Saumitri standing by his side and saidः



#### श्लोकः
##### मूलम्
पश्य लक्ष्मण वैदेह्या सन्त्यक्तं ह्रियमाणया।  
उत्तरीयमिदं भूमौ शरीराद्भूषणानि च4.6.20॥

##### शब्दार्थः
लक्ष्मण O Lakshmana, ह्रियमाणया while being abducted, वैदेह्या by Vaidehi, शरीरात् from her body, भूमौ on the ground, सन्त्यक्तम् thrown down, इदम् these, उत्तरीयम् veil, भूषणानि च and ornaments, पश्य see

##### आङ्ग्लानुवादः
'O Lakshmana, behold the veil and the ornaments dropped on the ground by Vaidehi while she was being abducted.



#### श्लोकः
##### मूलम्
शाद्वलिन्यां ध्रुवं भूमौ सीतया ह्रियमाणया।  
उत्सृष्टं भूषणमिदं तथारूपं हि दृश्यते4.6.21॥

##### शब्दार्थः
ह्रियमाणया while being carried away, सीतया by Sita, इदम् these, भूषणम् ornaments, शाद्वलिन्याम् on the grassy land, भूमौ on the ground, उत्सृष्टम् dropped down, ध्रुवम् surely, तथारूपम् as before, दृश्यते हि It appears like that

##### आङ्ग्लानुवादः
'Sita, for sure, dropped these ornaments on the grassy ground. They are in good shape (without any damage).



#### श्लोकः
##### मूलम्
एवमुक्तस्तु रामेण लक्ष्मणो वाक्यमब्रवीत्।  
नाहं जानामि केयूरे नाहं जानामि कुण्डले4.6.22॥  
नूपुरे त्वभिजानामि नित्यं पादाभिवन्दनात्।

##### शब्दार्थः
रामेण by Rama, एवम् in that way, उक्तः having addressed, लक्ष्मणः Lakshmana, वाक्यम् words, अब्रवीत् said, अहम् I am, केयूरे armlets, न जानामि I do not know, कुण्डले earrings, न not, नित्यम् daily, पादाभिवन्दनात् by bowing at her feet, नूपुरे तु only the anklets, अभिजानामि I recognise

##### आङ्ग्लानुवादः
Thus addressed by Rama, Lakshmana replied, 'I recognise neither the armlets nor the earrings. I only recognise the anklets as I used to bow at her feet daily.'



#### श्लोकः
##### मूलम्
ततस्तु राघवो वाक्यं सुग्रीवमिदमब्रवीत्4.6.23॥  
ब्रूहि सुग्रीव कं देशं ह्रियन्ती लक्षिता त्वया।  
रक्षसा रौद्ररूपेण मम प्राणैः प्रिया प्रिया4.6.24॥

##### शब्दार्थः
ततः then, राघवः Rama, सुग्रीवम् to Sugriva, इदम् these, वाक्यम् words, अब्रवीत् said, सुग्रीव O Sugriva, मम my, प्राणैः life, प्रिया प्रिया dear one, रौद्ररूपेण by the fiercelooking one, रक्षसा by the demon, कम् which,देशम् place, ह्रियन्ती taken, त्वया by you, लक्षिता is seen, ब्रूहि tell me

##### आङ्ग्लानुवादः
Then Rama said to Sugriva,.'Tell me, O Sugriva, to which region that fiercelooking demon has carried away my Sita, who is dearer than my life.



#### श्लोकः
##### मूलम्
क्व वा वसति तद्रक्षो महद्व्यसनदं मम।  
यन्निमित्तमहं सर्वान्नाशयिष्यामि राक्षसान्4.6.25॥

##### शब्दार्थः
अहम् I am, यन्निमित्तम् on whose account, सर्वान् all, राक्षसान् demons, नाशयिष्यामि I will exterminate, तत् that, मम my, व्यसनदम् brought agony to me, महत् रक्षः huge demon, क्व वा where does, वसति he lives?

##### आङ्ग्लानुवादः
'Let me know where dwells that huge  ogre who has caused this agony to me. I will exterminate all the demons



#### श्लोकः
##### मूलम्
हरता मैथिलीं येन मां च रोषयता भृशम्।  
आत्मनो जीवितान्ताय मृत्युद्वारमपावृतम्4.6.26॥

##### शब्दार्थः
मैथिलीम् Maithili, हरता being kidnapped, माम् me, रोषयता च by causing anger, येन by whom, भृशम् profusly, आत्मनः to his self, जीवितान्ताय for his death, मृत्युद्वारम् door of death, अपावृतम् opened

##### आङ्ग्लानुवादः
'By abducting Maithili he has stirred my fierce anger and has opened the door of his death.



#### श्लोकः
##### मूलम्
मम दयिततरा हृता वनान्ता  
द्रजनिचरेण विमथ्य येन सा।  
कथय मम रिपुं तमद्य वै  
प्लवगपते यमसादनं नयामि4.6.27॥

##### शब्दार्थः
प्लवगपते O lord of monkeys, येन by whom, रजनिचरेण by the mightrangers, मम my, दयिततरा most beloved, सा she, विमथ्य troubled her, वनान्तात् from the forest, हृता stolen, मम my, रिपुम् enemy, तम् him, कथय अद्य tell me now, यमसदनम् abode of lord of death, नयामि carry him

##### आङ्ग्लानुवादः
'O lord of monkeys tell me the whereabouts of that nightranger who has carried off my darling from the heart of the forest and has harassed her. I will send him now to the abode of Death.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे षष्ठस्सर्गः  
Thus ends the sixth sarga of Kishkindakanda of the Holy Ramayana,  the first epic, composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/01-sugrIva-sakhyam/006_rAmeNa_sItA-AbharaNadarshanam.md">
<details><summary><h3>भूषणम् ...{Loading}...</h3></summary>



पुनरेवाब्रवीत् प्रीतो राघवं रघुनन्दनम्  ॥  ४।६।१  ॥   

एवं रामेण वालिवधे प्रतिज्ञाते सुग्रीवेणापि रामकार्यसिद्धिः प्रतिज्ञायते
षष्ठे पुनरेवेत्यादि । राघवमिति नाम । सुग्रीव इति शेषः  ॥  ४।६।१  ॥   

  

अयमाख्याति मे राम सचिवो मन्त्रिसत्तमः ।  

हनुमान् यन्निमित्तं त्वं निर्जनं वनमागतः  ॥  ४।६।२  ॥   

अयमिति । त्वं यन्निमित्तं वनमागतः तदाख्याति स्म  ॥  ४।६।२  ॥   

  

लक्ष्मणेन सह भ्रात्रा वसतश्च वने तव ।  

रक्षसा ऽपहृता भार्या मैथिली जनकात्मजा  ॥  ४।६।३  ॥   

त्वया वियुक्ता रुदती लक्ष्मणेन च धीमता ।  

अन्तरप्रेप्सुना तेन हत्वा गृध्रं जटायुषम्  ॥  ४।६।४  ॥   

लक्ष्मणेनेत्यादिश्लोकद्वयम् । तेन पूर्वमविज्ञातेन  ॥  ४।६।३,४  ॥   

  

भार्यावियोगजं दुःखमचिरात्त्वं विमोक्ष्यसे ।  

अहं तामानयिष्यामि नष्टां वेदश्रुतीमिव  ॥  ४।६।५  ॥   

विमोक्ष्यसे त्यक्ष्यसि । नष्टां मधुकैटभापहृतां वेदश्रुतीं श्रूयत इति
श्रुतिः शब्दः, वेदरूपश्रुतीमिव वेदगिरमिव । दीर्घः आर्षः  ॥  ४।६।५  ॥   

  

रसातले वा वर्तन्तीं वर्तन्तीं वा नभस्तले ।  

अहमानीय दास्यामि तव भार्यामरिन्दम  ॥  ४।६।६  ॥   

वर्तन्तीं वर्तमानाम्  ॥  ४।६।६  ॥   

  

इदं तथ्यं मम वचस्त्वमवेहि च राघव ।  

न शक्या सा जरयितुमपि सेन्द्रैः सुरासुरैः  ॥  ४।६।७  ॥   

तव भार्या महाबाहो भक्ष्यं विषकृतं यथा  ॥  ४।६।८  ॥   

जरयितुम् आत्मसात्कर्तुम् । विषकृतं विषेण पक्वम्  ॥  ४।६।७,८  ॥   

  

त्यज शोकं महाबाहो तां कान्तमानयामि ते ।  

अनुमानात्तु जानामि मैथिली सा न संशयः  ॥  ४।६।९  ॥   

ह्रियमाणा मया दृष्टा रक्षसा क्रूरकर्मणा ।  

क्रोशन्ती राम रामेति लक्ष्मणेति च विस्वरम् ।  

स्फुरन्ती रावणस्याङ्के पन्नगेन्द्रवधूर्यथा  ॥  ४।६।१०  ॥   

अनुमानात् योग्यतया या दृष्टा सा मैथीली न संशयः । अनुमानात्तु
जानामीत्यस्यैव विवरणमिदम्  ॥  ४।६।९१०  ॥   

  

आत्मना प़ञ्चमं मां हि दृष्ट्वा शैलतटे स्थितम् ।  

उत्तरीयं तया त्यक्तं शुभान्याभरणानि च  ॥  ४।६।११  ॥   

आत्मनेति । आत्मना मया पञ्चमम्  ॥  ४।६।११  ॥   

  

तान्यस्माभिर्गृहीतानि निहितानि च राघव ।  

आनयिष्याम्यहं तानि प्रत्यभिज्ञातुमर्हसि  ॥  ४।६।१२  ॥   

तमब्रवीत्ततो रामः सुग्रीवं प्रियवादिनम् ।  

आनयस्व सखे शीघ्रं किमर्थं प्रविलम्बसे  ॥  ४।६।१३  ॥   

एवमुक्तस्तु सुग्रीवः शैलस्य गहनां गुहाम् ।  

प्रविवेश ततः शीघ्रं राघवप्रियकाम्यया  ॥  ४।६।१४  ॥   

प्रत्यभिज्ञातुं स्मर्तुम्  ॥  ४।६।१२१४  ॥   

  

उत्तरीयं गृहीत्वा तु शुभान्याभरणानि च ।  

इदं पश्येति रामाय दर्शयामास वानरः  ॥  ४।६।१५  ॥   

ततो गृहीत्वा तद्वासः शुभान्याभरणानि च ।  

अभवद्बाष्पसंरुद्धो नीहारेणेव चन्द्रमाः  ॥  ४।६।१६  ॥   

सीतास्नेहप्रवृत्तेन स तु बाष्पेण दूषितः ।  

हा प्रियेति रुदन् धैर्यमुत्सृज्य न्यपतत् क्षितौ  ॥  ४।६।१७  ॥   

उत्तरीयमाभरणानि च उत्तरीयबद्धानीत्यर्थः  ॥  ४।६।१५१७  ॥   

  

हृदि कृत्वा तु बहुशस्तमलङ्कारमुत्तमम् ।  

निशश्वास भृशं सर्पो बिलस्थ इव रोषितः  ॥  ४।६।१८  ॥   

अलङ्कारमिति जात्येकवचनम् । रोषितः सञ्जतरोषः  ॥  ४।६।१८  ॥   

  

अविच्छिन्नाश्रुवेगस्तु सौमित्रिं वीक्ष्य पार्श्वतः ।  

परिदेवयितुं दीनं रामः समुपचक्रमे  ॥  ४।६।१९  ॥   

परिदेवयितुं प्रलपितुम् । दीनमिति क्रियाविशेषणम्  ॥  ४।६।१९  ॥   

  

पश्य लक्ष्मण वैदेह्या सन्त्यक्तं ह्रियमाणया ।  

उत्तरीयमिदं भूमै शरीराद्भूषणानि च  ॥  ४।६।२०  ॥   

पश्येति । शरीरात् अपनीयेति शेषः  ॥  ४।६।२०  ॥   

  

शाद्वलिन्यां ध्रुवं भूम्यां सीतया ह्रियमाणया ।  

उत्सृष्टं भूषणमिदं तथारूपं हि दृश्यते  ॥  ४।६।२१  ॥   

एवमुक्तस्तु रामेण लक्ष्मणो वाक्यमब्रवीत् ।  

नाहं जानामि केयूरे नाहं जानामि कुण्डले ।  

नूपुरे त्वभिजानामि नित्यं पादाभिवन्दनात्  ॥  ४।६।२२  ॥   

ततः स राघवो दीनः सुग्रीवमिदमब्रवीत्  ॥  ४।६।२३  ॥   

अत्र शाद्वलशब्देन हरिततृणान्युच्यन्ते । स्वार्थे वलजार्षः । तद्वात्यां
भूमौ मृदुस्थले उत्सृष्टत्वात् तथारूपम् अविकलरूपं दृश्यते  ॥  ४।६।२१२३
 ॥   

  

ब्रूहि सुग्रीव कं देशं ह्रियन्ती लक्षिता त्वया ।  

रक्षसा रौद्ररूपेण मम प्राणैः प्रिया प्रिया  ॥  ४।६।२४  ॥   

कं देशं कां दिशं प्रति ह्रियन्ती ह्रियमाणेत्यर्थः । प्राणैः प्राणेभ्यः
 ॥  ४।६।२४  ॥   

  

क्व वा वसति तद्रक्षो महद्व्यसनदं मम ।  

यन्निमित्तमहं सर्वान्नाशयिष्यामि राक्षसान्  ॥  ४।६।२५  ॥   

हरता मैथिलीं येन मां च रोषयता भृशम् ।  

आत्मनो जीवितान्ताय मृत्युद्वारमपावृतम्  ॥  ४।६।२६  ॥   

अपावृतम् उद्घाटितं येन तत्क्क वसतीत्यन्वयः  ॥  ४।६।२५,२६  ॥   

  

मम दयिततरा हृता वनान्ताद्रजनिचरेण विमथ्य येन सा ।  

कथम मम रिपुं त्वमद्य वै प्लवगपते यमसादनं नयामि  ॥  ४।६।२७  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे षष्ठः
सर्गः  ॥  ६  ॥   

ममेति । विषमवृत्तम्  ॥  ४।६।२७  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने षष्ठः सर्गः  ॥  ६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/01-sugrIva-sakhyam/006_rAmeNa_sItA-AbharaNadarshanam.md">
<details><summary><h3>शिरोमणी ...{Loading}...</h3></summary>



रामं प्रति सुग्रीवोक्तिं वर्णयन्नाह पुनरित्यादिभिः । प्रीतः सुग्रीवः
राघवं पुनरब्रवीत् । अर्धं पृथक् । तद्वचनाकारमाह अयमिति । हे राम
यन्निमित्तं लक्ष्मणेन सह त्वं निर्जनं वनमागतः तत् जनकात्मजा भार्या त्वया
लक्ष्मणेन च वियुक्ता अत एव अन्तरम् अवसरं प्रेप्सुना रक्षसा जटायुषं
गृध्रं हत्वा अपहृता अतः तेन रक्षसा भार्यावियोगजं दुःखं त्वं प्रापितः इति
च मन्त्रिसत्तमः मे सेवको ऽयं हनुमान् मे आख्याति अकथयत् । मेशब्द
उभयान्वयी । सार्धश्लोकत्रयमेकान्वयि  ॥  ४।६।१४  ॥   

  

ननु किं तत्कथनेनेत्यत आह भार्येति । नष्टां राक्षसेनापहृतां वेदश्रुतीं  

वेदश्रुतिमिव तां सीतामहमानयिष्यामि आनेष्यामि अतो भार्यावियोगजं दुःखम्
अचिरात् शीघ्रं विमोक्ष्यसे त्यक्ष्यसि  ॥  ४।६।५  ॥   

  

ननु तस्याः स्थितिरेव न विज्ञायते इति कथमानेष्यसीत्यत आह रसातले इति ।
रसातले वर्तन्तीं वा नभःस्थले वर्तन्तीं वा तव भार्यामानीय दास्यामि  ॥ 
४।६।६  ॥   

  

इदमिति । सा सीता सेन्द्रैः इन्द्रसहितैः सुरासुरैरपि जरयितुं
गोपयितुमित्यर्थः, न शक्या इदं मम वचः तथ्यं सत्यमवेहि  ॥  ४।६।७  ॥   

  

तवेति । भार्या भार्यापहरणं विषकृतं विषेण संमिश्रं भक्ष्यमिव
एतेनोपमालङ्कारेण यथा विषमिश्रभक्ष्यभक्षणकर्तारो विनश्यन्ति तथा
सीतापहर्ता विनङ्क्ष्यतीत्युपमालङ्कारः सूचितः, अतस्ते कान्तामानयामि त्वं
शोकं त्यज  ॥  ४।६।८ ॥   

  

अनुमानादिति । रौद्रकर्मणा रक्षसा रावणेन ह्रियमाणा स्वदेशं प्राप्यमाणा अत
एव रावणस्याङ्के रावणकर्तृकगमनप्रेरणायां राम रामेति लक्ष्मणेति च विस्वरं
यथा भवति तथा क्रोशन्ती पन्नगेन्द्रवधूरिव स्फुरन्ती प्रकाशयन्ती मया
दृष्टा सा मैथिली सीतैव इत्यनुमानादहं जानामि । यथाशब्द इवार्थे ।
अनुमानप्रकारस्तु इयं नैतत्संबन्धिनी एतत्स्पर्शभीतात्वात्
चाण्डालस्पर्शभीतब्राह्मणवत् । इयं सीता निरन्तरं राममनस्कात्वात् यन्नैवं
तन्नैवम् इयं राममनस्का असकृत् तत्प्रार्थनाबोधकशब्दवतीत्वात् शंभुवत् ।
श्लोकद्वयमेकान्वयि  ॥  ४।६।९,१०  ॥   

  

आत्मनेति । आत्मना स्वेन पञ्चमं मन्त्रिचतुष्टयसहितमित्यर्थः, शैलतले
स्थितं मां दृष्ट्वा तया सीतया उत्तरीयं त्यक्तं शुभान्याभरणानि च
त्यक्तानि  ॥  ४।६।११  ॥   

  

तानीति । तानि उत्तरीयादीनि अस्माभिर्गृहीतानि निहितानि संस्थापितानि च
अतस्तानि आनयिष्यामि आनेष्यामि प्रत्यभिज्ञातुं सीतासंबन्धित्वेन निश्चेतुं
त्वमह्रसि  ॥  ४।६।१२  ॥   

  

तमिति । ततः सुग्रीववचनश्रवणानन्तरं शीघ्रमानयस्व किमर्थं प्रविलम्बसे इति
प्रियवादिनं सुग्रीवमब्रवीत्  ॥  ४।६।१३  ॥   

  

एवमिति । एवमुक्तः सुग्रीवः गहनामन्यैर्दुर्गमां शैलस्य गुहां शीघ्रं
प्रविवेश  ॥  ४।६।१४  ॥   

  

उत्तरीयमिति । वानरः स सुग्रीव उत्तरीयम् आभरणानि च गृहीत्वा इदं पश्येति
रामाय दर्शयामास  ॥  ४।६।१५  ॥   

  

तत इति । ततो ऽनन्तरं वास आभरणानि च गृहीत्वा नीहारेण चन्द्रमा इव
बाष्पसंरुद्धो ऽभवत्  ॥  ४।६।१६  ॥   

  

सीतेति । सीतास्नेहप्रवृत्तेन बाष्पेण दूषितः व्याप्तः स रामः
धैर्यमुत्सृज्य हा सीते इति रुदन् सन् क्षितौ न्यपतत्  ॥  ४।६।१७  ॥   

  

हृदीति । तं सीतासंबन्धिनमलङ्कारं बहुशो ऽनेकवारं हृदि कृत्वा बिलस्थो
रोषितः सर्प इव भृशमत्यन्तं निशश्वास  ॥  ४।६।१८  ॥   

  

अविच्छिन्नेति । अविच्छिन्नाश्रुवेगो रामः पार्श्वतः सौमित्रिं प्रेक्ष्य
दीनं यथा भवति तथा परिदेवयितुं विलापयितुं समुपचक्रमे  ॥  ४।६।१९  ॥   

  

तद्विलापाकारमाह-- पश्येति । ह्रियमाणया वैदेह्या संत्यक्तमिदमुत्तरीयं
शरीरात् संत्यक्तानि भूषणानि च पश्य, दृष्ट्वा निश्चिन्वित्यर्थः  ॥  ४।६।२०
 ॥   

  

शाद्वलिन्यामिति । ह्रियमाणया सीताया शाद्वलिन्यां वासयुक्तायां भूम्यामिदं
भूषणमुत्सृष्टं हि यतः तथारूपं पौर्वकालिकरूपविशिष्टं दृश्यते  ॥  ४।६।२१
 ॥   

  

एवमिति । रामेण एवमुक्तो लक्ष्मणः केयूरे अहं न जानामि कुण्डले च न जानामि
पूर्वमदृष्टत्वादिति तात्पर्यम्, नूपुरे तु नित्यं पादाभिवन्दनात् हेतोः
अभिजानामि इति वाक्यमब्रवीत् । एतेन सीताचरणमन्तरा तदवयवान्तरं लक्ष्मणेन
नावलोकितमिति ध्वनितम् । सार्धश्लोक एकान्वयी  ॥  ४।६।२२  ॥   

  

तत इति । ततः लक्ष्मणोक्तिश्रवणानन्तरं राघवः सुग्रीवमब्रवीत्  ॥  ४।६।२३
 ॥   

  

तद्वचनाकारमाह-- ब्रूहीति । हे सुग्रीव मम प्राणप्रिया भार्या रक्षसा कं
देशं ह्रियमाणा सती त्वया लक्षिता  ॥  ४।६।२४  ॥   

  

क्वेति । यन्निमित्तं सर्वान् राक्षसानहं नाशयिष्यामि मैथिलीं हरता अत एव
मां रोषयता येनात्मनो जीवितान्ताय मृत्युद्वारमपावृतम् उद्घाटितम् तत् मम
व्यसनदं महत् रक्षः क्व वसति । श्लोकद्वयमेकान्वयि  ॥  ४।६।२५,२६  ॥   

  

ममेति । येन रजनिचरेण विमध्य वञ्चनया अस्मान् पराभूय वनान्तात् मम दयिततमा
हृता तं मम रिपुं यमसंनिधिं वै कथं नयामि इति त्वं कथम्  ॥  ४।६।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
षष्ठः सर्गः  ॥  ४।६  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/01-sugrIva-sakhyam/006_rAmeNa_sItA-AbharaNadarshanam.md">
<details><summary><h3>तिलकम् ...{Loading}...</h3></summary>



आख्यात्याख्यातवान् तन्निमित्तमिति शेषः  ॥  ४।६।१  ॥   

  

तत्किं तत्राह-- यन्निमित्तमिति  ॥  ४।६।२  ॥   

  

त्वया लक्ष्मणेन च वियुक्ता तव भार्या सीतान्तरं प्रेप्सुना छिद्रं
दिदृक्षुणा हृता, तेन लोकरावणेन रक्षसा त्वं भार्यावियोगजं दुःखं प्रापित
इति चाख्यातवान्  ॥  ४।६।३,४  ॥   

  

रामेण स्ककार्यसाधने प्रतिज्ञाते सति स्वयमपि तत्कार्यसाधनं प्रतिजानीते--
भार्येत्यादि । न चिरान्नष्टां मधुकैटभहृतां देवस्य धर्मस्य ब्रह्मणश्च
ज्ञानसाधनभूता श्रुतिस्त्रयी तामिव । दीर्घं आर्षः  ॥  ४।६।५  ॥   

  

वर्तन्तो वर्तमानाम्  ॥  ४।६।६  ॥   

  

तथ्यं तथ्यमेवावेहीत्यन्वयः  ॥  ४।६।७  ॥   

  

विषकृतं विषमिश्रितम्  ॥  ४।६।८  ॥   

  

या दृष्टा सा
मैथिलीत्यनुमानात्त्वद्भार्यात्वानुमापकाद्रामेत्याक्रोशाल्लिङ्गाज्जानामीत्यन्वयः
 ॥  ४।६।९,१०  ॥   

  

आत्मना पञ्चमं मन्त्रिचतुष्टयसहितं मामित्यर्थः  ॥  ४।६।११  ॥   

  

आनयिष्याम्यानेष्यामि । दृष्टेत्यत्र प्रमाणप्रदर्शनमिदम्  ॥  ४।६।१२,१३
 ॥   

  

गहनां दुष्प्रवेशाम्  ॥  ४।६।१४१६  ॥   

  

हा प्रियेतीत्यत्र सन्धिरार्षः  ॥  ४।६।१७  ॥   

  

हृदीति प्रियासंबन्धेन प्रीत्यतिशयात्  ॥  ४।६।१८२०  ॥   

  

शाद्वलभूम्युत्सर्गे लिङ्गमाह-- तथा रूपमीति । अभग्नतया यथा
पूर्वरूपमित्यर्थः  ॥  ४।६।२१  ॥   

  

नाहमिति । ऊर्ध्वदृष्ट्या परस्त्रीत्वेन कदाप्यदर्शनादिति भावः  ॥ 
४।६।२२,२२ ॥   

  

कं देशम् उद्दिश्येति शेषः । प्राणप्रिया प्राणेभ्यो ऽपीष्टा
प्राणसंबन्धस्य तदधीनत्वादिति भावः  ॥  ४।६।२४  ॥   

  

यन्निमित्तं प्रियापहारि तन्निमित्तम्  ॥  ४।६।२५,२६  ॥   

  

विमथ्य वञ्चयित्वा  ॥  ४।६।२७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे षष्ठः सर्गः  ॥  ४।६  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/01-sugrIva-sakhyam/006_rAmeNa_sItA-AbharaNadarshanam.md">
<details><summary><h3>द्राविडपाठः ...{Loading}...</h3></summary>



  
पुनरेवाब्रवीत् प्रीतो राघवं रघुनन्दनम् ॥ 4.6.1 ॥   
अयमाख्याति मे राम सचिवो मन्त्रिसत्तमः।  
हनुमान् यन्निमित्तं त्वं निर्जनं वनमागतः ॥ 4.6.2 ॥   
लक्ष्मणेन सह भ्रात्रा वसतश्च वने तव।  
रक्षसाऽपहृता भार्या मैथिली जनकात्मजा ॥ 4.6.3 ॥   
त्वया वियुक्ता रुदती लक्ष्मणेन च धीमता।  
अन्तरप्रेप्सुना तेन हत्वा गृध्रं जटायुषम् ॥ 4.6.4 ॥   
भार्यावियोगजं दुःखमचिरात्त्वं विमोक्ष्यसे।  
अहं तामानयिष्यामि नष्टां वेदश्रुतीमिव ॥ 4.6.5 ॥   
रसातले वा वर्तन्तीं वर्तन्तीं वा नभस्तले।  
अहमानीय दास्यामि तव भार्यामरिन्दम ॥ 4.6.6 ॥   
इदं तथ्यं मम वचस्त्वमवेहि च राघव।  
न शक्या सा जरयितुमपि सेन्द्रैः सुरासुरैः ॥ 4.6.7 ॥   
तव भार्या महाबाहो भक्ष्यं विषकृतं यथा ॥ 4.6.8 ॥   
त्यज शोकं महाबाहो तां कान्तमानयामि ते।  
अनुमानात्तु जानामि मैथिली सा न संशयः ॥ 4.6.9 ॥   
क्रोशन्ती राम रामेति लक्ष्मणेति च विस्वरम्।  
स्फुरन्ती रावणस्याङ्के पन्नगेन्द्रवधूर्यथा ॥ 4.6.10 ॥   
आत्मना पञ्चमं मां हि दृष्ट्वा शैलतटे स्थितम्।  
उत्तरीयं तया त्यक्तं शुभान्याभरणानि च ॥ 4.6.11 ॥   
तान्यस्माभिर्गृहीतानि निहितानि च राघव।  
आनयिष्याम्यहं तानि प्रत्यभिज्ञातुमर्हसि ॥ 4.6.12 ॥   
तमब्रवीत्ततो रामः सुग्रीवं प्रियवादिनम्।  
आनयस्व सखे शीघ्रं किमर्थं प्रविलम्बसे ॥ 4.6.13 ॥   
एवमुक्तस्तु सुग्रीवः शैलस्य गहनां गुहाम्।  
प्रविवेश ततः शीघ्रं राघवप्रियकाम्यया ॥ 4.6.14 ॥   
उत्तरीयं गृहीत्वा तु शुभान्याभरणानि च।  
इदं पश्येति रामाय दर्शयामास वानरः ॥ 4.6.15 ॥   
ततो गृहीत्वा तद्वासः शुभान्याभरणानि च।  
अभवद्बाष्पसंरुद्धो नीहारेणेव चन्द्रमाः ॥ 4.6.16 ॥   
सीतास्नेहप्रवृत्तेन स तु बाष्पेण दूषितः।  
हा प्रियेति रुदन् धैर्यमुत्सृज्य न्यपतत् क्षितौ ॥ 4.6.17 ॥   
हृदि कृत्वा तु बहुशस्तमलङ्कारमुत्तमम्।  
निशश्वास भृशं सर्पो बिलस्थ इव रोषितः ॥ 4.6.18 ॥   
अविच्छिन्नाश्रुवेगस्तु सौमित्रिं वीक्ष्य पार्श्वतः।  
परिदेवयितुं दीनं रामः समुपचक्रमे ॥ 4.6.19 ॥   
पश्य लक्ष्मण वैदेह्या सन्त्यक्तं ह्रियमाणया।  
उत्तरीयमिदं भूमै शरीराद्भूषणानि च ॥ 4.6.20 ॥   
शाद्वलिन्यां ध्रुवं भूम्यां सीतया ह्रियमाणया।  
उत्सृष्टं भूषणमिदं तथारूपं हि दृश्यते ॥ 4.6.21 ॥   
नाहं जानामि केयूरे नाहं जानामि कुण्डले।  
नूपुरे त्वभिजानामि नित्यं पादाभिवन्दनात् ॥ 4.6.22 ॥   
ततः स राघवो दीनः सुग्रीवमिदमब्रवीत् ॥ 4.6.23 ॥   
ब्रूहि सुग्रीव कं देशं ह्रियन्ती लक्षिता त्वया।  
रक्षसा रौद्ररूपेण मम प्राणैः प्रिया प्रिया ॥ 4.6.24 ॥   
क्व वा वसति तद्रक्षो महद्व्यसनदं मम।  
यन्निमित्तमहं सर्वान्नाशयिष्यामि राक्षसान् ॥ 4.6.25 ॥   
हरता मैथिलीं येन मां च रोषयता भृशम्।  
आत्मनो जीवितान्ताय मृत्युद्वारमपावृतम् ॥ 4.6.26 ॥   
मम दयिततरा हृता वनान्ताद्रजनिचरेण विमथ्य येन सा।  
कथम मम रिपुं त्वमद्य वै प्लवगपते यमसादनं नयामि ॥ 4.6.27 ॥   

</details>
</div>
