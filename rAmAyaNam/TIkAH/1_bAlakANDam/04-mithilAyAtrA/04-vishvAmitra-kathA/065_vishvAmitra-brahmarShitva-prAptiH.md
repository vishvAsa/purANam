+++
title = "०६५ विश्वामित्र-ब्रह्मर्षित्व-प्राप्तिः"
title_english = "065 Legend of vishvamitra concluded"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-065-Vishvamithrasya_Bramharshithva_Prapthihi.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/065_vishvAmitra-brahmarShitva-prAptiH.md">
<details><summary><h2>IITK ...{Loading}...</h2></summary>

Satananda completes his narration of how Viswamitra attains Brahmarshi
status.



### श्लोकः
#### मूलम्
अथ हैमवतीं राम दिशं त्यक्त्वा महामुनिः।  
पूर्वां दिशमनुप्राप्य तपस्तेपे सुदारुणम्॥1.65.1॥

#### शब्दार्थः
राम O Rama, अथ thereafter, महामुनिः great ascetic Visvamitra, हैमवतीम् relating to Himavat mountain, दिशम् quarter, त्यक्त्वा abandoning, पूर्वां दिशम् eastern quarter, अनुप्राप्य having reached, सुदारुणम् rigorous, तपः austerities, तेपे performed.

#### आङ्ग्लानुवादः
"O Rama thereafter the great ascetic (Viswamitra), abandoning the north of the Himavat mountain reached the eastern quarter and performed rigorous austerities.



### श्लोकः
#### मूलम्
मौनं वर्षसहस्रस्य कृत्वा व्रतमनुत्तमम्।  
चकाराप्रतिमं राम तपः परमदुष्करम्॥1.65.2॥

#### शब्दार्थः
राम O Rama, वर्षसहस्रस्य for a thousand years, अनुत्तमम् immense, मौनं व्रतं vow of silence, कृत्वा having observed, अप्रतिमम् unprecedented, परमदुष्करम् extremely difficult, तपः austerities, चकार practised.

#### आङ्ग्लानुवादः
Having observed a unique vow of silence for a thousand years, O Rama he practised unprecedented and extremely difficult austerities.



### श्लोकः
#### मूलम्
पूर्णे वर्षसहस्रे तु काष्ठभूतं महामुनिम्।  
विघ्नैर्बहुभिराधूतं क्रोधो नान्तर आविशत्॥1.65.3॥  
स कृत्वा निश्चयं राम तप आतिष्टदव्ययम्।

#### शब्दार्थः
वर्षसहस्रे when thousand years, पूर्णे were completed, काष्ठभूतम् almost like a piece of wood, महामुनिम् mighty ascetic, बहुभिः several, विघ्नैः with impediments, आधूतम् unshaken, क्रोधः anger, अन्तरे in his mind, न आविशत् did not enter, राम O Rama, सः he, निश्चयम् determination, कृत्वा having made, अव्ययम् immense, तपः austerities, आतिष्ठत् practised.

#### आङ्ग्लानुवादः
After completion of a thousand years the great ascetic became a piece of wood. In spite of many impediments, he was unshaken, anger did not enter into his mind. O Rama with firm determination he practised  austerities.



### श्लोकः
#### मूलम्
तस्य वर्षसहस्रस्य व्रते पूर्णे महाव्रतः॥1.65.4॥  
भोक्तुमारब्धवानन्नं तस्मिन् काले रघूत्तम।  
इन्द्रो द्विजातिर्भूत्वा तं सिद्धमन्नमयाचत॥1.65.5॥

#### शब्दार्थः
रघूत्तम O Rama, तस्य for him, वर्षसहस्रस्य of a thousand years, व्रते when the vow, पूर्णे had been completed, महाव्रतः one rigidly observing vows, अन्नम् cooked rice, भोक्तुम् to partake,  आरब्धवान् commenced, तस्मिन् काले that moment, इन्द्रः Indra, द्विजातिः भूत्वा assuming the guise of a brahmin, तम् him, सिद्धम् cooked and set ready for consumption, अन्नम् rice, अयाचत asked.

#### आङ्ग्लानुवादः
O Best of Raghus dynasty (Rama) when the thousandyearold vow was over (Viswamitra) the great practitioner of vows began to partake cooked rice. At this moment Indra assumed the guise of a brahmin and asked him for the rice (he was going to eat).



### श्लोकः
#### मूलम्
तस्मै दत्वा तदा सिद्धं सर्वं विप्राय निश्चितः।  
निश्शेषितेऽन्ने भगवानभुक्तैव महातपाः॥1.65.6॥  
न किञ्चिदवदद्विप्रं मौनव्रतमुपस्थितः।  
अथ वर्षसहस्रं वै नोच्छ्वसन्मुनिपुङ्गवः॥1.65.7॥

#### शब्दार्थः
भगवान् adorable, महातपाः mighty ascetic, मौनव्रतम् vow of silence, उपास्थितः having adopted, निश्चितः firmly determined, तदा then, सिद्धम् kept ready, सर्वम् all that rice, तस्मै  विप्राय for that Brahmin, दत्वा having given, अन्ने when the cooked rice, निश्शेषिते without remainder was consumed, अभुक्तैव without eating food, विप्रम् brahmin, किञ्चित् little, न अवदत् did not utter a word, अथ thereafter, मुनिपुङ्गवः best of ascetics, वर्षसहस्रं thousand years, नोच्छ्वसत् did not breathe.

#### आङ्ग्लानुवादः
This mighty, adorable ascetic having adopted a vow of silence decided to give all the cooked rice to the Brahmin. The brahmin finished all the rice. Viswamitra went without food but did not utter a single word to the brahmin. Thereafter the distinguished ascetic practised austerities for another period of thousand years, his breath suspended.



### श्लोकः
#### मूलम्
तस्यानुच्छ्वसमानस्य मूर्ध्नि धूमो व्यजायत।  
त्रैलोक्यं येन सम्भ्रान्तमादीपितमिवाभवत्॥1.65.8॥

#### शब्दार्थः
अनुच्छ्वसमानस्य while he was suspending his breath, तस्य Visvamitra's, मूर्ध्नि on his head, धूमः smoke, व्यजायत emanated, येन by which, त्रैलोक्यम् three worlds, सम्भ्रान्तम् agitated, आदीपितमिव अभवत् was as thoughset on fire.

#### आङ्ग्लानुवादः
While his breath, was suspended, smoke emanated from his head which frightened the three worlds. It appeared as though they were on fire.



### श्लोकः
#### मूलम्
ततो देवास्सगन्धर्वाः पन्नगोरगराक्षसाः।  
मोहितास्तेजसा तस्य तपसा मन्दरश्मयः॥1.65.9॥  
कश्मलोपहतास् सर्वे पितामहमथाब्रुवन्।

#### शब्दार्थः
ततः thereupon, देवाः devatas, सगन्धर्वाः along with gandharvas, पन्नगोरगरराक्षसाः pannagas, uragas, rakshasas, तस्य his, तेजसा by ascetic energy, मोहिताः bewildered, तपसा by his penance, मन्दरश्मयः with dimmed glory, कश्मलोपहताः afflicted with anguish, अथ thereafter, सर्वे all, पितामहम् addressing grandsire, अब्रुवन् spoke.

#### आङ्ग्लानुवादः
Thereupon devatas along with gandharvas, pannagas, uragas, and rakshasas, stood bewildered by his ascetic energy. Their own glory was dimmed in his lustre". Afflicted with anguish, they spoke to the Grandsire (Brahma)ः



### श्लोकः
#### मूलम्
बहुभिः कारणैर्देव विश्वामित्रो महामुनिः॥1.65.10॥  
लोभितः क्रोधितश्चैव तपसा चाभिवर्धते।

#### शब्दार्थः
देव O Divine lord, महामुनिः great ascetic, विश्वामित्रः Visvamitra, बहुभिः with various, कारणैः by reasons, लोभितः having been lured, क्रोधितश्चैव having been angered, तपसा with his austerities, अभिवर्धते is growingः

#### आङ्ग्लानुवादः
"O Lord the great sage Viswamitra was lured and angered in various ways. But his austerities continued to growः



### श्लोकः
#### मूलम्
न ह्यस्य वृजिनं किञ्चिद्दृश्यते सूक्ष्ममप्यथ॥1.65.11॥  
न दीयते यदि त्वस्य मनसा यदभीप्सितम्।  
विनाशयति त्रैलोक्यं तपसा सचराचरम्॥1.65.12॥

#### शब्दार्थः
अथ also, अस्य his, सूक्ष्ममपि even minute, वृजिनम् sin, किञ्चित् a little, न दृश्यते not to be seen, अस्य his, मनसा by mind, यत् which, अभीप्सितम् is desired, न दीयते यदि if not given,  तपसा with his austerities, सचराचरम् moveable and immoveable, त्रैलोक्यम् the three worlds together, विनाशयति will destroy.

#### आङ्ग्लानुवादः
His penance was flawless. If his wishes were not granted, he will  surely destroy by his austerities the three worlds with all movables and immovables.



### श्लोकः
#### मूलम्
व्याकुलाश्च दिशस्सर्वा न च किञ्चित्प्रकाशते।  
सागराः क्षुभितास्सर्वे विशीर्यन्ते च पर्वताः॥1.65.13॥

#### शब्दार्थः
सर्वाः all, दिशः quarters, व्याकुलाः bewildered, किञ्चित् even a little, न प्रकाशते is not shining, सर्वे all, सागराः seas, क्षुभिताः are agitated, पर्वताः mountains, विशीर्यन्ते are riven.

#### आङ्ग्लानुवादः
There is bewilderment everywhere. It is dark all over. The oceans are disturbed. The mountains have cracked.



### श्लोकः
#### मूलम्
प्रकम्पते च पृथिवी वायुर्वाति भृशाकुलः।  
बृह्मन्न प्रतिजानीमोनास्तिको जायते जनः॥1.65.14॥

#### शब्दार्थः
ब्रह्मन् O Brahma, पृथिवी earth, प्रकम्पते is trembling, वायुः wind, भृशाकुलः is excessively affected, वाति is blowing, न प्रतिजानीमः we do not know what to do, जनः men, नास्तिकः atheist, जायते are becoming.

#### आङ्ग्लानुवादः
O Brahma the earth trembles. The wind blows fiercely. The people have ceased to believe in God. We do not know the way out.



### श्लोकः
#### मूलम्
सम्मूढमिव त्रैलोक्यं सम्प्रक्षुभितमानसम्।  
भास्करो निष्प्रभश्चैव महर्षेस्तस्य तेजसा॥1.65.15॥

#### शब्दार्थः
त्रैलोक्यम् three worlds put together, सम्प्रक्षुभितमानसम् with agitated minds, सम्मूढमिव looking as though fainted, तस्य महर्षेः by that maharshi's, तेजसा lustre, भास्करश्च even Sun also, निष्प्रभः is devoid of brilliance.

#### आङ्ग्लानुवादः
The people of all the three worlds are agitated and confused in mind. The Sun, too, looks pale before the brilliance of the Maharshi.



### श्लोकः
#### मूलम्
बुद्धिं न कुरुते यावन्नाशे देव महामुनिः।  
तावत्प्रसाद्यो भगवा नग्निरूपोमहाद्युतिः॥1.65.16॥

#### शब्दार्थः
देव O Lord, महामुनिः the mighty ascetic, नाशे in destruction, यावत् until, बुद्धिम् mind, न कुरुते does not make, तावत् till then, अग्निरूपः resembling fire, महाद्युतिः highly effulgent, भगवान् venerable, Visvamitra, प्रसाद्यः should be appeased.

#### आङ्ग्लानुवादः
O Lord before this mighty, venerable ascetic, effulgent like fire decides to destroy the three worlds, he should be appeased.



### श्लोकः
#### मूलम्
कालाग्निना यथापूर्वं त्रैलोक्यं दह्यतेऽखिलम्।  
देवराज्यं चिकीर्षेत दीयतामस्य यन्मतम्॥1.65.17॥

#### शब्दार्थः
अखिलम् entire, त्रैलोक्यम् three worlds, पूर्वम् formerly, कालाग्निना by fire at the dissolution of worlds, यथा in that manner, दह्यते is burnt, देवराज्यम् kingdom of devatas, चिकीर्षेत if he  wants to rule, अस्य for him, यत् which, मतम् likes, दीयताम् be given.

#### आङ्ग्लानुवादः
All the three worlds are burning as though with the fire Pralaya (dissolution). His desire may be granted even if he wants to rule the kingdom of the gods.



### श्लोकः
#### मूलम्
ततस्सुरगणास्सर्वे पितामहपुरोगमाः।  
विश्वामित्रं महात्मानं मधुरं वाक्यमब्रुवन्॥1.65.18॥

#### शब्दार्थः
ततः thereafter, पितामहपुरोगमाः with Brahma in the forefront, सर्वे सुरगणाः hosts of devatas,  महात्मानम् magnanimous, विश्वामित्रम् Visvamitra, मधुरम् sweet, वाक्यम् words, अब्रुवन् spoke.

#### आङ्ग्लानुवादः
Thereafter, with Brahma in the forefront, the gods spoke to Viswamitra in pleasing wordsः



### श्लोकः
#### मूलम्
ब्रह्मर्षे स्वागतं तेऽस्तु तपसा स्म सुतोषिताः।  
ब्राह्मण्यं तपसोग्रेण प्राप्तवानसि कौशिक ॥1.65.19॥

#### शब्दार्थः
ब्रह्मर्षे O Brahmarshi, ते to you, स्वागतम् welcome, तपसा with your austerities, सुतोषिताः स्मः we are immensely pleased, कौशिक O Viswmitra, उग्रेण by intense, तपसा austerities, ब्राह्मण्यम् brahminhood, प्राप्तवान् असि you have attained.

#### आङ्ग्लानुवादः
"Welcome, O Brahmarshi. We are immensely pleased with your austerities. O Kausika you have attained brahminhood by means of your intense penance.



### श्लोकः
#### मूलम्
दीर्घमायुश्च ते ब्रह्मन् ददामि समरुद्गणः।  
स्वस्ति प्राप्नुहि भद्रं ते गच्छ सौम्य यथासुखम्॥1.65.20॥

#### शब्दार्थः
ब्रह्मन् O Brahmana, समरुद्गणः I, together with hosts of maruts, ते to you, दीर्घम् long, आयुश्च life, ददामि am giving, स्वस्ति wellbeing, ते भद्रम् prosperity to you, प्राप्नुहि you may obtain, सौम्य O Gentle one, यथा सुखम् happily, गच्छ go.

#### आङ्ग्लानुवादः
O Brahmana I along with the maruts grant you long life. May you prosper O Gentle one now you may go happily".



### श्लोकः
#### मूलम्
पितामहवचश्शृत्वा सर्वेषां च दिवौकसाम्।  
कृत्वा प्रणामं मुदितो व्याजहार महामुनिः॥1.65.21॥

#### शब्दार्थः
महामुनिः mighty ascetic, पितामह वचः words of grand sire, सर्वेषाम् all, दिवौकसाञ्च words of devatas, श्रुत्वा having heard, मुदितः delighted, प्रणामम् obeisance, कृत्वा having made, व्याजहार spoke.

#### आङ्ग्लानुवादः
Mighty ascetic Viswamitra was delighted to hear the words of the Grandsire and the gods. Bowing to all of them he thus spokeः



### श्लोकः
#### मूलम्
ब्राह्मण्यं यदि मे प्राप्तं दीर्घमायुस्तथैव च।  
ओङ्कारश्च वषट्कारो वेदाश्च वरयन्तु माम्॥1.65.22॥

#### शब्दार्थः
मे for me, ब्राह्मण्यम् brahminhood, प्राप्तम् यदि if acquired, तथैव च and similarly, दीर्घम् long, आयुश्च life, ओङ्कारश्च Omkara, वषट्कारश्च Vashatkara, वेदाश्च vedas, माम् me, वरयन्तु accept.

#### आङ्ग्लानुवादः
"If brahminhood and long life have been acquired by me by your grace, Omkara, Vashatkara and the Vedas shall accept me as Brahmarshi. (I shall acquire the right to interpret the Vedas and to perform sacrifices.)



### श्लोकः
#### मूलम्
क्षत्रवेदविदां श्रेष्ठो ब्रह्मवेदविदामपि।  
ब्रह्मपुत्रो वसिष्ठो मामेवं वदतु देवताः॥1.65.23॥  
यद्ययं परमः कामः कृतो यान्तु सुरर्षभाः।

#### शब्दार्थः
देवताः O devatas, क्षत्रवेदविदाम् knowledgeable in vedas worthy of kshatriyas like archery, etc, ब्रह्मवेदविदामपि knowledgeable in vedas worthy to brahmins, श्रेष्ठः eminent, ब्रह्मपुत्रः son of Brahma, वसिष्ठः Vasishta, माम् me, एवम् thus, वदतु speak, अयम् this, परमः supreme, कामः desire, कृतःयदि if done, सुरर्षभाः best of devatas, यान्तु you can go.

#### आङ्ग्लानुवादः
"O gods let the son of Brahma and eminent Vasishta who is knowledgeable in the vedas worthy of brahmins and archery worthy of kshatriyas address me as 'Brahmarshi'. If this supreme desire is granted, O Best of devatas all of you can go".



### श्लोकः
#### मूलम्
ततः प्रसादितो देवैर्वसिष्ठो जपतां वरः॥1.65.24॥  
सख्यं चकार ब्रह्मर्षिरेवमस्त्विति चाब्रवीत्।

#### शब्दार्थः
ततः there upon, देवैः by devatas, प्रसादितः propitiated, जपतां वरः the best among ascetics, वसिष्ठः Vasishta, सख्यम् friendship, चकार made, एवम् thus, ब्रह्मर्षिः अस्तु become brahmarshi, इति in this manner saying so, अब्रवीत् च spoken.

#### आङ्ग्लानुवादः
Thereupon, pleased by the gods, Vasishta, the best among ascetics, lovingly said to Viswamitra "You are a Brahmarshi, let it be so".



### श्लोकः
#### मूलम्
ब्रह्मर्षिस्त्वं न सन्देहस्सर्वं सम्पत्स्यते तव॥1.65.25॥  
इत्युक्त्वा देवताश्चापि सर्वा जग्मुर्यथागतम्।

#### शब्दार्थः
त्वम् you, ब्रह्मर्षिः are a Brahmarshi, सन्देहः न no doubt, तव to you,सर्वम् all, सम्पत्स्यते will be achieved (ascetic perfection), इति so, उक्त्वा having said, सर्वाः all, देवताः devatas, यथागतम्  where they had come from, जग्मुः went away.

#### आङ्ग्लानुवादः
"You are a Brahmarshi, no doubt. You will achieve ascetic perfection", said the gods  
and returned to their respective places from where they had come.



### श्लोकः
#### मूलम्
विश्वामित्रोऽपि धर्मात्मा लब्ध्वा ब्राह्मण्यमुत्तमम्॥1.65.26॥  
पूजयामास ब्रह्मर्षिं वसिष्ठं जपतां वरम्।

#### शब्दार्थः
धर्मात्मा virtuous, विश्वामित्रः अपि Visvamitra also, उत्तमम् excellent, ब्रह्मण्यम् brahminhood, लब्ध्वा having attained, ब्रह्मर्षिम् brahmrshi, जपताम् वरम् the best of those who recite prayers, वसिष्ठम् Vasishta, पूजयामास worshipped.

#### आङ्ग्लानुवादः
Virtuous Viswamitra also, having attained excellent brahminhood, worshipped  Brahmrshi Vasishta who was the best of those who recite hymns".



### श्लोकः
#### मूलम्
कृतकामो महीं सर्वां चचार तपसि स्थितः॥1.65.27॥  
एवं त्वनेन ब्राह्मण्यं प्राप्तं राम महात्मना।

#### शब्दार्थः
कृतकामः having fulfilled his desire, तपसि in asceticism, स्थितः fixed, सर्वाम् whole, महीम् earth, चचार wandered, राम O Rama, महात्मना by illustrious, अनेन by him, एवम् thus,        ब्राह्मण्यम् brahminhood, प्राप्तम् was acquired.

#### आङ्ग्लानुवादः
This illustrious sage having fulfilled his desire, wandered over the earth fixed in asceticism. O Rama  thus he acquired brahminhood.



### श्लोकः
#### मूलम्
एष राम मुनिश्रेष्ठ एष विग्रहवांस्तपः॥1.65.28॥  
एष धर्मपरो नित्यं वीर्यस्यैष परायणम्।

#### शब्दार्थः
राम O Rama, एषः he, मुनिश्रेष्ठः is the foremost of ascetics, एषः he, विग्रहवान् embodiment of, तपः asceticism, एषः he, नित्यम् always, धर्मपरः intent on virtuous means, एषः he, वीर्यस्य for ascetic energy, परायणम् the goal (or the supreme goal).

#### आङ्ग्लानुवादः
O Rama he is the foremost of ascetics, an embodiment of asceticism, always intent on virtue. He is the ultimate repository of ascetic energy".



### श्लोकः
#### मूलम्
एवमुक्त्वा महातेजा विरराम द्विजोत्तमः॥1.65.29॥  
शतानन्दवचः श्रुत्वा रामलक्ष्मणसन्निधौ।  
जनकः प्राञ्जलिर्वाक्यमुवाच कुशिकात्मजम्॥1.65.30॥

#### शब्दार्थः
महातेजाः most brilliant, द्विजोत्तमः excellent among brahmins, एवम् thus, उक्त्वा having spoken, विरराम became silent, जनकः Janaka, रामलक्ष्मणसन्निधौ in the presence of Rama and Lakshmana, शतानन्द वचः words of Sadananda, शृत्वा having listened, प्राञ्जलिः with folded palms, कुशिकात्मजम् son of Kusika, वाक्यम् these words, उवाच spoke.

#### आङ्ग्लानुवादः
Having thus spoken, the most brilliant and best among brahmins (Satananda) became silent. In the presence of Rama and Lakshmana, Janaka listened to the words of Satananda. And with folded palms said to the son of Kushika (Viswamitra)ः



### श्लोकः
#### मूलम्
धन्योऽस्म्यनुगृहीतोऽस्मि यस्य मे मुनिपुङ्गव।  
यज्ञं काकुत्स्थसहितः प्राप्तवानसि धार्मिक॥1.65.31॥

#### शब्दार्थः
धर्मिक O Righteous one, मुनिपुङ्गव O Preeminent among ascetics, काकुत्स्थसहितः accompanied by Rama and Lakshmana, यस्य मे for my, यज्ञम् sacrifice, प्रप्तवान् असि you have arrived, धन्यः अस्मि blessed I am, अनुगृहीतः अस्मि I am greatly favoured.

#### आङ्ग्लानुवादः
"O Righteous one O Preeminent among ascetics you have come to my sacrifice accompanied by the descendants of Kakustha (Rama and Lakshmana). I am  blessed by your presence and am   highly favoured.



### श्लोकः
#### मूलम्
पावितोऽहं त्वया ब्रह्मन् दर्शनेन महामुने।  
गुणा बहुविधाः प्राप्तास्तव सन्दर्शनान्मया॥1.65.32॥

#### शब्दार्थः
महामुने O Excellent ascetic, ब्रह्मन् O Brahman, त्वया by you, दर्शनेन with presence, अहम् I, पावितः sanctified, तव your, सन्दर्शनात् from your visit, मया by me, बहुविधाः various, गुणाः qualities, प्राप्ताः are obtained.

#### आङ्ग्लानुवादः
O Excellent ascetic O Brahmana I am sanctified with your presence. I have derived immense benefits from your visit.



### श्लोकः
#### मूलम्
विस्तरेण च ते ब्रह्मन् कीर्त्यमानं महत्तपः।  
श्रुतं मया महातेजो रामेण च महात्मना॥1.65.33॥

#### शब्दार्थः
महातेजः O Highly powerful, ब्रह्मन् Brahmarshi, विस्तरेण in detail, कीर्त्यमानम् being related, ते your, महत् great, तपः austerities, मया by me, महात्मना distinguished, रामेण च Rama, श्रुतम् has been heard.

#### आङ्ग्लानुवादः
O powerful  Brahmarshi distinguished Rama and I have heard your great austerities which were related in detail (by Satananda).



### श्लोकः
#### मूलम्
सदस्यैः प्राप्य च सदः श्रुतास्ते बहवो गुणाः।  
अप्रमेयं तपस्तुभ्यमप्रमेयं च ते बलम्॥1.65.34॥  
अप्रमेया गुणाश्चैव नित्यं ते कुशिकात्मज ।

#### शब्दार्थः
सदस्यैः by members of the assembly, सदः sacrifice, प्राप्य having reached, ते your, बहवः many, गुणाः virtues, श्रुताः have been heard, तुभ्यम् for you, तपः austerities, अप्रमेयम् immeasurable, ते your, बलम् power, अप्रमेयम् immeasurable, कुशिकात्मज O son of Kusika, Visvamitra, ते your, गुणः च एव virtues also, नित्यम् always, अप्रमेयाः immeasurable.

#### आङ्ग्लानुवादः
Many of your virtues have been heard by the members of the assembly present at the  sacrifice. Your austerities are immeasurable, your power is immense. O Son of Kushika (Viswamitra), your virtues cannot be measured.



### श्लोकः
#### मूलम्
तृप्तिराश्चर्यभूतानां कथानां नास्ति मे विभो॥1.65.35॥  
कर्मकालो मुनिश्रेष्ठ लम्बते रविमण्डलम्।

#### शब्दार्थः
विभोः O Lord, आश्चर्यभूतानाम् forming wonders, कथानाम् pertaining to the deeds, मे to me, तृप्तिः satisfaction, नास्ति is not there, मुनिश्रेष्ठ O Excellent of ascetics, रविमण्डलम् the halo around the Sun, लम्बते is hanging down, कर्मकालः (It is time for) evening ablutions.

#### आङ्ग्लानुवादः
O Lord I am never tired of listening to your marvellous deeds. O Excellent among ascetics the Sun has set and it is time for evening prayers.



### श्लोकः
#### मूलम्
श्वः प्रभाते महातेजो द्रष्टुमर्हसि मां पुनः॥1.65.36॥  
स्वागतं तपतां श्रेष्ठ मामनुज्ञातुमर्हसि।

#### शब्दार्थः
महातेजः O Sage possessing great austerities, श्वः tomorrow, प्रभाते at dawn, माम् me, पुनः again, द्रष्टुम् to see, अर्हसि behoves of you, तपताम् in reciting religious prayers, श्रेष्ठ excellent one, स्वागतम् welcome, माम् to me, अनुज्ञातुम् अर्हसि give me your consent to leave.

#### आङ्ग्लानुवादः
O Sage of great austerities come to me tomorrow at dawn. O Excellent ascetic welcome And allow me to leave".



### श्लोकः
#### मूलम्
एवमुक्तो मुनिवरः प्रशस्य पुरुषर्षभम्॥1.65.37॥  
विससर्जाशु जनकं प्रीतं प्रीतमनास्तदा।

#### शब्दार्थः
तदा then, एवम् thus, उक्तः spoken, मुनिवरः excellent ascetic, प्रीतमनाः with pleased mind, प्रीतम् to the gratified man, पुरुषर्षभम् the best among men, जनकम् Janaka, प्रशस्य having extolled, आशु immediately, विससर्ज left.

#### आङ्ग्लानुवादः
Thus addressed (by the king), the gratified ascetic extolled the best among men (Janaka) and permitted him to leave immediately.



### श्लोकः
#### मूलम्
एवमुक्त्वा मुनिश्रेष्ठं वैदेहो मिथिलाधिपः॥1.65.38॥  
प्रदक्षिणं चकाराशु सोपाध्यायस्सबान्धवः।

#### शब्दार्थः
वैदेहः king of Videha, मिथिलाथिपः lord of city of Mithila, मुनिश्रेष्ठम् that excellent ascetic, एवम् in this manner, उक्त्वा having spoken, सोपाध्यायः accompanied by his spiritual         preceptors, सबान्धवः with relatives, आशु immediately, प्रदक्षिणं चकार performed circumambulation.

#### आङ्ग्लानुवादः
Having thus addressed the greatest sage, king of Videha, Lord of the city of Mithila (Janaka) accompanied by his king and spiritual preceptors circumambulated Viswamitra without delay.



### श्लोकः
#### मूलम्
विश्वामित्रोऽपि धर्मात्मा सहरामस्सलक्ष्मणः॥1.65.39॥  
स्ववाटमभिचक्राम पूज्यमानो महर्षिभिः।

#### शब्दार्थः
धर्मात्मा virtuous, विश्वामित्रोऽपि Visvamitra also, सहरामः together with Rama, सलक्ष्मणः with Lakshmana, महर्षिभिः along with maharshis, पूज्यमानः having ben honoured, स्ववाटम् towards his abode, अभिचक्राम started.

#### आङ्ग्लानुवादः
Virtuous Viswamitra, honoured by the maharshis, too, retired to his shelter along with Rama and Lakshmana.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे पञ्चषष्टितमस्सर्गः॥  
Thus ends the sixtyfifth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/065_vishvAmitra-brahmarShitva-prAptiH.md">
<details><summary><h2>भूषणम् ...{Loading}...</h2></summary>



अथ हैमवतीं राम दिशं त्यक्त्वा महामुनिः ।  

पूर्वां दिशमनुप्राप्य तपस्तेपे सुदारुणम्  ॥  १।६५।१  ॥   

अथ विश्वामित्रस्य ब्रह्मर्षित्वप्राप्तिः पञ्चषष्टितमे--अथ हैमवतीमित्यादि
 ॥  १।६५।१  ॥   

  

मौनं वर्षसहस्रस्य कृत्वा व्रतमनुत्तमम् ।  

चकाराप्रतिमं राम तपः परमदुष्करम्  ॥  १।६५।२  ॥   

वर्षसहस्रस्य वर्षसहस्रसम्बन्धि, तत्साध्यमित्यर्थः । मौनव्रतं मौनरूपं
व्रतम् । कृत्वा सङ्कल्प्येत्यर्थः  ॥  १।६५।२  ॥   

  

पूर्णे वर्षसहस्रे तु काष्ठभूतं महामुनिम् ।  

विघ्नैर्बहुभि राधूतं क्रोधो नान्तरमाविशत्  ॥  १।६५।३  ॥   

स कृत्वा निश्चयं राम तप आतिष्ठदव्ययम्  ॥  १।६५।४  ॥   

काष्ठभूतं काष्ठवदवस्थितम्  ॥  आधूतं आकुलीकृतमपि । आन्तरं अन्तरवन्तम्,
दृढान्तःकरणवन्तमिति यावत् । यद्वा तं प्रति क्रोधः अन्तरं अवकाशं नाविशत्
 ॥  १।६५।३,४  ॥   

  

तस्य वर्षसहस्रस्य व्रते पूर्णे महाव्रतः ।  

भोक्तुमारब्धवानन्नं तस्मिन् काले रघूत्तम ।  

इन्द्रो द्विजातिर्भूत्वा तं सिद्धमन्नमयाचत  ॥  १।६५।५  ॥   

तस्य पूर्वसङ्कल्पितस्य । वर्षसहस्रस्य सम्बन्धिनि व्रते पूर्णे । तस्मिन्
काले पारणकाले । सिद्धं पक्वम् । याचिर्द्विकर्मकः  ॥  १।६५।५  ॥   

  

तस्मै दत्त्वा तदा सिद्धं सर्वं विप्राय निश्चितः ।  

निःशेषिते ऽन्ने भगवानभुक्त्वैव महातपाः ।  

न किञ्चिदवदद्विप्रं मौनव्रतमुपस्थितः  ॥  १।६५।६  ॥   

अथ वर्षसहस्रं वै नोच्छ्वसन् मुनिपुङ्गवः  ॥  १।६५।७  ॥   

निश्चितः तपःसिद्धये सर्वथैवान्नं दातव्यमिति निश्चयवानित्यर्थः । निश्चितः
अशङ्कित इति वा । निःशेषित इत्यनेन सर्वमन्नमिन्द्रेण याचितमिति गम्यते ।
अभुक्त्वेति पुनः पाकार्हतण्डुलासम्पादनादिति भावः  ॥  १।६५।६,७  ॥   

  

तस्यानुच्छ्वसमानस्य मूर्ध्नि धूमो व्यजायत ।  

त्रैलोक्यं येन सम्भ्रान्तमादीपितमिवाभवत्  ॥  १।६५।८  ॥   

आदीपितं तापितम्  ॥  १।६५।८  ॥   

  

ततो देवास्सगन्धर्वाः पन्नगासुरराक्षसाः ।  

मोहितास्तेजसा तस्य तपसा मन्दरश्मयः ।  

कश्मलोपहताः सर्वे पितामहमथाब्रुवन्  ॥  १।६५।९  ॥   

तत इत्यादि । तपसा तेजसा तपोरूपाग्निना । मोहिता मूर्च्छिताः । कश्मलोपहताः
दुःखोपहताः  ॥  १।६५।९  ॥   

  

बहुभिः कारणैर्देव विश्वामित्रो महामुनिः ।  

लोभितः क्रोधितश्चैव तपसा चाभिवर्द्धते ।  

न ह्यस्य वृजिनं किञ्चिद्दृश्यते सूक्ष्ममप्यथ  ॥  १।६५।१०  ॥   

लोभितः लोभकारणैः रम्भादर्शनादिभिः प्रलोभितः । क्रोधितः
क्रोधकारणैर्वर्षसहस्रान्तसिद्धकृत्स्नान्नयाचनादिभिः क्रोधितः । वृजिनं
पापं रागद्वेषादिलक्षण्ाम् । सूक्ष्मं स्वल्पम्  ॥  १।६५।१०  ॥   

  

न दीयते यदि त्वस्य मनसा यदभीप्सितम् ।  

विनाशयति त्रैलोक्यं तपसा सचराचरम्  ॥  १।६५।११  ॥   

विनाशयति विनाशयेत् । असाविति शेषः  ॥  १।६५।११  ॥   

  

व्याकुलाश्च दिशः सर्वा न च किञ्चित्प्रकाशते ।  

सागराः क्षुभिताः सर्वे विशीर्यन्ते च पर्वताः  ॥  १।६५।१२  ॥   

प्रकम्पते च पृथिवी वायुर्वाति भृशाकुलः ।  

ब्रह्मन्न प्रतिजानीमो नास्तिको जायते जनः  ॥  १।६५।१३  ॥   

व्याकुला इत्यादि । न प्रतिजानीमः प्रतिक्रियामिति शेषः । नास्तिको जायत
इति उक्तसङ्क्षोभवशान्नास्तिक इव कर्मानुष्ठानशून्यो जायत इत्यर्थः  ॥ 
१।६५।१२,१३  ॥   

  

सम्मूढमिव त्रैलोक्यं सम्प्रक्षुभितमानसम् ।  

भास्करो निष्प्रभश्चैव महर्षेस्तस्य तेजसा  ॥  १।६५।१४  ॥   

उक्तार्थानुवादपूर्वकमनुष्ठेयांश उच्यते सम्मूढमिवेत्यादि  ॥  १।६५।१४  ॥   

  

बुद्धिं न कुरुते यावन्नाशे देव महामुनिः ।  

तावत्प्रसाद्यो भगवानग्निरूपो महाद्युतिः  ॥  १।६५।१५  ॥   

बुद्धिमिति । हे देव ब्रह्मन् । अतःपरं विश्वामित्रः नाशे जगत्क्षये यावत्
बुद्धिं न कुरुते तावत्प्रसाद्यः अनुग्राह्यः  ॥  १।६५।१५  ॥   

  

कालाग्निना यथा पूर्वं त्रैलाक्यं दह्यते ऽखिलम् ।  

देवराज्यं चिकीर्षेत दीयतामस्य यन्मतम्  ॥  १।६५।१६  ॥   

कालाग्निनेति । पूर्वं प्रलयकाले । कालाग्निना त्रैलोक्यं यथा अदह्यत तथैव
त्रैलोक्यमनेन दह्यते धक्ष्यते । अयं देवराज्यं चिकीर्षेतापि अतः अस्य यत्
ब्रह्मर्षित्वं मतम्, तद्दीयतामित्यर्थः  ॥  १।६५।१६  ॥   

  

ततः सुरगणाः सर्वे पितामहपुरोगमाः ।  

विश्वामित्रं महात्मानं वाक्यं मधुरमब्रुवन् ।  

ब्रह्मर्षे स्वागतं ते ऽस्तु तपसा स्म सुतोषिताः  ॥  १।६५।१७  ॥   

तत इत्यादि । ततः देवविज्ञापनानन्तरम्  ॥  १।६५।१७  ॥   

  

ब्राह्मण्यं तपसोग्रेण प्राप्तवानसि कौशिक ।  

दीर्घमायुश्च ते ब्रह्मन् ददामि समरुद्गणः ।  

स्वस्ति प्राप्नुहि भद्रं ते गच्छ सौम्य यथासुखम्  ॥  १।६५।१८  ॥   

पितामहवचः श्रुत्वा सर्वेषां च दिवौकसाम् ।  

कृत्वा प्रणामं मुदितो व्याजहार महामुनिः  ॥  १।६५।१९  ॥   

ब्राह्मण्यमित्यादि । ब्रह्मवचनं प्राधान्येन  ॥  १।६५।१८,१९  ॥   

  

ब्राह्मण्यं यदि मे प्राप्तं दीर्घमायुस्तथैव च ।  

ओङ्कारश्च वषट्कारो वेदाश्च वरयन्तु माम्  ॥  १।६५।२०  ॥   

वरयन्तु अध्यापनयाजनार्हा भवन्तु इत्यर्थः  ॥  १।६५।२०  ॥   

  

क्षत्रवेदविदां श्रेष्ठो ब्रह्मवेदविदामपि ।  

ब्रह्मपुत्रो वसिष्ठो मामेवं वदतु देवताः ।  

यद्ययं परमः कामः कृतो यान्तु सुरर्षभाः  ॥  १।६५।२१  ॥   

ततः प्रसादितो देवैर्वसिष्ठो जपतां वरः ।  

सख्यं चकार ब्रह्मर्षिरेवमस्त्विति चाब्रवीत्  ॥  १।६५।२२  ॥   

ब्रह्मानुग्रहे ऽपि सजातीयपरिग्रहार्थमाह--क्षत्रेति । क्षत्रवेदाः
क्षत्रियाणां शान्ति पुष्ट्यादिप्रयोजना आथर्वणवेदाः । तद्विदां श्रेष्ठः
सूर्यवंशानादिपुरोहितत्वादिति भावः । ब्रह्मवेदाः ब्रह्मप्रतिपादका वेदाः,
वेदान्ता इत्यर्थः । यद्वा ब्राह्मणमात्रप्रवचनार्हा वेदास्त्रयीरूपाः ।
एवं वदतु ब्रह्मर्षिरिति वदतु । यदीति । अयं कामः वसिष्ठमुखेन
ब्रह्मर्षित्ववादरूपः कामः । यदि कृतः तदैव मद्विषये कृतकृत्या यान्तु
नान्यथेत्यर्थः  ॥  १।६५।२१,२२  ॥   

  

ब्रह्मर्षिस्त्वं न सन्देहः सर्वं सम्पत्स्यते तव ।  

इत्युक्त्वा देवताश्चापि सर्वा जग्मुर्यथागतम्  ॥  १।६५।२३  ॥   

एवमस्त्वित्यस्य विवरणम्--ब्रह्मर्षिस्त्वमिति । सर्वं ब्राह्मण्यं
त्वद्वृतयाजनाध्यापनादिकं च  ॥  १।६५।२३  ॥   

  

एवं त्वनेन ब्राह्मण्यं प्राप्तं राम महात्मना ।  

एष राम मुनिश्रेष्ठ एष विग्रहवांस्तपः ।  

एष धर्मपरो नित्यं वीर्यस्यैष परायणम्  ॥  १।६५।२४  ॥   

एवमुक्त्वा महातेजा विरराम द्विजोत्तमः  ॥  १।६५।२५  ॥   

शतानन्दवचः श्रुत्वा रामलक्ष्मणसन्निधौ ।  

जनकः प्राञ्जलिर्वाक्यमुवाच कुशिकात्मजम्  ॥  १।६५।२६  ॥   

धन्यो ऽस्म्यनुगृहीतो ऽस्मि यस्य मे मुनिपुङ्गव ।  

यज्ञं काकुत्स्थसहितः प्राप्तवानसि धार्मिक  ॥  १।६५।२७  ॥   

पावितो ऽहं त्वया ब्रह्मन् दर्शनेन महामुने ।  

गुणा बहुविधाः प्राप्तास्तव सन्दर्शनान्मया  ॥  १।६५।२८  ॥   

विस्तरेण च ते ब्रह्मन् कीर्त्यमानं महत्तपः ।  

श्रुतं मया महातेजो रामेण च महात्मना  ॥  १।६५।२९  ॥   

अथ शतानन्दवचनम्--एवमित्यादि । तप इत्यकारान्तपुँलिङ्गत्वमार्षम्  ॥ 
१।६५।२४२९  ॥   

  

सदस्यैः प्राप्य च सदः श्रुतास्ते बहवो गुणाः  ॥  १।६५।३०  ॥   

सदस्यैरिति । सदः प्राप्य स्थितैः सदस्यैः  ॥  १।६५।३०  ॥   

  

अप्रमेयं तपस्तुभ्यमप्रमेयं च ते बलम् ।  

अप्रमेया गुणाश्चैव नित्यं ते कुशिकात्मज  ॥  १।६५।३१  ॥   

अप्रमेयाः इयत्तया ज्ञातुमशक्याः  ॥  १।६५।३१  ॥   

  

तृप्तिराश्चर्यभूतानां कथानां नास्ति मे विभो ।  

कर्मकालो मुनिश्रेष्ठ लम्बते रविमण्डलम्  ॥  १।६५।३२  ॥   

श्वःप्रभाते महातेजो द्रष्टुमर्हसि मां पुनः ।  

स्वागतं तपतां श्रेष्ठ मामनुज्ञातुमर्हसि  ॥  १।६५।३३  ॥   

एवमुक्तो मुनिवरः प्रशस्य पुरुषर्षभम् ।  

विससर्जाशु जनकं प्रीतं प्रीतमनास्तदा  ॥  १।६५।३४  ॥   

एवमुक्त्वा मुनिश्रेष्ठं वैदेहो मिथिलाधिपः ।  

प्रदक्षिणं चकाराशु सोपाध्यायः सबान्धवः  ॥  १।६५।३५  ॥   

कथानामिति "पुरणगुण--" इति तृतीयार्थे षष्ठी । तृप्तिः अलम्बुद्धिः ।
स्वागतमिति । त्वदागमनं शुभकृज्जातमित्यर्थः  ॥  १।६५।३२३५  ॥   

  

विश्वामित्रो ऽपि धर्मात्मा सरामः सहलक्ष्मणः ।  

स्ववाटमभिचक्राम पूज्यमानो महर्षिभिः  ॥  १।६५।३६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे पञ्चषष्टितमः सर्गः
 ॥  ६५  ॥   

स्ववाटम् स्वनिवेशम्  ॥  १।६५।३६  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने पञ्चषष्टितमः सर्गः  ॥  ६५  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/065_vishvAmitra-brahmarShitva-prAptiH.md">
<details><summary><h2>शिरोमणी ...{Loading}...</h2></summary>



प्रतिज्ञाकारणानन्तरकालिकं वृत्तमाह अथेति । हे राम महामुनिः विश्वामित्रः
अथ तपोनिश्चयानन्तरं हैमवतीमुत्तरां दिशं त्यक्त्वा पूर्वां दिशमनुप्राप्य
सुदारुणं तपस्तेपे  ॥  १।६५।१  ॥   

  

तपःप्रकारं वर्णयन्नाह मौनमिति । हे राम अनुत्तमं सर्वोत्कृष्टं मौनं व्रतं
वर्षसहस्रस्य सहस्रवर्षसम्बन्धीत्यर्थः । मौनं व्रतं कृत्वा अप्रतिममनुपमं
परमदुष्करं तपश्चकार  ॥  १।६५।२  ॥   

  

पूर्ण इति । हे राम यो विश्वामित्रो निश्चयं कृत्वा अव्ययं तप आतिष्ठत तं
काष्ठभूतमपराधादिसहनेन काष्ठसदृशं बहुभिर्विघ्नैराधूतमवधूतत्वेनेष्यमाणं
महामुनिं विश्वामित्रं वर्षसहस्रे पूर्णे तुशब्देनापूर्णे ऽपि स क्रोधः
अन्तरं नाविशत् । सार्धश्लोक एकान्वयी  ॥  १।६५।३,४  ॥   

  

तस्येति । हे रघूत्तम तस्य विश्वामित्रस्य वर्षसहस्रस्य व्रते पूर्णे सति
महाव्रतो विश्वामित्रो ऽन्नं  

भोक्तुमारब्धवान् तस्मिन्काले भोजनप्रारम्भसमये द्विजातिर्भूत्वा
इन्द्रस्तं विश्वामित्रं सिद्धमन्नमयाचत  ॥  १।६५।५  ॥   

  

तस्मै इति । तदा याचनसमये विप्राय विप्ररूपाय तस्मै याचमानाय सर्वं
सिद्धमन्नं दत्त्वा अन्ने निःशेषिते सति निश्चितः निर्गतं चितं सञ्चयो
यस्यान्नान्तरसञ्चयरहित इत्यर्थः । किञ्च निश्चितः याचको न प्रत्याख्येय
इति निश्चयं प्राप्तः । अत एव अभुक्त्वैव विद्यमानो भगवान्
अतिसामर्थ्यविशिष्टः महातपाः मौनं व्रतमुपास्थितो विश्वामित्रः विप्रं न
किञ्चिदवदत्  ॥  १।६५।६,७  ॥   

  

तथेति । मुनिपुङ्गवो विश्वामित्रः अनुड्वासमुच्छ्वासरहितं मौनं पुनश्चकार
आरेभे । अथ तादृशमौनव्रतप्रारम्भानन्तरं वर्षसहस्रं नोच्छ्वासन्
उच्छ्वासरहितः सन्नेव तथैव वक्रोच्चारादिरहित एवासीत् । ह प्रसिद्धमेतत् ।
वैशब्द एवार्थे  ॥  १।६५।८  ॥   

  

तस्येति । अनुच्छ्वसमानस्य उच्छ्वासराहित्यं प्राप्नुवतस्तस्य
विश्वामित्रस्य मूर्ध्नि धूमो व्यजायत येन धूमेन सम्भ्रान्तमुद्वेगं
प्रापितं त्रैलोक्यमादीपितं सन्तापितमेवाभवत् । इवशब्द एवार्थे  ॥  १।६५।९
 ॥   

  

तत इति । ततः विश्वामित्रमूर्धोत्थितधूमदर्शनानन्तरं तस्य विश्वामित्रस्य
तपसा तपोजनितेन तेजसा मोहिताः वैचित्यं प्राप्ताः अत एव मन्दरश्मयः
हीनतेजसः अत एव कश्मलोपहताः दुःख्ाव्याप्तचित्ताः सर्वे देवर्षिगन्धर्वाः
पन्नगोरगराक्षसाश्च पितामहं ब्रह्माणमब्रुवन् । अथशब्दश्चार्थे ।
सार्धश्लोक एकान्वयी  ॥  १।६५।१०  ॥   

  

बहुभिरिति । हे देव बहुभिः कारणैस्तपोभ्रंसनहेतुभिः लोभितः क्रोधितश्च
महामुनिर्विश्वामित्रस्तपसा स्वतपःप्रभावेणैव अभिवर्धते एव
लोभादयस्तस्मिन्न याता इत्यर्थः । चशब्द एवार्थे  ॥  १।६५।११  ॥   

  

नेति । अस्य विश्वामित्रस्य सूक्ष्ममल्पमपि
किञ्चिद्वृजिनमस्मत्कृतविघ्नजनितदुःखं नैव दृश्यते अत एव अस्य मनसा
यदभीप्सितं तद्यदि न दीयते तर्हि सचराचरं चराचरसहितं त्रैलोक्यं तपसा
विनाशयति विनाशयिता । हिशब्द एवार्थे । अथशब्दो हेत्वर्थे
तुशब्दस्तर्हीत्यर्थे । सार्धश्लोक एकान्वयी  ॥  १।६५।१३  ॥   

  

त्रैलोक्यविनाशहेतुं वर्णयन्त आहुः व्याकुला इत्यादिभिः । सर्वाः दिशः
व्याकुलाः अन्धकारादिव्याप्ताः अत एव किञ्चिदपि न प्रकाशते सर्वे सागराः
क्षुभिताः क्षोभं प्राप्ताः सर्वे पर्वतास्तु विशीर्यन्ते स्फुटिता
भवन्तीत्यर्थः । एकश्चो हेतौ द्वितीयो ऽप्यर्थे तृतीयस्त्वर्थे । सर्वे
इत्युभयान्वयि  ॥  १।६५।१४  ॥   

  

प्रकम्पते इति । पृथिवी प्रकम्पते भृशाकुलः अत्यन्ताकुलताविशिष्टः वायुश्च
वाति अत एव नास्तिकः नास्ति कं सुखं यस्य सः अत्यन्तव्याकुलत्वेन सुखरहित
इत्यर्थः नरः सर्वो जनो जायते अतो हे ब्रह्मन् न प्रतिजानीमः
एतद्दुःखप्रतिक्रयां न निश्चिनुमः । चस्त्वर्थे  ॥  १।६५।१५  ॥   

  

समिति । संप्रक्षुभितमानसमत्यन्तक्षोभविशिष्टमानसविशिष्टं त्रैलोक्यं
सम्मूढं कर्तव्याकर्तव्यविवेकरहितमस्तीति शेषः । अतो हे देव हे भगवन्
महामुनिः विश्वामित्रो नाशे जगत्क्षये यावद्बुद्धिं निश्चयं न कुरुते
तावदेवाग्निरूपः प्रलयाग्निसदृशरूपविशिष्टः अत एव महाद्युतिः विश्वामित्रः
प्रसाद्यः प्रसादयितुं योग्यः । सार्धश्लोक एकान्वयी । इवशब्द एवार्थे ।
मानसमित्येतदग्रे ऽभास्करो निष्प्रभश्चैव महर्षेस्तस्य तेजसाऽ इति
श्लोकार्धमपि भट्टटीकाङ्कितपुस्तकेषु दृश्यते  ॥  १।६५।१६  ॥   

  

प्रसादनविलम्बे दोषं वदन्त आहुः कालेति । यथा येन प्रकारेणाखिलं त्रैलोक्यं
पूर्वं  

कालाग्निना दह्यते तथा ऽनेनापि धक्ष्यते इति शेषः । किञ्च अयथा
यथोक्तप्रसादनाभावे कालाग्निना कालाग्निसदृशेन विश्वामित्रेण अखिलं सर्वं
पूर्वं पौर्वकालिकं त्रैलोक्यं दह्यते धक्ष्यति "वर्तमानसामीप्ये" इति
भविष्यति लट्  ॥  १।६५।१७  ॥   

  

नन्वदेयवस्त्वभिलाषश्चेदयं तददाने कथं प्रसादं प्राप्स्यतीत्यत आहुः देवेति
। यद्यस्मिन् ब्रह्मऋषित्वे ऽस्यमनोभिलाषस्तद्दीयतां देवराज्यं चिकीर्षेत
चेत्तदपि दीयताम् । ततो देवप्रार्थनानन्तरं पितामहपुरोगमाः सर्वे सुरगणाः
महात्मानं विश्वामित्रं मधुरं वाक्यमब्रुवन् ।
पूर्वोत्तरार्धोत्तरपूर्वार्धयोरेकत्रान्वयः  ॥  १।६५।१८  ॥   

  

तद्वचनमेवाह ब्रह्मर्षे इति । हे ब्रह्मर्षे ते तव अत्रागमनं स्वागतं
शोभनमागनमस्तु लडर्थे लोट् । तत्र हेतुः यतस्तपसा त्वत्कर्तृकतपश्चरणेन वयं
सुतोषिताः स्म । विसर्गाभाव आर्ष इति भट्टः । किञ्च स्मेत्येवार्थकमव्ययम्
। तपसैव तोषिता इत्यर्थः  ॥  १।६५।१९  ॥   

  

ब्राह्मण्यमिति । हे कौशिक उग्रेण तपसा ब्राह्मण्यं स्वेप्सितब्रह्मर्षिपदं
त्वं प्राप्तवानसि तव प्रार्थितं ब्रह्मर्षिपदं भवत्तपस्तोषितेन मया
दत्तमित्यर्थः । अप्रार्थितमपि ददामीत्याह हे ब्रह्मन् समरुद्गणः
मरुद्गणसहितो ऽहं ते तुभ्यं दीर्घमायुश्च ददामि । समरुद्गण इत्युक्त्या
यावद्वायुसञ्चारमीदृक् ते ख्यातिर्भविष्यतीति सूचितम्  ॥  १।६५।२०  ॥   

  

स्वस्तीति । हे सौम्य स्वस्ति वाञ्छितप्राप्तिजनितसुखं प्राप्नुहि ते तव
भद्रं कल्याणम् । अतः यथासुखं सुखमनतिक्रम्य गच्छ स्वगृहमिति शेषः । अर्धं
पृथक् पितामहेति पितामहवचः श्रुत्वा सर्वेषां ब्रह्मसहितानां त्रिदिवौकसां
प्रणामं च कृत्वा मुदितो महामुनिर्विश्वामित्रः व्याजहार कथयामास  ॥ 
१।६५।२१  ॥   

  

तद्वचनमेवाह ब्राह्मण्यमिति । दीर्घं चिरकालिकमायुस्तथैव ब्राह्मण्यं
ब्रह्मर्षिपदं च यदि मे मया प्राप्तं भवत्प्रसादाल्लब्धमित्यर्थः । तर्हि
कारः प्रणवं कारयति प्रकटयति स्वनियम्यब्रह्मद्वारेति कारो रघुनाथः
वषट्कारः वषडुपलक्षितस्वाहादेः कारः करणमुच्चारणमिति यावत् यस्मिन्स
रामोद्देश्यकसाङ्गसकलयागः वेदाः उक्तोभयसूचकसाङ्गसामादयश्च मां वरयन्तु
वशिष्ठादिष्विव मयि साक्षात्कारा भवन्त्वित्यर्थः । अथशब्दश्चार्थे  ॥ 
१।६५।२२  ॥   

  

भवद्दत्तवरे वशिष्ठस्यापि सम्मतिः स्यादिति बोधयन्नाह क्षत्रेति । हे
देवताः क्षत्रवेदविदां धनुर्वेदादिज्ञातृ़णां ब्रह्मवेदविदां
ब्राह्मणैकवेद्यब्रह्मदण्डाभिधवेदाभिज्ञानामपि श्रष्ठः ब्रह्मपुत्रो
वशिष्ठः एवमनेन भवदुक्तब्राह्मण्येन रूपेण मां वदतु । एतेन
परमाचार्यभूतवशिष्ठप्रसादमन्तरा रामप्रीतिर्न भवतीति ध्वनितम् । तेन
रामप्रीतिकामैर्वसिष्ठो ऽवश्यं प्रसादयितव्य इति व्यक्तम् । तत्र प्रमाणम्
"आचार्यवान् पुरुषो वेद" इत्यादि  ॥  १।६५।२३  ॥   

  

यदीति । परम उत्कृष्टः कामो मदिच्छाविषयीभूतः अयं मत्प्रार्थितो यदि कृतो
भवद्भिः सम्पादितस्तर्हि हे सुरर्षभाः भवन्तो यान्तु । ततो
विश्वामित्रप्रार्थनानन्तरं देवैः प्रसादितः प्रसन्नतां प्रापितः जपतां वरो
ब्रह्मर्षिर्वसिष्ठः एवमस्तु इत्यब्रवीत् सख्यं च चकार विश्वामित्रेण सहेति
शेषः । सार्धश्लोक एकान्वयी  ॥  १।६५।२४  ॥   

  

सख्यसम्पत्त्युत्तरकालिकं देवतावचनमाह ब्रह्मर्षिरिति । त्वं ब्रह्मर्षिः
अत्र सन्देहो न वशिष्ठसख्यप्राप्त्या संशयो ध्वस्त इत्यर्थः अतस्तव सर्वं
कार्यं सम्पत्स्यते सेत्स्यति इति सर्वा देवताः पुनरुक्त्वा यथागतमेव
जग्मुः । चशब्दः पुनरर्थे अपिरेवार्थे  ॥  १।६५।२५  ॥   

  

धर्मात्मा विश्वामित्रो ऽपि उत्तमं ब्राह्मण्यं लब्ध्वा जपतां वरं
ब्रह्मर्षिं वशिष्ठं पूजयामास । तपसि स्थितः अत एव कृतकामो विश्वामित्रः
सर्वां महीं चचार यथेच्छं गमनं चकारेत्यर्थः  ॥  १।६५।२६,२७  ॥   

एवमिति । हे राम महात्मनानेन विश्वामित्रेण एवमुक्तप्रकारेणैव ब्राह्मण्यं
प्राप्तमजो हे राम एष विश्वामित्रो मुनिश्रेष्ठः एष विग्रहवत् शरीरधारि
तपश्च । तुशब्द एवार्थे  ॥  १।६५।२८  ॥   

  

एषः नित्यं धर्मपरः एषः वीर्यस्य पराक्रमस्य परायणम् अर्धं पृथक् ।
शतानन्दवचःश्रवणानन्तरकालिकं वृत्तमाह शतानन्देति रामलक्ष्मणसन्निधौ
शतानन्दवचः श्रुत्वा प्राञ्जलिर्जनकः कुशिकात्मजं वाक्यमुवाच  ॥  १।६५।२९
 ॥   

  

तद्वाक्यमेवाह धन्य इति । हे धार्मिक हे ब्रह्मन् हे महामुने यस्य मे यज्ञं
काकुत्स्थसहितः यो मुनिपुङ्गवस्त्वं प्राप्तवानसि तेन त्वया दर्शनेन सो ऽहं
पावितः अस्मि अत एव अनुगृहीतो ऽस्मि अत एव धन्यो ऽस्मि  ॥  १।६५।३०,३१  ॥   

  

गुणा इति । हे ब्रह्मन् हे महातेजः तव सन्दर्शनात् त्वत्कर्मकसन्दर्शनतः
बहुविधाः अनेकप्रकाराः गुणाः चित्तप्रसादप्रतिष्ठितत्वसुखादयः मया
प्राप्ताः यतः सदः यागसभां प्राप्य महात्मना रामेण सदस्यैश्च सहितेन मया
विस्तरेण कीर्त्यमानं शतानन्देन वर्ण्यमानं ते तव महत्तपः श्रुतं ते तव
बहवो ऽनेकविधा गुणाः तपोजनितप्रभावाश्च श्रुताः । एकश्चो हेतौ  ॥  ६५।३२,३३
 ॥   

  

तत्तपआदीनां महत्वं बोधयन्नाह अप्रमेयमित्यादित्रयेण । यद्यपि हे
कुशिकात्मज तुभ्यं तव तपः अप्रमेयं प्रमातुमशक्यमत एव ते बलं चाप्रमेयमत एव
नित्यं विद्यमानास्ते गुणाश्चाप्रमेयाः अत एव हे विभो हे मुनिश्रेष्ठ
आश्चर्यभूतानां ते कथानां श्रृण्वतो मे तृप्तिर्नास्ति अत एव स्वागतं
तवागमनमतिमङ्गलप्रदमित्यर्थः । तथापि रविमण्डलं लम्बते अस्तं गच्छति अतः
कर्मकालः सम्प्राप्त इति शेषः । अतः हे जपतां श्रष्ठ मामनुज्ञातुं
गृहगमनायाज्ञापयितुं त्वमर्हसि मां तु श्वः प्रभाते द्रष्टुमर्हसि एतेन
त्वमपि स्वस्थानं गच्छेति बोधितम् । एवो यद्यपीत्यर्थे । अत्र
विवेकिशिरोमणिजनकस्य समस्तकर्मकाण्डफलभूतमहात्मकथाविरामप्रार्थनया ऽध्व
श्रमविशिष्टरामचिरकालस्थित्यसहिष्णुत्वं सूचितं तेन रामस्य सुकुमारातिशयः
सूचितः । श्लोकत्रयं सम्मिलितान्वयि  ॥  १।६५।३५,३६  ॥   

  

एवमिति । तदा जनकप्रार्थनाकाले एवमनेन प्रकारेण उक्तः मुनिवरः प्रीतमनाः
विश्वामित्रः पुरुषर्षभं पुरुषश्रेष्ठं प्रीतं जनकं प्रशस्य अथ विससर्ज
मङ्गलविसर्जनं चकारेत्यर्थः  ॥  १।६५।३७  ॥   

  

विश्वामित्रोक्तिं संवर्ण्य जनकवृतमाह एवमिति । मिथिलाधिपः सोपाध्यायः
सबान्धवः वैदेहो जनकः मुनिश्रेष्ठं विश्वामित्रमेवमुक्त्वा आशु प्रदक्षिणं
चकार । आशु इत्यनेन गृहं गत्वा कदा इमां कथां वर्णयिष्यामीत्यभिलाषातिशयः
सूचितः  ॥  १।६५।३८  ॥   

  

विश्वामित्र इति । धर्मात्मा सरामः रामसहितः सहलक्ष्मणः लक्ष्मणसहितः
महर्षिभिः सह पूज्यमानः विश्वामित्रो ऽपि स्ववाटं स्ववासस्थानमभिचक्राम  ॥ 
१।६५।३९  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
पञ्चषष्टितमः सर्गः  ॥  १।६५  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/065_vishvAmitra-brahmarShitva-prAptiH.md">
<details><summary><h2>तिलकम् ...{Loading}...</h2></summary>



अथ प्रतिज्ञोत्तरम् । हैमवतीमुत्तराम्  ॥  १।६५।१  ॥   

  

मौनरूपं व्रतं वर्षसहस्रसम्बन्धि । मौनं चात्र काष्ठमौनम्  ॥  १।६५।२  ॥   

  

आधूतमाकुलीकृतमप्यान्तरमन्तः करणम्  ॥  १।६५।३  ॥   

  

निश्चयम् क्रोधाकरणविषयकम् । वर्षसहस्रसम्बन्धिनि व्रते पूर्णे सति  ॥ 
१।६५।४  ॥   

  

तस्मिन्काले व्रतपारणाकाले  ॥  १।६५।५  ॥   

  

सिद्धम् पक्वम् । निःशेषिते निरवशेषतो दत्ते । अभुक्त्वैव पुनः
पाकाकरणादभुक्त्वैव  ॥  १।६५।६  ॥   

  

मौनं कृत्वासीदित्यन्वयः  ॥  १।६५।७  ॥   

  

नोच्छ्वसञ्श्वासोच्छ्वासरहितः । धूम इति । धूमकेतुरित्यर्थः । अग्निरिति
यावत् । अत एवाग्ने "आतापितमिव" इति वक्ष्यति । अयं शुद्धसत्त्वगुणप्रभावो
ऽग्निरितरेषां रजस्तमःप्रधानानां तन्मिश्रसत्त्वप्रधानानां च देवादीनां
तापजनक इति बोध्यम्  ॥  १।६५।८  ॥   

  

येन वह्निना । यथा तापितः पुमान्सम्भ्रान्तो व्याकुलो भवति,
तद्वत्त्रैलोक्यं सम्भ्रान्तमभूदित्यर्थः  ॥  १।६५।९  ॥   

  

तपसा तेजसा तपोरूपेण तेजसा । मोहिता विषयाग्रहितचित्ताः कृताः । मन्दरश्मयः
क्षीणतेजसः । कश्मलम् दुःखम्  ॥  १।६५।१०  ॥   

  

तत्तद्विषयैर्लोभितः क्रोधितो ऽपि निर्विघ्नमेव तौ त्यक्त्वा तपसाभिवर्धत
इत्यन्वयः  ॥  १।६५।११  ॥   

  

सूक्ष्ममपि वृजिनमल्पमपि कामक्रोधरूपम् । यदभीप्सितम् ब्रह्मर्षित्वम्  ॥ 
१।६५।१२  ॥   

  

अन्यथा लोकनाश इत्याह विनाशयतीति । तेर्लघुतरपाठान्नच्छन्दोभङ्गः ।
नाशप्रकारमाह व्याकुला इति  ॥  १।६५।१३,१४  ॥   

  

न प्रतिजानीमः प्रतिक्रियां न जानीम इत्यर्थः । नास्तिको जायते ।
जगत्क्षोभवशान्नास्तिक इव कर्मानुष्ठानशून्य इत्यर्थः । तदाह सम्मूढमिवेति
। सम्प्रक्षुभितमानसम् व्याकुलचित्तम्  ॥  १।६५।१५  ॥   

  

नाशे जगन्नाशे  ॥  १।६५।१६  ॥   

  

पूर्वम् युगान्तकाले  ॥  १।६५।१७  ॥   

  

यद्यसौ देवराज्यमपि चिकीर्षेत तदा तदप्यस्य दीयतामित्यर्थ इति केचित् ।
यद्यस्याभीष्टं न दीयते तदासौ देवराज्यं चिकीर्षेत, अतो ऽस्य
यन्मनस्तत्स्थं ब्रह्मर्षित्वं तद्दीयतामित्यर्थः इत्यन्ये  ॥  १।६५।१८  ॥   

  

स्वागतम् भद्रम् । स्मेति विसर्गलोप आर्षः  ॥  १।६५।१९  ॥   

  

दीर्घायुर्दानम् स्वदर्शनफलम्  ॥  १।६५।२०  ॥   

  

स्वस्ति सुखम् । यथासुखम् । तपस उपरत इति शेषः  ॥  १।६५।२१  ॥   

  

यदि इत्यसन्दिग्धवचनम्, वेदाः प्रमाणं चेदितिवत्  ॥  १।६५।२२  ॥   

  

ओमिति ब्रह्मज्ञानसाधनम् । वषडिति यज्ञसाधनम् । वेदाश्च
तदपेक्षिताङ्गोपाङ्गादिप्रतिपादकाः । वरयन्तु । यथा
वसिष्ठादीन्सहजब्राह्मणान्वरयन्ति तथा वरणं चाध्यापनयाजनयोरनुमतिः ।
ब्रह्माद्यनुग्रहे ऽपि जातिब्राह्मण्याभावाद्वसिष्ठेनानङ्गीकारे व्यर्थमेव
सर्वम्, अत आह क्षत्रेत्यादि । सूर्यवंशानादिपुरोहितत्वात्तदध्यापकत्वाच्च
तेषां युद्धजयादिप्रयोजनसम्पत्तये क्षत्रवेदविदामुक्तप्रयोजनधनुर्वेदविदां
श्रेष्ठः । ब्रह्मवेदा वेदचतुष्ठयी । ब्रह्मप्रतिपादकोपनिषद्भागवत्त्वात्
 ॥  १।६५।२३  ॥   

  

अन्यदपि श्रैष्ठ्यबीजम् । ब्रह्मपुत्र इति । एवं ब्रह्मर्षे इति । एवं
वसिष्ठमुखेन ब्रह्मर्षित्ववादरूपे मम परमः कामो मनोरथो मदि कृतस्तदा
मद्विषये कृतकृत्याः सुरर्षभा यान्तु नान्यथेति भावः । अन्यथा
पुनस्तपश्चरिष्यामीति तात्पर्यम्  ॥  १।६५।२४  ॥   

  

ततो विश्वामित्रोक्त्यनन्तरम् । प्रसादितो विश्वामित्रस्य
ब्रह्मर्षित्वानुमतये । एवम् ब्रह्मर्षित्वम् । सख्यम् विश्वामित्रेण  ॥ 
१।६५।२५  ॥   

  

सर्वं ब्राह्मण्यप्रयोजकं ब्राह्मणाज्जन्म तत्संकारादि सम्पद्यते सम्पन्नम्
। अनेन त्रिपुरुषपर्यन्तं विश्वामित्रस्य ब्राह्मण्यलाभः सूचितः । एतच्च
"अनृष्यानन्तर्ये" इति सूत्रे महाभाष्ये स्पष्टम् । इति वसिष्ठोक्तं देवता
अप्युक्त्वा जग्मुरित्यन्वयः  ॥  १।६५।२६  ॥   

  

पूजयामास । सपरिवारस्य मम सत्कारकरणेन
ब्रह्मर्षिताप्रापकसाधनौन्मुख्यसम्पादनेन कृतार्थीकृतो ऽस्मि भगवतेति
पूजयामासेत्यर्थः  ॥  १।६५।२७  ॥   

  

चचारेति । विश्वामित्र इति शेषः । अथ प्रकृतशतानन्दवचनम् एवं त्वित्यादि  ॥ 
१।६५।२८  ॥   

  

नित्यमिदानीमपि । वीर्यस्य तपोवीर्यस्य  ॥  १।६५।२९३१  ॥   

  

पावितः पवित्रः कृतः  ॥  १।६५।३२  ॥   

  

गुणाः कर्मश्रैष्ठ्यज्ञातिश्रैष्ठ्यलक्षणाः  ॥  १।६५।३३  ॥   

  

महातेज इति सम्बुद्धिः । मया जनकेन रामेण च सदः प्राप्य स्थितैः सदस्यैश्च
ते गुणाः श्रुताः  ॥  १।६५।३४  ॥   

  

तुभ्यमिति तवेत्यर्थे । अप्रमेयमियत्ताज्ञानाविषयम्  ॥  १।६५।३५  ॥   

  

कथानामिति । शृण्वत इति शेषः । कर्मकाल इति । अतिवर्तत इति शेषः । तदेवाह
लम्बत इति  ॥  १।६५।३६  ॥   

  

स्वागतम् भद्रम् । अनुज्ञातुम् । कर्मण इति शेषः  ॥  १।६५।३७३९  ॥   

  

स्ववासम् स्वनिवेशम् । "स्ववाटम्" इति पाठे ऽप्ययमेवार्थः  ॥  १।६५।४०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
पञ्चषष्टितमः सर्गः  ॥  ६५  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/065_vishvAmitra-brahmarShitva-prAptiH.md">
<details><summary><h2>द्राविडपाठः ...{Loading}...</h2></summary>


अथ हैमवतीं राम दिशं त्यक्त्वा महामुनिः।  
पूर्वां दिशमनुप्राप्य तपस्तेपे सुदारुणम् ॥ 1.65.1 ॥   
मौनं वर्षसहस्रस्य कृत्वा व्रतमनुत्तमम्।  
चकाराप्रतिमं राम तपः परमदुष्करम् ॥ 1.65.2 ॥   
पूर्णे वर्षसहस्रे तु काष्ठभूतं महामुनिम्।  
विघ्नैर्बहुभि राधूतं क्रोधो नान्तरमाविशत् ॥ 1.65.3 ॥   
स कृत्वा निश्चयं राम तप आतिष्ठदव्ययम् ॥ 1.65.4 ॥   
भोक्तुमारब्धवानन्नं तस्मिन् काले रघूत्तम।  
इन्द्रो द्विजातिर्भूत्वा तं सिद्धमन्नमयाचत ॥ 1.65.5 ॥   
निःशेषितेऽन्ने भगवानभुक्त्वैव महातपाः।  
न किञ्चिदवदद्विप्रं मौनव्रतमुपस्थितः ॥ 1.65.6 ॥   
अथ वर्षसहस्रं वै नोच्छ्वसन् मुनिपुङ्गवः ॥ 1.65.7 ॥   
तस्यानुच्छ्वसमानस्य मूर्ध्नि धूमो व्यजायत।  
त्रैलोक्यं येन सम्भ्रान्तमादीपितमिवाभवत् ॥ 1.65.8 ॥   
मोहितास्तेजसा तस्य तपसा मन्दरश्मयः।  
कश्मलोपहताः सर्वे पितामहमथाब्रुवन् ॥ 1.65.9 ॥   
लोभितः क्रोधितश्चैव तपसा चाभिवर्द्धते।  
न ह्यस्य वृजिनं किञ्चिद्दृश्यते सूक्ष्ममप्यथ ॥ 1.65.10 ॥   
न दीयते यदि त्वस्य मनसा यदभीप्सितम्।  
विनाशयति त्रैलोक्यं तपसा सचराचरम् ॥ 1.65.11 ॥   
व्याकुलाश्च दिशः सर्वा न च किञ्चित्प्रकाशते।  
सागराः क्षुभिताः सर्वे विशीर्यन्ते च पर्वताः ॥ 1.65.12 ॥   
प्रकम्पते च पृथिवी वायुर्वाति भृशाकुलः।  
ब्रह्मन्न प्रतिजानीमो नास्तिको जायते जनः ॥ 1.65.13 ॥   
सम्मूढमिव त्रैलोक्यं सम्प्रक्षुभितमानसम्।  
भास्करो निष्प्रभश्चैव महर्षेस्तस्य तेजसा ॥ 1.65.14 ॥   
बुद्धिं न कुरुते यावन्नाशे देव महामुनिः।  
तावत्प्रसाद्यो भगवानग्निरूपो महाद्युतिः ॥ 1.65.15 ॥   
कालाग्निना यथा पूर्वं त्रैलाक्यं दह्यतेऽखिलम्।  
देवराज्यं चिकीर्षेत दीयतामस्य यन्मतम् ॥ 1.65.16 ॥   
विश्वामित्रं महात्मानं वाक्यं मधुरमब्रुवन्।  
ब्रह्मर्षे स्वागतं तेऽस्तु तपसा स्म सुतोषिताः ॥ 1.65.17 ॥   
दीर्घमायुश्च ते ब्रह्मन् ददामि समरुद्गणः।  
स्वस्ति प्राप्नुहि भद्रं ते गच्छ सौम्य यथासुखम् ॥ 1.65.18 ॥   
पितामहवचः श्रुत्वा सर्वेषां च दिवौकसाम्।  
कृत्वा प्रणामं मुदितो व्याजहार महामुनिः ॥ 1.65.19 ॥   
ब्राह्मण्यं यदि मे प्राप्तं दीर्घमायुस्तथैव च।  
ओङ्कारश्च वषट्कारो वेदाश्च वरयन्तु माम् ॥ 1.65.20 ॥   
ब्रह्मपुत्रो वसिष्ठो मामेवं वदतु देवताः।  
यद्ययं परमः कामः कृतो यान्तु सुरर्षभाः ॥ 1.65.21 ॥   
ततः प्रसादितो देवैर्वसिष्ठो जपतां वरः।  
सख्यं चकार ब्रह्मर्षिरेवमस्त्विति चाब्रवीत् ॥ 1.65.22 ॥   
ब्रह्मर्षिस्त्वं न सन्देहः सर्वं सम्पत्स्यते तव।  
इत्युक्त्वा देवताश्चापि सर्वा जग्मुर्यथागतम् ॥ 1.65.23 ॥   
एष राम मुनिश्रेष्ठ एष विग्रहवांस्तपः।  
एष धर्मपरो नित्यं वीर्यस्यैष परायणम् ॥ 1.65.24 ॥   
एवमुक्त्वा महातेजा विरराम द्विजोत्तमः ॥ 1.65.25 ॥   
शतानन्दवचः श्रुत्वा रामलक्ष्मणसन्निधौ।  
जनकः प्राञ्जलिर्वाक्यमुवाच कुशिकात्मजम् ॥ 1.65.26 ॥   
धन्योऽस्म्यनुगृहीतोऽस्मि यस्य मे मुनिपुङ्गव।  
यज्ञं काकुत्स्थसहितः प्राप्तवानसि धार्मिक ॥ 1.65.27 ॥   
पावितोऽहं त्वया ब्रह्मन् दर्शनेन महामुने।  
गुणा बहुविधाः प्राप्तास्तव सन्दर्शनान्मया ॥ 1.65.28 ॥   
विस्तरेण च ते ब्रह्मन् कीर्त्यमानं महत्तपः।  
श्रुतं मया महातेजो रामेण च महात्मना ॥ 1.65.29 ॥   
सदस्यैः प्राप्य च सदः श्रुतास्ते बहवो गुणाः ॥ 1.65.30 ॥   
अप्रमेयं तपस्तुभ्यमप्रमेयं च ते बलम्।  
अप्रमेया गुणाश्चैव नित्यं ते कुशिकात्मज ॥ 1.65.31 ॥   
तृप्तिराश्चर्यभूतानां कथानां नास्ति मे विभो।  
कर्मकालो मुनिश्रेष्ठ लम्बते रविमण्डलम् ॥ 1.65.32 ॥   
श्वःप्रभाते महातेजो द्रष्टुमर्हसि मां पुनः।  
स्वागतं तपतां श्रेष्ठ मामनुज्ञातुमर्हसि ॥ 1.65.33 ॥   
एवमुक्तो मुनिवरः प्रशस्य पुरुषर्षभम्।  
विससर्जाशु जनकं प्रीतं प्रीतमनास्तदा ॥ 1.65.34 ॥   
एवमुक्त्वा मुनिश्रेष्ठं वैदेहो मिथिलाधिपः।  
प्रदक्षिणं चकाराशु सोपाध्यायः सबान्धवः ॥ 1.65.35 ॥   
विश्वामित्रोऽपि धर्मात्मा सरामः सहलक्ष्मणः।  
स्ववाटमभिचक्राम पूज्यमानो महर्षिभिः ॥ 1.65.36 ॥   

</details>
</div>
