+++
title = "११"

+++

.

**हरविजयम्।**

***एकादशः सर्गः।***

श्रुत्वास्य वाचमिति तं विकटाट्टहास-  
फेनच्छटाच्छुरितदिकतटमग्निदंष्ट्रः।  
चुक्षोभ सिन्धुरिव संसदि कालकूट-  
रेखाकरालविकटभ्रुकुटीविभङ्गः ॥ 11.1॥  
संवर्तवारिदघटाविकटाभिनील-  
च्छायान्धकारकलुषीकृतदिग्विभागाम्।  
आभङ्गिनीं भ्रुकुटिमुत्कटकोपवह्नि-  
वेणीलतामिव बबन्ध स कालरात्रेः ॥ 11.2 ॥  
व्यावृत्तिमण्डलितरोमलतालवाल-  
चक्रायमानविकरालकणीनि कोपात्।  
सस्यन्दिरे सदसि घर्मजलानि तस्य  
तन्वन्ति रत्नकवचश्रियमाशुदेहे ॥ 11.3 ॥  
क्रोधस्तथास्य ववृदे भ्रुकुटीविभङ्ग-  
लेखातरङ्गितललाटतटाननाग्रः।  
भर्तुर्यथानधिगतोद्धतशासनोऽपि  
संहर्तुमाशु भुवनत्रितयं स ऐच्छत् ॥ 11.4 ॥  
तस्य घ्रतः करतलेन करालमंस-  
कूटं रुषा नखमयूखशिखाः खचन्त्यः।  
ऊहुः कठोरभुजपञ्जरपुञ्ज्यमान-  
दुर्वारविक्रममृगेन्द्रसटाविलासम् ॥ 11.5 ॥  
औचित्यशालि सरुषो वचनं विवक्षो  
तस्याहतांसशिखरस्य वितृत्तिलीला।  
सन्नायिकेव सदसि प्रतिपन्नपीठ-  
मर्दा रराज कुटिलोन्नमिताञ्चितभ्रूः ॥ 11.6 ॥  
हृत्पुण्डरीकमिव तस्य सूरैः सरोष-  
पादाभिघातकृतरन्ध्रपथेन पृथ्व्याः।  
पातालकुक्षिकुहरे मणिरश्मिराग-  
पिङ्गं व्यलोकि प्टथुशेषफणासहस्रम् ॥ 11.7 ॥  
बिभ्रत्स सौरभबराकुलिकद्विरेफ-  
मालं मणिस्तबककर्णशिखावतंसम्।  
अंसोपधानभुजतल्पनिविष्टयेव  
लक्ष्म्यार्पितं निजकराद्विकचारविन्दम् ॥ 11.8 ॥  
उत्सार्पिदर्पजलधिस्फुरदूर्मिसंघ-  
संघट्टघोरतरघोषनिभारवश्रीः।  
लीलाविवृत्तनिजदेहभरावरुग्ण-  
रत्नासनाशिथिलसंधिरिदं बभाषे ॥ 11.9 ॥ (युगलकम्)  
सत्यं गिरा तव विभूषित एव नीति-  
मार्गो निसर्गगहनोऽपि गमेन्द्र गुर्व्या।  
एकैव सा जलनिधेरुदियाय चन्द्र-  
लेखा समस्कुरुत या शितिकण्ठजूटम् ॥ 11.10 ॥  
उत्पद्यते जगति कोऽपि स एक एव  
यस्योक्तिषु स्फुरति सर्वमनोरमोऽर्थः।  
अन्यः स कल्पविटपी मणिमञ्जरीषु  
चिनतामणिः स्तबकतामुपयाति यस्य ॥ 11.11 ॥  
क्षोमं न या व्रजति जातु नयार्थतत्त्व-  
गर्भा परा तव गणाधिप सात्र वाणी।  
पङ्कत्वमेति न मधुस्थितिकारणं या  
सान्यैव संभृतगुणा कुसुमस्य धूलिः ॥ 11.12 ॥  
आकारदारुणतयापि ममान्वितस्य  
वाक्यं विलक्षणमाभिप्लुतितुच्छरूपम्।  
अस्थास्नु तुलमिव शाल्मलिपादपस्य  
संश्रूयमाणमुपयास्यति हास्यतां वः ॥ 11.13 ॥  
हेलापरिभ्रमणमण्डलितेन यस्य  
नीलत्विषारिदलनादसिना रणेषु।  
वक्त्रेण मन्मथरिपोरिव निर्मलाट्ट-  
हासच्छटा विचकरे भुवनेषु कीर्तिः ॥ 11.14 ॥  
स ज्योतिरिङ्गणगणैरिव वज्रमुष्टि-  
गातोचछलद्विकटकङ्कटवह्निलेशैः।  
यस्याजिदुर्दिनमुखेषु कृपाणमेघ-  
धारा जहार रिपुपङ्कजकोषलक्ष्मीम् ॥ 11.15 ॥  
यस्याशु कीर्तिबकुलावलिराततायि-  
सेनावधूव्रजमुखस्खलितैः सलीलम्।  
निन्ये विकासमसकृन्नवरक्तशीधु-  
गण्डूषसेकविसरै रणकाननेषु ॥ 11.16 ॥  
तस्यापि नाम भवतः सकलार्थशास्त्र-  
तत्वावगाहनगभीरमातिप्रगल्भम्।  
आकर्ण्य वाक्यममरा नयमार्गशालि  
शङ्के भवन्ति सविशेषरणाभिलाषाः ॥ 11.17 ॥ (कलापकम्)  
उद्दामदानववरूथवतीसमीक-  
संमर्दयोग्यमपरं क्षितिपीठप्टष्टम्।  
निर्मित्स्यमानमिव पश्य हरिं सरोष-  
रत्नाङ्गदप्रकरपेषपरागपुञ्जैः ॥ 11.18 ॥  
संरम्भगर्भगुरुमन्युजुषस्त्रिलोकीं  
कुर्वन्ति सांप्रतममी मुसलायुधस्य।  
श्वासा विधूर्णनविसंस्थुलतिग्मरश्मि-  
बिम्बाहिता नियतदेशदिनत्रियामाम् ॥ 11.19 ॥  
भीतिं तनोति विकटभ्रुकुटीविलास-  
वेल्लद्विषद्रुमलताङ्कललाटसानुः।  
क्रोधेश्वरक्षितिधरः प्रतिपक्षकोप-  
कल्पावसानपवनाहिततीव्रकम्पः ॥ 11.20 ॥  
संवर्तमेघमलिनच्छविरप्रकम्प-  
कोपस्य हुंकृतिहुतासनधूमवर्तिः।  
आभात्यमुष्य कवलीकृतकालदेह-  
च्छायेव वक्त्रकुहरादभिनिष्पतन्ती ॥ 11.21 ॥  
भ्रूभङ्गमेष विदधाति यथा यथा च  
संरम्भपाटलविलोचनतां विधत्ते।  
निष्पिष्टहारलतपाणिपुटो यथा च  
पेक्ष्यत्यवश्यमचिरेण तथासुरणाम् ॥ 11.22 ॥  
रोषानुबन्धदृढपीडितदन्तपट्ट-  
संघट्टवलह्निमिव तर्पयति त्रिशूलम्।  
तत्कोटिनिष्ठुरविदष्टनिजौष्ठप्टष्ठ-  
विष्यन्दिसान्द्ररुधिराहुतिभिः पुरस्तात् ॥ 11.23 ॥  
काली मषीमलमलीमसमांसलार्चि-  
रुद्दामधामकरवालकरालबाहुः।  
दुर्गाहतां प्रलयकालनवाभ्रकाय-  
सच्छायकालियलया यमुनेव धत्ते ॥ 11.24 ॥  
स्तम्बेरमाननममुं विकटा विषाण-  
दण्डग्रभा कुमुदखण्डविपाण्डुरश्रीः।  
मन्दाकिनीव गुरुसंगरबद्धकक्ष्य-  
मेषा विचुम्बति मुखे तनयप्रियत्वात् ॥ 11.25 ॥  
लज्जानताननतया रणशैण्डदर्प-  
कण्डूयनद्रुमभुजोऽत्र विभाव्यतेऽसौ।  
माणिक्यकुट्टिममयूखजलं विषाण-  
लीलामृणालशकलेन पिबन्निवैतत् ॥ 11.26 ॥  
वाक्यं तवैतदिति शुश्रुवुषः सलील-  
माक्षिप्तनीतिगहनं सदसीन्दुमौलेः।  
पश्याधुनातिविमलापि गुहस्य वक्त्र-  
च्छाया गणाधिप मलीमसतां बिभर्ति ॥ 11.27 ॥  
एकीभविष्यति रणे करवालघात-  
भीतिप्रणश्यदसुरेश्वरदर्शनोत्थैः  
हासंसुभिस्तव यशः स्तबकायमान-  
मासलतासु शिशिरांशुमरीचिशुभ्रम् ॥ 11.28 ॥  
प्रत्यर्थिनो मदभरोद्धुरकंधरस्य  
शक्तिं दधद्दलितभूधरसारगुर्वीम्।  
कीर्तिं मृणालघवलामहमुद्धरामि  
दन्तार्गलां गणपतेरिव कार्तिकेयः ॥ 11.29 ॥  
किं कालखञ्जनिकरैर्मम जृम्भमाण-  
वातापिभिः स्फुरदरिष्टदुरन्तशल्यैः।  
तान्दैवदग्धवपुषो रणमन्तरेण  
नष्टात्मनः प्रथममेव न वेत्थं कस्मात् ॥ 11.30 ॥  
अव्याहतप्रसरतां भुवनत्रयेऽपि  
प्राप्ताभ्रवर्त्म परिपूरयतु क्षणान्नः।  
प्रत्यग्रपत्त्रमकरा सुरनाथ जह्नु-  
कन्येव सिन्धुसलिलं युधि बाणपङ्क्तिः ॥ 11.31 ॥  
आपाण्डुरीभवतु वः प्रतिपक्षपक्ष-  
नारीजनस्य वदनं पतिविप्रयोगे।  
दुःखाग्निदग्धहृदयेन्धनभस्मधूलि-  
पुञ्जैरिवाभिहतमुच्छ्वसितव्युदस्तैः ॥ 11.32 ॥  
सङ्ग्रामरङ्गभुवि चारुतराङ्गसोभा-  
संदर्भवत्यतिरसाद्द्विषतोऽपसारान्।  
सन्नर्तकीव विदधातु कृपाणधारा-  
लग्नेन शौर्यविभवेन पदं जयश्रीः ॥ 11.33 ॥  
आलक्ष्यतां क्षितितलं दृढवज्रमुष्टि-  
निष्पिष्टकुञ्जरघटोन्नतकुम्भमुक्तैः।  
मुक्ताफलैः स्फुरितदीधितिपक्ष्मपङ्क्ति-  
शौर्यद्रुमस्तबकविभ्रममाक्षिपद्भिः ॥ 11.34 ॥  
संरम्भविभ्रमभृतां युधि मन्युगर्भ-  
मुज्झन्तु घर्मजलशीकरबिन्दुवृष्टीः।  
सार्धं ललाचकटका भवतामराति-  
सीमन्तिनीजनविलोचनबाष्पपूरैः ॥ 11.35 ॥  
आयोधने गजघटाविकटास्थिकूट-  
कुम्भस्थलस्खलितशड्गखकडत्कृतिर्वः।  
अन्तर्दधातु मधुरं जयशब्दतार-  
कोलाहलं नभसि खेचरसंहतीनाम् ॥ 11.36 ॥  
संस्फोटविस्फुटसस्फुटितव्रणोत्थ-  
रक्तच्छटाचिररुचो गजगण्डमेघाः।  
मुञ्चन्तु दानजलवृष्टिममानसस्य-  
क्षेत्रं विदातुमधुना सुरवैरिचक्रम् ॥ 11.37 ॥  
अभ्यर्णतौणिकविकीर्णविकर्णघात-  
रुग्णामरारिकरिकर्णमुदीर्णसत्त्वम्।  
तूर्णं वितिर्णभयमस्तु रणं निदाघ-  
संशीर्णजीर्णतरुपर्णवनायमानम् ॥ 11.38 ॥  
निष्फिष्टलोचनयुगं दृढवज्रमुष्टि-  
पिष्टास्थिकूटशिरसं विदधे सुरारिम्।  
वज्राभिघातदलितातनुकूटकोटि-  
विस्रस्तरत्नशकलाञ्जनशैलकल्पम् ॥ 11.39 ॥  
प्राप्य क्रियासमबिहारमहं प्रकर्ष-  
पर्यन्तवर्तिनमुपोद्धृतशैलशृङ्गान्।  
संहारमारुत इव प्रसभं क्षूणद्मि  
सङ्ग्रामसीम्नि तरसा सुरशत्रुशैलान् ॥ 11.40 ॥  
संभ्रान्तविभ्रमवतीकरपुण्डरीक-  
धूता विपाण्डुररुचो मम चामरौघाः।  
उत्पादयन्ति बत शोकजरामिवारि-  
हेलानिकारकलुषीकृतचित्तवृत्तेः ॥ 11.41 ॥  
तीव्रात्मनो दलंयतः करवज्रमुष्टि-  
घातेन दानवकुलाचलचक्रवालम्।  
व्यापारिता युधि भटैः कृपणाः कृपाण-  
पट्टा भवन्ति म नूनममी पुरस्तात् ॥ 11.42 ॥  
आरोपितोऽपि सकलासुरसंप्रहार-  
भारो भराय न भविष्यति मेऽत्र बाहौ।  
संहारकोलवपुषः खगकेतनस्य  
दंष्ट्राग्रभागा इव रत्नवतीनिवेशः ॥ 11.43 ॥  
उद्दामकुञ्जरघटोन्नतकुम्मपीठ-  
मर्दो हिताहवकलासु विचक्षणेऽहम्।  
तां नायिकामिव जयश्रियमाभिमुख्य-  
मेको नयामि नयनिर्विषयैकवृत्तिः ॥ 11.44 ॥  
लक्ष्मीमखण्डनवसू रणभूमिरेतु  
नानाध्वजांशुककृतां सुरदारुणासौ।  
अद्यैव देव हरिणारहिता हिमाद्रि-  
सानुस्थलीव प्टथुवंशकरीरराशिः ॥ 11.45 ॥  
कैलासशैलमिव बाहुवलेन लोक-  
मुन्मूलयन्तमहितं बहुदोषमेकः।  
तीव्रार्तिनादमुखरं चरणेन नाथ  
निष्पीड्य संप्रति तवानुकरोमि लीलाम् ॥ 11.46 ॥  
सङ्ग्रमवर्त्मनि भयानकतां गतेन  
चक्रेण नाथ दधतापि सुदर्शनत्वम्।  
राहोरहारि हरिणाशु यदोत्तमाङ्ग-  
मासंस्तदा दितिसुताः क्व समीकशौण्डाः ॥ 11.47 ॥  
एतेन किं नु कवलीकृतसूर्यचन्द्र-  
बिम्बेन राहुशिरसा स्फुरतान्तरिक्षे।  
चामुण्डया किमिति मुण्डमखण्डमेत-  
दुत्कृत्य मांसमधुना ध्रियते न पाणौ ॥ 11.48 ॥  
बद्धे बलौ बलवता मधुसूदनेन  
भिन्ने हिरण्यकशिपौ च सकाञ्चनाक्षे।  
दूरं व्यपास्तमधुना भुजदण्डदर्प-  
कण्डूविनोदनसुखं दनुजाहवे वः ॥ 11.49 ॥  
तद्वाडवं वदनमात्रमनौचितीस्थ-  
मौर्वानलः कथमिवाधिवसेदुदर्चिः।  
तस्यास्पदं कवलिताखिलवाहिनीश-  
तिग्मत्विषः कुपितवीरकृतान्तवक्त्रम् ॥ 11.50 ॥  
तेजस्वितामुपगतोऽपि मृदुः प्रकृत्या  
कार्ये क्वचिन्न खलु गण्यत एव नूनम्।  
मध्ये किलाहुतिभुजामतमुप्रकाश-  
मिच्छन्ति पञ्चतपसस्तपनं न चन्द्रम् ॥ 11.51 ॥  
उद्वृत्तमत्तकरिकूबरिवाजिपत्ति-  
दुःसंचरत्वमुपजग्मुषि संगराग्रे।  
कृत्तारिकण्ठघनशोणितपङ्किलापि  
निस्त्रिंशयष्टिरमलैव भटस्य पाणौ ॥ 11.52 ॥  
तेजो विकासि दधतः करचक्रवाल-  
लीलागृहीतककुभः शुचिमण्डलस्य।  
भानोर्दिनस्तितिरिवापरिवृत्तिशून्य-  
मैकात्म्यमेव भजते क्षितिपस्य लक्ष्मीः ॥ 11.53 ॥  
ज्योत्स्नावितानपरिपाण्डुरुचो न जातु  
कीर्तेर्जनो भजति भाजनतां विजिह्मः।  
दण्डत्वमेति कुटिलो ज्यवैजयन्त्याः  
प्रत्यग्रकण्टकशिखाजटिलो न वंशः ॥ 11.54 ॥  
तुच्छोपमानपदविमुपजग्मुषापि  
निःसारतामपि गतेन जडात्मवृत्तेः।  
क्रोडे न्यधायि हरिणेन पदं यदस्य  
चन्द्रस्य पश्यत फलं तदनूष्मतायाः ॥ 11.55 ॥  
तज्जड्यसंभृतिविजृम्भितमेव तस्य  
तेजस्विशब्दसदृशं विदधाति नासौ।  
निर्हीक इन्दुरसकृत्तपनावधूत-  
चछायोऽप्युदेति निशि यत्प्रतिकारशून्यः ॥ 11.56 ॥  
आजन्मनोऽपि चपला नियमेन तत्र  
लक्ष्मीः कथं न निवसेदरविन्दखण्डे।  
तिष्ठन्ति यस् यपरिणआमशुचावखण्ड-  
कोषस्थितेर्गुणगणाः सकृदेव दण्डे ॥ 11.57 ॥  
शान्तिं नि यात्यपरथा परविप्रकार-  
पांसुर्जगत्यतनुसंभृतिरेष तावत्।  
तिग्माभितापशमनाय कृपाणमेघ-  
धाराजलान्यविरलं न पतन्ति यावत् ॥ 11. 58 ॥  
आधारदाम्नि रचितस्तितिरल्पकेऽपि  
तुच्छेऽपि तेजसि परिस्फुरति स्फुटं श्रीः।  
दीपोऽपि मुञ्चति खिखां भवनान्धकार-  
निर्वासनाय किमुतावसरे प्रवीरः ॥ 11.59 ॥  
अन्येषु सत्स्वपि निसर्गविनिर्मलेषु  
मन्ये महाजनधूरां कतिचिद्वहन्ति।  
एकः स कम्बुरुदभूद्विमलोऽम्बुराशे-  
र्यः पूर्यते मधुरिपोर्मखमारुतेन ॥ 11.60 ॥  
तिग्मत्विषः परिमिताखिलमानमेव  
तेजः प्रकाशितजगत्स्थितमत्र बिम्बे।  
तेजस्विनः पुनरपर्यवसानमेव  
मन्ये तदत्र हृदये निवसत्यसह्यम् । 11.61 ॥  
भ्रूभह्गमाशु दिशतोल्बणरोषऱूक्ष-  
मक्ष्णोश्च रागमुपपादयतासहिष्णोः।  
वामभ्रुवामतनुमानपरिग्रहेण  
चेतो दुनोत्यभिमुखं स्फुरितोऽधरोऽपि ॥ 11.62 ॥  
विस्तारशालिनि हृदि प्रथिमानमाप्य  
लोकास्त्रयः किल वसन्ति रथाङ्गपाणेः।  
सप्तापि धीरहृदये सविकासमेव  
तिष्ठन्ति ते स्फुटमिति स्म ममैष तर्कः ॥ 11.63 ॥  
आजन्मनोऽप्यकृतपूर्वतया परेषां  
साधारणत्वरहितां पुरुषप्रकाण्डः  
प्रत्यग्रतारकगुणां निजपौरुषस्य  
च्छायां विमुञ्चति निशामिव शीतराश्मिः ॥ 11.64 ॥  
कार्यं भवेत्क्वचन किंचिदणीयसापि  
स्थूलैरलं तनुभृतामुपयोगवन्ध्यैः ।  
क्ष्माभृत्तटेषु वरमस्तु तृणोलपादि  
किं गण्डशैलनिकरैः पृथुगण्डकल्पैः ॥ 11.65 ॥  
निष्ठ्यूतदीधितिशिखादलितान्धकार-  
राशिर्वरं मणिरसौ तनुरप्यनर्घः।  
क्षोणीभृतां कटकवर्तमानि किं नु कृत्य-  
मंशुश्रिया विरहितैर्ननु गण्डशैलैः ॥ 11.66 ॥  
लूताकृतो वरमसौ जगतीह तन्तु-  
रारुह्य नाकमधिरोहति कीटको यम्।  
अस्ताचलस्य शिरसोन्नतिशालिना कि-  
मालम्बनं न तरणेः पततो दिवो यत् ॥ 11.67 ॥  
तुङ्गात्मतास्तशिखरस्य मुधैव भानो-  
र्नालम्बनं भवति यत्समये प्रपित्सोः।  
श्लाघ्यः स तामरसनालगुअमोऽपि दैत्य-  
भीत्या यमेत्य मरुतां पतिराललम्बे ॥ 11.68 ॥  
आप्लावितक्षितितला वडवाग्निनैव  
सा दह्यतां जलनिधेर्वरमम्भसा श्रीः।  
शक्ता न योन्नतिकृतो वपुषः प्रमार्ष्टु-  
मङ्कोत्थितस्य शशिनोऽपि कलङ्कलेखाम् ॥ 11.69 ॥  
ऊर्ध्वं गताभिरवटास्पदपादपस्य  
साखाशिखाभिरलमुन्नतिशालिनीभिः।  
श्लाघ्यामधोगतिमपि स्खलतां कदाचि-  
दालम्बकारणमवैमि जटावलीनाम् ॥ 11.70 ॥  
भ्रूभङ्गमारचय निष्ठुररोषरूक्ष-  
मुद्वर्तयेक्षणपुटौ दश दन्तवासः।  
हारांल्लुनीहि परिपिण्ड्ढि मिथः कराग्र-  
युग्मं जहि क्षितितलं पटुपार्ष्णिघातैः ॥ 11.71 ॥  
आस्फालयांसशिखरं शिखरानुकारि  
गर्जाभ्रनादमुखरस्थिति भिन्द्धि धैर्यम्।  
इत्थं वृथा विफलमत्सरमीहमान-  
मेतन्न संप्रति विभाति सदः स्मरारेः ॥ 11.72 ॥ (युगलकम्)  
न भ्रूविभङ्गरचना वदने न चांस-  
देशाहतिर्न दशनच्छददंशयोगः।  
क्रोधानुभावघटनेन विना क्षयेऽग्नि-  
र्भस्मीकरोति भुवनानि च दुःसहार्चिः ॥ 11.73 ॥  
हेलावरोपितकुलाचलचक्रवाल-  
लोकापवर्तनसमर्थभुजाः क्व यूयम्।  
संरम्भ एष च विसंवददाननेन्दु-  
बिम्बद्युतिः क्व भवतां दितिजाहवेषु ॥ 11.74 ॥  
संक्षेप एष गदितो वचनप्रपञ्च-  
संचोदनेन किमिवोर्जिततेजसां वः।  
दैत्येन्द्रडामरसमीकनियोगमेव  
वाक्यार्थमत्र मम किं विबुधा मनुध्वे ॥ 11.75 ॥  
विघटितगुरुपर्वोत्सेधमभ्युन्मिषन्मे  
दहतु दितिजवंसं क्रोधहुंकारवह्निः।  
पुनरपि पुरुहूतः स्वां पुरीं रत्नसाना-  
वधिवसतु पुरेव स्तूयमानः मुरौघैः ॥ 11.76 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्येऽग्निदंष्ट्ररभटी वर्णनं नामैकादशः सर्गः।
