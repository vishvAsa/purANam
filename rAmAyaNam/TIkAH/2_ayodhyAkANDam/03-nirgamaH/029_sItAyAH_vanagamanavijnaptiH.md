+++
title = "०२९ सीतायाः वनगमनविज्ञप्तिः"
title_english = "029 Seetha s insistence on going to the forest"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-029-Sita_Vanagamana_Vignapthihi.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/029_sItAyAH_vanagamanavijnaptiH.md">
<details><summary><h3>IITK ...{Loading}...</h3></summary>

Sita insists on going with Rama



#### श्लोकः
##### मूलम्
एतत्तु वचनं श्रुत्वा सीता रामस्य दुःखिता।  
प्रसक्ताश्रुमुखी मन्दमिदं वचनमब्रवीत्॥2.29.1॥

##### शब्दार्थः
सीता Sita, रामस्य Rama's, एतत् these, वचनम् words, श्रुत्वा तु having heard, दुःखिता sad, प्रसक्ताश्रुमुखी with tears flowing incessantly from her face, मन्दम् in a faint  voice, इदं वचनम् these words, अब्रवीत् spoke.

##### आङ्ग्लानुवादः
Having heard the words of Rama, thus spoke Sita in a faint voice in sadness, with tears flowing incessantly from her eyesः



#### श्लोकः
##### मूलम्
ये त्वया कीर्तिता दोषा वने वस्तव्यतां प्रति।  
गुणानित्येव तान्विद्धि तव स्नेहपुरस्कृतान्॥2.29.2॥

##### शब्दार्थः
वने in the forest, वस्तव्यतां प्रति about dwelling in the forest, त्वया by you, ये those, दोषाः  
difficulties, कीर्तिताः described, तव your, स्नेहपुरस्कृतान् accompanied by your affection, तान् them, गुणानित्येव as virtues only, विद्धि understand.

##### आङ्ग्लानुवादः
Understand that the difficulties of forest life described by you will be turned into advantages if they are accompanied by your affection.



#### श्लोकः
##### मूलम्
मृगास् सिंहा गजाश्चैव शार्दूला श्शरभास्तथा।  
पक्षिणस् सृमराश्चैव ये चान्ये वनचारिणः॥2.29.3॥  
अदृष्टपूर्वरूपत्वात्सर्वे ते तव राघव।  
रूपं दृष्ट्वाऽपसर्पेयुर्भये सर्वे हि बिभ्यति॥2.29.4॥

##### शब्दार्थः
राघव Rama, मृगाः antelopes, सिंहाः lions, गजाश्चैव elephants also, शार्दूलाः tigers, तथा also, शरभाः sarabhas (a fabulous deer said to have eight legs), पक्षिणः birds, सृमराश्चैव srimaras (a kind of deer), अन्ये other, ये all, वनचारिणः wild beasts wandering in the forest, ते सर्वे all those, तव your, अदृष्टपूर्वरूपत्वात् which had not been seen by you before, रूपम् your appearance, दृष्ट्वैव on seeing alone, अपसर्पेयुः will flee away, भये when fear arises, सर्वे all, बिभ्यति हि are afraid of.

##### आङ्ग्लानुवादः
O scion of the Raghu race antelopes, lions, elephants, tigers, sarabhas, birds, srimaras and other wild beasts wandering in the forest have not seen your beauty before. Now on seeing you, they will flee away. In fact, who will not be afraid of seeing an object of fear?.



#### श्लोकः
##### मूलम्
त्वया च सह गन्तव्यं मया गुरुजनाज्ञया।  
त्वद्वियोगेन मे राम त्यक्तव्यमिह जीवितम्॥2.29.5॥

##### शब्दार्थः
गुरुजनाज्ञया with the command of elders, त्वया सह along with you, मया च गन्तव्यम् I should follow, राम Rama, त्वद्वियोगेन if separated from you, मे my, जीवितम् life, इह here, त्यक्तव्यम् will have to be given up.

##### आङ्ग्लानुवादः
In accordance with the command of the elders, I must accompany you to the forest. If I am separated from you, I will give up my life here itself.



#### श्लोकः
##### मूलम्
न हि मां त्वत्समीपस्थामपि शक्नोतिराघव।  
सुराणामीश्वर श्शक्रः प्रधर्षयितुमोजसा॥2.29.6॥

##### शब्दार्थः
राघव O Rama, त्वत्समीवस्थाम् in your company, माम् me, सुराणाम् for gods, ईश्वरः lord, शक्रः  अपि even Indra, ओजसा with his might, प्रधर्षयितुम् to injure, न शक्नोति will not be able

##### आङ्ग्लानुवादः
If I am  in your company, O Rama even the lord of the gods, Indra with all his might will not be able to hurt me.



#### श्लोकः
##### मूलम्
पतिहीना तु या नारी न सा शक्ष्यति जीवितुम्।  
काममेवं विधं राम त्वया मम निदर्शितम्॥2.29.7॥

##### शब्दार्थः
या नारी a woman, पतिहीना without her husband, सा she, जीवितुम् to live, न शक्ष्यति cannot live, राम Rama, त्वया by you, कामम् greatly, एवं विधम् in this manner, मम to me, निदर्शितम्  has been illustrated.

##### आङ्ग्लानुवादः
Your salutary instruction to me, O Rama, is 'A woman cannot live without her husband'. This truth is greatly applicable to me.



#### श्लोकः
##### मूलम्
अथ चापि महाप्राज्ञ ब्राह्मणानां मया श्रुतम्।  
पुरा पितृगृहे सत्यं वस्तव्यं किल मे वने॥2.29.8॥

##### शब्दार्थः
महाप्राज्ञ O Sagacious one, अथ चापि moreover, पुरा formerly, पितृगृहे at my father's  house, मया by me, ब्राह्माणानाम् brahmins' (word), श्रुतम् has been heard, मे about me, सत्यम् in sooth, वने in the forest, वस्तव्यं किल to dwell certainly.

##### आङ्ग्लानुवादः
O highly sagacious Rama  I had also heard in my father's house long ago, from brahmins prophesing that some day I shall have certainly to dwell in the forest.



#### श्लोकः
##### मूलम्
लक्षणिभ्यो द्विजातिभ्य श्शृत्वाऽहं वचनं पुरा।  
वनवासकृतोत्साहा नित्यमेव महाबल॥2.29.9॥

##### शब्दार्थः
महाबल O mighty one, अहम् I, पुरा long ago, लक्षणिभ्यः from palmist, द्विजातिभ्यः from brahmins, वचनम् words, शृत्वा having heard, नित्यमेव always, वनवासकृतोत्साहा I have become eager to dwell in the forest.

##### आङ्ग्लानुवादः
O mighty hero ever since I heard the prophesies from the brahmin palmists I am yearning to dwell in the forest.



#### श्लोकः
##### मूलम्
आदेशो वनवासस्य प्राप्तव्यस् स मया किल।  
सा त्वया सह तत्राहं यास्यामि प्रिय नान्यथा॥2.29.10॥

##### शब्दार्थः
प्रिय O beloved Rama, मया by me, वनवासस्य to dwell in the forest, सः आदेशः such orders, प्राप्तव्यः किल certainly needs to be obtained, सा अहम् such I am, त्वया सह along with you, तत्र there, यास्यामि I shall accompany, अन्यथा न not otherwise.

##### आङ्ग्लानुवादः
Therefore, O my beloved I must certainly obtain such a command to dwell in the forest. I must accompany you to the forest and it cannot be otherwise.



#### श्लोकः
##### मूलम्
कृतादेशा भविष्यामि गमिष्यामि सह त्वया।  
कालश्चायं समुत्पन्नस् सत्यवाग्भवतु द्विजः॥2.29.11॥

##### शब्दार्थः
कृतादेशा carrying out the orders, भविष्यामि I shall become, त्वया सह along with you, गमिष्यामि shall go, अयम् this, कालश्च time, समुत्पन्नः has come, द्विजः brahmin, सत्यवाक् true to his words, भवतु let him be.

##### आङ्ग्लानुवादः
I will go with you, true to the prediction of the brahmin. That time has come and let his prediction come to pass.



#### श्लोकः
##### मूलम्
वनवासेऽभिजानामि दुःखानि बहुथा किल।  
प्राप्यन्ते नियतं वीर पुरुषैरकृतात्मभिः॥2.29.12॥

##### शब्दार्थः
वीर O valiant one, वनवासे while residing in the forest, दुःखानि hardships, बहुथा किल  certainly of every kind, अभिजानामि I am aware, अकृतात्मभिः by those whose senses are not under their control, पुरुषैः by men, नियतम् definitely, प्राप्यन्ते will be experienced.

##### आङ्ग्लानुवादः
I am aware, O valiant one, that there are hardships of every  kind in forest life. But they befall those whose senses are not under their  control.



#### श्लोकः
##### मूलम्
कन्यया च पितुर्गेहे वनवास श्शृतो मया।  
भिक्षिण्यास् साधुवृत्ताया मम मातुरिहाग्रतः॥2.29.13॥

##### शब्दार्थः
पितुः father's, गेहे in the house, कन्यया when I was young, मया by me, मम मातुः my mother's, अग्रतः in the presence, साधुवृत्तायाः a saint, भिक्षिण्या a female mendicant, इह  in  
this world, वनवासः forest life, श्रुतः heard.

##### आङ्ग्लानुवादः
When I was young in my father's house, a holy female mendicant foretold in the presence of my mother that I would dwell in the forest (in this life).



#### श्लोकः
##### मूलम्
प्रसादितश्च वै पूर्वं त्वं मे बहुतिथं प्रभो।  
गमनं वनवासस्य काङ्क्षितं हि सह त्वया॥2.29.14॥

##### शब्दार्थः
प्रभो O Lord, पूर्वम् in the past, त्वम् you, बहुतिथम् for a long time, मे for me, प्रसादितश्च वै  favoured, त्वया सह along with you, वनवासस्य गमनम् to go to the forest, काङ्क्षितं हि is wished for.

##### आङ्ग्लानुवादः
Pleased with my long entreaties in the past  to dwell with you in the forest, O lord, you had granted my desire.



#### श्लोकः
##### मूलम्
कृतक्षणाऽहं भद्रं ते गमनं प्रति राघव।  
वनवासस्य शूरस्य चर्या हि मम रोचते॥2.29.15॥

##### शब्दार्थः
राघव Rama, ते to you, वनवासस्य of forest life, गमनं प्रति about departure, अहम् I, कृतक्षणा counting time, ते भद्रम् prosperity to you, शूरस्य of a valiant one,  चर्या movement, मम to me, रोचते हि is pleasing.

##### आङ्ग्लानुवादः
Since then I have been counting time for this forest life. It pleases me to follow my valiant hero as he lives in the forest. Rama, prosperity to you



#### श्लोकः
##### मूलम्
शुद्धात्मन्प्रेमभावाध्दि भविष्यामि विकल्मषा।  
भर्तारमनुगच्छन्ती भर्ता हि मम दैवतम्॥2.29.16॥

##### शब्दार्थः
शुद्धात्मन् O purehearted one, प्रेमभावात् with feeling of love, भर्तारम् husband, अनुगच्छन्ती following, विकल्मषा sinless, भविष्यामि I shall become, भर्ता husband, मम to me, दैवतं हि is a god.

##### आङ्ग्लानुवादः
O my purehearted one by following my husband with love I shall become sinless, because my husband is my god.



#### श्लोकः
##### मूलम्
प्रेत्यभावे हि कल्याणस् सङ्गमो मे सह त्वया।  
श्रुतिर्हि श्रूयते पुण्या ब्राह्मणानां यशस्विनाम्॥2.29.17॥  
इहलोके च पितृभिर्या स्त्री यस्य महामते।  
अद्भिर्दत्ता स्वधर्मेण प्रेत्यभावेऽपि तस्य सा॥2.29.18॥

##### शब्दार्थः
प्रेत्यभावेऽपि even after death, त्वया सह with you, मे to me, कल्याणः auspiciousness, सङ्गमः union, यशस्विनाम् by the famous, ब्राह्मणानाम् brahmins', पुण्या pious, श्रुतिः statement from the Vedas, श्रूयते is heard, महामते O highminded one, या स्त्री that woman, इह लोके in this world, पितृभिः by parents, यस्य to whom, स्वधर्मेण in accordance with one's own tradition, अद्भिः with waters, दत्ता is given, प्रेत्यभावेऽपि even after death, सा she, तस्य belongs to him.

##### आङ्ग्लानुवादः
My union with you, O highminded one, is auspicious even beyond death. A woman, given away by her parents in accordance with traditional offerings of water belongs to him even after death and lives with him. This is a statement from the Vedas quoted by famous brahmins.



#### श्लोकः
##### मूलम्
एवमस्मात्स्वकां नारीं सुवृत्तां हि पतिव्रताम्।  
नाभिरोचयसे नेतुं त्वं मां केनेह हेतुना॥2.29.19॥

##### शब्दार्थः
त्वम् you, केन हेतुना for what reason, इह now, एवम् this way, सुवृत्ताम् a woman of good conduct, पतिव्रताम् faithful and loyal wife, स्वकां नारीम् your own woman, माम् me, अस्मात्  from this place, नेतुम् to take, नाभिरोचयसे you are not willing.

##### आङ्ग्लानुवादः
Why don't you want to take to the forest your own wife who is loyal and devoted, and is of good conduct.



#### श्लोकः
##### मूलम्
भक्तां पतिव्रतां दीनां मां समां सुखदुःखयोः।  
नेतुमर्हसि काकुत्स्थ समान सुखदुःखिनीम्॥2.29.20॥

##### शब्दार्थः
काकुत्थ्स O descendant of Kakutstha, भक्ताम् devotee, पतिव्रताम् faithful to the husband, दीनां distressed, सुखदुःखयोः in happines and sorrow, समाम् having equal disposition, समान सुख दुःखिनीम् equally share your prosperity and adversity, माम् me, नेतुम् अर्हसि should take.

##### आङ्ग्लानुवादः
O Rama, I am faithful and devoted to you. I have equal disposition to happiness and sorrow. I equally share your prosperity and adversity. Therefore, you should  take your wife (to the forest). In this time of distress.



#### श्लोकः
##### मूलम्
ययदि मां दुःखितामेवं वनं नेतुं न चेच्छसि।  
विषमग्निं जलं वाऽहमास्थास्ये मृत्युकारणात्॥2.29.21॥

##### शब्दार्थः
एवम् in this, दुःखिताम् distressed, माम् me, वनम् to the forest, नेतुम् to take, न च इच्छसि यदि if you do not wish, मृत्युकारणात् to seek death, विषम् poison, अग्निम् fire, जलं वा or water, आस्थास्ये I shall take refuge.

##### आङ्ग्लानुवादः
If you do not wish to take your wife in this time of distress to the forest I shall die by consuming poison or throwing myself into fire or drowning in water.



#### श्लोकः
##### मूलम्
एवं बहुविधं तं सा याचते गमनं प्रति।  
नानुमेने महाबाहुस्तां नेतुं विजनं वनम्॥2.29.22॥

##### शब्दार्थः
एवम् in this way, सा she, गमनं प्रति about her departure, बहुविधम् in several ways, तम् him, याचते requested, महाबाहुः mightyarmed Rama, ताम् her, विजनम् desolate, वनम् forest, नेतुम्  to take, नानुमेने did not consent.

##### आङ्ग्लानुवादः
Despite Sita's  pleadings with him in various ways the mightyarmed Rama would not consent to take her to the desolate forest.



#### श्लोकः
##### मूलम्
एवमुक्ता तु सा चिन्तां मैथिली समुपागता।  
स्नापयन्तीव गामुष्णैरश्रुभिर्नयनच्युतैः॥2.29.23॥

##### शब्दार्थः
एवम् in this way, उक्ता spoken, सा मैथिली that daughter from Mithila, नयनच्युतैः fallen from her eyes, उष्णैः by warm, अश्रुभिः tears, गाम् the ground, स्नापयन्तीव as if drenching, चिन्ताम् grief, समुपागता obtained.

##### आङ्ग्लानुवादः
Thus spoken to (prevented), Sita was filled with grief and cried, drenching the ground with warm tears that fell from her eyes.



#### श्लोकः
##### मूलम्
चिन्तयन्तीं तथा तां तु निवर्तयितुमात्मवान्।  
ताम्रोष्ठीं स तदा सीतां काकुत्स्थो बह्वसान्त्वयत्॥2.29.24॥

##### शब्दार्थः
आत्मवान् selfpossessed, सः काकुत्स्थः that scion of the Kakutstha dynasty, तथा that way, चिन्तयन्तीम् grieving, ताम्रोष्ठीम् to the lady with copperred lips, तां सीताम् to that Sita, तदा then, निवर्तयितम् to dissuade her (from going to the forest), बहु many ways, असान्त्वयत् consoled.

##### आङ्ग्लानुवादः
That selfpossessed scion of the Kakutstha dynasty consoled the copperredlipped Sita in several ways to dissuade her (from going to the forest).  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकोनत्रिंशस्सर्गः॥  
Thus ends the twentyninth sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/029_sItAyAH_vanagamanavijnaptiH.md">
<details><summary><h3>भूषणम् ...{Loading}...</h3></summary>



एतत्तु वचनं श्रुत्वा सीता रामस्य दुःखिता ।  

प्रसक्ता श्रुमुखी मन्दमिदं वचनमब्रवीत्  ॥  २।२९।१  ॥   

एतदिति । पूर्वसर्गान्ते इदमित्युक्तावपि
पुनरिदमित्युक्तिर्विशेषणविशेषाभिधानार्था । प्रसक्ताश्रुमुखी
ईषदश्रुमुखीत्यर्थः  ॥  २।२९।१  ॥   

  

ये त्वया कीर्त्तिता दोषा वने वस्तव्यतां प्रति ।  

गुणानित्येव तान् विद्धि तव स्नेहपुरस्कृतान्  ॥  २।२९।२  ॥   

य इति । वस्तव्यतां वासित्वम् । तान् दोषान् । तव स्नेहपुरस्कृतान्
गुणानित्येवविद्धि । प्रेयसा त्वया सह वर्तमानायाः मम
कोकिलालापचन्दनमलयमारुतवत् सुखकरान् जानीहीत्यर्थः । अमुमर्थमुपरितनसर्गे
कुशकाशेत्यादिश्लोकैर्विवरिष्यति  ॥  २।२९।२  ॥   

  

मृगाः सिंहा गजाश्चैव शार्दूलाः शरभास्तथा ।  

पक्षिणः सृमराश्चैव ये चान्ये वनचारिणः  ॥  २।२९।३  ॥   

अदृष्टपूर्वरूपत्वात् सर्वे ते तव राघव ।  

रूपं दृष्ट्वापसर्पेयुर्भये सर्वे हि बिभ्यति  ॥  २।२९।४  ॥   

मृगा इत्यादि । शरभाः अष्टपादमृगाः । सृमराः गवयाः । भये भयहेतौ । अस्मान्
दृष्ट्वा अभिमुखमायास्यन्तीत्युक्तवान् रामः । इयं त्वपसर्पेयुरिति तत्
परिजहार  ॥  २।२९।३४  ॥   

  

त्वया च सह गन्तव्यं मया गुरुजनाज्ञया ।  

त्वद्वियोगेन मे राम त्यक्तव्यमिह जीवितम्  ॥  २।२९।५  ॥   

त्वयेति । गुरुजनाज्ञया पित्रोराज्ञया त्वया च सह मया गन्तव्यम् । "अर्द्धो
वा एष आत्मनो यत्पत्नी" इति श्रुत्युक्तप्रक्रियया जायापत्योरेकात्मत्वात्
त्वद्विषयादेश एव मद्विषयादेश इत्यर्थः । त्वद्वियोगेन हेतुना । मे मया  ॥ 
२।२९।५  ॥   

  

न च मां त्वत्समीपस्थामपि शक्नोति राघव ।  

सुराणामीश्वरः शक्रः प्रधर्षयितुमोजसा  ॥  २।२९।६  ॥   

न चेति । अपिशब्दो भिन्नक्रमः । सुराणामीश्वरोपीत्यर्थः  ॥  २।२९।६  ॥   

  

पतिहीना तु या नारी न सा शक्ष्यति जीवितुम् ।  

काममेवंविधं राम त्वया मम विदर्शितम्  ॥  २।२९।७  ॥   

पतिहीनेति । या नारी पतिहीना पतिवियुक्ता सा जीवितुं न शक्ष्यतीत्येवंविधं
त्वया मम कामम् अत्यर्थम् । विदर्शितम् उपदिष्टम्  ॥  २।२९।७  ॥   

  

अथ चापि महाप्राज्ञ ब्राह्मणानां मया श्रुतम् ।  

पुरा पितृगृहे सत्यं वस्तव्यं किल मे वने  ॥  २।२९।८  ॥   

अथेति । अथचापि अपिचेत्यर्थः । हे महाप्राज्ञ पुरा पितृगृहे वसन्त्या मया
ब्राह्मणानां ब्राह्मणेभ्यः ज्योतिर्विद्भ्यः । मे मया वने वस्तव्यं किलेति
सत्यं वचनं मया श्रुतम्  ॥  २।२९।८  ॥   

  

लक्षणिभ्यो द्विजातिभ्यः श्रुत्वाहं वचनं पुरा ।  

वनवासकृतोत्साहा नित्यमेव महाबल  ॥  २।२९।९  ॥   

लक्षणिभ्य इति । लक्षणिभ्यः सामुद्रिकलक्षणज्ञेभ्यः ।
लक्षणज्ञानमस्त्येषामिति इनिः  ॥  २।२९।९  ॥   

  

आदेशो वनवासस्य प्राप्तव्यस्स मया किल ।  

सा त्वया सह तत्राहं यास्यामि प्रिय नान्यथा  ॥  २।२९।१०  ॥   

आदेश इति । सः ब्राह्मणोक्तः वनवासस्यादेशः आदिष्टो वनवास इत्यर्थः । मया
प्राप्तव्यः किल, ललाटलिखितस्यापरित्याज्यत्वादिति भावः । सा एवमादिष्टाहं
त्वया सह यास्यामि नान्यथा केवलं स्वेच्छया न यास्यामीत्यर्थः  ॥  २।२९।१०
 ॥   

  

कृतादेशा भविष्यामि गमिष्यामि सह त्वया ।  

कालश्चायं समुत्पन्नः सत्यवाग् भवतु द्विजः  ॥  २।२९।११  ॥   

फलितमाह--कृतादेशेत्यादि । अयं कालः वनवासकालः । द्विजः लक्षणवादी ।
जातावेकवचनम्  ॥  २।२९।११  ॥   

  

वनवासे हि जानामि दुःखानि बहुधा किल ।  

प्राप्यन्ते नियतं वीर पुरुषैरकृतात्मभिः  ॥  २।२९।१२  ॥   

वनवास इति । वनवासे दुःखानि जानामि, तानि अकृतात्मभिः अशिक्षितमनस्कैः ।
प्राप्यन्ते न तु मादृशैर्जनैरिति भावः  ॥  २।२९।१२  ॥   

  

कन्यया च पितुर्गेहे वनवासः श्रुतो मया ।  

भिक्षिण्याः साधुवृत्ताया मम मातुरिहाग्रतः  ॥  २।२९।१३  ॥   

प्रसादितश्च वै पूर्वं त्वं वै बहुविधं प्रभो ।  

गमनं वनवासस्य कांक्षितं हि सह त्वया  ॥  २।२९।१४  ॥   

कान्ययेत्यादिश्लोकद्वयमेकान्वयम् । भिक्षिण्यास्तापस्याः ।
व्रीह्यादित्वादिनिः । वनवासः श्रुतः भावीति श्रुतः । इह गृहेत्वया सह
वनवासस्य गमनं लीलार्थं जाह्नवीतीरतपोवनादिगमनं कांक्षितं हि त्वं च
बहुविधं प्रसादितो वै प्रसादित एवेति सम्बन्धः  ॥  २।२९।१३१४  ॥   

  

कृतक्षणाहं भद्रते गमनं प्रति राघव ।  

वनवासस्य शूरस्य चर्या हि मम रोचते  ॥  २।२९।१५  ॥   

कृतक्षणेति । कृतक्षणा कृतोत्सवा । "निर्व्यापारस्थितौ कालविशेषोत्सवयोः
क्षणः" इत्यमरः । वनवासस्य वने वासो यस्य इति वनवासः तस्य । शूरस्य तव
चर्या परिचर्या । मम मह्यं रोचते  ॥  २।२९।१५  ॥   

  

शुद्धात्मन् प्रेमभावाद्धि भविष्यामि विकल्मषा ।  

भर्त्तारमनुगच्छन्ती भर्त्ता हि मम दैवतम्  ॥  २।२९।१६  ॥   

शुद्धात्मत्रिति । शुद्धात्मन् ईर्ष्यादिरहित प्रेमभावात् प्रेमस्वभावात् ।
हिः प्रसिद्धौ । भर्त्तारं त्वामनुगच्छन्ती । विकल्मषा विगतकल्मषा
भविष्यामि । नन्वत्रैव स्थित्वा कुलदेवतामाराध्य विशुद्धा भवेत्यत्राह
भर्त्त हि मम दैवतमिति  ॥  २।२९।१६  ॥   

  

प्रेत्यभावे ऽपि कल्याणः सङ्गमो मे सह त्वया  ॥  २।२९।१७  ॥   

प्रेत्यभाव इति । प्रेत्यभावे ऽपि परलोके ऽपि । त्वया सह सङ्गमः कल्याणः
शोभनः  ॥  २।२९।१७  ॥   

  

श्रुतिर्हि श्रूयते पुण्या ब्राह्मणानां तपस्विनाम् ।  

इह लोके च पितृभिर्या स्त्री यस्य महामते ।  

अदृभिर्दत्त स्वधर्मेण प्रेत्यभावेपि तस्य सा  ॥  २।२९।१८  ॥   

अत्र प्रमाणमाह--श्रुतिर्हीत्यादिसार्धश्लोकेन । पितृभिरिति बहुवचनं
पितामहाद्यपेक्षया । श्रुतिमेवाह इहेति । महामत इत्यनेन न त्वां बोधयामीति
सूच्यते । स्वधर्मेण स्वस्ववर्णोक्तब्राह्मादिविवाहविधिना  ॥  २।२९।१८  ॥   

  

एवमस्मात् स्वकां नारीं सुवृत्तां हि पतिव्रताम् ।  

नाभिरोच्यसे नेतुं त्वं मां केनेह हेतुना  ॥  २।२९।१९  ॥   

एवं पूर्वोक्तश्रुतिरूपप्रबलप्रमाणसद्भावे ऽपीत्यर्थः । अस्मान्नगरात्
नेतुमित्यनेनान्वयः । यद्वा अस्मात् अद्भिर्दानाद्धेतोः  ॥  २।२९।१९  ॥   

  

भक्तां पतिव्रतां दीनां मां समां सुखदुःखयोः ।  

नेतुमर्हसि काकुत्स्थ समानसुखदुःखिनीम्  ॥  २।२९।२०  ॥   

भक्तामिति । सुखदुःखयोः समां प्राप्तयोः सुखदुःखयोरेकरूपाम् ।
समानसुखदुःखिनीं त्वत्समानसुखदुःखाम्  ॥  २।२९।२०  ॥   

  

यदि मां दुःखिता मेवं वनं नेतुं न चेच्छसि ।  

विषमग्निं जलं वाहमास्थास्ये मृत्युकारणात्  ॥  २।२९।२१  ॥   

यदीति । आस्थास्ये स्वीकरिष्ये  ॥  २।२९।२१  ॥   

  

एवं बहुविधं तं सा याचते गमनं प्रति ।  

नानुमेने महाबाहुस्तां नेतुं विजनं वनम्  ॥  २।२९।२२  ॥   

एवमिति । याचते अयाचत । विजनं बन्धुजनरहितम्  ॥  २।२९।२२  ॥   

  

एवमुक्ता तु सा चिन्तां मैथिली समुपागता ।  

स्नापयन्तीव गामुष्णैरश्रुभिर्नयनच्युतैः  ॥  २।२९।२३  ॥   

एवमिति । गां भुवम्  ॥  २।२९।२३  ॥   

  

चिन्तयन्तीं तथा तां तु निवर्त्तयितुमात्मवान् ।  

ताम्रोष्ठीं स तदा सीतां काकुत्स्थो बह्वसान्त्वयत्  ॥  २।२९।२४  ॥   

चिन्तयन्तीमिति । ताम्रोष्ठीमित्यनेन सान्त्वादिना स्थातुमशक्यत्वमुच्यते
 ॥  २।२९।२४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकोनत्रिंशः सर्गः  ॥  २९  ॥   

इति श्रीगोविन्द० श्रीरामायणभूषणे पीताम्बराख्याने अयोध्याकाण्डव्याख्याने
एकोनत्रिंशः सर्गः  ॥  २९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/029_sItAyAH_vanagamanavijnaptiH.md">
<details><summary><h3>शिरोमणी ...{Loading}...</h3></summary>



उत्तरग्रन्थसङ्गतिप्रदर्शनाय पूर्वसर्गान्ते उक्तमप्यर्थं वदन्नाह-- एतदिति
। एतद्वियोगबोधकं रामस्य वचनं श्रुत्वा दुःखिता अत एव अश्रुमुखी
अश्रुयुक्तमुखविशिष्टा प्रसक्ता पतिविषयकात्यनुरागविशिष्टा सीता इदमब्रवीत्
 ॥  २।२९।१  ॥   

  

तद्वचनमेवाह-- ये इति । वस्तव्यतां वासं प्रति ये दोषास्त्वया कीर्तिताः
तान्गुणानेव विद्धि इति । यतः तव स्नेहपुरस्कृता
त्वद्विषयकस्नेहमात्रदर्शनशीलाहमस्मीति शेषः  ॥  २।२९।२  ॥   

  

मृगा इति । तव अदृष्टपूर्वरूपत्वाददृष्टपूर्वं रूपं स्वरूपं यैः तेषां भावः
तस्माद्धेतोः ते त्वत्परिगणिताः सर्वे मृगादयः तव रूपं दृष्ट्वा अपसर्पेयुः
तत्र हेतुः यतः सर्वे बिभ्यति अपूर्वरूपं दृष्ट्वेति शेषः । तत्र शरभाः
अष्टपादवन्तो मृगविशेषाः सृमराः गवायाः । श्लोकद्वयमेकान्वयि  ॥  २।२९।३४
 ॥   

  

त्वयेति । गुरुजनाज्ञया आर्थिकत्वत्पित्राद्याज्ञया इह जीवितमेतल्लोके
स्थितिः  ॥  २।२९।५  ॥   

  

नेति । हे राघव सुराणां देवानामीश्वरः शक्रः इन्द्रो ऽपि प्रधर्षयितुं
पराभवितुं न शक्तः  ॥  २।२९।६  ॥   

  

पतिहीनेति । पतिहीना पतिवियोगविशिष्टा नारी जीवितुं न शक्ष्यति अतः हे राम
एवंविधं त्वद्वियोगे ऽपि स्थितिकारकं मम काममिछाविषयीभूतं वस्तु न
निदर्शितम् । नकार उभयान्वयी । किञ्च एवंविधं सहगमननिवारकवचनं मम कामं कस्य
सुखस्य अमो गमनं यस्मात् दुःखदमित्यर्थः निदर्शितं कथितम् । किञ्च
एवंविधमुक्तप्रकारकं मया कामं मदिच्छाविषयीभूतं वस्तु त्वयैव निदर्शितं
कौशल्याप्रार्थनासमये उक्तम्  ॥  २।२९।७  ॥   

  

स्ववनवासस्यावश्यकत्वं बोधयन्ती आह-- अथेति । ब्राह्मणानां सत्यं वच इति
शेषः पितृगृहे मया श्रुतम् । किं तदित्यत आह-- मे मम वने वस्तव्यं वास इति
। च इत्यर्थे  ॥  २।२९।८  ॥   

  

लक्षणिभ्य इति । लक्षणिभ्यः शुभाशुभसूचकलक्षणज्ञातृभ्यो द्विजातीभ्यः वचनं
वनवासबोधकवाक्यं श्रुत्वा वनवासकृतोत्साहा नित्यमेवाहमस्मीति शेषः  ॥ 
२।२९।९  ॥   

  

आदेश इति । वनवासस्य आदेशः त्वत्कर्तृकाज्ञापनं मया प्राप्तव्यः अतः सा
भवदाज्ञप्ताहं त्वया सह यास्यामि अन्यथा न भविष्यतीति शेषः । एतेन
ब्राह्मणवचनं त्वया अन्यथा न कर्तव्यमिति सूचितम्  ॥  २।२९।१०  ॥   

  

मर्यादापालकत्वाद्भवदाज्ञावश्यं भविष्यतीत्याह कृतेति । कृतादेशा कृत आदेश
आज्ञा यस्यै साहं भविष्यामि अत एव त्वया सह गमिष्यामि अत एव द्विजः
सत्यवाक् भवतु  ॥  २।२९।११  ॥   

  

वनेति । अकृतात्मभिः अजितेन्द्रियैः दुःखानि प्राप्यन्ते तेनावयोर्दुःखं न
भवितेति सूचितं तेन तयोरिन्द्रियानधीनत्वं व्यक्तम्  ॥  २।२९।१२  ॥   

  

सिंहावलोकन्यायेन प्रमाणान्तरमप्याह-- कन्ययेति । शमवृत्तायाः
शमदमादिसम्पन्नायाः भिक्षिण्याः कन्ययोक्त इति शेषः । वनवासो मया श्रुतः
शमवृत्ताया इत्यनेन तत्कन्योक्तमन्यथा न भवितेति सूचितम्  ॥  २।२९।१३  ॥   

  

प्रसादित इति । वनवासस्य वने वासो यस्य स तस्य मुनिसमूहस्य त्वया सह गमनं
वनवासिमुनिकर्मकत्वत्साहित्यविशिष्टमत्कर्तृका गतिः काङ्क्षितमेव अत एव
बहुतिथमनेकवारं त्वं प्रसादितः मुनिदर्शनार्थं प्रार्थित इत्यर्थः  ॥ 
२।२९।१४  ॥   

  

कृतक्षणेति । गमनं प्रति त्वया सह वनगमनार्थमहं कृतक्षणा जातोत्सवास्मीति
शेषः । साहित्ये कारणमाह-- वनवासस्य वनं प्राप्तस्येत्यर्थः । शूरस्य तव
चर्या अनुचरणं मम रोचते  ॥  २।२९।१५  ॥   

  

शुद्धात्मन्निति । प्रेमभावात् रात्रिं दिवं त्वन्निकटवर्तिनीत्वेन
प्रवृद्धस्नेहात् भर्तारं त्वामनुगच्छन्ती  

अहं विकल्मषा दिवा (?देव) वियोगरूपकल्मषरहिता भविष्यामि । ननु किमर्थं
मय्येवमनुरागवाञ्छेत्यत आह-- भर्ता त्वमेव मम दैवतं देवता  ॥  २।२९।१६  ॥   

  

नन्वपूर्वो निरवच्छिन्नसम्बन्धः किमर्थं प्रार्थ्यते इत्यत आह-- प्रेत्येति
। प्रकर्षेण ईतिर्जगद्भक्षणं यस्मिन् स प्रेतिः कालः तस्याभावो यस्मिन्
साकेतलोके इत्यर्थः । कल्याणः श्रोतृ़णां कल्याणप्रदः त्वया सह मे सङ्गमः
सदा नित्यः इति ब्राह्मणानामुच्चारिता श्रुतिर्वेदः श्रूयते श्रुतिश्च
कौषीतक्यादौ प्रसिद्धा अत एव सशरीरः सहानुज इत्यादिवक्ष्यमाणं सङ्गच्छते  ॥ 
२।२९।१७  ॥   

  

प्राकृतस्त्रीणामपि पातिव्रतधर्मस्वीकारे नित्यः पतिसङ्गमो भवतीत्याह--
इहेति । यस्य पुरुषस्य या स्त्री पितृभिर्दत्ता सा स्वधर्मेण
पातिव्रतधर्मेण प्रेत्यभावे नित्यलोके तस्य पत्युः नित्यसंयोगे लभत इति
शेषः  ॥  २।२९।१८  ॥   

  

एवमिति । एवमनेन प्रकारेण सुवृत्तां शोभनवृत्तान्तविज्ञापनकर्त्रीं स्वकां
स्वकीयां पतिव्रतां नारीं मामस्मात्पुरान्नेतुं केन हेतुना नेच्छसि तं
वदेति तात्पर्यम्  ॥  २।२९।१९  ॥   

  

भक्तामिति । सुखदुःखयोः सुखं कुबेरादीनां राज्यादिभोगानन्दः दुःखमिव
याभ्याम् तयोः रावणकुम्भकर्णयोरित्यर्थः । दीनां विध्वंसिकां भक्तां
त्वत्प्रीत्यनुकूलव्यापारवतीं समां प्रशस्तकुलादिमत्त्वेन त्वत्सदृशीं
पतिव्रतामत एव समानसुखदुःखिनीं मां नेतुमर्हसि । सुखदुःखयोर्दीनामित्यनेन
तद्वधे ऽहं निमित्तं भवितास्मीति ध्वनितम् । अन्तर्भावितणिजर्थत्वेन
निमित्तं भवितास्मीति ध्वनितम् । अन्तर्भावितणिजर्थत्वेन दीङः सकर्मकत्वं,
तत्कर्माविवक्षया कर्तरि निष्ठा, तदनन्तरं कर्मसमभिव्याहारः ।
प्रसिद्धश्चायं पन्थाः प्रत्युदाहृतकृतपूर्वीकटमित्यादिना भाष्ये  ॥ 
२।२९।२०  ॥   

  

यदीति । मृत्युकारणान्मृत्युसदृशदुःखहेतोः विषादिकमास्थास्ये
तत्तद्भक्षणादिविषयकनिश्चयं करिष्ये विषभक्षणादिजनितपीडया वियोगदुःखाल्पता
भवितेति तात्पर्यम्  ॥  २।२९।२१  ॥   

  

एवमिति । सा सीता महाबाहुः रामः नानुमेने अनुमतिं न चकार तेन
प्रणयकोपसूचकवचःशुश्रूषाव्यक्ता  ॥  २।२९।२२  ॥   

  

एवमिति । चिन्तां समुपागता प्राप्ता अत एव उष्णैः अश्रुभिः गां पृथ्वीं
स्नापयन्ती इव आसेति शेषः  ॥  २।२९।२३  ॥   

  

चिन्तयन्तीमिति । चिन्तयन्तीं सहगमनोपायं विचारयन्तीं क्रोधाविष्टां
प्रणयकोपविशिष्टां वैदेहीं निवर्तयितुं कोपं दूरीकर्तुं
सान्त्वयन्सन्नासेति शेषः  ॥  २।२९।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनविंशः सर्गः  ॥  २।२९  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/029_sItAyAH_vanagamanavijnaptiH.md">
<details><summary><h3>तिलकम् ...{Loading}...</h3></summary>



एतदिति  ॥  २।२९।१  ॥   

  

वने वस्तव्यतां वासं प्रति त्वया ये दोषाः कीर्तितास्तान्मां प्रति गुणानेव
विद्धि । यतो ऽहं तव स्नेहेन पुरस्कृता त्वन्निष्ठस्नेहविषया । अनेन
त्वत्स्नेहविषयस्य दोषपदार्थो न को ऽपीति भावः । यद्वा
यतस्त्वद्विषयकस्नेहेनाग्रगा इत्यर्थः  ॥  २।२९।२ ॥   

  

तदेवाह मृगा इत्यादि  ॥  २।२९।३  ॥   

  

अदृष्टपूर्वं तावकं रूपं येषां तत्त्वात् रूपं दृष्ट्वेति । "स्थाने
हृषीकेश तव प्रकीर्त्या" इति न्यायाद्येषामन्यकर्तृकत्वमरणेन भयं तेषां
साक्षात्त्वद्दर्शने भयमित्यर्थसिद्धमिति ध्वनितम् । तव सर्वे हि बिभ्यति ।
अनेन "यद्भीषोदेति सूर्यः" इत्यर्थो ध्वनितः  ॥  २।२९।४  ॥   

  

गुरुजनाज्ञया "इयं सीता मम सुता छायेवानुगता सदा" इति
सूचितपित्राद्याज्ञयोक्तरीत्या त्वत्पित्राद्याज्ञया त्वद्वियोगेन हेतुना
 ॥  २।२९।५  ॥   

  

आद्ये ऽपिर्लोकोक्तौ  ॥  २।२९।६  ॥   

  

एवंविधं पतिहीनाया जीवनमशक्यमित्येवंरूपं त्वया दर्शितं भरतानुकूलतयात्र
वासस्थित्युपदेशेन, अतो ऽहं त्वया सह यास्यामि त्वदुपदिष्टभरतानुकूल्येन
स्थातुमश्क्यत्वादिति भावः  

। केचित्तु एवंविधं वनवासदुःखं कामं त्वया मम दर्शितं यद्यपि तथापि
तादृशवने पतिहीना प्रबलभर्तृहीना न जीवितुं शक्ष्यति न तु मादृशी
प्रबलभर्तृकेत्यहं वनं यास्याम्येवेति भाव इत्याहुः  ॥  २।२९।७  ॥   

  

अथापि वनस्य सदोषत्वे ऽपि वने त्वया वस्तव्यं किलेति ब्राह्मणानां सत्यं
वचनं पूर्वं पितृगेहे निवसन्त्या मया श्रुतम्, अतो ऽवश्यंभावित्वान्मम
वनवासस्य न दोषगणनेति भावः  ॥  २।२९।८  ॥   

  

तदेव पुनर्द्रढयति लक्षणिभ्य इति । सामुद्रिकलक्षणविद्भ्यः । वचनं
वनवासबोधकवाक्यं श्रुत्वा वनवासकृतोत्साहा नित्यमेवाहमस्मीति शेषः  ॥ 
२।२९।९  ॥   

  

स वनवासस्यादेशो ब्राह्मणोक्तो मया प्राप्तव्यः किल भाविनो
ऽन्यथाभावाभावात् । तस्मात्त्वया सह यास्यामि । इदमन्यथा न कथमप्यन्यथा न
भविष्यतीत्यर्थः ।  

अत्राज्ञापर्यायादेशशब्देन ब्राह्मणोक्तिस्त्वदाज्ञैव तव
सर्वान्तर्यामित्वादिति सूचितम् । किं चावतारकरणमसमकालिको ऽयं तवादेशो
ऽद्यतनरात्रिशेषकालिकश्चादेश इति ध्वनितम्  ॥  २।२९।१०  ॥   

  

तदेवाह कृतेति । कृतादेशा अनुष्ठिताज्ञा । अन्यथा प्रतिज्ञाताचरणाभावे
दोषाभावो ममापि तवेव स्यादिति भावः । अतस्त्वया सह गमिष्यामि । समुत्पन्नः
संप्राप्तः पूर्वकल्पितवनवासस्येति शेषः । द्विज इति जात्यभिप्रायेण । अत्र
द्विजपदेन रावणो ऽपि । तेन यच्छ्वेतद्वीपे तेनोक्तं लक्ष्मीनिमित्तं
त्वत्तो मे वधो ऽत्विति,  

तत्सत्यं भवत्वित्यपि गूढं सूचितम्  ॥  २।२९।११  ॥   

  

इति तात्त्विकमर्थमुक्त्वा पुनर्लोकानुसारेणाह वनेत्यादि । हिरेवार्थे
किलेति निश्चये । वनवासे बहुधा दुःखानि सन्तीति निश्चितं जानाम्येव, तथापि
तान्यकृतात्मभिरजितेन्द्रियैः पुरुषैः स्त्रीसाहित्यवशात्प्राप्यन्ते ।
अत्र पुरुषप्रकरणाभावे ऽपि तदुक्तिस्त्वयापि सा बुद्धिर्वनवासदुःखं
दृष्ट्वा न निवर्तनीयेति ध्वनयितुम्  ॥  २।२९।१२  ॥   

  

ननु लक्षणज्ञानां भ्रमो भवेत्तत्राह कन्यया चेति । भिक्षिण्याः शमवृत्तायाः
शमवदाचारायास्तापस्याः तपोयुक्तत्वेन तस्य भ्रमो न संभवतीति भावः ।
अत्रत्यमिहेत्युत्तरश्लोकान्वयि  ॥  २।२९।१३  ॥   

  

इहास्मिन्गृहे पूर्वमेव त्वं मे मया बहुतिथं बहुवारं वनवासस्य लीलार्थं
वनगमनं प्रति प्रसादितः । अतस्त्वया सह वनगमनं मे काङ्क्षितम् । हि
निश्चयेन । इति जानीहीति शेषः  ॥  २।२९।१४  ॥   

  

हे राघव, ते भद्रम् अहं गमनं प्रति कृतक्षणास्मि कृतानुमतिकास्मि वने वासो
यस्य तादृशस्य शूरस्य तव चर्या शुश्रूषा मम रोचते हि । तादृशस्य शूरस्य तव
चर्या रक्षोवधादिरूपा मम रोचते मत्संबन्धेनैव शोभते संपद्यते हि यत इति
गूढम्  ॥  २।२९।१५  ॥   

  

प्रेमभावाद्भर्तारमनुगच्छन्ती विकल्मषा भविष्यामीत्यन्वयः । त्वया विनात्र
स्थितौ हि लोकः कल्मषं संभावयिष्यतीति भावः  ॥  २।२९।१६  ॥   

  

प्रेत्यभावे मृत्वा शरीरान्तरपरिग्रहे ऽपि परलोके ऽपीति यावत् त्वया सह
सङ्गमः कल्याणो दिव्यसुखहेतुः । अत इहसङ्गमस्य कल्याणत्वं
कैमुतिकन्यायसिद्धमिति भावः । प्रेत्यसङ्गमसत्त्वे मानमाह ब्राह्मणानां
मुखात्पुण्या किल श्रुतिर्यत उक्तार्थप्रतिपादिका श्रूयते  ॥  २।२९।१७  ॥   

  

तां श्रुतिं पठति इहेति । या स्त्री पितृभिः
पितृपितामहमात्रादिभिर्यस्याद्भिः स्वधर्मेण स्वस्वजातीयकन्यादानधर्मेण
दत्ता सा इहलोके च तस्यैव प्रेत्यभावे ऽपि तस्यैव भवतीति  ॥  २।२९।१८  ॥   

  

एवं श्रुतिन्यायतो नित्यसंबन्धे सतीत्यर्थः अस्मान्नगरात् स्वकां स्वीयाम्
सुवृत्तामित्यस्य विवरणं पतिव्रतामिति  ॥  २।२९।१९  ॥   

  

सुखदुःखयोः समाम् । अस्यैव विवरणं समानसुखदुःखिनीम् नेतुम् वनमिति शेषः  ॥ 
२।२९।२०  ॥   

  

न चेच्छसि नैवेच्छसीत्यर्थः  ॥  २।२९।२१  ॥   

  

अननुमतौ हेतुर्विजनत्वं श्वश्रूप्रभृतिरक्षकजनरहितत्वम्  ॥  २।२९।२२  ॥   

  

एवमुक्ताननुमतिबोधकवाक्यमुक्ता स्नापयन्तीवेत्युक्त्या तस्या अपि
वास्तवदुःखाभावो ध्वनितः रामवाक्यस्य नाठ्यतया ज्ञानात्  ॥  २।२९।२३  ॥   

  

सान्त्वयत् सान्त्ववाक्यान्युवाचेत्यर्थः  ॥  २।२९।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकोनत्रिशः सर्गः  ॥  २।२९  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/029_sItAyAH_vanagamanavijnaptiH.md">
<details><summary><h3>द्राविडपाठः ...{Loading}...</h3></summary>



  
एतत्तु वचनं श्रुत्वा सीता रामस्य दुःखिता।  
प्रसक्ता श्रुमुखी मन्दमिदं वचनमब्रवीत् ॥ 2.29.1 ॥   
ये त्वया कीर्त्तिता दोषा वने वस्तव्यतां प्रति।  
गुणानित्येव तान् विद्धि तव स्नेहपुरस्कृतान् ॥ 2.29.2 ॥   
मृगाः सिंहा गजाश्चैव शार्दूलाः शरभास्तथा।  
पक्षिणः सृमराश्चैव ये चान्ये वनचारिणः ॥ 2.29.3 ॥   
अदृष्टपूर्वरूपत्वात् सर्वे ते तव राघव।  
रूपं दृष्ट्वापसर्पेयुर्भये सर्वे हि बिभ्यति ॥ 2.29.4 ॥   
त्वया च सह गन्तव्यं मया गुरुजनाज्ञया।  
त्वद्वियोगेन मे राम त्यक्तव्यमिह जीवितम् ॥ 2.29.5 ॥   
न च मां त्वत्समीपस्थामपि शक्नोति राघव।  
सुराणामीश्वरः शक्रः प्रधर्षयितुमोजसा ॥ 2.29.6 ॥   
पतिहीना तु या नारी न सा शक्ष्यति जीवितुम्।  
काममेवंविधं राम त्वया मम विदर्शितम् ॥ 2.29.7 ॥   
अथ चापि महाप्राज्ञ ब्राह्मणानां मया श्रुतम्।  
पुरा पितृगृहे सत्यं वस्तव्यं किल मे वने ॥ 2.29.8 ॥   
लक्षणिभ्यो द्विजातिभ्यः श्रुत्वाहं वचनं पुरा।  
वनवासकृतोत्साहा नित्यमेव महाबल ॥ 2.29.9 ॥   
आदेशो वनवासस्य प्राप्तव्यस्स मया किल।  
सा त्वया सह तत्राहं यास्यामि प्रिय नान्यथा ॥ 2.29.10 ॥   
कृतादेशा भविष्यामि गमिष्यामि सह त्वया।  
कालश्चायं समुत्पन्नः सत्यवाग् भवतु द्विजः ॥ 2.29.11 ॥   
वनवासे हि जानामि दुःखानि बहुधा किल।  
प्राप्यन्ते नियतं वीर पुरुषैरकृतात्मभिः ॥ 2.29.12 ॥   
कन्यया च पितुर्गेहे वनवासः श्रुतो मया।  
भिक्षिण्याः साधुवृत्ताया मम मातुरिहाग्रतः ॥ 2.29.13 ॥   
प्रसादितश्च वै पूर्वं त्वं वै बहुविधं प्रभो।  
गमनं वनवासस्य काङ्क्षितं हि सह त्वया ॥ 2.29.14 ॥   
कृतक्षणाहं भद्रते गमनं प्रति राघव।  
वनवासस्य शूरस्य चर्या हि मम रोचते ॥ 2.29.15 ॥   
शुद्धात्मन् प्रेमभावाद्धि भविष्यामि विकल्मषा।  
भर्त्तारमनुगच्छन्ती भर्त्ता हि मम दैवतम् ॥ 2.29.16 ॥   
प्रेत्यभावेऽपि कल्याणः सङ्गमो मे सह त्वया ॥ 2.29.17 ॥   
इह लोके च पितृभिर्या स्त्री यस्य महामते।  
अदृभिर्दत्त स्वधर्मेण प्रेत्यभावेपि तस्य सा ॥ 2.29.18 ॥   
एवमस्मात् स्वकां नारीं सुवृत्तां हि पतिव्रताम्।  
नाभिरोच्यसे नेतुं त्वं मां केनेह हेतुना ॥ 2.29.19 ॥   
भक्तां पतिव्रतां दीनां मां समां सुखदुःखयोः।  
नेतुमर्हसि काकुत्स्थ समानसुखदुःखिनीम् ॥ 2.29.20 ॥   
यदि मां दुःखिता मेवं वनं नेतुं न चेच्छसि।  
विषमग्निं जलं वाहमास्थास्ये मृत्युकारणात् ॥ 2.29.21 ॥   
एवं बहुविधं तं सा याचते गमनं प्रति।  
नानुमेने महाबाहुस्तां नेतुं विजनं वनम् ॥ 2.29.22 ॥   
एवमुक्ता तु सा चिन्तां मैथिली समुपागता।  
स्नापयन्तीव गामुष्णैरश्रुभिर्नयनच्युतैः ॥ 2.29.23 ॥   
चिन्तयन्तीं तथा तां तु निवर्त्तयितुमात्मवान्।  
ताम्रोष्ठीं स तदा सीतां काकुत्स्थो बह्वसान्त्वयत् ॥ 2.29.24 ॥   

</details>
</div>
