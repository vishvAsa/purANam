---
title: २२१ कर्णाभिप्रायः
unicode_script: devanagari

---


अध्यायः 221
	
दुर्योधनं प्रति कर्णोनोक्तं श्रुतवतो धृतराष्ट्रस्य भीष्मादिभिः सह मन्त्रणम् ॥ 1 ॥
कर्ण उवाच ।	001  
दुर्योधन तव प्रज्ञा न सम्यगिति मे मतिः ।	001a  
न ह्युपायेन ते शक्याः पाण्डवाः कुरुवर्धन ॥	001c  
पूर्वमेव हि ते सूक्ष्मैरुपायैर्यतितास्त्वया ।	002a  
निग्रहीतुं तदा वीर न चैव शकितास्त्वया ॥	002c  
इहैव वर्तमानास्ते समीपे तव पार्थिव ।	003a  
अजातपक्षाः शिशवः शकिता नैव बाधितुम् ॥	003c  
जातपक्षा विदेशस्था विवृद्धाः सर्वशोऽद्य ते ।	004a  
नोपायसाध्याः कौन्तेया ममैषा मतिरच्युता ॥	004c  
न च ते व्यसनैर्योक्तुं शक्या दिष्टकृतेन च ।	005a  
शकिताश्चेप्सवश्चैव पितृपैतामहं पदम् ॥	005c  
परस्परेण भेदश्च नाधातुं तेषु शक्यते ।	006a  
एकस्यां ये रताः पत्न्यां न भिद्यन्ते परस्परम् ॥	006c  
न चापि कृष्णा शक्येत तेभ्यो भेदयितुं परैः ।	007a  
परिद्यूनान्वृतवती किमुताद्य मृजावतः ॥	007c  
ईप्सितश्च गुणः स्त्रीणामेकस्या बहुभर्तृता ।	008a  
तं च प्राप्तवती कृष्णा न सा भेदयितुं क्षमा ॥	008c  
आर्यव्रतश्च पाञ्चाल्यो न स राजा धनप्रियः ।	009a  
न सन्त्यक्ष्यति कौन्तेयान्राज्यदानैरपि ध्रुवम् ॥	009c  
तथाऽस्म पुत्रो गुणवाननुरक्तश्च पाण्डवान् ।	010a  
तस्मान्नोपायसाध्यांस्तानहं मन्ये कथञ्चन ॥	010c  
इदं त्वद्य क्षमं कर्तुमस्माकं पुरुषर्षभ ।	011a  
यावन्न कृतमूलास्ते पाण्डवेया विशाम्पते ॥	011c  
तावत्प्रहरणीयास्ते तत्तुभ्यं तात रोचताम् ।	012a  
अस्मत्पक्षो महान्यावद्यावत्पाञ्चालको लघुः ।	012c  
तावत्प्रहरणं तेषां क्रियतां मा विचारय ॥	012e  
वाहनानि प्रभूतानि मित्राणि च कुलानि च ।	013a  
यावन्न तेषां गान्धारे तावद्विक्रम पार्थिव ॥	013c  
यावच्च राजा पाञ्चाल्यो नोद्यमे कुरुते मनः ।	014a  
सह पुत्रैर्महावीर्यैस्तावद्विक्रम पार्थिव ॥	014c  
यावन्नायाति वार्ष्णेयः कर्षन्यादववाहिनीम् ।	015a  
राज्यार्थे पाण्डवेयानां पाञ्चाल्यसदनं प्रति ॥	015c  
वसूनि विविधान्भोगान्राज्यमेव च केवलम् ।	016a  
नात्याज्यमस्ति कृष्णस्य पाण्डवार्थे कथञ्चन ॥	016c  
विक्रमेण मही प्राप्ता भरतेन महात्मना ।	017a  
विक्रमेण च लोकांस्त्रीञ्जितवान्पाकशासनः ॥	017c  
विक्रमं च प्रशंसन्ति क्षत्रियस्य विशाम्पते ।	018a  
स्वको हि धर्मः शूराणां विक्रमः पार्थिवर्षभ ॥	018c  
ते बलेन वयं राजन्महता चतुरङ्गिणा ।	019a  
प्रमथ्य द्रुपदं शीघ्रमानयामेह पाण्डवान् ॥	019c  
न हि साम्ना न दानेन न भदेन च पाण्डवाः ।	020a  
शक्याः साधयितुं तस्माद्विक्रमेणैव ताञ्जहि ॥	020c  
तान्विक्रमेण जित्वेमामखिलां भुङ्क्ष्व मेदिनीम् ।	021a  
अतो नान्यं प्रपश्यामि कार्योपायं जनाधिप ॥	021c  
वैशम्पायन उवाच ।	022  
श्रुत्वा तु राधेयवचो धृतराष्ट्रः प्रतापवान् ।	022a  
अभिपूज्य ततः पश्चादिदं वचनमब्रवीत् ॥	022c  
उपपन्नं महाप्राज्ञे कृतास्त्रे सूतनन्दने ।	023a  
त्वयि विक्रमसम्पन्नमिदं वचनमीदृशम् ॥	023c  
भूय एव तु भीष्मश्च द्रोणो विदुर एव च ।	024a  
युवां च कुरुतं बुद्धिं भवेद्या नः सुखोदया ॥	024c  
तत आनाय्य तान्सर्वान्मन्त्रिणः सुमहायशाः ।	025a  
धृतराष्ट्रो महाराज मन्त्रयामास वै तदा ॥ ॥	025c  

इति श्रीमन्महाभारते आदिपर्वणि विदुरागमनराज्यलाभपर्वणि एकविंशत्यधिकद्विशततमोऽध्यायः ॥ 221 ॥

1-221-7 परिद्यूनान् शोच्यान् । मृजावतः सुवेषान् ॥ एकविंशत्यधिकद्विशततमोऽध्यायः ॥ 221 ॥