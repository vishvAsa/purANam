+++
title = "०५१ जटायु-रावणयुद्धम्"
title_english = "051 The combat of Jataayu and Ravana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-051-Jataayu_Ravana_Yudhdham.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/051_jaTAyu-rAvaNayuddham.md">
<details><summary><h3>IITK ...{Loading}...</h3></summary>

Jatayu fights Ravana -- wounded Ravana clips Jatayu's wings and carries
away Sita.



#### श्लोकः
##### मूलम्
इत्युक्तस्य यथान्यायं रावणस्य जटायुषा।  
क्रुद्धस्याग्निनिभास्सर्वा रेजुर्विंशतिदृष्टयः॥3.51.1॥

##### शब्दार्थः
जटायुषा by Jatayu, यथान्यायम् justly, इति in this manner, उक्तस्य  told, क्रुद्धस्य of the enraged, रावणस्य Ravana's, सर्वाः all, विंशतिदृष्टयः twenty eyes, अग्निनिभाः like fire, रेजुः glowed.

##### आङ्ग्लानुवादः
Ravana's twenty eyes glowed like fire in anger after Jatayu thus rightly said.



#### श्लोकः
##### मूलम्
संरक्तनयनः कोपात्तप्तकाञ्चनकुण्डलः।  
राक्षसेन्द्रोऽभिदुद्राव पतगेन्द्रममर्षणः॥3.51.2॥

##### शब्दार्थः
तप्तकाञ्चनकुण्डलः bright gold earrings, अमर्षणः intolerant, राक्षसेन्द्रः king of demons, कोपात् in anger, संरक्तनयनः eyes turned red, पतगेन्द्रम् to lord of birds (Jatayu), अभिदुद्राव leaped.

##### आङ्ग्लानुवादः
As the bright gold earrings of the intolerant king of demons glittered, his eyes turned red in rage and he pounced upon Jatayu, the lord of birds.



#### श्लोकः
##### मूलम्
स सम्प्रहारस्तुमुल स्तयोस्तस्मिन्महावने।  
बभूव वातोद्धतयोर्मेघयोर्गगने यथा॥3.51.3॥

##### शब्दार्थः
तस्मिन् in that, महावने in the huge forest, तयोः between them, तुमुलः tumultuous, सः सम्प्रहारः fight, गगने in the sky, वातोद्धतयोः stormy wind that arose, मेघयोर्यथा like two flakes of clouds, बभूव appeared.

##### आङ्ग्लानुवादः
The clash between them was tumultuous and it appeared like the clash of two pieces of clouds in the sky raised by stormy winds.



#### श्लोकः
##### मूलम्
तद्बभूवाद्भुतं युद्धं गृध्रराक्षसयोस्तदा।  
सपक्षयोर्माल्यवतोर्महापर्वतयोरिव॥3.51.4॥

##### शब्दार्थः
तदा then, (तयोः of both of them), गृध्रराक्षसयोः vulture and demon, तत् that, अद्भुतम् wonderful, युद्धम् war, सपक्षयोः of the winged ones, माल्यवतोः of Malyavan range, महापर्वतयोरिव between two huge mountains, बभूव took place.

##### आङ्ग्लानुवादः
The duel between Ravana and Jatayu looked as though it was a fight between two huge winged mountains of Malyavan range.



#### श्लोकः
##### मूलम्
ततो नालीकनाराचैस्तीक्ष्णाग्रैश्च विकर्णिभिः।  
अभ्यवर्षन्महाघोरैर्गृध्रराजं महाबलः॥3.51.5॥

##### शब्दार्थः
ततः then,महाबलः mighty, तीक्ष्णाग्रैः with sharp tips, महाघोरैः dreadful, नालीकनाराचैः by spears and shafts, विकर्णिभिः a weapon named Vikarni, गृध्रराजम्  king of vultures, अभ्यवर्षत् rained.

##### आङ्ग्लानुवादः
Then the mighty Ravana rained sharp, dreadful shafts, spears and Vikarnis at Jatayu,  king of vultures.



#### श्लोकः
##### मूलम्
स तानि शरजालानि गृध्रः पत्त्ररथेश्वरः।  
जटायुः प्रतिजग्राह रावणास्त्राणि संयुगे॥3.51.6॥

##### शब्दार्थः
पत्ररथेश्वरः lord of birds, गृध्रः vulture, जटायुः Jatayu, संयुगे in encounter, तानि those, शरजालानि all the arrows, रावणास्त्राणि Ravana's weapons, प्रतिजग्राह endured.

##### आङ्ग्लानुवादः
Jatayu, lord of the birds, faced the arrows and other weapons showered  by Ravana.



#### श्लोकः
##### मूलम्
तस्य तीक्ष्णनखाभ्यां तु चरणाभ्यां महाबलः।  
चकार बहुधा गात्रे व्रणान्पतगसत्तमः॥3.51.7॥

##### शब्दार्थः
महाबलः very strong, पतगसत्तमः virtuous vulture, तीक्ष्णनखाभ्याम् with sharp claws, चरणाभ्याम् with both feet, तस्य his, गात्रे on the limbs, बहुधा many ways, व्रणान् wounds, चकार pierced.

##### आङ्ग्लानुवादः
The mighty, virtuous vulture with his sharp claws wounded many parts of the body of Ravana.



#### श्लोकः
##### मूलम्
अथ क्रोधाद्धशग्रीवो जग्राह दश मार्गणान्।  
मृत्युदण्डनिभान्घोरान्छत्रुमर्दनकाङ्क्षया॥3.51.8॥

##### शब्दार्थः
अथ at that time, दशग्रीवः the tenheaded Ravana, क्रोधात् enraged, शत्रुमर्दनकाङ्क्षया with a desire to crush the enemy, मृत्युदण्डनिभान् like the staff of death, घोरान् fierce, दश मार्गणान् ten darts, जग्राह unleashed.

##### आङ्ग्लानुवादः
Ravana in a rage took ten dreadful darts (looking) like the staff of death with a desire to crush the enemy.



#### श्लोकः
##### मूलम्
स तैर्बाणैर्महावीर्यः पूर्णमुक्तैरजिह्मगैः।  
बिभेद निशितैस्तीक्ष्णैर्गृध्रं घोरैश्शिलीमुखैः॥3.51.9॥

##### शब्दार्थः
महावीर्यः mighty, सः he, पूर्णमुक्तैः fully released, अजिह्मगैः going straight, निशितैः whetted, तीक्ष्णै with sharp, घोरैः dreadful, शिलीमुखैः with arrows, तैः those, बाणैः arrows, गृध्रम् at the vulture, बिभेद pierced.

##### आङ्ग्लानुवादः
The mighty Ravana fully released his dreadful, sharp arrows that went straight and pierced the vulture.



#### श्लोकः
##### मूलम्
स राक्षसरथे पश्यन्जानकीं बाष्पलोचनाम्।  
अचिन्तयित्वा तान्बाणान्राक्षसं समभिद्रवत्॥3.51.10॥

##### शब्दार्थः
सः that, राक्षसरथे on the demon's chariot, बाष्पलोचनाम् eyes filled with tears, जानकीम् Sita,  
daughter of Janaka, पश्यन् observing, तान् those, बाणान् arrows, अचिन्तयित्वा without minding, राक्षसम् to the demon, समभिद्रवत् attacked again.

##### आङ्ग्लानुवादः
Seeing Sita, daughter of Janaka, on the demon's chariot with eyes full of tears, Jatayu without minding the arrows renewed his attack.



#### श्लोकः
##### मूलम्
ततोऽस्य सशरं चापं मुक्तामणिविभूषितम्।  
चरणाभ्यां महातेजा बभञ्ज पतगेश्वरः॥3.51.11॥

##### शब्दार्थः
ततः then, महातेजाः glorious, पतगेश्वरः lord of birds, अस्य his, मुक्तामणिविभूषितम् encrusted with pearls and gems, सशरम् along with that arrow, चापम् bow, चरणाभ्याम् with his feet, बभञ्ज broke.

##### आङ्ग्लानुवादः
The glorious lord of birds crushed with his feet the bow and arrow of Ravana with pearls and gems encrusted.



#### श्लोकः
##### मूलम्
ततोऽन्यद्धनुरादाय रावणः क्रोधमूर्छितः।  
ववर्ष शरवर्षाणि शतशोऽथ सहस्रशः॥3.51.12॥

##### शब्दार्थः
ततः then, रावणः Ravana, क्रोधमूर्छितः overcome with anger, अन्यत् other, धनुः bow, आदाय after taking, शतशः hundreds of, अथ and, सहस्रशः in thousands, शरवर्षाणि rain of arrows, ववर्ष rained.

##### आङ्ग्लानुवादः
Overcome with anger, Ravana took another bow and rained (on him) hundreds and thousands of arrows.



#### श्लोकः
##### मूलम्
शरैरावारितस्तस्य संयुगे पतगेश्वरः।  
कुलायमुपसम्प्राप्तः पक्षीव प्रबभौ तदा॥3.51.13॥

##### शब्दार्थः
तदा then, संयुगे in the encounter, तस्य his, शरैः  arrows, आवारितः surrounded, पतगेश्वरः Jatayu, कुलायम् nest of the bird, उपसम्प्राप्तः returned, पक्षीव resemled the bird, प्रबभौ shone.

##### आङ्ग्लानुवादः
Jatayu, shot with arrows on all sides in the combat, shone like the bird that returned to its nest.



#### श्लोकः
##### मूलम्
स तानि शरवर्षाणि पक्षाभ्यां च विधूयच।  
चरणाभ्यां महातेजा बभञ्जास्य महद्धनुः॥3.51.14॥

##### शब्दार्थः
महातेजाः powerful, सः Jatayu, तानि those, शरवर्षाणि rain of arrows, पक्षाभ्याम् by the wings, विधूय च on scattering, अस्य his, महत् great, धनुः bow, चरणाभ्याम् with claws, बभञ्ज broke.

##### आङ्ग्लानुवादः
Powerful Jatayu scattered the shower of arrows with his wings and broke down the great bow with his claws.



#### श्लोकः
##### मूलम्
तच्चाग्निसदृशं दीप्तं रावणस्य शरावरम्।  
पक्षाभ्यां स महावीर्यो व्याधुनोत्पतगेश्वरः॥3.51.15॥

##### शब्दार्थः
महावीर्यः mighty, सः Jatayu, पतगेश्वरः lord of the birds, रावणस्य Ravana's, अग्निसदृशम् burning like fire, दीप्तम् glowing, तत् that, शरावरम् armour, पक्षाभ्याम् with the wings, व्याधुनोत् tore asunder.

##### आङ्ग्लानुवादः
Mighty Jatayu, lord of the birds, shattered with his wings the armour of Ravana that was glowing like fire.



#### श्लोकः
##### मूलम्
काञ्चनोरश्छदान्दिव्यान्पिशाचवदनान्खरान्।  
तांश्चास्य जवसम्पन्नाञ्जघान समरे बली॥3.51.16॥

##### शब्दार्थः
बली powerful, काञ्चनोरश्छदान् golden shield, दिव्यान् splendid, पिशाचवदनान् devil's face, जवसम्पन्नान् endowed with great speed, तान् those, खरान् च asses, समरे in the combat, जघान killed.

##### आङ्ग्लानुवादः
Powerful Jatayu killed in the combat, the splendid, swiftmoving, devilfaced asses with  golden shields yoked to the chariot.



#### श्लोकः
##### मूलम्
वरं त्रिवेणुसम्पन्नं कामगं पावकार्चिषम्।  
मणिहेमविचित्राङ्गं बभञ्ज च महारथम्॥3.51.17॥

##### शब्दार्थः
वरम् excellent, त्रिवेणुसम्पन्नम् endowed with three bamboo reeds, कामगम् go wherever one desired, पावकार्चिषम् glowing like fire, मणिहेमविचित्राङ्गम् glittering with gold and gems, महारथम् great chariot, बभञ्ज broke.

##### आङ्ग्लानुवादः
Then he(Jatayu) broke down the great chariot(of Ravana) glowing like fire, glittering with gold and gems, made of three bamboo reeds, and capable of flying wherever the rider willed.



#### श्लोकः
##### मूलम्
पूर्णचन्द्रप्रतीकाशं छत्रं च व्यजनैस्सह।  
पातयामास वेगेन ग्राहिभी राक्षसैस्सह॥3.51.18॥

##### शब्दार्थः
पूर्णचन्द्रप्रतीकाशम् shining like the full moon, छत्रं च parasol also, व्यजनैः सह with  the fans, ग्राहिभिः with those holding them, राक्षसैः सह along with the demons, वेगेन violently, पातयामास pulled down.

##### आङ्ग्लानुवादः
Jatayu violently pulled down the parasol shining like the full moon and the fans of the chariot along with the demons holding them.



#### श्लोकः
##### मूलम्
सारथेश्चास्य वेगेन तुण्डेनैव महच्छिरः।  
पुनर्व्यपाहरच्छ्रीमान्पक्षिराजो महाबलः॥3.51.19॥

##### शब्दार्थः
पुनः again, महाबलः powerful, श्रीमान् glorious, पक्षिराजः king of the birds, अस्य his, सारथेः charioteer, महत् huge, शिरः head, वेगेन तुण्डेनैव violently with the beak, व्यपाहरत् shattered.

##### आङ्ग्लानुवादः
Again the glorious, powerful king of birds swiftly shattered the huge head of the charioteer with his beak.



#### श्लोकः
##### मूलम्
स भग्नधन्वा विरथो हताश्वो हतसारथिः।  
अङ्केनादाय वैदेहीं पपात भुवि रावणः॥3.51.20॥

##### शब्दार्थः
भग्नधन्वा with the bow broken, विरथः chariot destroyed, हताश्वः asses (drawing the chariot) dead, हतसारथिः charioteer killed, सः रावणः that Ravana, वैदेहीम् Vaidehi, अङ्केन on his lap, आदाय held, भुवि on to the ground, पपात fell.

##### आङ्ग्लानुवादः
With the bow broken, the chariot destroyed, asses (drawing the chariot) and the charioteer dead,  Ravana fell down on the ground holding Vaidehi on his lap.



#### श्लोकः
##### मूलम्
दृष्ट्वा निपतितं भूमौ रावणं भग्नवाहनम्।  
साधुसाध्विति भूतानि गृध्रराजमपूजयन्॥3.51.21॥

##### शब्दार्थः
भग्नवाहनम् with the broken chariot, भूमौ on the ground, निपतितम् fallen down, रावणम् Ravana, दृष्ट्वा  seeing, साधु साधु इति staying well done, well done, भूतानि all beings, गृध्रराजम् king of the birds, अपूजयन् honoured.

##### आङ्ग्लानुवादः
Seeing Ravana fallen on the ground with his broken chariot, all beings honoured the king of the birds, saying, Well done Well done



#### श्लोकः
##### मूलम्
परिश्रान्तं तु तं दृष्टवा जरया पक्षियूथपम्।  
उत्पपात पुनर्हृष्टो मैथिलीं गृह्य रावणः॥3.51.22॥

##### शब्दार्थः
पक्षियूथपम् the lord of the flocks of birds (Jatayu), तम् him, जरया with old age, परिश्रान्तम् exhausted (after a long fight), दृष्ट्वा seeing, रावणः Ravana, हृष्टः glad, मैथिलीम् Maithili, गृह्य took, पुनः again, उत्पपात flew into the sky.

##### आङ्ग्लानुवादः
Seeing the lord of the flocks of birds exhausted due to age still fighting, Ravana felt glad. He flew back into the sky taking Sita, princess of Mithila, with him.



#### श्लोकः
##### मूलम्
तं प्रहृष्टं निधायाङ्के गच्छन्तं जनकात्मजाम्।  
गृध्रराजस्समुत्पत्य समभिद्रुत्य रावणम्॥3.51.23॥  
समावार्य महातेजा जटायुरिदमब्रवीत्।

##### शब्दार्थः
गृध्रराजः king of the vultures, महातेजाः mighty, जटायुः Jatayu, समुत्पत्य flew up.प्रहृष्टम् happy, जनकात्मजाम् Janaka's daughter ( Sita), अङ्के on the lap, निथाय placed, गच्छन्तम् while going, तं रावणम् to that Ravana, समभिद्रुत्य chased, समावार्य obstructing, इदम् this, अब्रवीत् said.

##### आङ्ग्लानुवादः
Seeing Sita, Janaka's daughter, happily carried away into the sky by Ravana on his lap. Jatayu, the mighty king of vultures chased him, and obstructing his path said ः



#### श्लोकः
##### मूलम्
वज्रसंस्पर्शबाणस्य भार्यां रामस्य रावण॥3.51.24॥  
अल्पबुद्धे हरस्येनां वधाय खलु रक्षसाम्।

##### शब्दार्थः
अल्पबुद्धे foolish, रावण Ravana, वज्रसंस्पर्शबाणस्य whose arows can hit like a thunderbolt, रामस्य Rama's, भार्याम् wife, एनाम् this lady, रक्षसाम् of demons, वधाय for destruction, हरसि  kidnapping.

##### आङ्ग्लानुवादः
Foolish Ravana, you are kidnapping this lady, wife of Rama, whose arrows can hit like a thunderbolt. This will lead to the destruction of all demons.



#### श्लोकः
##### मूलम्
समित्रबन्धुस्सामात्यस्सबलस्सपरिच्छदः॥3.51.25॥  
विषपानं पिबस्येतत्पिपासित इवोदकम्।

##### शब्दार्थः
मित्रबन्धुः along with kith and kin, सामात्यः with ministers, सबलः with army, सपरिच्छदः with all your allies, पिपासितः thirsty man, उदकमिव like water, एतत् this, विषपानम् poison, पिबसि you  are drinking.

##### आङ्ग्लानुवादः
You are drinking poison along with all your friends, relatives, ministers, the army and  your allies. like a thirsty man drinks water.



#### श्लोकः
##### मूलम्
अनुबन्धमजानन्तः कर्मणामविचक्षणाः॥3.51.26॥  
शीघ्रमेव विनश्यन्ति यथा त्वं विनशिष्यसि।

##### शब्दार्थः
कर्मणाम् of the deeds, अनुबन्धम् consequences, अजानन्तः not knowing, अविचक्षणाः unwise, यथा similarly, श्रीघ्रमेव soon, विनश्यन्ति get destroyed, त्वम् you, विनशिष्यसि will be destroyed.

##### आङ्ग्लानुवादः
Fools who do not know the consequences of their action perish soon. Similarly you are going to die soon.



#### श्लोकः
##### मूलम्
बद्धस्त्वं कालपाशेन क्व गतस्तस्य मोक्ष्यसे॥3.51.27॥  
वधाय बडिशं गृह्य सामिषं जलजो यथा।

##### शब्दार्थः
त्वम् you, कालपाशेन by the noose of death, वधाय to die, बद्धः are bound, सामिषम् with a bait, बडिशम् fishhook, गृह्य having taken, जलजः fish, यथा so also, तस्य its, क्व गतः where can it go, मोक्ष्यसे will you get out.

##### आङ्ग्लानुवादः
You are bound by the noose of death like a fish holding on to the bait of the fishing hook. Where can you go now?



#### श्लोकः
##### मूलम्
न हि जातु दुराधर्षौ काकुत्स्थौ तव रावण॥3.51.28॥  
धर्षणं चाश्रमस्यास्य क्षमिष्येते तु राघवौ।

##### शब्दार्थः
रावण Ravana, दुराधर्षौ both invincible, काकुत्स्थौ both Kakutsthas, राघवौ Rama and Lakshmana, तव your, अस्य आश्रमस्य their hermitage, धर्षणम् assault, जातु surely, न क्षमिष्येते not forgive.

##### आङ्ग्लानुवादः
O Ravana  know that Rama and Lakshmana, the Kakutsthas, are invincible. They will not forgive the asssault you have made on their hermitage.



#### श्लोकः
##### मूलम्
यथा त्वया कृतं कर्म भीरुणा लोकगर्हितम्॥3.51.29॥  
तस्कराचरितो मार्गो नैव वीरनिषेवितः।

##### शब्दार्थः
भीरुणा by a timid, त्वया you are, यथा like this, लोकगर्हितम् condemned by the whole world, कर्म  act, कृतम् is done, तस्कराचरितः adopted by thieves, मार्गः this path, वीरनिषेवितः followed by heroes, नैव not at all.

##### आङ्ग्लानुवादः
Your cowardly action will be condemned by the whole world. The path you have chosen is the path of a thief and not of a hero.



#### श्लोकः
##### मूलम्
युध्यस्व यदि शूरोऽसि मुहूर्तं तिष्ठरावण॥3.51.30॥  
शयिष्यसे हतो भूमौ यथा भ्राता खरस्तथा।

##### शब्दार्थः
रावण Ravana, यदि if you, शूरोऽसि are courageous, युध्यस्व may fight, मुहूर्तं for a moment, तिष्ठ stay, भ्राता brother, खरः Khara, तथा likewise, शयिष्यसे all down, यथा as, भूमौ on the ground, हतः killed.

##### आङ्ग्लानुवादः
O Ravana if you are courageous, tarry awhile and fight with me. Like your brother Khara, you will lie on the ground dead.



#### श्लोकः
##### मूलम्
परेतकाले पुरुषो यत्कर्म प्रतिपद्यते॥3.51.31॥  
विनाशायात्मनोऽधर्म्यं प्रतिपन्नोऽसि कर्म तत्।

##### शब्दार्थः
पुरुषः man, परेतकाले at the time of death, यत् whatever, कर्म actions, प्रतिपद्यते does, अधर्म्यम् unrighteous, तत् such, कर्म action, आत्मनः yourself, विनाशाय for destruction, प्रतिपन्नः  undertaken, असि you are.

##### आङ्ग्लानुवादः
You have resorted to unrighteous action like a dying man. This will spell your destruction.



#### श्लोकः
##### मूलम्
पापानुबन्धो वै यस्य कर्मणः कर्मको नु तत्॥3.51.32॥  
कुर्वीत लोकाधिपतिस्स्वयंभूर्भगवानपि।

##### शब्दार्थः
यस्य by whomsoever, कर्मणः action, पापानुबन्धः resulting in sin, तत् such, कर्म action, लोकाधिपतिः lord of the world, भगवान् स्वयंभूरपि selfborn lord (Brahma) too, कः who, कुर्वीत  
may do, नु indeed, तत् that.

##### आङ्ग्लानुवादः
If the consequences of an action be sin, who will do it ? Even the selfborn lord of the world may not.



#### श्लोकः
##### मूलम्
एवमुक्त्वा शुभं वाक्यं जटायुस्तस्य रक्षसः॥3.51.33॥  
निपपात भृशं पृष्ठे दशग्रीवस्य वीर्यवान्।

##### शब्दार्थः
वीर्यवान् brave,जटायुः Jatayu, एवम् in that manner, शुभम् auspicious (cautious), वाक्यम् words, उक्त्वा having  said, रक्षसः of that demon, तस्य रावणस्य पृष्ठे at Ravana's back, भृशम् repeatedly, निपपात dashed.

##### आङ्ग्लानुवादः
Brave Jatayu having thus said these cautious words to the demon dashed against his back again and again.



#### श्लोकः
##### मूलम्
तं गृहीत्वा नखैस्तीक्ष्णैर्विददार समन्ततः॥3.51.34॥  
अधिरूढो गजारोहो यथा स्याद्दुष्टवारणम्।

##### शब्दार्थः
(ततः thereafter), तं गृहीत्वा seizing him, अधिरूढः ascended, गजारोहः riding on an elephant, दुष्टवारणम् unruly elephant, यथा so also, स्यात् he, तीक्ष्णैः sharp, नखैः claws, समन्ततः all over, विददार pierced.

##### आङ्ग्लानुवादः
Thereafter, seizing Ravana, Jatayu ascended on his back and pierced his body all over with his sharp claws just as a rider goads an unruly elephant.



#### श्लोकः
##### मूलम्
विददार नखैरस्य तुण्डं पृष्ठे समर्पयन्॥3.51.35॥  
केशांश्चोत्पाटयामास नखपक्षमुखायुधः।

##### शब्दार्थः
अस्य his, पृष्ठे back, तुण्डम् beak, समर्पयन् pressing, नखैः claws, विददार pierced, नखपक्षमुखायुधः a warrior with claws, wings and beak as the only weapons, केशांश्च hair too, उत्पाटयामास pulled out.

##### आङ्ग्लानुवादः
Jatayu who had  his claws, wings and beak as the only weapons  pierced and pricked  Ravana all over with his nails by pressing his beak on his back and pulled out his hair.



#### श्लोकः
##### मूलम्
स तथा गृध्रराजेन क्लिश्यमानो मुहुर्मुहुः॥3.51.36॥  
अमर्षस्फुरितोष्ठस्सन्प्राकम्पत च रावणः।

##### शब्दार्थः
गृध्रराजेन by the king of vultures, मुहुर्मुहुः again and again, तथा in that manner, क्लिश्यमानः being tormented, सः रावणः he, Ravana, अमर्षफुरितोष्ठः सन् with his lips quivering with anger, प्राकम्पत was shaken.

##### आङ्ग्लानुवादः
Thus tormented again and again by the king of vultures, Ravana shook with anger, his lips quivering.



#### श्लोकः
##### मूलम्
स परिष्वज्य च वैदेहीं वामेनाङ्केन रावणः॥3.51.37॥  
तलेनाभिजघानाशु जटायुं क्रोधमुर्छीतः।

##### शब्दार्थः
रावणः Ravana, क्रोधमूर्छितः losing senses with rage, वामेन अङ्केन left arm, वैदेहीम् Vaidehi, परिष्वज्य holding firmly, आशु quickly, जटायुम् to Jatayu, तलेन palm, अभिजघान hit him.

##### आङ्ग्लानुवादः
Losing his senses, with rage, Ravana held Vaidehi (Sita) with his left arm and hit Jatayu with his palm.



#### श्लोकः
##### मूलम्
जटायुस्तमभिक्रम्य तुण्डेनास्य खगाधिपः॥3.51.38॥  
वामबाहून्दश तदा व्यपाहरदरिन्दमः।

##### शब्दार्थः
तदा then, खगाधिपः lord of the birds, अरिन्दमः  subduer of enemies, जटायुः Jatayu, तम् him, अभिक्रम्य  occupied, तुण्डेन by his beak, अस्य Ravana's, दश ten, वामबाहून् left arms, व्यपाहरत् cut off.

##### आङ्ग्लानुवादः
Then Jatayu, lord of the birds, subduer of enemies, overpowered Ravana and dismembered his ten left arms with his beak.



#### श्लोकः
##### मूलम्
सञ्छिन्नबाहोस्सद्यैव बाहवस्सहसाभवन्॥3.51.39॥  
विषज्वालावलीयुक्ता वल्मीकादिव पन्नगाः।

##### शब्दार्थः
सञ्छिन्नबाहोः whose arms were cut off, बाहवः arms, सद्यैव instantly from them, वल्मीकात् from an anthill, विषज्वालाः poisonous flames, वलीयुक्ताः emitting, पन्नगाः इव like serpants, सहसा all of a sudden, अभवन् came out.

##### आङ्ग्लानुवादः
As the left arms were cut off, there came out from them all the ten arms instantaneously like serpents emitting poisonous flames from anthills



#### श्लोकः
##### मूलम्
ततः क्रोधाद्दशग्रीवस्सीतामुत्सृज्य रावणः॥3.51.40॥  
मुष्टिभ्यां चरणाभ्यां च गृध्रराजमपोथयत्।

##### शब्दार्थः
ततः then, दशग्रीवः tenheaded, रावणः Ravana, सीताम् Sita, उत्सृज्य left, मुष्टिभ्याम् with his fists, चरणाभ्यां च and feet, गृध्रराजम् Jatayu, क्रोधात् with anger, अपोथयत् attacked.

##### आङ्ग्लानुवादः
Then the tenheaded Ravana left Sita and attacked Jatayu with his fists and feet out of anger.



#### श्लोकः
##### मूलम्
ततो मुहूर्तं सङ्ग्रामो बभूवातुल्यवीर्ययोः॥3.51.41॥  
राक्षसानां च मुख्यस्य पक्षिणां प्रवरस्य च।

##### शब्दार्थः
ततः then, अतुलवीर्ययोः of unequal valour, राक्षसानां मुख्यस्य of the chief of the demons, पक्षिणां प्रवरस्य king of the birds, मुहूर्तम् for a moment, सङ्ग्रामः fight, बभूव took place.

##### आङ्ग्लानुवादः
Between the warriors of unequal valour, Ravana and Jatayu, the chief of the demons and the foremost of the birds, the fight took place for a moment.



#### श्लोकः
##### मूलम्
तस्य व्यायच्छमानस्य रामस्यार्थे स रावणः॥3.51.42॥  
पक्षौ पार्श्वौ च पादौ च खड्गमुद्धृत्य सोऽच्छिनत्।

##### शब्दार्थः
सः that, रावणः Ravana, खडगम् sword, उद्यम्य after lifting, रामस्य Rama's, अर्थे for the sake of, व्यायच्छमानस्य of one who was fighting relentlessly, तस्य his, पक्षौ two wings, पार्श्वौ च  both sides, पादौ च feet, अच्छिनत् cut off.

##### आङ्ग्लानुवादः
Ravana lifted his sword and cut off both the wings and feet of Jatayu who was fighting relentlessly (for Rama's sake).



#### श्लोकः
##### मूलम्
स च्छिन्नपक्षस्सहसा रक्षसा रौद्रकर्मणा॥3.51.43॥  
निपपात हतो गृद्रो धरण्यामल्पजीवितः।

##### शब्दार्थः
रौद्रकर्मणा one who performs terrible deeds, रक्षसा by the demon, छिन्नपक्षः clipped wings, सः that, गृध्रः vulture, हतः hurt, अल्पजीवितः with very little life left, धरण्याम् on the ground, सहसा immediately, निपपात fell.

##### आङ्ग्लानुवादः
(Seriously) wounded and almost dead,the vulture fell down on the ground all at once, when his wings were chipped by the demon of terrible deeds.



#### श्लोकः
##### मूलम्
तं दृष्ट्वा पतितं भूमौ क्षतजार्द्रं जटायुषम्॥3.51.44॥  
अभ्यधावत वैदेही स्वबन्धुमिव दुःखिता।

##### शब्दार्थः
वैदेही Sita, princess of Videha, भूमौ on the ground, पतितम् fallen down, क्षतजार्द्रम् drenched in blood , तं जटायुषम् that Jatayu, दृष्ट्वा  seeing, दुःखिता grieved, स्वबन्धुमिव as if he was her relative, अभ्यधावत ran towards him.

##### आङ्ग्लानुवादः
Sita, princess of Videha, saw the wounded Jatayu fallen on the ground drenched in blood. Grieving, she ran towards him as if he was her relative.



#### श्लोकः
##### मूलम्
तं नीलजीमूतनिकाशकल्पं सुपाण्डुरोरस्कमुदारवीर्यम्।  
ददर्श लङ्काधिपतिः पृथिव्यां जटायुषं शान्तमिवाग्निदावम्॥3.51.45॥

##### शब्दार्थः
लङ्काधिपतिः lord of Lanka, नीलजीमूतनिकाशकायम् of colour like the dark bluish cloud,  
सुपाण्डुरोरस्कम् of fair chest, उदारवीर्यम् bold, शान्तम् made calm, अग्निदावमिव like the forest fire, तं जटायुषम् that Jatayu, पृथिव्याम् on the ground, ददर्श saw.

##### आङ्ग्लानुवादः
Lord of Lanka saw that very bold Jatayu of dark blue colour of the cloud, fair chest, fallen on the ground, looking like the forest fire that had been put out.



#### श्लोकः
##### मूलम्
ततस्तु तं पत्ररथं महीतले निपातितं रावणवेगमर्दितम्।  
पुनः परिश्वज्य शशिप्रभानना रुरोद सीता जनकात्मजातदा॥3.51.46॥

##### शब्दार्थः
ततः then, शशिप्रभानना with her face like the radiant moon, जनकात्मजा Janaka's daughter, सीता Sita, तां him, रावणवेगमर्थितम् crushed by Ravana's onslaught, महीतले on the ground, निपातितम् fallen, तं पत्ररथम् that bird who rides on wings, पुनः again, परिष्वज्य took hold of him, रुरोद wept.

##### आङ्ग्लानुवादः
Sita, daughter of Janaka, whose face was radiant like the Moon once again embraced  Jatayu, the winged warrior, fallen on the ground, crushed by Ravana's onslaught and wept.  
इतयार्षे श्रीमद्रामायणे वाल्मीकीय आदिकाव्ये अरण्यकाण्डे एकपञ्चाशस्सर्गः॥  
Thus ends the fiftyfirst sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/051_jaTAyu-rAvaNayuddham.md">
<details><summary><h3>भूषणम् ...{Loading}...</h3></summary>



इत्युक्तस्य यथान्यायं रावणस्य जटायुषा ।  

क्रुद्धस्याग्निनिभाः सर्वा रेजुर्विंशतिदृष्टयः  ॥  ३।५१।१  ॥   

अथ स्वामिकार्याय प्राणत्यागमकरोज्जटायुरित्याह इतीत्यादि  ॥  ३।५१।१  ॥   

  

संरक्तनयनः कोपात्तप्तकाञ्चनकुण्डलः ।  

राक्षसेन्द्रो ऽभिदुद्राव पतगेन्द्रममर्षणः  ॥  ३।५१।२  ॥   

अमर्षणः असहनः  ॥  ३।५१।२  ॥   

  

स सम्प्रहारस्तुमुलस्तयोस्तस्मिन् महावने ।  

बभूव वातोद्धतयोर्मेघयोर्गगने यथा  ॥  ३।५१।३  ॥   

सः युद्ध्यस्वेति पूर्वं प्रवर्तितः । सम्प्रहारः युद्धम् । वाताभ्यां
प्रतिकूलवायुभ्याम् । उद्धतयोः प्रेरितयोः । मेघपक्षे सम्प्रहारः
सङ्घट्टनमात्रम्  ॥  ३।५१।३  ॥   

  

तद्बभूवाद्भुतं युद्धं गृध्रराक्षसयोस्तदा ।  

सपक्षयोर्माल्यवतोर्महापर्वतयोरिव  ॥  ३।५१।४  ॥   

सपक्षयोः पक्षसहितयोः माल्यवतोः माल्यवन्नामानौ द्वौ पर्वतौ । एको
दण्डकारण्ये पूर्वमुक्तः माल्यवन्तं शिखरिणमिति । अन्यः किष्किन्धासमीपे
वक्ष्यति वर्षावर्णने  ॥  ३।५१।४  ॥   

  

ततो नालीकनाराचैस्तीक्ष्णाग्रैश्च विकर्णिभिः ।  

अभ्यवर्षन्महाघोरैर्गृध्रराजं महाबलः  ॥  ३।५१।५  ॥   

नालीकैः नालमात्रशरैः । नाराचैः आयसशरैः । विकर्णिभिः अङ्कुशाग्रशरैः  ॥ 
३।५१।५  ॥   

  

स तानि शरजालानि गृघ्रः पत्त्ररथेश्वरः ।  

जटायुः प्रतिजग्राह रावणास्त्राणि संयुगे  ॥  ३।५१।६  ॥   

पत्त्ररथेश्वरः पक्षीश्वरः । प्रतिजग्राह सेहे । रावणास्त्राणि
रावणप्रयुक्तास्त्राणि  ॥  ३।५१।६  ॥   

  

तस्य तीक्ष्णनखाभ्यां तु चरणाभ्यां महाबलः ।  

चकार बहुधा गात्रे व्रणान् पतगसत्तमः  ॥  ३।५१।७  ॥   

तस्य रावणस्य गात्रे  ॥  ३।५१।७  ॥   

  

अथ क्रोधाद्दशग्रीवो जग्राह दश मार्गणान् ।  

मृत्युदण्डनिभान् घोरान् शत्रुमर्दनकाङ्क्षया  ॥  ३।५१।८  ॥   

मार्गणान् बाणान्  ॥  ३।५१।८  ॥   

  

स तैर्बाणैर्महावीर्यः पूर्णमुक्तैरजिह्मगैः ।  

बिभेद निशितैस्तीक्ष्णैर्गृधं घोरैः शिलीमुखैः  ॥  ३।५१।९  ॥   

पूर्णम् आकर्णाकृष्टं यथ तथा मुक्तैः । अजिह्मगैः ऋजुगामिभिः । निशितैः
शाणोल्लीढैः । अत एव तीक्ष्णैः घोरैः भयङ्करैः । शिलीमुखैः शिली मुख यषां
तैः बाणैः गृध्रं बिभेद  ॥  ३।५१।९  ॥   

  

स राक्षसरथे पश्यन् जानकीं बाष्पलोचनाम् ।  

अचिन्तयित्वा तान् बाणान् राक्षसं समभिद्रवत्  ॥  ३।५१।१०  ॥   

समभिद्रवत् समभ्यद्रवत्  ॥  ३।५१।१०  ॥   

  

ततो ऽस्य सशरं चापं मुक्तामणिविभूषितम् ।  

चरणाभ्यां महातेजा बभञ्ज पतगेश्वरः  ॥  ३।५१।११  ॥   

सशरं संहितशरम्  ॥  ३।५१।११  ॥   

  

ततो ऽन्यद्धनुरादाय रावणः क्रोधमूर्च्छितः ।  

ववर्ष शरवर्षाणि शतशो ऽथ सहस्रशः  ॥  ३।५१।१२  ॥   

क्रोधमूर्च्छितः क्रोधेन व्याप्तः  ॥  ३।५१।१२  ॥   

  

शरैरावारितस्तस्य संयुगे पतगेश्वरः ।  

कुलायमुपसम्प्राप्तः पक्षीव प्रबभौ तदा  ॥  ३।५१।१३  ॥   

आवारितः आ समन्ताद्व्याप्तः । कुलायं नीडं प्राप्तः पक्षीव बभौ  ॥  ३।५१।१३
 ॥   

  

स तानि शरवर्षाणि पक्षाभ्यां च विधूय च ।  

चरणाभ्यां महातेजा बभञ्जास्य महद्धनुः  ॥  ३।५१।१४  ॥   

तानि च पक्षाभ्यां विधूय चरणाभ्यां धनुर्बभञ्ज चेत्यन्वयः  ॥  ३।५१।१४  ॥   

  

तच्चाग्निसदृशं दीप्तं रावणस्य शरावरम् ।  

पक्षाभ्यां स महावीर्यो व्याधुनोत्पतगेश्वरः  ॥  ३।५१।१५  ॥   

शरावरं कवचम् । पक्षाभ्यां पक्षवातेन व्याधुनोत् प्राच्यावयत्  ॥  ३।५१।१५
 ॥   

  

काञ्चनोरश्छदान् दिव्यान् पिशाचवदनान् खरान् ।  

तांश्चास्य जवसम्पन्नान् जघान समरे बली  ॥  ३।५१।१६  ॥   

काञ्चनोऱश्छदान् स्वर्णमयकवचयुक्तान् । "उरश्छदः कङ्कटको जागरः कवचो
ऽस्त्रियाम्" इत्यमरः । बली जटायुः  ॥  ३।५१।१६  ॥   

  

वरं त्रिवेणुसम्पन्नं कामगं पावकार्चिषम् ।  

मणिहेमविचित्राङ्गं बभञ्ज च महारथम्  ॥  ३।५१।१७  ॥   

वरमिति । त्रिवेणुः युगन्धरः । कामं यथेच्छं गच्छतीति कामगम्  ॥  ३।५१।१७
 ॥   

  

पूर्णचन्द्रप्रतीकाशं छत्त्रं च व्यजनैः सह ।  

पातयामास वेगेन ग्राहिभी राक्षसैः सह  ॥  ३।५१।१८  ॥   

पूर्णेति । ग्राहिभिः छत्त्रचामरादिग्राहकैः । "नन्दिग्रहि " इत्यादिना
णिनिः  ॥  ३।५१।१८  ॥   

  

सारथेश्चास्य वेगेन तुण्डेनैव महच्छिरः ।  

पुनर्व्यपाहरच्छ्रीमान् पक्षिराजो महाबलः  ॥  ३।५१।१९  ॥   

सारथेरिति । व्यपाहरत् खण्डितवान् । पुनरित्यनेन छत्त्रादिखण्डनं
तुण्डेनेति सूच्यते  ॥  ३।५१।१९  ॥   

  

स भग्नधन्वा विरथो हताश्वो हतसारथिः ।  

अङ्केनादाय वैदेहीं पपात भुवि रावणः  ॥  ३।५१।२०  ॥   

भग्नधन्वा । "धनुषश्च" इत्यनङ्  ॥  ३।५१।२०  ॥   

  

दृष्ट्वा निपतितं भूमौ रावणं भग्नवाहनम् ।  

साधु साध्विति भूतानि गध्रराजमपूजयन्  ॥  ३।५१।२१  ॥   

दृष्ट्वेति । अपूजयन् मनसेति शेषः  ॥  ३।५१।२१  ॥   

  

परिश्रान्तं तु तं दृष्ट्वा जरया पक्षियूथपम् ।  

उत्पपात पुनर्हृष्टो मैथिलीं गृह्य रावणः  ॥  ३।५१।२२  ॥   

गृह्य गृहीत्वा  ॥  ३।५१।२२  ॥   

  

तं प्रहृष्टं निधायाङ्के गच्छन्तं जनकात्मजाम् ।  

गृध्रराजः समुत्पत्य समभिद्रुत्य रावणम् ।  

समावार्य महातेजा जटायुरिदमब्रवीत्  ॥  ३।५१।२३  ॥   

तमित्यादिसार्धश्लोक एकान्वयः । समुत्पत्य ऊर्ध्वं गत्वा । समभिद्रुत्य
अभिमुखं गत्वा । समावार्य सम्यगवरुध्य  ॥  ३।५१।२३  ॥   

  

वज्रसंस्पर्शबाणस्य भार्यां रामस्य रावण ।  

अल्पबुद्धे हरस्येनां वधाय खलु रक्षसाम्  ॥  ३।५१।२४  ॥   

वज्रसंस्पर्शाः वज्रसमस्पर्शाः बाणाः यस्य  ॥  ३।५१।२४  ॥   

  

समित्रबन्धुः सामात्यः सबलः सपरिच्छदः ।  

विषपानं पिबस्येतत्पिपासित इवोदकम्  ॥  ३।५१।२५  ॥   

समित्रेति । पीयते इति पानं पानकरसादि । विषयुक्तं पानमिति
मध्यमपदलोपिसमासः । यद्वा विषस्य पानं विषपानम्, एतत्सीताहरणरूपं विषपानं
पिबसि करोषि । ओदन पाकं पचतीतिवत् प्रकृतेः प्रत्ययोपस्थानमात्रं प्रयोजनम्
 ॥  ३।५१।२५  ॥   

  

अनुबन्धमजानन्तः कर्मणामविचक्षणाः ।  

शीघ्रमेव विनश्यन्ति यथा त्वं विनशिष्यसि  ॥  ३।५१।२६  ॥   

अनुबध्यत इत्यनुबन्धः फलम् । अविचक्षणाः असमर्थाः । कर्मणाम् आत्मना
क्रियमाणानां फलमजानन्तः शीघ्रं विनश्यन्ति । तत्रोदाहरणं भवानित्याह यथेति
 ॥  ३।५१।२६  ॥   

  

बद्धस्त्वं कालपाशेन क्व गतस्तस्य मोक्ष्यसे ।  

वधाय बडिशं गृह्य सामिषं जलजो यथा  ॥  ३।५१।२७  ॥   

बद्धेति । कालपाशेन बद्धस्त्वं क्व देशे गतः सन् तस्य
तस्मात्कालपाशान्मोक्ष्यसे, सहानुवर्तमानाद्बन्धात्कथं ते
मुक्तिर्भविष्यतीत्यर्थः । सामिषं मांससहितम् । ब़डिशं मत्स्यबन्धनम् ।
"ब़डिशं मत्स्यबन्धनम्" इत्यमरः । आमिषलोभेन गृह्य गृहीत्वा जलजो मत्स्यो
यथा देशान्तरं गतो ऽपि न जीवति बडिशामोक्षणात् तद्वत्  ॥  ३।५१।२७  ॥   

  

नहि जातु दुराधर्षो काकुत्स्थौ तव रावण ।  

धर्षणं चाश्रमस्यास्य क्षमिष्येते तु राघवौ  ॥  ३।५१।२८  ॥   

आश्रमकर्मकं त्वत्कर्तृकं धर्षणं परिभवम् । आश्रमशब्देन आश्रमस्था
सीतोच्यते । मञ्चाः क्रोशन्तीतिवत्  ॥  ३।५१।२८  ॥   

  

यथा त्वया कृतं कर्म भीरुणा लोकगर्हितम् ।  

तस्कराचरितो मार्गो नैष वीरनिषेवितः  ॥  ३।५१।२९  ॥   

यथेति । लोकगर्हितं कर्म भीरुणा त्वया यथा कृतं तथा तस्कराचरिता मार्गः ।  

तस्करकृत्यतुल्यं त्वत्कृत्यमित्यर्थः । तस्मादेष मार्गः वीरनिषेवितो न
भवतीत्यर्थः  ॥  ३।५१।२९  ॥   

  

युद्ध्यस्व यदि शूरो ऽसि मुहूर्तं तिष्ठ रावण ।  

शयिष्यसे हतो भूमौ यथा भ्राता खरस्तथा  ॥  ३।५१।३०  ॥   

युद्ध्यस्वेति । पूर्वसर्गान्ते व्याख्यातो ऽयम्  ॥  ३।५१।३०  ॥   

  

परेतकाले पुरुषो यत्कर्म प्रतिपद्यते ।  

विनाशायात्मनो ऽधर्म्यं प्रतिपन्नो ऽसि कर्म तत्  ॥  ३।५१।३१  ॥   

परेतेति । परेतकाले मृत्युकाल इत्यर्थः । यत्कर्म यादृशं कर्म पुरुषः
आत्मविनाशाय प्रतिपद्यते प्राप्नोति । अधर्म्यम् अधर्मादनपेतं तत्कर्म
सीताहरण रूपं प्रतिपन्नो ऽसि । एतादृशकर्मकरणादवश्यमविलम्बितं मृत्युं
प्राप्नोषीत्यर्थः  ॥  ३।५१।३१  ॥   

  

पापानुबन्धो वै यस्य कर्मणः कर्म को नु तत् ।  

कुर्वीत लोकाधिपतिः स्वयम्भूर्भगवानपि  ॥  ३।५१।३२  ॥   

यस्य कर्मणः पापानुबन्धः पापफलसम्बन्धो भवति तत्कर्म
लोकाधिपतित्वादिविशिष्टो़ ऽपि को नु कुर्वीति  ॥  ३।५१।३२  ॥   

  

एवमुक्त्वा शुभं वाक्यं जटायुस्तस्य रक्षसः ।  

निपपात भृशं पृष्ठे दशग्रीवस्य वीर्यवान्  ॥  ३।५१।३३  ॥   

एवमिति । पृष्ठ इत्यनेन जटायुषमनादृत्य रावणस्य पलायमानत्वं गम्यते  ॥ 
३।५१।३३  ॥   

  

तं गृहीत्वा नखैस्तीक्ष्णैर्विरराद समन्ततः ।  

अधिरूढो गजारोहो यथा स्याद्दुष्टवारणम्  ॥  ३।५१।३४  ॥   

तमिति । तं गृहीत्वा बलान्निवर्त्याधिरूढः सन् जटायुः गजारोहो यन्ता
दुष्टवारणं पलायितम् अङ्कुशैर्निरुध्य यथा विदारयति तथा नखैः विरराद ।
स्यादिति सम्भावनायाम्  ॥  ३।५१।३४  ॥   

  

विरराद नखैरस्य तुण्डं पृष्ठे समर्पयन् ।  

केशांश्चोत्पाटयामास नखपक्षमुखायुधः  ॥  ३।५१।३५  ॥   

विररादेति । नखपक्षमुखायुधो गृध्रः । अस्य रावणस्य पृष्ठे नखैः सह तुण्डं
समर्पयन् व्यपारयन् सन् विरराद व्यदारयदित्यर्थः । केशांश्चोत्पाटयामास  ॥ 
३।५१।३५  ॥   

  

स तथा गृध्रराजेन क्लिश्यमानो मुहुर्मुहुः ।  

अमर्षस्फुरितोष्ठः सन् प्राकम्पत स रावणः  ॥  ३।५१।३६  ॥   

स इति । अमर्षेण क्रोधेन । स्फुरितोष्ठः चलितोष्ठः । प्राकम्पत प्रहारार्थं
प्रदक्षिणं प्राचलदित्यर्थः  ॥  ३।५१।३६  ॥   

  

स परिष्वज्य वैदेहीं वामेनाङ्केन रावणः ।  

तलेनाभिजघानाशु जटायुं क्रोधमूर्च्छितः  ॥  ३।५१।३७  ॥   

स इति । अङ्केन ऊरुभागेन । जटायुं जटायुरित्युकारान्तो ऽप्यस्ति  ॥  ३।५१।३७
 ॥   

  

जटायुस्तमभिक्रम्य तुण्डेनास्य खगाधिपः ।  

वामबाहून् दश तदा व्यपाहरदरिन्दमः  ॥  ३।५१।३८  ॥   

जटायुरिति । अभिक्रम्य अभितो गत्वा, अवसरं प्रतीक्ष्येत्यर्थः । अस्य
वामबाहून् यैः सीता परिष्वक्ता तानित्यर्थः । व्यपाहरत् अच्छिनत्  ॥  ३।
५१।३८  ॥   

  

सञ्छिन्नबाहोः सद्यैव बाहवः सहसा ऽभवन् ।  

विषज्वालावलीयुक्ता वल्मीकादिव पन्नगाः  ॥  ३।५१।३९  ॥   

सञ्छिन्नबाहोः रावणादिति शेषः । सद्यैवेत्यार्षे सलोपे वृद्धिः । अभवन्
प्रादुरभवन् । विषज्वालेत्युपमानविशेषणाद्वाहूनां सायुधत्वं गम्यते  ॥ 
३।५१।३९  ॥   

  

ततः क्रोधाद्दशग्रीवः सीतामुत्सृज्य रावणः ।  

मुष्टिभ्यां चरणाभ्यां च गृध्रराजमपोथयत्  ॥  ३।५१।४०  ॥   

तत इति । अपोथयदताडयत्  ॥  ३।५१।४०  ॥   

  

ततो मुहूर्तं सङ्ग्रामो बभूवातुलवीर्ययोः ।  

राक्षसानां च मुख्यस्य पक्षिणां प्रवरस्य च  ॥  ३।५१।४१  ॥   

तत इति । सङ्ग्रामो युद्धम्  ॥  ३।५१।४१  ॥   

  

तस्य व्यायच्छमानस्य रामस्यार्थे स रावणः ।  

पक्षौ पार्श्वौ च पादौ च खङ्गमुद्धृत्य सो ऽच्छिनत्  ॥  ३।५१।४२  ॥   

तस्येति । व्यायच्छमानस्य व्यायामं कुर्वतः । "आङो यमहनः" इत्यात्मनेपदम् ।
"शरीरायासजनकं कर्म व्यायाम उच्यते" इति वाग्भटः । युद्धं कुर्वतः इत्यर्थः
। पार्श्वौ पक्षमूले  ॥  ३।५१।४२  ॥   

  

स च्छिन्नपक्षः सहसा रक्षसा रौद्रकर्मणा ।  

निपपात हतो गृध्रो धरण्यामल्पजीवितः  ॥  ३।५१।४३  ॥   

स इति । अल्पजीवितः द्वित्रिक्षणावस्थानोचितप्राण इत्यर्थः  ॥  ३।५१।४३  ॥   

  

तं दृष्ट्वा पतितं भूमौ क्षतजार्द्रं जटायुषम् ।  

अभ्यधावत वैदही स्वबन्धुमिव दुःखिता  ॥  ३।५१।४४  ॥   

क्षतजं शोणितम्  ॥  ३।५१।४४  ॥   

  

तं नीलजीमूतनिकाशकल्पं सुपाण्डुरोरस्कमुदारवीर्यम् ।  

ददर्श लङ्काधिपतिः पृथिव्यां जटायुषं शान्तमिवाग्निदावम्  ॥  ३।५१।४५  ॥   

नीलजीमूतनिकाशकल्पं नीलमेघप्रकाशतुल्यम् । अग्निदावं दावाग्निम्  ॥  ३।५१।४५
 ॥   

  

ततस्तु तं पत्त्ररथं महीतले निपातितं रावणवेगमर्दितम् ।  

पुनः परिष्वज्य शशिप्रभानना रुरोद सीता जनकात्मजा तदा  ॥  ३।५१।४६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकपञ्चाशः
सर्गः  ॥  ५१  ॥   

ततः परिष्वज्य बाहुभ्यामिति शेषः  ॥  ३।५१।४६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकपञ्चाशः सर्गः  ॥  ५१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/051_jaTAyu-rAvaNayuddham.md">
<details><summary><h3>शिरोमणी ...{Loading}...</h3></summary>



जटायुवचनश्रवणानन्तरकालिकं रावणवृत्तान्तमाह--इतीत्यादिभिः । इति अनेन
प्रकोरण उक्तो जटायुना कथितः अत एव क्रोधताम्राक्षः राक्षसेन्द्रो रावणः
पतगेन्द्रं जटायुषमभिदुद्राव  ॥  ३।५१।१  ॥   

  

स इति । तयोः जटायुरावणयोः तस्मिन् महामृधे तुमुलः संप्रहारो बभूव । तत्र  

दृष्टान्तः--गगने वातोद्धतयोः वातप्रचलितयोः मेघयोर्यथा  ॥  ३।५१।२  ॥   

  

तदिति । सपक्षयोः पक्षसहितयोः माल्यवतोः पुष्पसहितयोः महापर्वतयोरिव
गृध्रराक्षसयोः अद्भुतं तत् युद्धं बभूव  ॥  ३।५१।३  ॥   

  

तत इति । ततः द्वन्द्वयुद्धप्रवृत्त्यनन्तरं नालीकादिभिः बाणविशेषैः महाबलं
गृध्रराजमभ्यवर्षत् रावण इति शेषः  ॥  ३।५१।४  ॥   

  

स इति । पत्ररथेश्वरः पक्ष्यधीशः गृध्रः स जटायुः तानि रावणास्त्राणि
रावणप्रक्षिप्तानि शरजालानि प्रतिजग्राह  ॥  ३।५१।५  ॥   

  

तस्येति । तस्य रावणस्य गात्रे तीक्ष्णनखाभ्यां तीक्ष्णनखैर्विशिष्टाभ्यां
चरणाभ्यां महाबलो जटायुः बहुधा अनेकप्रकारं व्रणान् चकार  ॥  ३।५१।६  ॥   

  

अथेति । अथ व्रणकरणानन्तरं दशग्रीवो रावणः शत्रोर्निधनकाङ्क्षया
शत्रुविध्वंसविषयकेच्छया मृत्युदण्डनिभान् यमदण्डसदृशान् दश मार्गणान्
बाणान् जग्राह  ॥  ३।५१।७  ॥   

  

स इति । महावीर्यः स रावणः पूर्णमुक्तैः पूर्णेन आकर्णमाकृष्टेन मुक्तैः
त्यक्तैः अजिह्मगैः ऋजुगमनशीलैर्निशितैः शाणसंस्कृतैः अत एव तीक्ष्णैः
घोरैः असह्यैः शिलीमुखैर्बाणैः गृध्रं बिभेद  ॥  ३।५१।८  ॥   

  

स इति । स जटायुः बाष्पलोचनां जानकीं पश्यन्सन् बाणानचिन्तयित्वा अविगणय्य
राक्षसं रावणं समभिद्रवत्  ॥  ३।५१।९  ॥   

  

तत इति । मुक्तामणिविभूषितं सशरं शरसहितं चापं पतगोत्तमो जटायुः चरणाभ्यां
बभञ्ज  ॥  ३।५१।१०  ॥   

  

तत इति । क्रोधमूर्छितरावणः अन्यद्धनुः आदाय शतशः सहस्रशश्च शरवर्षाणि
ववर्ष  ॥  ३।५१।११  ॥   

  

शरैरिति । तस्य रावणस्य शरैरावारितः प्रावृतः पतगेश्वरो जटायुः कुलायं
स्ववासस्थानमभिसंप्राप्तो यः पक्षिवद्बभौ  ॥  ३।५१।१२  ॥   

  

स इति । जटायुः तानि रावणप्रक्षिप्तानि शरजालानि पक्षाभ्यां विधूय
बहिष्कृत्य चरणाभ्याम् अस्य रावणस्य महद्धनुर्बभञ्ज  ॥  ३।५१।१३  ॥   

  

तदिति । पतगेश्वरः जटायुः शरावरं कवचं पक्षाभ्यां व्यधुनोत् बभञ्जेत्यर्थः
 ॥  ३।५१।१४  ॥   

  

काञ्चनेति । काञ्चनोरच्छदान् स्वर्णमयकवचविशिष्टान् दिव्यान् आकाशगामिनः
जवसंपन्नान् अतिवेगवतः अस्य रावणस्य तान् रथसंनद्धान् खरान् बली जटायुः
जघान ऽउरच्छदः कङ्कटको जगरः कवचो ऽस्त्रियाम्ऽ इत्यमरः  ॥  ३।५१।१५  ॥   

  

अथेति । त्रिवेणुसंपन्नं युगन्धरसंयुक्तं पावकार्चिषं
पावकतेजःसदृशतेजोविशिष्टं मणिभिः हेमभिश्च विचित्राण्यङ्गानि यस्य तं
महारथं बभञ्ज  ॥  ३।५१।१६  ॥   

  

पूर्णेति । पूर्णचन्द्रप्रतीकाशं पूर्णचन्द्रसदृशं व्यजनैः सह ग्राहिभी
राक्षसैश्च सह छत्रं पातयामास  ॥  ३।५१।१७  ॥   

  

सारथेरिति । पक्षिराजो जटायुः अस्य रावणस्य सारथेर्महच्छिरः तुण्डेन
व्यपाहरत् अच्छिनत्  ॥  ३।५१।१८  ॥   

  

स इति । भग्नं धनुर्यस्य स विरथो रथरहितः स रावणः वैदेहीमादाय भुवि पपात  ॥ 
३।५१।१९  ॥   

  

दृष्ट्वेति । भग्नवाहनं रावणं भूमौ निपतितं दृष्ट्वा भूतानि जन्तवः साधु
साधु इति गृध्रराजं जटायुषम् अपूजयन् मनसा प्राशंसन्  ॥  ३।५१।२०  ॥   

  

परीति । जरया हेतुभूतया परिश्रान्तं पक्षियूथपं दृष्ट्वा हृष्टो रावणः
मैथिलीं गृह्य गृहीत्वा उत्पपात  ॥  ३।५१।२१  ॥   

  

तमिति । जनकात्मजामङ्के गमनस्थले निधाय गच्छन्तम् अत एव प्रहृष्टं तं रावणं
गृध्रराजः समुत्पत्य उड्डीय समभिद्रुत्य तत्संमुखं प्राप्य समावार्य
परिवृत्य जटायुरिदमब्रवीत् । श्लोकद्वयमेकान्वयि  ॥  ३।५१।२२२३  ॥   

  

तद्वचनाकारमाह--वज्रेति । वज्रसंस्पर्शतुल्यस्पर्शविशिष्टो बाणो यस्य तस्य
रामस्य एनां भार्यां रक्षसां वधाय हरसि  ॥  ३।५१।२४  ॥   

  

सेति । मित्रादिसहितस्त्वं पिपासित उदकमिव एतदपहरणं विषपानं यथा भवति तथा
पिबसि  ॥  ३।५१।२५  ॥   

  

तदेव भङ्ग्यन्तरेणाह--अनुबन्धमिति । कर्मणां स्वकृतविषपानादीनामनुबन्धं
फलमजानन्तो ऽपि जना यथा शीघ्रमेव विनश्यन्ति तथा त्वं विनशिष्यसि
विनङ्क्ष्यसि  ॥  ३।५१।२६  ॥   

  

बद्ध इति । कालपाशेन बद्धस्त्वं क्व गतः सन् तस्य तस्मात्कालपाशात्
मोक्ष्यसे न क्वापीत्यर्थः । तत्र दृष्टान्तः सामिषं मांससहितं बडिशं
मस्त्यभेदनं जलजो मस्त्यो यथा  ॥  ३।५१।२७  ॥   

  

नहीति । हे रावण दुराधर्षौ धर्षयितुमशक्यौ काकुत्स्थौ रामलक्ष्मणौ
अस्याश्रमस्य तव धर्षणं त्वत्कर्तृकपराभवं न क्षमिष्येते  ॥  ३।५१।२८  ॥   

  

यथेति । भीरुणा त्वया लोकगर्हितं कर्म यथा येन प्रकारेण कृतं तथा तेन
प्रकारेण मार्गः कर्म तस्कराचरितः चौरैः सेवितः अत एव एष मार्गः
वीरनिषेवितो नैव भवति  ॥  ३।५१।२९  ॥   

  

युध्यस्वेति । यदि शूरो ऽसि तर्हि युध्यस्व मया हतो भ्राता खर इव भूमौ
शयिष्यसे  ॥  ३।५१।३०  ॥   

  

परेतेति । परेतकाले स्वविनाशसमये पुरुषो जनः यदधर्म्यं कर्म आत्मनो विनाशाय
प्रतिपद्यते तत्कर्म त्वं प्रतिपन्नः प्राप्तो ऽसि  ॥  ३।५१।३१  ॥   

  

ननु समर्थानामस्माकं पापकर्मफलं नैव भविष्यतीत्यत आह--पापेति । पाप हे
पापिन् यस्य कर्मणः यो ऽनुबन्धः शास्त्रदृष्टफलं तत् तमनुबन्धं लोकाधिपतिः
सर्वलोकपालकः विष्णुर्वा स्वयंभूर्ब्रह्मा वा भगवान् महेशो वा कः पुमान्
अन्यथा कुर्वीत न को ऽपीत्यर्थः । एतेनेदं पापकर्म त्वया नैव कार्यमिति
सूचितम्  ॥  ३।५१।३२  ॥   

  

एवमिति । एवं वाक्यमुक्त्वा तस्य प्रसिद्धस्य दशग्रीवस्य पृष्ठे वीर्यवान्
जटायुः भृशं निपपात  ॥  ३।५१।३३  ॥   

  

तमिति । दुष्टवारणमधिरूढः गजारोहो हस्तिपको यथा येन प्रकारेण स्यात्
विदृणीयात् तथा तं रावणं गृहीत्वा समन्ततो नखैर्विददार  ॥  ३।५१।३४  ॥   

  

विददारेति । नखपक्षमुखायुधो जटायुः अस्य रावणस्य पृष्ठे पश्चाद्भागे तुण्डं
समर्पयन् संस्थापयन् दशन् सन्नित्यर्थः केशान् उत्पाटयामास  ॥  ३।५१।३५  ॥   

  

स इति । गृध्रराजेन मुहुर्मुहुः क्लिश्यमानः अत एव अमर्षस्फुरितोष्ठः
अमर्षेण अक्षमया स्फुरितौ प्रकम्पौ ओष्ठौ यस्य स सन् राक्षसो रावणः
प्राकम्पत  ॥  ३।५१।३६  ॥   

  

समिति । आर्तः पीडितः अत एव क्रोधकूर्च्छितो वामेन कौटिल्यविशिष्टेन अङ्केन
गत्योपलक्षितो रावणः वैदेहीं परिष्वज्य पलायनभिया गृहीत्वा तलेन
जटायुमभिजघान  ॥  ३।५१।३७  ॥   

  

जटायुरिति । खगाधिपो जटायुः तमभिवातमतिक्रम्य अस्य रावणस्य दश वामबाहुन्
व्यपाहरत्  ॥  ३।५१।३८  ॥   

  

संछिन्नेति । सद्यः संछिन्नबाहोः बाहवः सहसा अभवन् तत्र दृष्टान्तः
विषज्वालावलीयुक्ताः पन्नगाः वल्मीकादिव  ॥  ३।५१।३९  ॥   

  

तत इति । दशग्रीवः क्रोधात् सीतां समुत्सृज्य मुष्टिभ्यां चरणाभ्यां च
गृध्रराजमपोथयत्  ॥  ३।५१।४०  ॥   

  

तत इति । अतुलवीर्ययोः राक्षसानां मुख्यस्य पक्षिणां प्रवरस्य च मुहूर्तं
संग्रामो बभूव  ॥  ३।५१।४१  ॥   

  

तस्येति । रामस्यार्थे व्यायच्छमानस्य पराक्रमं कुर्वतः तस्य जटायोः
पक्षादीन् स रावणः खड्गमुद्धृत्य अच्छिनत्  ॥  ३।५१।४२  ॥   

  

स इति । रौद्रकर्मणा रक्षसा रावणेन छिन्नपक्षः अत एव अल्पजीवितः महागृध्रः
धरण्यां निपपात  ॥  ३।५१।४३  ॥   

  

तमिति । क्षतजार्द्रं रुधिरक्लिन्नं जटायुषं भूमौ पातितं दृष्टवा दुःखिता
वैदेही स्वबन्धुमिव अभ्यधावत्  ॥  ३।५१।४४  ॥   

  

तमिति । नीलजीमूतनिकाशकल्पं नीलमेघसदृशत्वेन कल्पनावन्तं पाण्डुरोरस्कं
जटायुषं शान्तम् अग्निदावं दावाग्निमिव लङ्काधिपतिः पृथिव्यां ददर्श  ॥ 
३।५१।४५  ॥   

  

तत इति । रावणवेगमर्दितं महीतले निपातितं पत्ररथं पत्रं पक्ष एव रथो यस्य
तं जटायुषं सीता संगृह्य संस्पृश्य रुरोद  ॥  ३।५१।४६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे एकपञ्चाशः
सर्गः  ॥  ३।५१  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/051_jaTAyu-rAvaNayuddham.md">
<details><summary><h3>तिलकम् ...{Loading}...</h3></summary>



इतीति  ॥  ३।५१।१  ॥   

  

वातोद्धुतयोर्वातप्रवर्तितयोः  ॥  ३।५१।२  ॥   

  

माल्यवतोः द्वौ माल्यवन्तौ एको दण्डकारण्ये, अपरो मेरुपार्श्वे । सपक्षयोः
पक्षसहतयोः । यद्वा यद्यर्थोक्ता कल्पनेयम्, यदि द्वौ माल्यवन्तौ सपक्षौ
युध्येयातां तदा तत्सदृशमिदमिति तेनानुपमत्वं फलति  ॥  ३।५१।३,४  ॥   

  

प्रतिजग्राह सेहे । रावणास्त्राणि रावणक्षिप्तानीति शरजालविशेषणम् ।
अस्यतेरौणादिकस्त्रन् । ऽरावणास्तानिऽ इति पाठस्तु सुगम एव  ॥  ३।५१।५  ॥   

  

तस्य रावणस्य गात्रे इत्यन्वयः  ॥  ३।५१।६,७  ॥   

  

पूर्णमुक्तैराकर्णपूर्णाकृष्टधनुर्मुक्तैः  ॥  ३।५१।८११  ॥   

  

आवारितः आ समन्ताद्व्याप्तः । कुलायं वासस्थानं संप्राप्तो यः पक्षी
तद्वद्ब्रभौ  ॥  ३।५१।१२,१३  ॥   

  

तत्प्रसिद्धं शरावरं कवचं व्यधुनोत्पातयामास । ऽशरासनम्ऽ इति पाठे
शरप्रक्षेपकारणम् । तच्च द्वितीयं दनुश्च बभञ्जेत्यन्वयः ।
व्यधुनोत्कम्पयति स्म रावणमिति शेषः  ॥  ३।५१।१४,१५  ॥   

  

त्रिवेणुर्युगंधरः  ॥  ३।५१।१६  ॥   

  

ग्राहिभिश्छत्रादिधारकैः  ॥  ३।५१।१७,१८  ॥   

  

अङ्केन कटिभागेन  ॥  ३।५१।१९२१  ॥   

  

प्रनष्टानि स्वत एव नष्टानि हतानि गृध्रेण नाशितानि साधनानि युद्धसाधनानि
यस्य तम्  ॥  ३।५१।२२  ॥   

  

समावार्य संनिरुध्य  ॥  ३।५१।२३  ॥   

  

वज्रतुल्यः स्पर्शो येषां तादृशा बाणा यस्य  ॥  ३।५१।२४  ॥   

  

सबलः सचतुरङ्गबलः । परिच्छदः दासीदासादि निदर्शनात्र तत्सहितो न शिष्यसीति
तात्पर्यम्  ॥  ३।५१।२५  ॥   

  

अनुबन्धं फलम्  ॥  ३।५१।२६  ॥   

  

तस्य ततः । कालपाशान्मोक्ष्यसे इत्यर्थः । बडिशं मत्स्यवेधनम् । जलजो
मत्स्यः  ॥  ३।५१।२७  ॥   

  

अस्याश्रमस्य तव धर्षणं त्वत्कृतमभिभवं नहि क्षमिष्येते  ॥  ३।५१।२८  ॥   

  

यथा यादृशं त्वया कृतं कर्म तत्तस्कराचरितो मार्गो न वीरसेवितः  ॥ 
३।५१।२९,३०  ॥   

  

परेतकाले मृत्युकाले अधर्म्यं तज्जनकम् प्रतिपन्नो ऽसि प्राप्तो ऽसि  ॥ 
३।५१।३१  ॥   

  

यस्य कर्मणः कर्तुः पापानुबन्धः पापफलसंबन्धः आवश्यकः शास्त्रदृष्टः को नु
पुमान्वै निश्चयेन तत्कर्म कुर्वीत । लोकाधिपतिरपीन्द्रादिरपि समर्थो ऽपि
पापफलं कर्म न कुर्यात् । स्वयंभूर्भगवानपि पापपुण्यतत्फलतदधिकारिस्रष्टापि
कर्तुमकर्तुमन्यथा कर्तुं शक्तो ऽपि नेदृशं कर्म
कुर्यात्तादृशमैश्वर्यमत्तेन त्वया क्रियमाणं कर्माचिरादेव फलदं भविष्यतीति
तात्पर्यम्  ॥  ३।५१।३२  ॥   

  

पृष्ठे पश्चाद्भागे  ॥  ३।५१।३३  ॥   

  

दुष्टवारणमधिरूढो गजारोही हस्तिपको गजविषये यथा स्याद्यादृशव्यापारो
गवेद्गजक्षतकरणव्यापारो भवेत्तथा । ऽविररादऽ इति पाठे ऽपि क्षतानि
चकारेत्येवार्थः  ॥  ३।५१।३४  ॥   

  

अस्य विददार एन विददारेत्यर्थः । तादृशक्रियाणां बाहुल्यात्पुनरुक्तिः  ॥ 
३।५१।३५,३६  ॥   

  

वैदेहीं संपरिष्वज्य ऽपतनेन पलायनभिया  ॥  ३।५१।३७  ॥   

  

तं तलप्रहारमतिक्रम्य सोढ्वा व्यपाहरद्युगपदृशापि तुण्डेन धृत्वा
त्रोटितवान्  ॥  ३।५१।३८  ॥   

  

संछिन्नबाहोः कर्तितबाहोरपि तस्य बाहवः पुनः सहसा समभवन् । वल्मीकात्पन्नगा
इव  ॥  ३।५१।३९४१  ॥   

  

व्यायच्छमानस्य व्यायामं पराक्रमं कुर्वाणस्य  ॥  ३।५१।४२  ॥   

  

अल्पजीवितो घटीमात्रावस्थानोचितप्राणः  ॥  ३।५१।४३,४४  ॥   

  

अग्निदावं दावाग्निं परनिपात आर्षः  ॥  ३।५१।४५  ॥   

  

संगृह्य बाहुभ्यामालिङ्ग्य  ॥  ३।५१।४६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकपञ्चाशः सर्गः  ॥  ३।५१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/051_jaTAyu-rAvaNayuddham.md">
<details><summary><h3>द्राविडपाठः ...{Loading}...</h3></summary>


इत्युक्तस्य यथान्यायं रावणस्य जटायुषा।  
क्रुद्धस्याग्निनिभाः सर्वा रेजुर्विंशतिदृष्टयः ॥ 3.51.1 ॥   
संरक्तनयनः कोपात्तप्तकाञ्चनकुण्डलः।  
राक्षसेन्द्रोऽभिदुद्राव पतगेन्द्रममर्षणः ॥ 3.51.2 ॥   
स सम्प्रहारस्तुमुलस्तयोस्तस्मिन् महावने।  
बभूव वातोद्धतयोर्मेघयोर्गगने यथा ॥ 3.51.3 ॥   
तद्बभूवाद्भुतं युद्धं गृध्रराक्षसयोस्तदा।  
सपक्षयोर्माल्यवतोर्महापर्वतयोरिव ॥ 3.51.4 ॥   
ततो नालीकनाराचैस्तीक्ष्णाग्रैश्च विकर्णिभिः।  
अभ्यवर्षन्महाघोरैर्गृध्रराजं महाबलः ॥ 3.51.5 ॥   
स तानि शरजालानि गृघ्रः पत्त्ररथेश्वरः।  
जटायुः प्रतिजग्राह रावणास्त्राणि संयुगे ॥ 3.51.6 ॥   
तस्य तीक्ष्णनखाभ्यां तु चरणाभ्यां महाबलः।  
चकार बहुधा गात्रे व्रणान् पतगसत्तमः ॥ 3.51.7 ॥   
अथ क्रोधाद्दशग्रीवो जग्राह दश मार्गणान्।  
मृत्युदण्डनिभान् घोरान् शत्रुमर्दनकाङ्क्षया ॥ 3.51.8 ॥   
स तैर्बाणैर्महावीर्यः पूर्णमुक्तैरजिह्मगैः।  
बिभेद निशितैस्तीक्ष्णैर्गृधं घोरैः शिलीमुखैः ॥ 3.51.9 ॥   
स राक्षसरथे पश्यन् जानकीं बाष्पलोचनाम्।  
अचिन्तयित्वा तान् बाणान् राक्षसं समभिद्रवत् ॥ 3.51.10 ॥   
ततोऽस्य सशरं चापं मुक्तामणिविभूषितम्।  
चरणाभ्यां महातेजा बभञ्ज पतगेश्वरः ॥ 3.51.11 ॥   
ततोऽन्यद्धनुरादाय रावणः क्रोधमूर्च्छितः।  
ववर्ष शरवर्षाणि शतशोऽथ सहस्रशः ॥ 3.51.12 ॥   
शरैरावारितस्तस्य संयुगे पतगेश्वरः।  
कुलायमुपसम्प्राप्तः पक्षीव प्रबभौ तदा ॥ 3.51.13 ॥   
स तानि शरवर्षाणि पक्षाभ्यां च विधूय च।  
चरणाभ्यां महातेजा बभञ्जास्य महद्धनुः ॥ 3.51.14 ॥   
तच्चाग्निसदृशं दीप्तं रावणस्य शरावरम्।  
पक्षाभ्यां स महावीर्यो व्याधुनोत्पतगेश्वरः ॥ 3.51.15 ॥   
काञ्चनोरश्छदान् दिव्यान् पिशाचवदनान् खरान्।  
तांश्चास्य जवसम्पन्नान् जघान समरे बली ॥ 3.51.16 ॥   
वरं त्रिवेणुसम्पन्नं कामगं पावकार्चिषम्।  
मणिहेमविचित्राङ्गं बभञ्ज च महारथम् ॥ 3.51.17 ॥   
पूर्णचन्द्रप्रतीकाशं छत्त्रं च व्यजनैः सह।  
पातयामास वेगेन ग्राहिभी राक्षसैः सह ॥ 3.51.18 ॥   
सारथेश्चास्य वेगेन तुण्डेनैव महच्छिरः।  
पुनर्व्यपाहरच्छ्रीमान् पक्षिराजो महाबलः ॥ 3.51.19 ॥   
स भग्नधन्वा विरथो हताश्वो हतसारथिः।  
अङ्केनादाय वैदेहीं पपात भुवि रावणः ॥ 3.51.20 ॥   
दृष्ट्वा निपतितं भूमौ रावणं भग्नवाहनम्।  
साधु साध्विति भूतानि गध्रराजमपूजयन् ॥ 3.51.21 ॥   
परिश्रान्तं तु तं दृष्ट्वा जरया पक्षियूथपम्।  
उत्पपात पुनर्हृष्टो मैथिलीं गृह्य रावणः ॥ 3.51.22 ॥   
गृध्रराजः समुत्पत्य समभिद्रुत्य रावणम्।  
समावार्य महातेजा जटायुरिदमब्रवीत् ॥ 3.51.23 ॥   
वज्रसंस्पर्शबाणस्य भार्यां रामस्य रावण।  
अल्पबुद्धे हरस्येनां वधाय खलु रक्षसाम् ॥ 3.51.24 ॥   
समित्रबन्धुः सामात्यः सबलः सपरिच्छदः।  
विषपानं पिबस्येतत्पिपासित इवोदकम् ॥ 3.51.25 ॥   
अनुबन्धमजानन्तः कर्मणामविचक्षणाः।  
शीघ्रमेव विनश्यन्ति यथा त्वं विनशिष्यसि ॥ 3.51.26 ॥   
बद्धस्त्वं कालपाशेन क्व गतस्तस्य मोक्ष्यसे।  
वधाय बडिशं गृह्य सामिषं जलजो यथा ॥ 3.51.27 ॥   
नहि जातु दुराधर्षो काकुत्स्थौ तव रावण।  
धर्षणं चाश्रमस्यास्य क्षमिष्येते तु राघवौ ॥ 3.51.28 ॥   
यथा त्वया कृतं कर्म भीरुणा लोकगर्हितम्।  
तस्कराचरितो मार्गो नैष वीरनिषेवितः ॥ 3.51.29 ॥   
युद्ध्यस्व यदि शूरोऽसि मुहूर्तं तिष्ठ रावण।  
शयिष्यसे हतो भूमौ यथा भ्राता खरस्तथा ॥ 3.51.30 ॥   
परेतकाले पुरुषो यत्कर्म प्रतिपद्यते।  
विनाशायात्मनोऽधर्म्यं प्रतिपन्नोऽसि कर्म तत् ॥ 3.51.31 ॥   
पापानुबन्धो वै यस्य कर्मणः कर्म को नु तत्।  
कुर्वीत लोकाधिपतिः स्वयम्भूर्भगवानपि ॥ 3.51.32 ॥   
एवमुक्त्वा शुभं वाक्यं जटायुस्तस्य रक्षसः।  
निपपात भृशं पृष्ठे दशग्रीवस्य वीर्यवान् ॥ 3.51.33 ॥   
तं गृहीत्वा नखैस्तीक्ष्णैर्विरराद समन्ततः।  
अधिरूढो गजारोहो यथा स्याद्दुष्टवारणम् ॥ 3.51.34 ॥   
विरराद नखैरस्य तुण्डं पृष्ठे समर्पयन्।  
केशांश्चोत्पाटयामास नखपक्षमुखायुधः ॥ 3.51.35 ॥   
स तथा गृध्रराजेन क्लिश्यमानो मुहुर्मुहुः।  
अमर्षस्फुरितोष्ठः सन् प्राकम्पत स रावणः ॥ 3.51.36 ॥   
स परिष्वज्य वैदेहीं वामेनाङ्केन रावणः।  
तलेनाभिजघानाशु जटायुं क्रोधमूर्च्छितः ॥ 3.51.37 ॥   
जटायुस्तमभिक्रम्य तुण्डेनास्य खगाधिपः।  
वामबाहून् दश तदा व्यपाहरदरिन्दमः ॥ 3.51.38 ॥   
सञ्छिन्नबाहोः सद्यैव बाहवः सहसाऽभवन्।  
विषज्वालावलीयुक्ता वल्मीकादिव पन्नगाः ॥ 3.51.39 ॥   
ततः क्रोधाद्दशग्रीवः सीतामुत्सृज्य रावणः।  
मुष्टिभ्यां चरणाभ्यां च गृध्रराजमपोथयत् ॥ 3.51.40 ॥   
ततो मुहूर्तं सङ्ग्रामो बभूवातुलवीर्ययोः।  
राक्षसानां च मुख्यस्य पक्षिणां प्रवरस्य च ॥ 3.51.41 ॥   
तस्य व्यायच्छमानस्य रामस्यार्थे स रावणः।  
पक्षौ पार्श्वौ च पादौ च खङ्गमुद्धृत्य सोऽच्छिनत् ॥ 3.51.42 ॥   
स च्छिन्नपक्षः सहसा रक्षसा रौद्रकर्मणा।  
निपपात हतो गृध्रो धरण्यामल्पजीवितः ॥ 3.51.43 ॥   
तं दृष्ट्वा पतितं भूमौ क्षतजार्द्रं जटायुषम्।  
अभ्यधावत वैदही स्वबन्धुमिव दुःखिता ॥ 3.51.44 ॥   
तं नीलजीमूतनिकाशकल्पं सुपाण्डुरोरस्कमुदारवीर्यम्।  
ददर्श लङ्काधिपतिः पृथिव्यां जटायुषं शान्तमिवाग्निदावम् ॥ 3.51.45 ॥   
ततस्तु तं पत्त्ररथं महीतले निपातितं रावणवेगमर्दितम्।  
पुनः परिष्वज्य शशिप्रभानना रुरोद सीता जनकात्मजा तदा ॥ 3.51.46 ॥   

</details>
</div>
