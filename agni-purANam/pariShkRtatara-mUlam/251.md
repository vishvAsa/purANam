---
title: २५१

---
अग्निरुवाच  
जितहस्तो जितमतिर्ज्जितदृग्‌लक्ष्यसाधकः ।  
नियतां सिद्धिमासाद्य ततो वाहनमारुहेत् ॥ २५१.१ ॥  
  
दशहस्तो भवेत् पाशो वृत्तः करमुखस्तथा ।  
गुणकार्पासमुञ्जानां भङ्गस्नाय्वर्क्कवर्म्मिणाम् ॥ २५१.२ ॥  
  
अन्येषां सुदृढानाञ्च सुकृतं परिवेष्टितम् ।  
तया त्रिंशत्‌समं पाशं बुधः कुर्य्यात् सुवर्त्तिन्तम् ॥ २५१.३ ॥  
  
कर्त्तव्यं शिक्षकैस्तस्य स्थानं कक्षासु वै तदा ।  
वामहस्तेन सङ्गृह्य दक्षिणेनोद्धरेत्ततः ॥ २५१.४ ॥  
  
कुण्डलस्याकृतिं कृत्वा भ्राम्यैकं मस्तकोपरि ।  
क्षिपेत् तूणमये तूर्णं पुरुषे चर्मवेष्टिते ॥ २५१.५ ॥  
  
वल्गिते च प्लुते चैव तथा प्रव्रजितेषु च ।  
समयोगविधिं कृत्वा प्रयुञ्जीत सुशिक्षितम् ॥ २५१.६ ॥  
  
विजित्वा तु यथान्यायं ततो बन्धं समाचरेत् ।  
कट्याम्बद्‌ध्वा ततः खड्गं वामपार्श्वावलम्बितम् ॥ २५१.७ ॥  
  
दृढं विगृह्य वामेन निष्कर्षेद्दक्षिणेन तु ।  
षडङ्गुलपरीणाहं सप्तहस्तसमुच्छितं ॥ २५१.८ ॥  
  
अयोमय्यः शलाकाश्च वर्माणि विविधानि च ।  
अर्द्धहस्ते समे चैव तिर्य्यगूद्‌र्ध्वगतं तथा ॥ २५१.९ ॥  
  
योजयेद्विधिना येन तथात्वङ्गदतः श्रृणु ।  
तूणचर्मावनद्‌धाङ्गं स्थापयित्वा नवं दृढं ॥ २५१.१० ॥  
  
करेणादाय लगुडं दक्षिणाङ्गुलकं नवं ।  
उद्यम्य घातयेद्यस्य नाशस्तेन शिशोर्दृढं ॥ २५१.११ ॥  
  
उभाभ्यामथ हस्ताब्यां कुर्य्यात्तस्य निपातनं ।  
अक्लेशेन ततः कुर्वन् बधे सिद्धिः प्रकीर्त्तिता ॥ २५१.१२ ॥  
  
वाहानां श्रमकरणं प्रचारार्थं पुरा तव ।  
  
इत्यादिमहापुराणे आग्नेये धनुर्वेदो नाम एकपञ्चाशदधिकद्विशततमोऽध्यायः ।