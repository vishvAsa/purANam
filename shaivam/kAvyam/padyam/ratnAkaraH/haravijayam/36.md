+++
title = "३६"

+++

.

**हरविजयम्।**

***पट्‌त्रिंशः सर्ग।***

बिभ्रत्कलिन्दतनयामिव चन्द्रमौलि-  
लीलाधृतत्रिदशनिर्झरिणीर्ष्ययारात्।  
श्यामीकृतार्ककरचक्रकिरीटकूट-  
कोटिस्फुरन्मरकतांशुखिकेन मूर्ध्ना ॥ 36.1 ॥  
दोलायमानमणिकुण्डलकोटिलग्न-  
रत्नांशुपुञ्जपरिपिञ्चरितावतंसः।  
अंसस्थलेन विकटांसतटेऽभिहत्य  
व्यंसासुरं स निकटस्थितमित्यवादीत् ॥ 36.2 ॥ (युगलकम्)  
हे दैत्यनाथ किमवस्तुविजृम्भमाण-  
संरम्भमित्यभिदधासि विभिन्नधैर्यः।  
तिष्ठत्सु दानवभटेष्वपि संयुगाज्ञा-  
लाभोन्मुखेषु दलितारिकुलाचलेषु ॥ 36.3 ॥  
सत्स्वेव संनिहितदिग्गजगण्डभिति-  
विष्पन्दमानमदपङ्ककृताङ्कुरेषु।  
दैत्येन्द्रबाहुषु रिपुक्षयकालरात्रि-  
मालम्बते तव करः करवालवल्लीम् ॥ 36.4 ॥  
पार्श्वे विलोकयसि किं भ्रुकुटिं विदाय  
कोपात्सवेपथुकरः कुलिशं जिघृक्षुः।  
तत्कार्यमेष कुरुते तव बाहुरेव  
हेलाविरुग्णसकलाहितशैलचक्रः ॥ 36.5 ॥  
आयोधयत्यधिकमेकतमापि काचि-  
दल्पापि ते भटवरूथवती विवक्षम्।  
पर्याप्तिमेति शिखिनः समिदुद्धतस्य  
दग्धुं स्फुलिङ्गकणिकापि समासजन्ती ॥ 36.6 ॥  
मेधासितस्तव भुजो ननु मेकलाद्रिः  
केयूरमेष शिखरं विकटं बिभर्ति।  
निस्त्रिंशयष्टिरियमत्र विटङ्कसीम्नि  
हालाहलोल्बणलता विदधाति मोहम् ॥ 36.7 ॥  
सत्यं त्वमेव सकलं सुरराजचक्र-  
मेकः क्षणाद्दलयितुं समरे समर्थः।  
भस्मीकरोतु वडवानलमन्तरेण  
कल्लोलकाण्डकलिलं क इवाम्बु सिन्दोः ॥ 36.8 ॥  
तेजस्त्वया निशितमार्गणटङ्कघातै-  
स्त्वष्ट्रेव शातितमनर्गलमिद्धधाम्नः।  
आरोपितस्य समरब्रममाततयि-  
लोकस्य दीप्ततरमारचितं च चक्रम् ॥ 36.9 ॥  
आकर्णितेन वचसा भवतो बिभर्मि  
यत्सत्यमुत्पुलकपूरभरां स्वमूर्तिम्।  
कोऽप्येष शब्दमहिमा जलदस्य येन  
रत्नाङ्कुरप्रसवमेति विदूरभूमिः ॥ 36.10 ॥  
वाक्यं ब्रवीतु सुवचाः सदसद्विवेक-  
योग्यो भवानिव भवेद्यदि तत्र कश्चित्।  
ग्राव्णः प्रसूतिमधिगच्छति हेम यस्मा-  
न्नासौ क्वचिद्भवति तस्य निकाषपट्टः ॥ 36.11 ॥  
प्रज्ञा ममाल्पविभवपि विवेकयोग-  
मेषा कियन्तमपि नैव निरस्यतीह।  
ज्योत्स्नातपं बहुलपक्षपरिक्षतापि  
नात्मानुरूपममृतांशुकला जहाति ॥ 36.12 ॥  
नैसर्गिकीं विरसतां दधतोऽप्यभीक्षण-  
मासेदुषोऽपि जडिमानमगण्यवृत्तेः।  
वाक्यस्य सारगुरुणो गुरुभिः परीक्ष्य-  
मन्तः कप्रसूतिरुपलादिव काञ्चनस्य ॥ 36.13 ॥  
अर्हन्ति मेघमलिनाः सदसि ग्रहीतु-  
मेतेऽर्थतत्त्वमधुना वचसि स्तितं नः।  
दैत्याधिपा मदुकरा इव पुष्पधूलि-  
गर्भे कृतव्यतिकरं मकरन्दलेशम् ॥ 36.14 ॥  
निर्भिद्यमानहृदयोच्छलितं व्युदस्त-  
हस्तस्य पञ्चभिरुपोढनृसिंहमूर्तेः  
रोषादिव प्रतिमितैर्नखदर्पणेषु  
दैत्येन्द्रशोणितमपीयत यस्य वक्त्रैः ॥ 36.15 ॥  
दंष्ट्रागृहीतगुरुसंभ्रमभूतधात्री-  
पातालपातपुनरुक्तिभयेन रुद्धम्।  
अन्तर्विधूर्णनविसंस्थुलसप्तलोक-  
मासीद्वराहवपुषः श्वसितं च यस्य ॥ 36.16 ॥  
मच्चक्रकोटिपरिवर्तनसंधिबन्ध-  
च्छेदार्तिमेष कथयिष्यति दानवानाम्।  
जीवन्विधुंतुद इतीव पुरा विचिन्त्य  
येन व्यधायि मुखमण्डलमांत्रसेषः ॥ 36.17 ॥  
सङ्ग्राममूर्धनि विपूरयितुं न येन  
यत्नादपि स्फुटमपार्यत पाञ्चजन्यः।  
निःश्वासनुन्नहृदयास्पदसप्तलोक-  
संस्थानरुद्धविकटाननरन्ध्रमार्गः ॥ 36.18 ॥  
लक्ष्मीकराकलितविभ्रमपुण्डरीक-  
लीलावमृष्टचरणो युधि शार्ङ्गपाणिः।  
चिन्तापथं न कथमेति स दैत्यमार्ग-  
संहारतिग्मकरबिम्बसुदर्शनो वः ॥ 36.19 ॥ (पञ्टभिः कुलकम्)  
निष्ठ्यूतनिष्ठुरशिखानलविस्फुलिङ्ग-  
पिङ्गीकृताम्बरतला समराङ्गणे वः।  
कौमोदकी स्मृतिपथात्स्खलिता कथं नु  
तद्बाहुदण्डघटितारियुगक्षयोल्का ॥ 36.20 ॥  
सह्येत केन रणवर्त्मनि नन्दकोऽपि  
कण्ठच्छिदारसभरदिव योऽसुराणाम्।  
कल्माषितोष्णकिरणांशुकरालरश्मि-  
रेखाछलेन कुरुतेऽन्यकृपाणसर्गम् ॥ 36.21 ॥  
यस्याहवेषु परिवर्तजुषो मुरारि-  
हस्ताङ्गुलीकिसलयाग्रगतस्य दूरम्।  
सीमन्त्यमानतिमिराः किरणौर्निशात-  
धारावखण्डनभियेव दिशोऽपसस्रुः ॥ 36.22 ॥  
दिग्देवताकनकदर्पणविस्फुलिङ्गः  
सर्पन्नतर्प्यत जनार्दनदर्पवर्ष्म।  
दाराकृशानुरपि यस्य सुरारिकण्ठ-  
नाडीनिरर्गलगलत्क्षतजच्छटाभिः ॥ 36.23 ॥  
चक्रं क्षमेत युधि तत्क इवास्य रोद्धु-  
मुद्धूतधूसरितदिक्पटलान्धकारम्।  
उन्निद्रकुन्ददलकोमलकीर्तिचन्द्र-  
लेखोपबृंहणसहस्रमरीचिबिम्बम् ॥ 36.24 ॥ (तिलकम्)  
मा भूत्पत्त्रपवनेन कपालबन्ध-  
संधिर्द्विधा दलित एष दिवस्पृथिव्योः।  
ध्यात्वेति योऽण्डशकलादुदितः क्षणेन  
चण्डेतरोड्डयचनडम्बरिकोऽम्बरेऽभूत् ॥ 36.25 ॥  
हेलादिलङ्घितजगत्त्रितयोक भुजंग-  
संदानितः शतमखानुजदेहभारः  
येनोह्यते वियति वाजिगणेन दूर-  
मुष्णत्विषो रथ इव स्फुरदेकचक्रः ॥ 36.26 ॥  
पुञ्जीकृतोरगसहस्रजिघत्सयेव  
पक्षानिलेन घनवर्त्मनि यश्चकार।  
क्ष्मामण्डलसं विदलिताचलचक्रवाल-  
मेकीभवत्क्षुभितसप्तमहासमुद्रम् ॥ 36.27 ॥  
ब्रह्माण्डगर्भमपि योऽधिवसन्निजाण्ड-  
पिण्डादनिर्गमनमेव विदांचकार।  
दिग्भित्तिसंकटविकूणितपक्ष्म(क्ष) पाली-  
मन्दक्रमोड्डयनदुःस्थितचित्तवृत्तिः ॥ 36.28 ॥  
यस्यावतीर्णमधिवारिधि शैशवेऽपि  
लीलागृहीतगजकच्छपमञ्जसारात्।  
त्रस्तालगर्दगृहिणीतरलाक्षिदृष्ट-  
मुत्कम्पिकातरजनार्दनकूर्ममासीत् ॥ 36.29 ॥  
तार्क्ष्यः स चिन्त्य उदकादिव दुग्धसिन्धो-  
रादत्त योऽमृतरसं सुरसुप्तिबन्धात्।  
चञ्च्वग्रदष्टपृथुशेषमृणालकाण्ड-  
पातालगर्भनलिनीतटराजहंसः ॥ 36.30 ॥ (षड्भिः कुलकम्)  
आताम्रदन्तुरफणाङ्गुलिकोटिभाग-  
विस्पष्टरत्नकरजांशुजेन यस्य  
पातालतालु तरसावनिराविशन्ती ॥ 36.31 ॥  
क्ष्मामण्डलोद्धरणलग्नमहावराह-  
विन्यस्तनिष्ठुरखुराग्रविखण्ड्यमानाः  
पिङ्गैः परागपटलैर्नवचीनपिष्ट-  
पिष्टातकश्रियमधुर्मणयोऽपि यस्य ॥ 36.32 ॥  
कल्पावधावधिपयोधि यमेकमेव  
बद्धास्पदं मधुरिपुः शयनीचकार।  
कुक्षिप्रविष्टभुवनत्रयचित्रचेष्टा-  
व्याहारविभ्रमविलुप्तसमाधिनिद्रः ॥ 36.33 ॥  
शेषः स यस्य भुवनप्रलयावतार-  
पर्याप्तताण्डवपरिक्रमनम्यमानाम्।  
दिक्कुञ्जरांसशिखरस्खलितां कथंचि-  
दुर्वीं दधच्छ्वसिति गाढमुपोढखेदः ॥ 36.34 ॥  
भ्रूभङ्गभीषणमरीणरुषो रणेषु  
तस्य क्षमेत क इवेक्षितुमिन्दुमौलेः।  
शाखाभिराहितभयं तिसृभिस्त्रिशूलं  
दृग्भिश्च वक्त्रमनलोल्बणरूपभाग्भिः ॥ 36.35 ॥ (पञ्चभिः कुलकम्)  
यस्याः पलायनपरायणतामुपेत-  
मालोक्य दानवकुलं समरे हसन्त्याः।  
भाति स्म दन्तमणिषून्मिषिता हिमाद्रि-  
सानुस्थलात्परिणतेव विपाण्डुरश्रीः ॥ 36.36 ॥  
आकम्पितत्रिभुवनां भुजदण्कडखण्ड-  
संछादिताम्बरतलां समराजिरेषु।  
कस्तां जगत्क्षयनिरर्गलनृत्तराग-  
लीलामिव स्मररिपोर्विषहेत चण्डीम् ॥ 36.37 ॥ (युगलकम्)  
यस्याधिगण्डतटमुत्कटकर्णताल-  
दोलानिलाभिहतिनिर्दयरुग्णमूलाः।  
क्षोणीभृतोऽपि पतिताः स्रुतदानलोभ-  
लीनद्विरेफपटलश्रियमुद्वहन्ति ॥ 36.38 ॥  
अभ्युन्नतांसशिखराग्रविघट्टनाभि-  
र्नोन्मूलितः कथमपि त्रिदशाच्लोऽपि।  
गण्डस्थलीं निकषतः स्रुतदानसिन्धु-  
मालानपादप इव श्रियमेति यस्य ॥ 36.39 ॥  
यस्यैक्षतेन्दुकलिकाधवलाद्विषाण-  
दण्डादुरःस्थलविवर्तितहारफेना।  
ज्योत्स्नाच्छटाशबलिताम्बरवर्त्मभित्ति-  
र्मन्दाकिनी हिमगिरेरिव निष्पतन्ती ॥ 36.40 ॥  
यस्यामलाम्बरसरस्यहिमांशुबिम्ब-  
रक्ताम्बुजं सरलदीधितिपक्ष्म लक्ष्मीम्।  
धत्ते विषाणबिसकाण्डकरालमूल-  
लीलाव्युदस्तकरदण्कडमुहूर्तलग्नम् ॥ 36.41 ॥  
गाङ्गायनेः समिति तस्य विषाणवज्र-  
पातेन दानवकुलाचलचक्रवालम्।  
संशीर्यमाणविकटाश्थिशिलावकीर्णृ-  
मस्याः क्षणेन लघयिष्यति भारमुर्व्याः ॥ 36.42 ॥ (पञ्चभिः कुलकम्)  
उत्क्षिप्तपीवरनिरायतकंधरेण  
मेघावलीमिव चुचुम्बिषतानुरागात्।  
यः स्मोह्यते सरभसं सविलासपिच्छ-  
संच्छादिताम्बरतलेन शिखण्डिनोच्चैः ॥ 36.43 ॥  
तिग्मांशुबिम्बमणिकन्दुकमव्यवस्थ-  
मास्फोट्य पाणिकमलेन सलीलमुर्व्याम्।  
चिक्रीड यः शिशुतया प्रलयागमेषु  
सप्रेम पश्यति विमुग्धमृगाङ्कमौलौ ॥ 36.44 ॥  
स्कन्दस्य तस्य दितिजाधिपटुग्धसिन्धु-  
लक्ष्मीसमुद्धरणमन्दरशैलमूर्तिम्।  
क्रौञ्चाद्रिनिर्दयविमर्दशिताश्रिकोटिं  
शक्तिं न सोढुमसुरेष्विह कोऽपि शक्तः ॥ 36.45 ॥ (तिलकम्)  
प्रेङ्खच्छिखण्डभरशोभिवपुः कलिन्द-  
कन्याह्रदश्रियमगाधतया दधाने।  
शक्तो रणे दलयितुं प्रचलाकिकेतु-  
रङ्नाय कालियमिवाहितमच्युतश्रीः ॥ 36.46 ॥  
स्थानदानसमये शशिखण्डमौले-  
रातस्थुषः प्रतिदिनं प्रतिहारभूमिम्।  
यस्यावलोकनवसाद्बहु मन्वते च  
पद्मासनप्रभृतयोऽपि दृशाः पतन्तीः ॥ 36.47 ॥  
को वा विडम्बितजगत्प्रलयार्कबिम्ब-  
वह्निस्फुलिङ्गनिकुरुम्बनिपीतसिन्धुम्।  
शूलं शिलादतनयस्य युधि क्षमेत  
सोढुं ससंयुगरसभ्रमणानुबन्धम् ॥ 36.48 ॥ (युगलकम्)  
आक्षेपमाहवमुखे विधुतोत्तमाङ्ग-  
संघट्टनिर्दलितमौलिकपालखण्डम्।  
चण्डेश्वरस्य निबिडभ्रपुकुटिप्रचण्ड-  
टांकारडम्बरमपि क्षमते न मृत्युः ॥ 36.49 ॥  
क्रोधेश्वरोऽपि करवालविलूनकण्ठ-  
पीठै रणेष्वसुहृदां लुठितैः शिरोभिः।  
तृप्तिं कृतान्तकरिणो विदधद्विधान-  
पिण्डैरिवाजिभुवि वीक्षितुमप्यशक्यः ॥ 36.50 ॥  
इन्द्रोऽपि सान्द्ररुचिचन्द्रकचक्रवाल-  
रूपाभिरामपरिणामविलोचनश्रीः।  
भीत्या शिखी हतमखस्य बभूव यस्य  
चिन्त्यः कथं नु भवतां न स वीरभद्रः ॥ 36.51 ॥  
अन्येऽपि लोकपरिवर्तनदुर्विलास-  
हेलोल्लसत्प्रलयवासरविभ्रमा ये।  
तेभ्यो ममास्ति न भयं न च तेषु नीति-  
गर्भं वचटोऽभिदधतो ननु पक्षपातः ॥ 36.52 ॥  
प्रज्ञाविकल्पगिरिलोडितकार्यसिन्धु-  
सारामृतासवपरिग्रह एव तस्मात्।  
उत्सृष्टविग्रहकथाः कुरुत प्रयत्न-  
मभ्येषथासुरभटा ननु तेन मृत्युम् ॥ 36.53 ॥  
स्वल्पापचारविधुरोऽवसरषु कश्चि-  
त्प्राप्नोत्यनर्थपरिणाममवश्यमेव।  
विस्फोटवान्किल कुशाङ्कुरकण्टकादि-  
विद्धो भवत्यविरतं कुलिकोदयेषु ॥ 36.54 ॥  
तेजो विकासि दधतः स्थिरसंप्रहार-  
कण्डूनिरर्गलमरातिबलं जिगीषोः।  
नीतिप्रपञ्चरहितस्थिति पौरुषं हि  
नाभाति पङ्कजमिवोद्धृतबीजकोषम् ॥ 36.55 ॥  
आयोधनेष्वतनुदुर्धरशौर्यशालि-  
गीर्वाणचक्रमवमंसथ मा स्म दैत्याः।  
येनाहुरग्रहणमार्यधियः परेषो  
जाड्यं न धैर्यमिह शौर्यनिरर्गलेषु ॥ 36.56 ॥  
प्रज्ञाप्रकर्षविनियोगविशेषसाध्य-  
मिच्छन्ति कार्यगहनं नहि मोहहेयम्।  
आदिप्तदीपकशिखानिकुरुम्बभेद्य-  
रूपं तमोऽन्धतमसेन कदा विभिन्नम् ॥ 36.57 ॥  
केचित्पराक्रमगुणेन नयोन केचि-  
त्केचित्तथा ततुभयेन विशेषनिष्ठाः।  
अन्ये पुनः सकलतन्निरपेक्षवृत्ति-  
दैवानुभाववशतः श्रियमाप्नुवन्ति ॥ 36.58 ॥  
अन्यार्थमन्यफलमेव भवत्यवश्य-  
मारम्भजातमखिलं मतिदुर्विधानाम्।  
कण्डूयनाय करिणं शरभो हि पृष्ठ-  
मारोपयत्यनिशमेति स तेन नाशम् ॥ 36.59 ॥  
हे दैत्यनाथ विनयस्व परेषु मन्यु-  
मन्यायवृत्तिरभसारभटीयमास्ताम्।  
संमान्यतां सदसि दूतमुखेन ताव-  
देतन्मृगाङ्कशकलाभरणस्य वाक्यम् ॥ 36.60 ॥  
इति दितिसुतसिन्धुर्वाक्यरत्नं विसृज्य  
व्यरमदतनुमुक्ताकर्णपूरत्विषोच्चैः।  
स्फुटनयगुएमतोषाच्चुम्ब्यमानं कपोल-  
स्थलममलधियेवागाधधैर्यो दधानः ॥ 36.61 ॥

इतिक श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये कनकाक्षनयोपक्षेपो नाम षट्त्रिंशः सर्गः।
