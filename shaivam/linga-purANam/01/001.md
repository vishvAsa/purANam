---
title: ००१

---
श्रीगणेशाय नमः॥  
ॐनमः शिवाय॥  
नमो रुद्राय हरये ब्रह्मणे परमात्मने॥  
प्रधानपुरुषेशाय सर्गस्थित्यन्तकारिणे॥ १.१ ॥  
  
नारदोऽभ्यर्च्य शैलेशे शङ्करं सङ्गमेश्वरे॥  
हिरण्यगर्भे स्वर्लीने ह्यविमुक्ते महालये॥ १.२ ॥  
  
रौद्रो गोप्रक्षके चैव श्रेष्ठे पाशुपते तथा॥  
विघ्नेश्वरे च केदारे तथा गोमायुकेश्वरे॥ १.३ ॥  
  
हिरण्यगर्भे चन्द्रेशे ईशान्ये च त्रिविष्टप॥  
शुक्रेश्वरे यथान्यायं नैमिषं प्रययौ मुनिः॥ १.४ ॥  
  
नैमिषेयास्तदा दृष्ट्वा नारदं हृष्टमानसाः॥  
समभ्यर्च्यासनं तस्मै तद्योग्यं समकल्पयन्॥ १.५ ॥  
  
सोपि हृष्टो मुनिवरैर्दत्तं भेजे तदासनम्॥  
सम्पूज्यमानो मुनिभिः सुखासीनो वरासने॥ १.६ ॥  
  
चक्रे कथां विचित्रार्थे लिङ्गमाहात्म्यामाश्रिताम्॥  
एतस्मिन्नेव काले तु सूतः पौराणिकः स्वयम्॥ १.७ ॥  
  
जगाम नैमिषं धीमान् प्रणामार्थ तपस्विनाम्॥  
तस्मै साम च पूजां च यथावच्चक्रिरे तदा॥ १.८ ॥  
  
नैमिषेयास्तु शिष्याय कृष्णद्वैपायनस्य तु॥  
अथ तेषां पुराणस्य शुश्रूषा समपद्यत॥ १.९ ॥  
  
दृष्ट्वा तमतिविश्वस्तं विद्वांसं रोमहर्षणम्॥  
अपृच्छश्च ततः सूतमृषिं सर्वे तपोधनाः॥ १.१० ॥  
  
पुराणसंहितां पुण्यां लिङ्गमाहात्म्यसंयुताम्॥  
नैमिषेया ऊचुः॥  
त्वयासूत महाबुद्धे कृष्णद्वैपायनो मुनिः॥ १.११ ॥  
उपासितः पुराणार्थं लब्धा तस्माच्च संहिता॥  
तस्माद्भवन्तं पृच्छामः सूत पौराणिकोत्तम॥ १.१२ ॥  
  
पुराणसंहितां दिव्यां लिङ्गमाहात्म्यसंयुताम्॥  
नारदोप्यस्य देवस्य रुद्रस्य परमात्मनः॥ १.१३ ॥  
  
क्षेत्राण्यासाद्य चाभ्यर्च्य लिङ्गानि मुनिपुङ्गवः॥  
इह सन्निहितः श्रीमान् नारदो ब्रह्मणः सुतः॥ १.१४॥  
  
भवभक्तो भवांश्चैव वयं वै नारदस्तथा॥  
अस्याग्रतो मुनेः पुण्यं पुराणं वक्तुमर्हसि॥ १.१५ ॥  
  
सफलं साधितं सर्वं भवता विदितं भवेत्॥  
एवमुक्तः स हृष्टात्मा सूतः पौराणिकोत्तमः॥ १.१६ ॥  
  
अभिवाद्याग्रतो धीमान्नारदं ब्रह्मणः सुतम्॥  
नैमिषेयांश्च पुण्यात्मा पुराणं व्याजहार सः॥ १.१७ ॥  
  
सूत उवाच॥  
नमस्कृत्य महादेवं ब्रह्माणं च जनार्दनम्॥  
मुनीश्वरं तथा व्यासं वक्तुं लिङ्गं स्मराम्यहम्॥ १.१८ ॥  
  
शब्दब्रह्मतनुं साक्षाच्छब्दब्रह्मप्रकाशकम्॥  
वर्णावयमव्यक्तलक्षणं बहुधा स्थितम्॥ १.१९ ॥  
  
अकारोकारमकारं स्थूलं सूक्ष्मं परात्परम्॥  
ओङ्काररूपमृग्वक्त्रं सामजिह्वासमन्वितम्॥ १.२० ॥  
  
  
यजुर्वेदमहाग्रीवमथर्वहृदयं विभुम्॥  
प्रधानपुरुषातीतं प्रलयोत्पत्तिवर्जितम्॥ १.२१ ॥  
  
तमसा कालरुद्राख्यं रजसा कनकाण्डजम्॥  
सत्त्वेन सर्वगं विष्णुं निर्गुणत्वे महेश्वरम्॥ १.२२ ॥  
  
प्रधानावयवं व्याप्य सप्तधाधिष्ठितं क्रमात्॥  
पुनः षोडशधा चैव षड्विंशकमजोद्भवम्॥ १.२३ ॥  
  
सर्गप्रतिष्ठासंहार लीलार्थं लिङ्गरूपिणम्।  
प्रणम्य च यथान्यायं वक्ष्ये लिङ्गोद्भवं शुभम्॥ १.२४॥  
  
इति श्रीलिङ्गमहापुराणे पूर्वभागे लिङ्गोद्भवप्रतिज्ञावर्णनं नाम प्रथमोऽध्यायः॥ १ ॥