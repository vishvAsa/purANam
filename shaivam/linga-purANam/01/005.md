---
title: ००५

---
सूत उवाच  
यदा स्रष्टुं मतिं चक्रे मोहश्चासीन्महात्मनः॥  
द्विजाश्च बुद्धिपूर्वं तु ब्रह्मणोऽव्यक्तजन्मनः॥ ५.१॥  
  
तमो मोहो महामोहस्तामिस्रश्चान्धसञ्ज्ञितः॥  
अविद्या पञ्चधा ह्येषा प्रादुर्भूता स्वयम्भुवः॥ ५.२ ॥  
  
अविद्यया मुनेर्ग्रस्तः सर्गो मुख्य इति स्मृतः॥  
असाधक इति स्मृत्वा सर्गो मुख्यः प्रजापतिः॥ ५.३ ॥  
  
अभ्यमन्यत सोऽन्यं वै नगा मुख्योद्भवाः स्मृताः॥  
त्रिधा कण्ठो मुनेस्तस्य ध्यायतो वै ह्यवर्तत॥ ५.४ ॥  
  
प्रथमं तस्य वै जज्ञे तिर्यकस्रोतो महात्मनः॥  
ऊर्ध्वस्रोतः परस्तस्य सात्विकः स इति स्मृतः॥ ५.५ ॥  
  
अर्वाक्स्रोतोऽनुग्रहश्च तथा भूतादिकः पुनः॥  
ब्रह्मणो महतस्त्वाद्यो द्वितीयो भौतिकस्तथा॥ ५.६ ॥  
  
सर्गस्तृतीयश्चैन्द्रियस्तुरीयो मुख्य उच्यते॥  
तिर्यग्योन्यः पञ्चमस्तु षष्ठो दैविक उच्यते॥ ५.७ ॥  
  
सप्तमो मानुषो विप्रा अष्टमोऽनुग्रहः स्मृतः॥  
नवमश्चैव कौमारः प्राकृता वैकृतास्त्विमे॥ ५.८॥  
  
पुरस्तादसृजद्देवः सनन्दं सनकं तथा॥  
सनातनं मुनिश्रेष्ठा नैष्कर्म्येण गताः परम्॥ ५.९ ॥  
  
मरीचिभृग्वङ्गिरसः पुलस्त्यं पुलहङ्क्रतुम्॥  
दक्षमत्रिं वसिष्ठं च सोऽसृजद्योगविद्यया॥ ५.१० ॥  
  
नवैते ब्रह्मणः पुत्रा ब्रह्मज्ञा ब्राह्मणोत्तमाः॥  
ब्रह्मवादिन एवैते ब्रह्मणः सदृशाः स्मृताः॥ ५.११ ॥  
  
सङ्कल्पश्चैव धर्मश्च ह्यधर्मो धर्मसन्निधिः॥  
द्वादशैव प्रजास्त्वेता ब्रह्मणोऽव्यक्तजन्मनः॥ ५.१२ ॥  
  
ऋभुं सनत्कुमारं च ससर्जादौ सनातनः॥  
तावूर्ध्वरेतसौ दिव्यौ चाग्रजौ ब्रह्मवादिनौ॥ ५.१३ ॥  
  
कुमारौ ब्रह्मणस्तुल्यौ सर्वज्ञौ सर्वभाविनौ॥  
वक्ष्ये भार्याकुलं तेषां मुनीनामग्रजन्मनाम्॥ ५.१४ ॥  
  
समासतो मुनिश्रेष्ठाः प्रजासम्भूतिमेव च॥  
शतरूपां तु वै राज्ञिं विराजमसृजत्प्रभुः॥ ५.१५ ॥  
  
स्वायम्भुवात्तु वै राज्ञी शतरूपा त्वयोनिजा॥  
लेभे पुत्रद्वयं पुण्या तथा कन्याद्वयं च सा॥ ५.१६ ॥  
  
उत्तानपादो ह्यवरो धीमाञ्ज्येष्ठः प्रियंव्रतः॥  
ज्येष्ठा वरिष्ठा त्वाकूतिः प्रसूतिश्चानुजा स्मृता॥ ५.१७ ॥  
  
उपयेमे तदाकूतिं रुचिर्नाम प्रजापतिः॥  
प्रसूतिं भगवान्दक्षो लोकधात्रीं च योगिनीम्॥ ५.१८ ॥  
  
दक्षिणासहितं यज्ञमाकूतिः सुषुवे तथा॥  
दक्षिणा जन्यामास दिव्या द्वादश पुत्रिकाः॥ ५.१९ ॥  
  
प्रसूतिः सुषुवे दक्षाच्चतुर्विशतिकन्यकाः॥  
श्रद्धां लक्ष्मीं धृतिं पुष्टिं तुष्टिं मेधां क्रियां तथा॥ ५.२० ॥  
  
बुद्धि लज्जां वपुःशान्तिं सिद्धिं कीर्ति महातपाः॥  
ख्यातिं शान्ति च सम्भूतिं स्मृतिं प्रीतिं क्षमां तथा॥ ५.२१ ॥  
  
सन्नतिं चानसूयां च ऊर्जां स्वाहां सुरारणिम्॥  
स्वधां चैव महाभागां प्रददौ च यथाक्रमम्॥ ५.२२ ॥  
  
श्रद्धाद्याश्चैव कीर्त्यन्तास्त्रयोदश सुदारिकाः॥  
धर्मं प्रजापतिं जग्मुः पतिं परमदुर्लभाः॥ ५.२३ ॥  
  
उपयेमे भृगुर्धीमान् ख्यातिं तां भार्गवारणिम्॥  
सम्भूतिं च मरीचिस्तु स्मृतिं चैवाङ्गिरा मुनिः॥ ५.२४ ॥  
  
प्रीतिं पुलस्त्यः पुण्यात्मा क्षमां तां पुलहो मुनिः॥  
क्रतुश्च सन्नतिं धीमानत्रिस्तां चानसूयकाम्॥ ५.२५ ॥  
  
ऊर्जां वसिष्ठो भगवान्वरिष्ठो वारिजेक्षणाम्॥  
विभावसुस्तथा स्वाहां स्वधां वै पितरस्तथा॥ ५.२६ ॥  
  
पुत्रीकृता सती या सा मानसी शिवसम्भवा॥  
दक्षेम जगतां धात्री रुद्रमेवास्थिता पतिम्॥ ५.२७ ॥  
  
अर्धनारीश्वरं दृष्ट्वा सर्गादौ कनकाण्डजः॥  
विभजस्वेति चाहादौ यदा जाता तदाभवत्॥ ५.२८ ॥  
  
तस्याश्चैवांशजाः सर्वाः स्त्रियस्त्रिभुवने तथा॥  
एकादशाविधा रुद्रास्तस्य चांशोद्भवास्तथा॥ ५.२९ ॥  
  
स्त्रीलिङ्गमखिलं सा वै पुल्लिङ्गं नीललोहितः॥  
तं दृष्ट्वा भगवान् ब्रह्मा दक्षमालोक्य सुव्रताम्॥ ५.३० ॥  
  
भजस्व धात्रीं जगतां ममापि च तवापि च॥  
पुन्नाम्नो नरकात्त्राति इति पुत्रेत्विहोक्तितः॥ ५.३१ ॥  
  
प्रशस्ता तव कान्तेयं स्यात् पुत्री विश्वमातृका॥  
तस्मात् पुत्री सती नाम्ना तवैषा च भविष्यति॥ ५.३२ ॥  
  
एवमुक्तस्तदा दक्षो नियोगाद्ब्रह्मणो मुनिः॥  
लब्ध्वा पुत्रीं ददौ साक्षात् सतीं रुद्राय सादरम्॥ ५.३३ ॥  
  
धर्मस्य पत्न्यः श्रद्धाद्याः कीर्तिता वै त्रयोदश॥  
तासु धर्मप्रजां वक्ष्ये यथाक्रममनुत्तमम्॥ ५.३४ ॥  
  
कामो दर्पोऽथ नियमः सन्तोषो लोभ एव च॥  
श्रुतस्तु दण्डः समयो बोधश्चैव महाद्युतिः॥ ५.३५ ॥  
  
अप्रमादश्च विनयो व्यवसायो द्विजोत्तमाः॥  
क्षेमं सुखं यशश्चैव धर्मपुत्राश्च तासु वै॥ ५.३६ ॥  
  
धर्मस्य वै क्रियायां तु दण्डः समय एव च॥  
अप्रमादस्तथा बोधो बुद्धेर्धर्मस्य तौ सुतौ॥ ५.३७ ॥  
  
तस्मात्पञ्चदशैवैते तासु धर्मात्मजास्त्विह॥  
भृगुपत्नी च सुषुवे ख्यातिर्विष्णोः प्रियां श्रियम्॥ ५.३८ ॥  
  
धातारं च विधातारं मेरोर्जामातरौ सुतौ॥  
प्रभूतिर्नाम या पत्नी मरीचेः सुषुवे सुतौ॥ ५.३९ ॥  
  
पूर्णमासं तु मारीचं ततः कन्याचतुष्टयम्॥  
तुष्टिर्ज्येष्ठा च वै दृष्टिः कृषिश्चापचितिस्तथा॥ ५.४० ॥  
  
क्षमा च सुषुवे पुत्रान् पुत्रीं च पुलहाच्छुभाम्॥  
कर्दमं च वरीयांसं सहिष्णुं मुनिसत्तमाः॥ ५.४१ ॥  
  
तथा कनकपीतां स पीवरीं पृथिवीसमाम्॥  
प्रीत्यां पुलस्त्यश्च तथा जनयामास वै सुतान्॥ ५.४२ ॥  
  
दत्तोर्णं वेदबाहुं च पुत्रीं चान्यां दृषद्वतीम्॥  
पुत्राणां षष्टिसाहस्रं सन्नतिः सुषुवे शुभा॥ ५.४३ ॥  
  
क्रतोस्तु भार्या सर्वे ते वालखिल्या इति श्रुताः॥  
सिनीवालीं कुहूं चैव राकां चानुमतिं तथा॥ ५.४४ ॥  
  
स्मृतिश्च सुषुवे पत्नी मुनेश्चाङ्गिरसस्तथा॥  
लब्धानुभावमग्निं च कीर्तिमन्तं च सुव्रता॥ ५.४५ ॥  
  
अत्रेर्भार्यानसूया वै सुषुवे षट्प्रजास्तु याः॥  
तास्वेका कन्यका नाम्ना श्रुतिः सा सूनुपञ्चकम्॥ ५.४६ ॥  
  
सत्यनेत्रो मुनिर्भव्यो मूर्तिरापः शनैश्चरः॥  
सोमश्च वै श्रुतिः षष्ठी पञ्चात्रेयास्तु सूनवः॥ ५.४७ ॥  
  
ऊर्जा वसिष्ठाद्वै लेभे सुतांश्च सुतवत्सला॥  
ज्यायसी पुण्डरीकाक्षान्वासिष्ठान्वरलोचना॥ ५.४८ ॥  
  
रजः सुहोत्रो बाहुश्च सवनश्चानघस्तथा॥  
सुतपाः शुक्र इत्येते मुनेर्वै सप्त सूनवः॥ ५.४९ ॥  
  
यश्चाभिमाना भगवान् भवात्मा पैतामहो वह्निरसुः प्रजानाम्॥  
स्वाहा च तस्मात्सुषुवे सुतानां त्रयं त्रयाणां जगतां हिताय॥ ५.५० ॥  
  
इति श्रीलिङ्गमहापुराणे पूर्वभागे प्रजासृष्टिवर्णनं नाम पञ्चमोऽध्यायः॥ ५ ॥