---
title: २३३

---
पुष्कर उवाच  
सर्वयात्रां प्रवक्ष्यामि राजधर्मसमाश्रयात् ।  
अस्तङ्गते नीचगते विकले रिपुराशिगे ॥ २३३.१ ॥  
  
प्रतिलोमे च विध्वस्ते शुक्रे यात्रां विसर्जयेत् ।  
प्रतिलोमे बुधे यात्रां दिक्‌पत्तौ च तथा ग्रहे ॥ २३३.२ ॥  
  
बैधृतौ च व्यतीपाते नागे च शकुनौ तथा ।  
चतुष्पादे च किन्तुघ्ने तथा यात्रां विवर्जयेत् ॥ २३३.३ ॥  
  
विपत्तारे नैधने च प्रत्यरौ चाथ जन्मनि ।  
गण्डे विवर्जयेद्यात्रां रिक्तायाञ्च तिथावपि ॥ २३३.४ ॥  
  
उदीची च तथा प्राची२ तयोरैक्यं प्रकीर्त्तितं ।  
पश्चिमा दक्षिणा या दिक्‌ तयोरैक्यं तथैव च ॥ २३३.५ ॥  
  
वाय्वग्निदिकसमुद्भतं परिघन्न तु लङ्घयेत् ।  
आदित्यचन्द्रशौरास्तु दिवसाश्च न शोभनाः ॥ २३३.६ ॥  
  
वाय्वग्निदिक्‌समुद्भ्तं परिघन्न तु लह्घयेत् ।  
मैत्राद्यान्यपरे चाथ वासवाद्यानि वाप्युदक् ॥ २३३.७ ॥  
  
सर्वद्वाराणि शस्तानि छायामानं वदामि ते ।  
आदित्ये विंशतिर्ज्ञेयाश्चन्द्रे षोडस कीर्त्तिताः ॥ २३३.८ ॥  
  
भौमे पञ्चदशैवोक्ताश्चतुर्दश तथा बुधे ।  
त्रयोदश तथा जीवे शुक्रे द्वादश कीर्त्तिताः ॥ २३३.९ ॥  
  
एकादश तथा सौरे सर्वकर्मसु कीर्त्तिताः ।  
जन्मलग्ने शक्रचापे सम्मुखे न व्रजेन्नरः ॥ २३३.१० ॥  
  
शकुनादौ शुभे यायाज्जयाय हरिमास्मरन् ।  
वक्ष्ये मण्डलचिन्तान्ते कर्त्तव्यं राजरक्षणं ॥ २३३.११ ॥  
  
स्वाम्यमात्यं तथा दुर्गं कोषो दण्डस्तथैव च ।  
मित्रञ्जनपदश्चैव राज्यं सप्ताङ्गमुच्यते ॥ २३३.१२ ॥  
  
सप्ताङ्गस्य तु राज्यस्य विघ्नकर्तॄन् विनाशयेत्।  
३मण्डलेषु च सर्वेषु वृद्धिः कार्य्या महीक्षिता ॥ २३३.१३ ॥  
  
आत्ममण्डलमेवात्र प्रथमं मण्डलं भवेत् ।  
सामन्तास्तस्य विज्ञेया रिपवो मण्डलस्य तु ॥ २३३.१४ ॥  
  
उपेतस्तु सुहृज्‌ ज्ञेयः शत्रुमित्रमतः परं ।  
मित्रमित्रं ततो ज्ञेयं मित्रमित्ररिपुस्ततः ॥ २३३.१५ ॥  
  
एतत्पुरस्तात् कथितं पश्चादपि निबोध मे ।  
पार्ष्णिग्राहस्ततः पश्चात्ततस्त्वाक्रन्द उच्यते ॥ २३३.१६ ॥  
  
आसारस्तु ततोऽन्यः स्यादा क्रन्दासार उच्यते ।  
जिगीषोः शत्रुयुक्तस्य विमुक्तस्य तथा द्विज ॥ २३३.१७ ॥  
  
नात्रापि निश्चयः शक्यो वक्तुं मनुजपुङ्गव ।  
निग्रहानुग्रहे शक्तो मध्यस्थः परिकीर्त्त्तिः ॥ २३३.१८ ॥  
  
निग्रहानुग्रहे शक्तः सर्वेषामपि यो भवेत् ।  
उदासीनः स कथितो बलवान् पृथिवीपतिः ॥ २३३.१९ ॥  
  
न कस्यचिद्रिपुर्म्मित्रङ्कारणाच्छत्रुमित्रके ।  
मण्डलं तव सम्प्रोक्तमेतद् द्वादशराजकं ॥ २३३.२० ॥  
  
त्रिविधा रिपवो ज्ञेयाः कुल्यानन्तरकृत्रिमाः ।  
पूर्वपूर्वो गुरुस्तेषां दुश्चिकित्स्यतमो मतः ॥ २३३.२१ ॥  
  
अनन्तरोऽपि यः शत्रुः सोऽपि मे कृत्रिमो मतः ।  
पार्ष्णिग्राहो भवेच्छत्रोमित्राणि रिपवस्तथा ॥ २३३.२२ ॥  
  
पार्ष्णिग्राहमुपायैश्च शामयेच्च तथा स्वकं ।  
मित्रेण शत्रोरुच्छेदं प्रशंसन्ति पुरातनाः ॥ २३३.२३ ॥  
  
मित्रञ्च शत्रुतामेति सामन्तत्वादनन्तरं ।  
शत्रुं जिगीषुरुच्छिन्द्यात्४ स्वयं शक्नोति चेद्यदि ॥ २३३.२४ ॥  
  
प्रतापवृद्धौ तेनापि नामित्राज्जायते भयं ।  
यथास्य नोद्विजेल्लोको विश्वासश्च यथा भवेत् ॥ २३३.२५ ॥  
  
  
जिगीषुर्धर्म्मविजयी तथा लोकं वशन्नयेत् ।  
  
इत्यादिमहापुराणे आग्नेये यात्रामण्डलचिन्तादिर्नाम त्रयस्त्रिशदधिकद्विशततमोऽध्यायः ॥