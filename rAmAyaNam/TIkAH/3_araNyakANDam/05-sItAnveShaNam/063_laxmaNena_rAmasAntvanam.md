+++
title = "०६३ लक्ष्मणेन रामसान्त्वनम्"
title_english = "063 Rama laments for Seetha contd"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-063-Lakshmanena_Rama_Samthvanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/063_laxmaNena_rAmasAntvanam.md">
<details><summary><h3>IITK ...{Loading}...</h3></summary>

Rama recalls the events starting from exile-- describes Sita's beauty,
virtues and gentleness--drifts back to sorrow--Lakshmana tells Rama to
think of a way of finding Sita.



#### श्लोकः
##### मूलम्
स राजपुत्रः प्रियया विहीनः शोकेन मोहेन च पीड्यमानः।  
विषादयन्भ्रातरमार्तरूपो भूयो विषादं प्रविवेश तीव्रम्॥3.63.1॥

##### शब्दार्थः
प्रियया by the beloved, विहीनः separated, सः राजपुत्रः prince,Rama, शोकेन  out of  sorrow, मोहेन च delusion, पीड्यमानः being afflicted, आर्तरूपः in distressed state, भ्रातरम् brother, विषादयन्  worrying , भूयः again, तीव्रम् intense, विषादम् grief, प्रविवेश sunk.

##### आङ्ग्लानुवादः
Prince Rama, separated from his beloved, lost his senses out of sorrow. Seeing his brother in a distressed state, he sank again into intense grief.



#### श्लोकः
##### मूलम्
स लक्ष्मणं शोकवशाभिपन्नं शोके निमग्नो विपुले तु रामः।  
उवाच वाक्यं व्यसनानुरूपमुष्णं विनिश्श्वस्य रुदंत्सशोकम्॥3.63.2॥

##### शब्दार्थः
विपुले शोके in intense grief, निमग्नः plunged, सः that, रामः Rama, सशोकम् with sorrow, रुदन् crying, शोकवशाभिपन्नम्  who was caught in sorrow, लक्ष्मणम् Lakshmana, उष्णम् hot, विनिश्वस्य  sighing, व्यसनानुरूपम् in his grief, वाक्यम् these words, उवाच said.

##### आङ्ग्लानुवादः
Plunged in deep grief, Rama heaved hot sighs and said these words to griefstricken Lakshmanaweepingः



#### श्लोकः
##### मूलम्
न मद्विधो दुष्कृतकर्मकारी मन्ये द्वितीयोऽस्ति वसुन्धरायाम्।  
शोकेन शोको हि परम्पराया मा मेति भिन्दन्हृदयं मनश्च॥3.63.3॥

##### शब्दार्थः
वसुन्धरायाम् on earth, मद्विधः like me, दुष्कृतकर्मकारी who undertakes forbidden acts,  द्वितीयः second person, नास्ति not, मन्ये I think, शोकेन grief, शोकः grief, परम्परायाः continuously,  
हृदयम् heart, मनश्च mind also, भिन्दन् shattered, माम् my, एति हि is befalling.

##### आङ्ग्लानुवादः
I think there is none on earth like me who has performed such forbidden acts.  One grief after the other is successively piercing my heart and my mind.



#### श्लोकः
##### मूलम्
पूर्वं मया नूनमभीप्सितानि पापानि कर्माण्यसकृत्कृतानि।  
तत्रायमद्यापतितो विपाको दुःखेन दुःखं यदहं विशामि॥3.63.4॥

##### शब्दार्थः
मया by me, पूर्वम् in the past, नूनम् certainly, अभीप्सितानि  dear to me, पापानि कर्माणि sinful deeds, असकृत् often, कृतानि done, तत्र there, अद्य now, विपाकः consequence of that, आपतितः has descended, यत् since, अहम् I, दुःखेन by sorrow, दुःखम् sorrow, विशामि I am entering.

##### आङ्ग्लानुवादः
In the past I had certainly done some sinful deeds I often liked the consequences of which have descended on me now as I am experiencing one sorrow after another.



#### श्लोकः
##### मूलम्
राज्यप्रणाशस्स्वजनैर्वियोगः पितुर्विनाशो जननीवियोगः।  
सर्वाणि मे लक्ष्मण शोकवेगमापूरयन्ति प्रविचिन्तितानि॥3.63.5॥

##### शब्दार्थः
लक्ष्मण Lakshmana, राज्यप्रणाशः loss of kingdom, स्वजनैः kith and kin, वियोगः separation from, पितुः father, विनाशः death, जननीवियोगः separation from mother, सर्वाणि all, प्रविचिन्तितानि thinking over, मे I, शोकवेगम् fast increase sorrow, आपूरयन्ति greater measure.

##### आङ्ग्लानुवादः
O Lakshmana, loss of kingdom, separation from kith and kin, death of father, separation from mother--all these thoughts augment my sorrow faster and in greater measure.



#### श्लोकः
##### मूलम्
सर्वं तु दुःखं मम लक्ष्मणेदं शान्तं शरीरे वनमेत्य शून्यम्।  
सीतावियोगात्पुनरप्युदीर्णं काष्ठैरिवाग्निस्सहसा प्रदीप्तः॥3.63.6॥

##### शब्दार्थः
लक्ष्मण Lakshmana, इदम् this, सर्वम् all, दुःखम् sorrow, शून्यम् solitary, वनम् woods, एत्य on coming, शरीरे in the body, शान्तम्  calmness, सीतावियोगात् with the separation from Sita,  
काष्ठैः  logs of wood, सहसा along with, प्रदीप्तः blazing flame, अग्निः fire, पुनरपि again rises, उदीर्णम् came up.

##### आङ्ग्लानुवादः
O Lakshmana, all this sorrow calmed down when I came to this solitary forest. But with Sita's separation, it was rekindled just as fire blazes forth again with logs of wood.



#### श्लोकः
##### मूलम्
सा नूनमार्या मम राक्षसेन बलाद्दृता खं समुपेत्य भीरुः।  
अपस्वरं सस्वरविप्रलापा भयेन विक्रन्दितवत्यभीक्ष्णम्॥3.63.7॥

##### शब्दार्थः
मम my, भीरुः timid, सा आर्या that princess, राक्षसेन by the demon, बलात् forcibly, हृता is carried away, खम् into the sky, समुपेत्य  taken, सस्वरविप्रलापा cried aloud, भयेन in fear, अभीक्ष्णम् repeatedly, अपस्वरम् in a broken voice, आक्रन्दितवती wept bitterly, नूनम् surely.

##### आङ्ग्लानुवादः
The timid princess of mine forcibly carried away into the sky by a demon must have again and again cried aloud out of fear in a broken voice.



#### श्लोकः
##### मूलम्
तौ लोहितस्य प्रियदर्शनस्य सदोचितावुत्तमचन्दनस्य।  
वृत्तौ स्तनौ शोणितपङ्कदिग्धौ नूनं प्रियाया मम नाभिभातः॥3.63.8॥

##### शब्दार्थः
लोहितस्य of copper complexion, प्रियदर्शनस्य lovely to look at, उत्तमचन्दनस्य with the best of sandal paste, सदा always, उचितौ used, वृत्तौ two circular ones, मम प्रियायाः my beloved, तौ स्तनौ her breasts, नूनम् surely, शोणितपङ्कदिग्धौ drenched in blood and mud, नाभिभातः will not be pleasing.

##### आङ्ग्लानुवादः
Her captivating copper coloured skin, smeared with the best of red sandal paste would not be surely pleasing now, drenched in blood and mud.



#### श्लोकः
##### मूलम्
तच्छलक्ष्णसुव्यक्तमृदुप्रलापं तस्या मुखं कुञ्चितकेशभारम्।  
रक्षोवशं नूनमुपागताया न भ्राजते राहुमुखे यथेन्दुः॥3.63.9॥

##### शब्दार्थः
रक्षोवशम् demons' hold, उपागतायाः coming under, तस्याः her, श्लक्ष्णसुव्यक्त very clear words,  
मृदुप्रलापम् sweet and gentle, कुञ्चितकेशभारम् beautiful curly hair, तत् मुखम् her face, राहुमुखे Rahu's mouth, इन्दुः Moon, यथा like that, न भ्राजते not shine, नूनम् certainly.

##### आङ्ग्लानुवादः
Her face with her clear, sweet and gentle words and her curly hair falling will no more look bright coming under the grip of demons like the moon eclipsed by Rahu.



#### श्लोकः
##### मूलम्
तां हारपाशस्य सदोचिताया ग्रीवां प्रियाया मम सुव्रतायाः।  
रक्षांसि नूनं परिपीतवन्ति विभिद्य शून्ये रुधिराशनानि॥3.63.10॥

##### शब्दार्थः
सदा always, हारपाशस्य necklace, उचितायाः accustomed to, सुव्रतायाः of a lady of exemplary conduct, मम प्रियायाः of my beloved, तां ग्रीवाम् that neck, रुधिराशनानि blood thirsty beings, रक्षांसि by demons, शून्ये in desolate , विभिद्य breaking, नूनम् surely, परिपीतवन्ति drunk.

##### आङ्ग्लानुवादः
The bloodthirsty demons must have drunk the blood of my faithful beloved in a lonely place breaking her neck that used to wear beautiful necklaces.



#### श्लोकः
##### मूलम्
मया विहीना विजने वने या रक्षोभिराहृत्य विकृष्यमाणा।  
नूनं निनादं कुररीव दीना सा मुक्तवत्यायतकान्तनेत्रा॥3.63.11॥

##### शब्दार्थः
या that, विजने वने in the desolate forest, मया by me, विहीना separated, सा that, आयतकान्तनेत्रा beautiful largeeyed lady, रक्षोभिः by the demons, आहृत्य after abducting, विकृष्यमाणा dragging, दीना  helpless, कुररीव like a female osprey, नूनम् surely, निनादम् sound, मुक्तवती would have released.

##### आङ्ग्लानुवादः
The lovely, largeeyed lady separated from me in the desolate forest, abducted and dragged by demons must have cried at that time desperately like a female osprey.



#### श्लोकः
##### मूलम्
अस्मिन्मयासार्धमुदारशीला शिलातले पूर्वमुपोपविष्टा।  
कान्तस्मिता लक्ष्मण जातहासा त्वामाह सीता बहुवाक्यजातम्॥3.63.12॥

##### शब्दार्थः
लक्ष्मण Lakshmana, उदारशीला good natured, कान्तस्मिता lovely smile, सीता Sita, अस्मिन् on this, शिलातले on this rock, मयासार्धम् along with me, पूर्वम् earlier, उपोपविष्टा sitting here,  
जातहासा laughing away, त्वाम् seeing you, बहुवाक्यजातम् many words, आह spoke.

##### आङ्ग्लानुवादः
On this rock, O Lakshmana, my goodnatured lady with her lovely smile sat with me in the past and chatted with you.



#### श्लोकः
##### मूलम्
गोदावरीयं सरितां वरिष्ठा प्रिया प्रियाया मम नित्यकालम्।  
अप्यत्र गच्छेदिति चिन्तयामि नैकाकिनी याति हि सा कदाचित्॥3.63.13॥

##### शब्दार्थः
सरिताम् among rivers, वरिष्ठा foremost, इयं गोदावरी this Godavari, मम प्रियायाः of my beloved, नित्यकालम् at all times, प्रिया  dear, अत्र there, गच्छेदपि has she gone, इति thus, चिन्तयामि I think, सा that, एकाकिनी alone, कदाचित् any time, न याति हि will not go there.

##### आङ्ग्लानुवादः
Would she have gone to Godavari, the foremost of the rivers so dear at all times to my beloved ? But I think she has not gone there alone at any time.



#### श्लोकः
##### मूलम्
पद्मानना पद्मविशालनेत्रा पद्मानि वानेतुमभिप्रयाता।  
तदप्ययुक्तं न हि सा कदाचिन्मया विना गच्छति पङ्कजानि॥3.63.14॥

##### शब्दार्थः
पद्मानना a lady with a lotuslike face, पद्मविशालनेत्रा  lotus petal eyed, पद्मानि वा आनेतुम् or to fetch lotuses, अभिप्रयाता वा she would have gone, तदपि that also, अयुक्तम् not possible, सा she, कदाचित् at any time, मया विना without me, पङ्कजानि lotuses, न गच्छति हि will not go there.

##### आङ्ग्लानुवादः
The lady whose face was like the lotus, whose large eyes were like lotus petals could  have gone to fetch lotuses (but) that also is not possible as she has never gone there without me.



#### श्लोकः
##### मूलम्
कामं त्विदं पुष्पितवृक्षषण्डं नानाविधैः पक्षिगणैरुपेतम्।  
वनं प्रयाता नु तदप्ययुक्त मेकाकिनी सातिबिभेति भीरुः॥3.63.15॥

##### शब्दार्थः
कामम् surely, पुष्पितवृक्षषण्डम् this thicket of trees in bloom, नानाविधैः by many kinds, पक्षिगणैः flocks of birds, उपेतम् inhabited, इदम् this, वनम् forest, प्रयाता नु could she have gone?,  
तदपि that too, अयुक्तम् not possible, भीरुः she is timid, सा that Sita, एकाकिनी alone, अतिबिभेति is scared a lot.

##### आङ्ग्लानुवादः
Could she have gone to the forest where there are many kinds of trees in full bloom inhabited by a variety of birds? That is also not possible as she is timid and too scared to go there alone.



#### श्लोकः
##### मूलम्
आदित्य भो लोककृताकृतज्ञ लोकस्य सत्यानृतकर्मसाक्षिन्।  
मम प्रिया सा क्व गता हृता वा शंसस्व मे शोकवशस्य नित्यम्॥3.63.16॥

##### शब्दार्थः
लोककृताकृतज्ञ knower of what is going on and not going on, लोकस्य in the world, सत्यानृतकर्मसाक्षिन् a witness to all true and false deeds of the people, आदित्यः Sun, मम my, प्रिया dear, सा Sita, क्व where, गता gone, हृता वा or taken away, नित्यम् always, शोकवशस्य  a griefstricken, मे to me, शंसस्व tell.

##### आङ्ग्लानुवादः
O Sungod, you know all the happenings of the world. You are witness to all the deeds of the people, true and false. Tell me where my beloved Sita has gone or has been carried off. My grief never ceases.



#### श्लोकः
##### मूलम्
लोकेषु सर्वेषु च नास्ति किञ्चिद्यत्ते न नित्यं विदितं भवेत्तत्।  
शंसस्व वायो कुलशालिनीं तां हृता मृता वा पथि वर्तते वा॥3.63.17॥

##### शब्दार्थः
वायो O wind, सर्वेषु all over, लोकेषु in all worlds, यत् since, नित्यम् always, ते to you, विदितम् known, न भवेत् not be, तत् that, किञ्चित् a little, नास्ति is not, कुलशालिनीम् woman of the high birth, ताम् her, शंसस्व you may tell me, हृता taken away, मृता वा or dead, पथि on the way, वर्तते वा or where she is moving.

##### आङ्ग्लानुवादः
O Windgod, there is nothing that you know not in all the worlds. Do tell me if  that lady of a noble race has been abducted or dead or is on the way.



#### श्लोकः
##### मूलम्
इतीव तं शोकविधेयदेहं रामं विसंज्ञं विलपन्तमेवम्।  
उवाच सौमित्रिरदीनसत्त्वो न्याये स्थितः कालयुतं च वाक्यम्॥3.63.18॥

##### शब्दार्थः
इतीव like this, शोकविधेयदेहम् one whose body was gripped by grief, विसंज्ञम्  in a state of swoon, एवम् in that way, विलपन्तम् weeping, तं रामम् that Rama, अदीनसत्त्वः a man of fortitude, न्याये स्थितः rational, सौमित्रिः Lakshmana, कालयुतम् appropriate to time, वाक्यम् these words, उवाच spoke.

##### आङ्ग्लानुवादः
While Rama was thus in tears, in a state of sorrow and swoon, Lakshmana who was rational and courageous spoke to him words appropriate to the time ः



#### श्लोकः
##### मूलम्
शोकं विमुञ्चार्य धृतिं भजस्व सोत्साहता चास्तु विमार्गणेऽस्याः।  
उत्साहवन्तो हि नरा न लोके सीदन्ति कर्मस्वतिदुष्करेषु॥3.63.19॥

##### शब्दार्थः
आर्याः O noble one, शोकम् grief, विमुञ्च give up, धृतिम् take courage, भजस्व you may adopt, अस्याः of Sita,  विमार्गणे in searching, सोत्साहता enthusiasm, अस्तु  be cultivated, लोके in the world, उत्साहवन्तः enthusiastic people, नराः men, अतिदुष्करेषु in most difficult, कर्मसु in tasks also, न सीदन्ति हि not get despondent.

##### आङ्ग्लानुवादः
O noble prince, give up grief. Take courage. Show enthusiasm to search and find Sita. Enthusiastic people will not get despondent in carrying out the  most difficult tasks.



#### श्लोकः
##### मूलम्
इतीव सौमित्रिमुदग्रपौरुषं ब्रुवन्तमार्तो रघुवंशवर्धनः।  
न चिन्तयामास धृतिं विमुक्तवान्पुनश्च दुःखं महदभ्युपागमत्॥3.63.20॥

##### शब्दार्थः
आर्तः dejected , रघुवंशवर्धनः one who carries on the progeny of Raghu dynasty, इतीव in this manner, ब्रुवन्तम् saying, उदग्रपौरुषम् man of great prowess, सौमित्रिम् to Lakshmana, न चिन्तयामास not count, धृतिम् courage, विमुक्तवान् he gave up, पुनश्च again, महत् deep, दुःखम् sorrow, अभ्युपागमत् was overtaken.

##### आङ्ग्लानुवादः
Rama who carries on the (glorious) progeny of the Raghu dynasty, did not (however) consider seriously the words of Lakshmana, a man of great prowess. Forsaking his courage he was once again overtaken by deep sorrow.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे त्रिषष्टितमस्सर्गः॥  
Thus ends the sixtythird sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/063_laxmaNena_rAmasAntvanam.md">
<details><summary><h3>भूषणम् ...{Loading}...</h3></summary>



स राजपुत्रः प्रियया विहीनः कामेन शोकेन च पीड्यमानः ।  

विषादयन् भ्रातरमार्तरूपो भूयो विषादं प्रविवेष तीव्रम्  ॥  ३।६३।१  ॥   

अथ तापाख्यां मदनावस्थां दर्शयति त्रिषष्टितमे स राजपुत्र इत्यादि । कामेन
प्रियास्मरणजन्येन शोकेन प्रियाविरहजन्येन भ्रातरं भूयो विषादयन् आर्तरूपः
पीडितशरीरः । स रामः तीव्रं विषादं प्रविवेश । स्वशोकलक्ष्मणशोकाभ्याम्
अधिकतरं शोकं गत इत्यर्थः  ॥  ३।६३।१  ॥   

  

स लक्ष्मणं शोकवशाभिपन्नं शोके निमग्रो विपुले तु रामः ।  

उवाच वाक्यं व्यसनानुरूपमुष्णं विनिःश्वस्य रुदन् सशोकम्  ॥  ३।६३।२  ॥   

विपुले शोके निमग्नः लक्ष्मणशोकदर्शनजशोकेन विपिले शोके सीताशोके निमग्नः
व्यसनानुरूपं लोकवद्दुःखप्रसङ्गोचितम् उष्णं यथा तथा विनिःश्वस्य रुदन्
सशोकं वाक्यमुवाच  ॥  ३।६३।२  ॥   

  

न मद्विधो दुष्कृतकर्मकारी मन्ये द्वितीयो ऽस्ति वसुन्धरायाम् ।  

शोकेन शोको हि परम्पराया मामेति भिन्दन् हृदयं मनश्च  ॥  ३।६३।३  ॥   

द्वितीयो मद्विधो दुष्कृतकर्मकारी पापकर्मकारी वसुन्धरायां नास्तीति मन्ये
। शोकेनेति । न मद्विध इत्यादिनोक्तमनेनार्थेन स्पष्टीक्रियते । परम्परायाः
परम्परारूपेणागतः शोकेन शोकः शोकाच्छोकः हृदयं मनश्च भिन्दन् मामेति । मनो
ऽधिष्ठानं हृदयम्  ॥  ३।६३।३  ॥   

  

पूर्वं मया नूनमभीप्सितानि पापानि कर्माण्यसकृत्कृतानि ।  

तत्रायमद्यापतितो विपाको दुःखेन दुःखं यदहं विशामि  ॥  ३।६३।४  ॥   

एवं शोकपारम्पर्ये हेतुमुत्प्रेक्षते पूर्वमिति । पूर्वं पूर्वजन्मनि ।
प्रार्थितानि तत्र तेषु पापेषु विपाकः कार्यौन्मुख्यम् । आपतितः प्राप्तः
 ॥  ३।६३।४  ॥   

  

राज्यप्रणाशः स्वजनैर्वियोगः पितुर्विनाशो जननी वियोगः ।  

सर्वाणि मे लक्ष्मण शोकवेगमापूरयन्ति प्रविचिन्तितानि  ॥  ३।६३।५  ॥   

दुःखानि परिगणयति राज्येति । राज्यप्रणाशो राज्यभ्रंशः । स्वजनैः वन्धुभिः
। सर्वाणीति सामान्ये नपुंसकम् । शोकवेगं शोकराशिम् । प्रविचिन्तितानि
स्मृतानि  ॥  ३।६३।५  ॥   

  

सर्वं तु दुःखं मम लक्ष्मणेदं शान्तं शरीरे वनमेत्य शून्यम् ।  

सीतावियोगात् पुनरप्युदीर्णं काष्ठैरिवाग्निः सहसा प्रदीप्तः  ॥  ३।६३।६
 ॥   

शून्यं निर्जनं वनमेत्य स्थितस्य मम शरीरे शान्तं शरीरक्लेशेन
विस्मृतमित्यर्थः । उदीर्णम् उद्रिक्तं प्रदीप्तो ऽग्निः पुनः काष्ठैरिव  ॥ 
३।६३।६  ॥   

  

सा नूनमार्या मम राक्षसेन बलाद्धृता खं समुपेत्य भीरुः ।  

अपस्वरं सस्वरविप्रलापा भयेन विक्रन्दितवत्यभीक्ष्णम्  ॥  ३।६३।७  ॥   

मम सम्बन्धिनी आर्या सा राक्षसेन केनचिद्बलाद्धृता सती खमाकाशमुपेत्य
भीरुतया सस्वरविप्रलापा सती उच्चैर्ध्वनियुक्तविप्रलापा सती भयेन अपस्वरम्
अपगतनिजस्वरं यथा तथा । अभीक्ष्णमत्यर्थम् आक्रन्दितवती
उद्घोषितवतीत्युत्प्रेक्षा  ॥  ३।६३।७  ॥   

  

तौ लोहितस्य प्रियदर्शनस्य सदोचितावुत्तमचन्दनस्य ।  

वृत्तौ स्तनौ शोणितपङ्कदिग्धौ नूनं प्रियाया मम नाभिभातः  ॥  ३।६३।८  ॥   

लोहितस्य लोहिताख्यस्य उत्तमचन्दनस्य । "रक्तं तु चन्दनं विद्याल्लोहितं
हरिचन्दनम् ।" इति । यद्वा कुङ्कुमादिना रक्तस्य उत्तमचन्दनस्य सदा उचितौ
योग्यौ वृत्तौ वर्तुलौ मम प्रियायाः स्तनौ शोणितपङ्कदिग्धौ राक्षसेन
भक्षणाय विशसनादिति भावः । एवम्भूतौ सन्तौ नाभिभातः न प्रकाशेते ।
वर्तमानसामीप्ये वर्तमानवत्प्रयोगः । मम नाभिपात इति पाठान्तरे एवमपि मम
देहपातो न जायत इत्यर्थः  ॥  ३।६३।८  ॥   

  

तच्छ्लक्ष्णसुव्यक्तमृदुप्रलापं तस्या मुखं कुञ्चितकेशभारम् ।  

रक्षोवशं नूनमुपागताया न भ्राजते राहुमुखे यथेन्दुः  ॥  ३।६३।९  ॥   

तत् पूर्वमनुभूतम् । श्लक्ष्णो मधुरः सुव्यक्तः अर्थव्यक्तियुक्तः मृदुः
अपरुषः प्रलापो यस्य तत्  ॥  ३।६३।९  ॥   

  

तां हारपाशस्य सदोचिताया ग्रीवां प्रियाया मम सुव्रतायाः ।  

रक्षांसि नूनं परिपीतवन्ति विभिद्य शून्ये रुधिराशनानि  ॥  ३।६३।१०  ॥   

हारपाशस्य हारमालायाः सदोचितायाः सुव्रतायाः मदन्यं स्प्रष्टुमनिच्छन्त्याः
मम प्रियायाः ग्रीवां शून्ये एकान्ते विभिद्य रुधिररूपाणि अशनानि पानानि
परिपीतवन्ति नूनम्  ॥  ३।६३।१०  ॥   

  

मया विहीना विजने वने या रक्षोभिराहृत्य विकृष्यमाणा ।  

नूनं विनादं कुररीव दीना सा मुक्तवत्यायतकान्तनेत्रा  ॥  ३।६३।११  ॥   

या विजने वने मया विहीना सा कुररीव क्रौञ्चीव विनादं मुक्तवती ।
आयतकान्तनेत्रेत्यनेन तत्काले मदागमनमार्गव्यग्रतोक्ता  ॥  ३।६३।११  ॥   

  

अस्मिन् मया सार्धमुदारशीला शिलातले पूर्वमुपोपविष्टा ।  

कान्तस्मिता लक्ष्मण जातहासा त्वामाह सीता बहुवाक्यजातम्  ॥  ३।६३।१२  ॥   

पूर्वं गोदावर्यां सीतया सह सरसलीलाविहारो यस्मिन् कृतस्तस्मिन् प्रदेशे
गत्वा तददर्शनेन जातपूर्वस्मरणो लक्ष्मणं प्रत्याह अस्मिन्निति । अस्मिन्
एवं शून्यतया स्थिते प्रदेशे हि मया पूर्वं निधिर्लब्धः । मया सार्धं
प्रणयधारायामहं पण्डितमानी तादृशो ऽहमप्यप्रधानो ऽभवं तदीयविदग्धव्यवहारेषु
। उदारशीला पूर्वं नगरवासे श्वश्र्वादिसन्निधानेन सङ्कुचितविहारा स्थिता,
सीतया सार्धमिति ह्युक्तम् । साम्प्रतं तु एकान्तस्थलतया सरसभोगेषु
सर्वस्वदानं कृतवती । शिलातले पूर्वमुपोपविष्टा गोदावरीसलिले चिरं
सलिलविहारे प्रवृत्ते खिन्नो रामः प्रदेशान्तरे निस्तरणायोगात्
केनचिच्छिलातलमार्गेण निर्गन्तुमालोकितवान् । सीता तु "प्रेक्षितज्ञास्तु
कोसलाः" इति न्यायेन कान्तस्य प्रेक्षणातिशयमवगम्य तं पुनः क्लेशयितुं
तच्छिलातलं पूर्वमधिरूढा उपोपविष्टा । तत्र यं यं
कोणमवलम्ब्योत्थातुमिच्छति तत्तदाक्रम्य मुखे सलिलमभिषिञ्चिन्ती स्थिता,
वीप्सयैवमवगम्यते । कान्तस्मिता सहजमधुरहासवती । जातहासा स्वविजयकृतहर्षेण
सञ्जातहासा । त्वामाह इतः पूर्वं कुत्रापि पराजयाभावात् अधुना स्त्रीतो
ऽभिनव पराजयाद्रामो लज्जानम्रवदनो ऽभूत् । तं विहाय भ्रातरं बहुधा
प्रशंसन्तं लक्ष्मणं प्रत्युक्तवती । बहुवाक्यजातं युवां सङ्कल्पितं सर्वं
निर्वर्तितवन्तौ हि युवामतिबलपराक्रमशालिनौ पुरुषधौरेयौ वयमबलाजनाः युवां
मृगयायै शत्रुहत्यायै चाभियातारः वयं गृहादनिर्गच्छन्त्यः युवयोः
सङ्कल्पितं सर्वं कर्तुं शक्यं युष्मदग्रजो जितवान् हि इत्येवं बहुमुखं
वचनमवोचत्  ॥  ३।६३।१२  ॥   

  

गोदावरीयं सरितां वरिष्ठा प्रिया प्रियाया मम नित्यकालम् ।  

अप्यत्र गच्छेदिति चिन्तयामि नैकाकिनी यति हि सा कदाचित्  ॥  ३।६३।१३  ॥   

नित्यकालं सर्वकालम् । अत्र गोदावर्याम् चिन्तयामि तन्न युक्तमिति शेषः  ॥ 
३।६३।१३  ॥   

  

पद्मानना पद्मविशालनेत्रा पद्मानि वानेतुमभिप्रयाता ।  

तदप्ययुक्तं नहि सा कदाचिन्मया विना गच्छति पङ्कजानि  ॥  ३।६३।१४  ॥   

अभिप्रयाता गोदावरीमिति शेषः । पङ्कजानीत्यत्राप्यानेतुमित्यनुषज्यते  ॥ 
३।६३।१४  ॥   

  

कामं त्विदं पुष्पितवृक्षषण्डं नानाविधैः पक्षिगणैरुपेतम् ।  

वनं प्रयाता नु तदप्ययुक्तमेकाकिनी साति बिभेति भीरुः  ॥  ३।६३।१५  ॥   

अतिबिभेति । अत्यन्तं बिभेति  ॥  ३।६३।१५  ॥   

  

आदित्य भो लोककृताकृतज्ञ लोकस्य सत्यानृतकर्मसाक्षिन् ।  

मम प्रिया सा क्व गता हृता वा शंसस्व मे शोकवशस्य नित्यम्  ॥  ३।६३।१६  ॥   

भो इत्यादित्यस्य सम्बोधनम् । लोकस्य कृताकृते जानातीति तथा । सत्यानृतयोः
पुण्यपापयोः कर्मणः साक्षिन् । "कर्मसाक्षी जगच्चक्षुः" इत्युक्तेः । मम
प्रिया क्व गता अथवा हृता केनचिदपहृतेति शंसस्व शंस  ॥  ३।६३।१६  ॥   

  

लोकेषु सर्वेषु च नास्ति किञ्चिद्यत्ते न नित्यं विदितं भवेत्तत् ।  

शंसस्व वायो कुलशालिनीं तां हृता मृता वा पथि वर्तते वा  ॥  ३।६३।१७  ॥   

लोकेष्विति । ते नित्यं यन्न विदितं तत् सर्वेषु नास्ति तस्माच्छंसेति  ॥ 
३।६३।१७  ॥   

  

इतीव तं शोकविधेयदेहं रामं विसञ्ज्ञं विलपन्तमेवम् ।  

उवाच सौमित्रिरदीनसत्त्वो न्याये स्थितः कालयुतं च वाक्यम्  ॥  ३।६३।१८  ॥   

शोकविधेयः शोकपरवशः कालयुतं कालोचितम् । अदीनसत्त्वः अदीनधृतिः
एवमुवाचेत्यन्वयः  ॥  ३।६३।१८  ॥   

  

शोकं विमुञ्चार्य धृतिं भजस्व सोत्साहता चास्तु विमार्गणे ऽस्याः ।  

उत्साहवन्तो हि नरा न लोके सीदन्ति कर्मस्वतिदुष्करेषु  ॥  ३।६३।१९  ॥   

अस्याः सीतायाः । विमार्गणे अन्वेषणे  ॥  ३।६३।१९  ॥   

  

इतीव सौमित्रिमुदग्रपौरुषं ब्रुवन्तमार्तो रघुवंशवर्धनः ।  

न चिन्तयामास धृतिं विमुक्तवान् पुनश्च दुःखं महदभ्युपागमत्  ॥  ३।६३।२०
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
त्रिषष्टितमः सर्गः  ॥  ६३  ॥   

उदग्रपौरुषं श्रेष्ठपराक्रमम् । इतीव ब्रुवन्तं सौमित्रिं न चिन्तयामास
तद्वचनं नादृतवानित्यर्थः । धृतिं च मुक्तवान्  ॥  ३।६३।२०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रिषष्टितमः सर्गः  ॥  ६३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/063_laxmaNena_rAmasAntvanam.md">
<details><summary><h3>शिरोमणी ...{Loading}...</h3></summary>



रामविलापमेवाह--स इत्यादिभिः । प्रियया विहीनः अत एव शोकेन मोहेन
शोकजनितकर्तव्यविषयकाविवेकेन पीड्यमानः अत एव आर्तरूपः राजपुत्रः स रामः
भ्रातरं विषादयन् सन् भूयो ऽधिकं तीव्रं विषादं प्रविवेश  ॥  ३।६३।१  ॥   

  

विषादप्रवेशानन्तरकालिकं वृत्तमाह--स इति । विपुले शोके निमग्नः स रामः
व्यसनानुरूपं दुःखितजनयोग्यं वाक्यम् उष्णं विनिःश्वस्य सशोकं रुदन् सन्
शोकवशाभिपन्नं शोकवशेन खिन्नं लक्ष्मणमुवाच  ॥  ३।६३।२  ॥   

  

तद्वचनाकारमाह--नेत्यादिभिः । मद्विधः दुष्कृतकर्मकारी दुष्कृतम्
अन्यैरनाचरितं कर्म करोति तच्छीलः द्वितीनपयः वसुंधरायां नास्ति इत्यहं
मन्ये अत एव हृत्सुखापहारको ऽयं शोकानुशोकः शोकोत्तरं प्रवृत्तः शोकः
परंपरायाः परंपरया मनो भिन्दन् सन्नेव मामेति  ॥  ३।६३।३  ॥   

  

स्वदुष्कृतकर्मकारित्वमेव प्रकटयन्नाह--पूर्वमिति । असकृत् वारंवारं कृतानि
राक्षसैराचरितानि पापानि कर्माणि पूर्वं स्वाप्राकट्यसमये तत्र साकेते
विद्यमानेन मया यत् यस्मात् अभीप्सितानि मदिच्छाविषयीभूतानि तस्मात् अयं
विपाकः इच्छामात्रजनितफलम् अद्यापतितः अत एव दुःखेन दुःखम् अहं विशामि एतेन
यदि मदिच्छा न स्यात्तर्हि राक्षसानां
ब्रह्मादिप्रेरितदुष्कृतकर्मप्रवृत्तिर्न स्यादिति सूचितं तेन
सकलजनकर्तृत्वादीनां खायत्तत्वं ध्वनितम् । तथाच श्रुतिः-- "कर्तृत्वं
करणत्वं च स्वभावश्चेतना धृतिः । यत्प्रसादादिमे सन्ति न सन्ति यदुपेक्षया"
इति  ॥  ३।६३।४  ॥   

  

विपाकस्वरूपं बोधयन्नाह--राज्येति । हे लक्ष्मण प्रविचिन्तितानि मे सर्वाणि
राज्यप्रणाशादीनि मे शोकवेगम् आपूरयन्ति  ॥  ३।६३।५  ॥   

  

सर्वमिति । सर्वं राज्यप्रणाशादिजनितम् इदं दुःखं शून्यं बहुजनरहितं
वनमेत्य शरीरे अन्तःकरणे शान्तं सीतानिरन्तरसंबन्धजनितातिप्रमोदेन
निवृत्तमित्यर्थः सीतावियोगात्तु काष्ठैः उपदीप्तो वह्निरिव सहसा
पुनरभ्युदीर्णं समुत्थितम्  ॥  ३।६३।६  ॥   

  

सीताविषये स्वकृतनिश्चयमाह--सेति । आर्या सर्वनारीश्रेष्ठा राक्षसेन
खमाकाशमुपेत्य अभ्याहृता अत एव सुस्वरविप्रलापा सुस्वरः शोभनस्वरविशिष्टः
विप्रलापो यस्याः सा भीरुः मम सीता अभीक्ष्णं भयेन मद्वियोगजनितभीत्या
विक्रन्दितवती नूनं मया निश्चितमेतत्  ॥  ३।६३।७  ॥   

  

ताविति । लोहितस्य कुङ्कुमादिना मनोहररागविशिष्टस्य अत एव प्रियदर्शनस्य
उत्तमचन्दनस्य सदोचितौ नित्यं संलग्नौ अत एव शोणितपङ्कदिग्धौ
शोणितपङ्कसंलिप्तसदृशौ वृत्तौ तौ प्रियायाः स्तनौ मम नाभिभातः मां न
प्रकाशयेते महदनुचितमेतदिति तात्पर्यम् । ऽनाभिपातःऽ इति पाठे
वियोगदुःखान्न रक्षत इत्यर्थः । शोणितपङ्कदिग्धशब्दः
आचारक्विबन्तप्रकृतिककर्तृक्विबन्तः  ॥  ३।६३।८  ॥   

  

तदिति । श्लक्ष्णः मनोहरः सुव्यक्तः संस्फुटः मृदुः ऋजुवर्णविशिष्टः
प्रलापो यस्मात् तत् कुञ्चितानां केशानां भारो यस्मिंस्तत्
रक्षोवशमुपागतायाः प्राप्तायाः तस्याः सीतायाः तन्मुखं राहुमुखे इन्दुरिव न
भ्राजते  ॥  ३।६३।९  ॥   

  

तामिति । हारपाशस्य हाररूपमालायाः सदोचितां तां सदोचितः अन्तःप्रान्तभागो
यस्यास्तां सुव्रतायाः मम प्रियायाः तां सर्वविलक्षणां ग्रीवां रुधिराशनानि
रक्षांसि भित्त्वा रुधिरं पिबन्ति नूनं काक्वा नेत्यर्थः  ॥  ३।६३।१०  ॥   

  

मयेति । आयतकान्तनेत्रा आयते विस्तृते कान्ताय पत्यन्वेषणाय नेत्रे यस्याः
सा मया विहीना अत एव रक्षोभिरावृत्य विकृष्यमाणा या सीता सा दीना सती
कुररीव निनादं मुक्तवती कृतवती नूनं निश्चितमेतत्  ॥  ३।६३।११  ॥   

  

पूर्वं कस्यांचित् शिलायां स्थित्वा सीतया सह परिहासादिकं जातं
तामवलोक्याह--अस्मिन्निति । कान्तमतिरमणीयं स्मितं यस्याः सा उदारशीला
पूर्वमस्मिन् शिलातले मया सार्धमुपोपविष्टा, जातहासा जातो हासः परिहासो यया
सा सीता बहुवाक्यजातं परिहासमात्रविषयकत्वहेतुककुत्सितवाक्यसमूहं त्वामाह
 ॥  ३।६३।१२  ॥   

  

गोदावरीति । सरितां वरिष्ठा इयं गोदावरी मम प्रियायाः नित्यकालं सर्वसमयं
प्रिया अतः अत्र गच्छेदिति चिन्तयामि संभावयामि । संभावनाया असंभवे
हेतुः--सा सीता एकाकिनी अस्मादादिसाहाय्यरहिता सती कदाचित् न याति एतेन
क्वचिन्निलीना स्यादिति रामसंभावना ध्वनिता  ॥  ३।६३।१३  ॥   

  

पद्मेति । पद्मानि एवानेतुमभिप्रयाता अपि इति यत् संभावनं तदप्ययुक्तम् ।
तत्र हेतुः-- मया विना सा पङ्कजानि कदाचिन्न गच्छति  ॥  ३।६३।१४  ॥   

  

काममिति । पुष्पिता वृक्षखण्डा यस्मिन् तत् इदं वनं प्रयाता ।
तत्प्रयातमप्ययुक्तम् एकाकिनी अतिबिभेति  ॥  ३।६३।१५  ॥   

  

सूर्यं संबोध्य पृच्छति--आदित्येति । लोककृताकृतज्ञ कृताकृतयोर्ज्ञातः अत
एव सत्यानृतकर्मसाक्षिन् भो आदित्य मम प्रिया सीता क्व क्वचित् गता
निलीनेत्यर्थः, हृता वा शोकहतस्य मे सर्वं शंसस्व शंस  ॥  ३।६३।१६  ॥   

  

लोकेष्विति । हे वायो यत् ते तव नित्यं विदितं ज्ञातं न भवेत् तत् किंचित्
सर्वेषु लोकेषु नास्ति सर्वं त्वया ज्ञातमित्यर्थः । अतः मृता
लोकान्तरगमनकर्त्रीत्वेन मृतासदृशी वा हृता सती पथि वर्तते वा इति
कुलपालनीं तां सीतां शंसस्व  ॥  ३।६३।१७  ॥   

  

इतीवेति । इतीव अतीव शोकविधेयदेहं शोकव्याप्तशरीरम् अत एव विसंज्ञं
विशेषज्ञानरहितमत एव विलपन्तं रामम् अदीनसत्त्वः धैर्यावलम्बेन
दीनसत्त्वाभाववान् अत एव न्याय्ये स्थितः सौमित्रिः कालयुतं समयोचितं
वाक्यमुवाच  ॥  ३।६३।१८  ॥   

  

तद्वचनाकारमाह--शोकमिति । शोकं विसृज्य त्यक्त्वा धृतिं धैर्यं भजस्व अत एव
अस्याः सीताया विमार्गणे सोत्साहता उत्साहवैशिष्ट्यं चास्तु हि यतः
उत्साहवन्तो नराः अतिदुष्करेष्वपि कर्मसु न सीदन्ति  ॥  ३।६३।१९  ॥   

  

इतीवेति । इतीव अत्यन्तं ब्रुवन्तम् उदग्रपौरुषम् आर्तं सौमित्रिं न
चिन्तयामास एतदुक्तिः शोभनेति न स्वीचकारेत्यर्थः । अत एव धृतिं धैर्यं
पुनर्विमुक्तवान् अत एव महत् दुःखं पुनरुपागमत्  ॥  ३।६३।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
त्रिषष्टितमः सर्गः  ॥  ३।६३  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/063_laxmaNena_rAmasAntvanam.md">
<details><summary><h3>तिलकम् ...{Loading}...</h3></summary>



शोक इष्टवियोगजो वृत्तिविशेषः, तज्जन्यं चित्तवैकल्यं मोहः  ॥  ३।६३।१  ॥   

  

शोकवशेनाभिपन्नं पीडितम् । ऽविपुले ऽति रामःऽ इति पाठे ऽतिशयिते शोके
इत्यर्थः । व्यसनानुरूपं लोकस्य दुःखप्रसङ्गे उचितम्  ॥  ३।६३।२  ॥   

  

शोकमनुप्रवृत्तः शोकः शोकानुशोकः सः परम्परायाः तृतीयार्थे षष्ठी ।
परम्परया ऽविच्छेदेन हि यतो मां हृदयं तदधिष्ठानमात्मानं मनश्च भिन्दन्नेति
प्राप्नोति  ॥  ३।६३।३  ॥   

  

उक्तमेव विस्तरेणाह--पूर्वमिति । अभीप्सितानि चिकीर्षाविषयत्वं प्राप्तानि
। तत्र तेषां मध्ये केषांचिद्विपाकः फलपरिपाको ऽयमद्यापतितः प्राप्तः ।
दुःखेन दुःखम् दुःखपरम्परामित्यर्थः  ॥  ३।६३।४  ॥   

  

तामेवाहराज्येति । एतानि प्रविचिन्तितानि शोकवेगमिदानींतनमापूरयन्ति  ॥ 
३।६३।५  ॥   

  

वनमेत्य प्राप्य शरीरे क्लेशमनुभूयापि सीतासंनिधानात्सर्वं शान्तम् । अद्य
सीतावियोगात्पुनरुदीर्णं वृद्धिं प्राप्तम् । प्रियावियोग एव दुःसह इति
भावः  ॥  ३।६३।६  ॥   

  

सा राक्षसेन नूनमभ्याहृता । तदा खमाकाशं समुपेत्य प्राप्यास्वरं विस्वरं
विकन्दितवत्यपि संभाव्यत एवमित्यन्वयः  ॥  ३।६३।७  ॥   

  

लोहितस्य चन्दनस्य हरिचन्दनस्य । ऽलोहितं हरिचन्दम्ऽ इति कोशात् ।
शोणितपङ्कदिग्धौ भक्षणाय राक्षसैर्विशसनादिति भावः । मम नाभिपातः, एवमपि मम
शरीरस्याभिपातो न जायत इत्यर्थः  ॥  ३।६३।८,९  ॥   

  

हारपाशो हाररूपा माला तस्या उचितान्तामुचितो ऽन्तः प्रान्तभागो यस्यास्ताम्
। तां कम्बुतुल्यां ग्रीवामित्यर्थः । ऽपरिपीतवन्तिऽ इति पाठे रुधिरमिति
शेषः । भविष्यन्ति जातानीति वा । शून्ये विजने  ॥  ३।६३।१०,११  ॥   

  

उपोपविष्टा समीपावस्थिता । निःशब्दं स्मितम् ईपत्सशब्दो हासः  ॥  ३।६३।१२
 ॥   

  

मम प्रियाया नित्यकालं प्रियेत्यन्वयः । अत्र गोदावर्यामियं चिन्ता
असंगतेत्याहनैकाकिनीति  ॥  ३।६३।१३  ॥   

  

एवमग्रे ऽपि गच्छति पङ्कजानि आनेतुमिति शेषः  ॥  ३।६३।१४  ॥   

  

अतिबिभेत्यत्यन्तं भीता भवति  ॥  ३।६३।१५  ॥   

  

लोककृताकृतज्ञेत्यादिना तादृशसूक्ष्मज्ञानवतस्तज्ज्ञानं सर्वथा ऽस्तीति
भावः  ॥  ३।६३।१६  ॥   

  

यत्ते नित्यं विदितं न भवेत्तद्वस्तु सर्वेषु लोकेषु नैवास्ति । अतः सापि
तव विदितैवेति तां शंसस्वेत्यन्वयः । कुलपालिनीमित्यनेन तस्या
महत्त्वात्तज्ज्ञानं मम नेति वक्तुमशक्यमिति सूचितम्  ॥  ३।६३।१७  ॥   

  

इतीवातीवशब्दौ पर्यायौ । शोकविधेयदेहं तमिव । कालयुतं कालोचितम्  ॥ 
३।६३।१८,१९  ॥   

  

न चिन्तयामास लक्ष्मणोक्तं युक्तिमिति न विचारयामास, किं तु धैर्यं
त्यक्तवानेव । अत एव पुनर्दुःखं प्रापत्  ॥  ३।६३।२०  ॥   

  

इति श्रारामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे त्रिषष्टितमः सर्गः  ॥  ३।६३  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/063_laxmaNena_rAmasAntvanam.md">
<details><summary><h3>द्राविडपाठः ...{Loading}...</h3></summary>


स राजपुत्रः प्रियया विहीनः कामेन शोकेन च पीड्यमानः।  
विषादयन् भ्रातरमार्तरूपो भूयो विषादं प्रविवेष तीव्रम् ॥ 3.63.1 ॥   
स लक्ष्मणं शोकवशाभिपन्नं शोके निमग्रो विपुले तु रामः।  
उवाच वाक्यं व्यसनानुरूपमुष्णं विनिःश्वस्य रुदन् सशोकम् ॥ 3.63.2 ॥   
न मद्विधो दुष्कृतकर्मकारी मन्ये द्वितीयोऽस्ति वसुन्धरायाम्।  
शोकेन शोको हि परम्पराया मामेति भिन्दन् हृदयं मनश्च ॥ 3.63.3 ॥   
पूर्वं मया नूनमभीप्सितानि पापानि कर्माण्यसकृत्कृतानि।  
तत्रायमद्यापतितो विपाको दुःखेन दुःखं यदहं विशामि ॥ 3.63.4 ॥   
राज्यप्रणाशः स्वजनैर्वियोगः पितुर्विनाशो जननी वियोगः।  
सर्वाणि मे लक्ष्मण शोकवेगमापूरयन्ति प्रविचिन्तितानि ॥ 3.63.5 ॥   
सर्वं तु दुःखं मम लक्ष्मणेदं शान्तं शरीरे वनमेत्य शून्यम्।  
सीतावियोगात् पुनरप्युदीर्णं काष्ठैरिवाग्निः सहसा प्रदीप्तः ॥ 3.63.6 ॥   
सा नूनमार्या मम राक्षसेन बलाद्धृता खं समुपेत्य भीरुः।  
अपस्वरं सस्वरविप्रलापा भयेन विक्रन्दितवत्यभीक्ष्णम् ॥ 3.63.7 ॥   
तौ लोहितस्य प्रियदर्शनस्य सदोचितावुत्तमचन्दनस्य।  
वृत्तौ स्तनौ शोणितपङ्कदिग्धौ नूनं प्रियाया मम नाभिभातः ॥ 3.63.8 ॥   
तच्छ्लक्ष्णसुव्यक्तमृदुप्रलापं तस्या मुखं कुञ्चितकेशभारम्।  
रक्षोवशं नूनमुपागताया न भ्राजते राहुमुखे यथेन्दुः ॥ 3.63.9 ॥   
तां हारपाशस्य सदोचिताया ग्रीवां प्रियाया मम सुव्रतायाः।  
रक्षांसि नूनं परिपीतवन्ति विभिद्य शून्ये रुधिराशनानि ॥ 3.63.10 ॥   
मया विहीना विजने वने या रक्षोभिराहृत्य विकृष्यमाणा।  
नूनं विनादं कुररीव दीना सा मुक्तवत्यायतकान्तनेत्रा ॥ 3.63.11 ॥   
अस्मिन् मया सार्धमुदारशीला शिलातले पूर्वमुपोपविष्टा।  
कान्तस्मिता लक्ष्मण जातहासा त्वामाह सीता बहुवाक्यजातम् ॥ 3.63.12 ॥   
गोदावरीयं सरितां वरिष्ठा प्रिया प्रियाया मम नित्यकालम्।  
अप्यत्र गच्छेदिति चिन्तयामि नैकाकिनी यति हि सा कदाचित् ॥ 3.63.13 ॥   
पद्मानना पद्मविशालनेत्रा पद्मानि वानेतुमभिप्रयाता।  
तदप्ययुक्तं नहि सा कदाचिन्मया विना गच्छति पङ्कजानि ॥ 3.63.14 ॥   
कामं त्विदं पुष्पितवृक्षषण्डं नानाविधैः पक्षिगणैरुपेतम्।  
वनं प्रयाता नु तदप्ययुक्तमेकाकिनी साति बिभेति भीरुः ॥ 3.63.15 ॥   
आदित्य भो लोककृताकृतज्ञ लोकस्य सत्यानृतकर्मसाक्षिन्।  
मम प्रिया सा क्व गता हृता वा शंसस्व मे शोकवशस्य नित्यम् ॥ 3.63.16 ॥   
लोकेषु सर्वेषु च नास्ति किञ्चिद्यत्ते न नित्यं विदितं भवेत्तत्।  
शंसस्व वायो कुलशालिनीं तां हृता मृता वा पथि वर्तते वा ॥ 3.63.17 ॥   
इतीव तं शोकविधेयदेहं रामं विसञ्ज्ञं विलपन्तमेवम्।  
उवाच सौमित्रिरदीनसत्त्वो न्याये स्थितः कालयुतं च वाक्यम् ॥ 3.63.18 ॥   
शोकं विमुञ्चार्य धृतिं भजस्व सोत्साहता चास्तु विमार्गणेऽस्याः।  
उत्साहवन्तो हि नरा न लोके सीदन्ति कर्मस्वतिदुष्करेषु ॥ 3.63.19 ॥   
इतीव सौमित्रिमुदग्रपौरुषं ब्रुवन्तमार्तो रघुवंशवर्धनः।  
न चिन्तयामास धृतिं विमुक्तवान् पुनश्च दुःखं महदभ्युपागमत् ॥ 3.63.20 ॥   

</details>
</div>
