+++
title = "३२"

+++

द्वात्रिंशोऽध्यायः  

मदालसोवाच  

अतः परं शृणुष्वेमं पुत्र ! भक्त्या यदाहृतम्  ।  
पितॄणां प्रीतये यद्वा वर्ज्यं वा प्रीतिकारकम्  ॥ ३२.१ ॥  
मासं पितॄणां तृप्तिश्च हविष्यान्नेन जायते  ।  
मासद्वयं मत्स्यमांसैस्तृप्तिं यान्ति पितामहाः  ॥ ३२.२ ॥  
त्रीन्मासान् हारिणां मांसं विज्ञेयं पितृतृप्तये  ।  
चतुर्मासांस्तु पुष्णाति शशस्य पिशितं पितॄन्  ॥ ३२.३ ॥  
शाकुनं पञ्च वै मासान् षण्मासान् शूकरामिषम्  ।  
छागलं सप्त वै मासानैणेयञ्चाष्टमासिकीम्  ॥ ३२.४ ॥  
करोति तृप्तिं नव वै रुरोर्मांसं न संशयः  ।  
गवयस्यामिषं तृप्तिं करोति दशमासिकीम्  ॥ ३२.५ ॥  
तथैकादशमासंस्तु औरभ्रं पितृतृप्तिदम्  ।  
संवत्सरं तथा गव्यं पयः पायसमेव वा  ॥ ३२.६ ॥  
वाध्रीणसामिषं लौहं कालशाकन्तथा मधु  ।  
दौहित्रामिषमन्यच्च यच्चान्यत्स्वकुलोद्भवैः  ॥ ३२.७ ॥  
अनन्तां वै प्रयच्छन्ति तृप्तिं गौरीसुतस्तथा  ।  
पितॄणां नात्र सन्देहो गायाश्राद्धञ्च पुत्रक  ॥ ३२.८ ॥  
श्यामाकराजश्यामाकौ तद्वच्चैव प्रसातिकाः  ।  
नीवाराः पौष्कलाश्चैव धान्यानां पितृतृप्तये  ॥ ३२.९ ॥  
यवव्रीहिसगोधूमतिला मुद्गाः ससर्षपाः  ।  
प्रियङ्गवः कोविदारा निष्पावाश्चातिशोभनाः  ॥ ३२.१० ॥  
वर्ज्या मर्कटकाः श्राद्धे राजमाषास्तथाणवः  ।  
विप्राषिका मसूराश्च श्राद्धकर्मणि गर्हिताः  ॥ ३२.११ ॥  
लशुनं गृञ्जनञ्चैव पलाण्डं,पिण्डमूलकम्  ।  
करम्भं यानि चान्यानि हीनानि रसवर्णतः  ॥ ३२.१२ ॥  
गान्धारिकामलाबूनि लवणान्यूषराणि च  ।  
आरक्ता ये च निर्यासाः प्रत्यक्षलवणानि च  ॥ ३२.१३ ॥  
वर्ज्यान्येतानि वै श्राद्धे यच्च वाचा न शस्यते  ।  
यच्चोत्कोचादिना प्राप्तं पतिताद्यदुपार्जितम्  ॥ ३२.१४ ॥  
अन्यायकन्याशुल्कोत्थं द्रव्यञ्चात्र विगर्हितम्  ।  
दुर्गन्धि फेनिलञ्चाम्बु तथैवाल्पतरोदकम्  ॥ ३२.१५ ॥  
न लभेद्यत्र गौस्तृप्तिं नक्तं यच्चाप्युपाहृतम्  ।  
यन्न सर्वापचोत्सृष्टं यच्चाभोज्यं निपानजम्  ॥ ३२.१६ ॥  
तद्वर्ज्यं सलिलं तात ! सदैव पितृकर्मणि  ।  
मार्गमाविकमौष्ट्रञ्च सर्वमैकशफञ्च यत् ॥ ३२.१७ ॥  
माहिषञ्चामरञ्चैव धेन्वा गोश्चाप्यनिर्दशम्  ।  
पित्रर्थं मे प्रयच्छस्वेत्युक्त्वा यच्चाप्युपाहृतम्  ॥ ३२.१८ ॥  
वर्जनीयं सदा सदिभस्तत्पयः श्राद्धकर्मणि  ।  
वर्ज्या जन्तुमती रूक्षा क्षितिः प्लुष्टा तथाग्निना  ॥ ३२.१९ ॥  
अनिष्टदुष्टशब्दोग्रदुर्गन्धा चात्र कर्मणि  ।  
कुलापमानकाः श्राद्धे व्यायुज्य कुलहिंसकाः  ॥ ३२.२० ॥  
नग्नाः पातकिनश्चैव हन्युर्दृष्ट्या पितृक्रियाम्  ।  
अपुमानपविद्धश्च कुक्कुटो ग्रामशूकरः  ॥ ३२.२१ ॥  
श्वा चैव हन्ति श्राद्धानि यातुधानाश्च दर्शनात् ।  
तस्मात्सुसंवृतो दद्यात्तिलैश्चावकिरन्महीम्  ॥ ३२.२२ ॥  
एवं रक्षा भवेच्छ्राद्धे कृता तातोभयोरपि  ।  
शावसूतकसंस्पृष्टं दीर्घरोगिभिरेव च  ॥ ३२.२३ ॥  
पतितैर्मलिनैश्चैव न पुष्णाति पितामहान्  ।  
वर्जनीयं तथा श्राद्धे तथोदक्याश्च दर्शनम्  ॥ ३२.२४ ॥  
मुण्डशौण्डसमाभ्यासो यजमानेन यादरात् ।  
केशकीटावपन्नञ्च तथाश्वभिरवेक्षितम्  ॥ ३२.२५ ॥  
पूति पर्युषितञ्चैव वार्ताक्यभिषवांस्तथा  ।  
वर्जनीयानि वै श्राद्धे यच्च वस्त्रानिलाहतम्  ॥ ३२.२६ ॥  
श्रद्धया परया दत्तं पितॄणां नामगोत्रतः  ।  
यदाहारास्तु ते जातास्तदाहारत्वमेति तत् ॥ ३२.२७ ॥  
तस्मात्श्रद्धावता पात्रे यच्छस्तं पितृकर्मणि  ।  
यथावच्चैव दातव्यं पितॄणां तृप्तिमिच्छता  ॥ ३२.२८ ॥  
योगिनश्च सदा श्राद्धे भोजनीया विपश्चिता  ।  
योगाधारा हि पिररस्तस्मात्तान् पूजयेत्सदा  ॥ ३२.२९ ॥  
ब्राह्मणानां सहस्रेभ्यो योगी त्वग्राशनी यदि  ।  
यजमानञ्च भोक्तॄंश्च नौरिवाम्भसि तारयेत् ॥ ३२.३० ॥  
पितृगाथास्तथवात्र गीयन्ते ब्रह्मवादिभिः  ।  
या गीताः पितृभिः पूर्वमैलस्यासीन्महीपतेः  ॥ ३२.३१ ॥  
कदा नः सन्ततावग्र्यः कस्यचिद्भविता सुतः  ।  
यो योगिभुक्तशोषान्नो भुवि पिण्डं प्रदास्यति  ॥ ३२.३२ ॥  
गयायामथवा पिण्डं खड्गमांसं महाहविः  ।  
कालशाकं तिलाढ्यं वा कृसरं मासतृप्तये  ॥ ३२.३३ ॥  
वैश्वदेवञ्च सौम्यञ्च खड्गमांसं परं हविः  ।  
विषाणवर्ज्यखड्गाप्त्या आसूर्यञ्चाश्नुवामहे  ॥ ३२.३४ ॥  
दद्यात्श्राद्धं त्रयोदश्यां मघासु च यथाविधि  ।  
मधुसर्पिः समायुक्तं पायसं दक्षिणायने  ॥ ३२.३५ ॥  
तस्मात्सम्पूजयेत्भक्त्या स्वपितॄन् पुत्र मानवः  ।  
कामानभीप्सन् सकलान् पापाच्चात्मविमोचनम्  ॥ ३२.३६ ॥  
वसून् रुद्रांस्तथादित्यान्नक्षत्रग्रहतारकाः  ।  
प्रीणयन्ति मनुष्याणां पितरः श्राद्धतर्पिताः  ॥ ३२.३७ ॥  
आयुः प्रज्ञां धनं विद्यां स्वर्गं मोक्षं सुखानि च  ।  
प्रयच्छन्ति तथा राज्यं पितरः श्राद्धतर्पिताः  ॥ ३२.३८ ॥  
एतत्ते पुत्र ! कथितं श्राद्धकर्म यथोदितम्  ।  
काम्यानां श्रूयतां वत्स ! श्राद्धानां तिथिकीर्तनम्  ॥ ३२.३९ ॥  

इति श्रीमार्कण्डेयपुराणे श्राद्धकल्पो नाम द्वात्रिंशोऽध्यायः  
