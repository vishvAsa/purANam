---
title: ०१९ दैत्य-पराजयः
unicode_script: devanagari

---


अध्यायः 019
देवानाममृतपानं॥1॥ देवरूपेणामृतं पिबतो राहोः शिरश्छेदनं॥2॥ देवदैत्ययोर्युद्धं। तत्र दैत्यपराजयः॥3॥
सौतिरुवाच।
अथावरणमुख्यानि नानाप्रहरणानि च।	001a  
प्रगृह्याभ्यद्रवन्देवान्सहिता दैत्यदानवाः॥	001b  
ततस्तदमृतं देवो विष्णुरादाय वीर्यवान्।	002a  
जहार दानवेन्द्रेभ्यो नरेण सहितः प्रभुः॥	002b  
ततो देवगणाः सर्वे पपुस्तदमृतं तदा।	003a  
विष्णोः सकाशात्संप्राप्य संभ्रमे तुमुले सति॥	003b  
पाययत्यमृतं देवान्हरौ बाहुबलान्नरः।	004a  
निरोधयति चापेन दूरीकृत्य धनुर्धरान्।	004b  
ये येऽमृतं पिबन्ति स्म ते ते युद्ध्यन्ति दानवैः;\'॥	004c  
ततः पिबत्सु तत्कालं देवेष्वमृतमीप्सितम्।	005a  
राहुर्विबुधरूपेण दानवः प्रापिबत्तदा॥	005b  
तस्य कण्ठमनुप्राप्ते दानवस्यामृते तदा।	006a  
आख्यातं चन्द्रसूर्याभ्यां सुराणां हितकाम्यया॥	006b  
ततो भगवता तस्य शिरश्छिन्नमलंकृतम्।	007a  
चक्रायुधेन चक्रेण पिबतोऽमृतमोजसा॥	007b  
तच्छैलशृह्गप्रतिमं  दानवस्य शिरो महत्।	008a  
चक्रेणोत्कृत्तमपतच्चालयद्वसुधातलम्॥\'	008b  
चक्रच्छिन्नं खमुत्पत्य ननादातिभयंकरम्।	009a  
तत्कबन्धं पपातास्य विस्फुरद्धरणीतले॥	009b  
त्रयोदश सहस्राणि चतुरश्रं समन्ततः।	010a  
सपर्वतवनद्वीपां दैत्यस्याकम्पयन्महीम्॥	010b  
ततो वैरविनिर्बन्धः कृतो राहुमुखेन वै।	011a  
शाश्वतश्चन्द्रसूर्याभ्यां ग्रसत्यद्यापि चैव तौ॥	011b  
विहाय भगवांश्चापि स्त्रीरूपमतुलं हरिः।	012a  
नानाप्रहरणैर्भीमैर्दानवान्समकम्पयत्॥	012b  
ततः प्रवृत्तः संग्रामः समीपे लवणाम्भसः।	013a  
सुराणामसुराणां च सर्वघोरतरो महान्॥	013b  
प्रासाश्च विपुलास्तीक्ष्णा न्यपतन्त सहस्रशः।	014a  
तोमराश्च सुतीक्ष्णाग्राः शस्त्राणि विविधानि च॥	014b  
ततोऽसुराश्चक्रभिन्ना वमन्तो रुधिरं बहु।	015a  
असिशक्तिगदारुग्णा निपेतुर्धरणीतले॥	015b  
छिन्नानि पट्टिशैश्चैव शिरांसि युधि दारुणैः।	016a  
तप्तकाञ्चनमालीनि निपेतुरनिशं तदा॥	016b  
रुधिरेणानुलिप्ताङ्गा निहताश्च महासुराः।	017a  
अद्रीणामिव कूटानि धातुरक्तानि शेरते॥	017b  
हाहाकारः समभवत्तत्र तत्र सहस्रशः।	018a  
अन्योन्यंछिन्दतां शस्त्रैरादित्ये लोहितायति॥	018b  
परिंघैरायसैस्तीक्ष्णैः सन्निकर्षे च मुष्टिभिः।	019a  
निघ्नतां समरेऽन्योन्यं शब्दो दिवमिवास्पृशत्॥	019b  
छिन्धिभिन्धि प्रधाव त्वं पातयाभिसरेति च।	020a  
व्यश्रूयन्त महाघोराः शब्दास्तत्र समन्ततः॥	020b  
एवं सुतुमुले युद्धे वर्तमाने महाभये।	021a  
नरनारायणौ देवौ समाजग्मतुराहवम्॥	021b  
तत्र दिव्यं धनुर्दृष्ट्वा नरस्य भगवानपि।	022a  
चिन्तयामास तच्चक्रं विष्णुर्दानवसूदनम्॥	022b  
ततोऽम्बराच्चिन्तितमात्रमागतं महाप्रभं चक्रममित्रतापनम्।	023a  
विभावसोस्तुल्यमकुण्ठमण्डलं सुदर्शनं संयति भीमदर्शनम्॥	023b  
तदागतं ज्वलितहुताशनप्रभं भयंकरं करिकरबाहुरच्युतः।	024a  
मुमोच वै प्रबलवदुग्रवेगवान्महाप्रभं परनगरावदारणम्॥	024b  
तदन्तकज्वलनसमानवर्चसं पुनःपुनर्न्यपतत वेगवत्तदा।	025a  
विदारयद्दितिदनुजान्सहस्रशः करेरितं पुरुषवरेण संयुगे॥	025b  
दहत्क्वचिज्ज्वलन इवावलेलिहत्प्रसह्य तानसुरगणान्न्यकृन्तत।	026a  
प्रवेरितं वियति मुहुः क्षितौ तथा पपौ रणे रुधिरमथो पिशाचवत्॥	026b  
तथाऽसुरा गिरिभिरदीनचेतसो मुहुर्मुहुः सुरगणमार्दयंस्तदा।	027a  
महाबला विगलितमेघवर्चसः सहस्रशो गगनमभिप्रपद्यह॥	027b  
अथाम्बराद्भयजननाः प्रपेदिरे सपादपा बहुविधमेघरूपिणः।	028a  
महाद्रयः परिगलिताग्रसानवः परस्परं द्रुतमभिहत्य सस्वनाः॥	028b  
ततो मही प्रविचलिता सकानना महाद्रिपाताभिहता समन्ततः।	029a  
परस्परं भृशमभिगर्जतां मुहू रणाजिरे भृशमभिसंप्रवर्तिते॥	029b  
नरस्ततो वरकनकाग्रभूषणैर्महेषुभिर्गगनपथं समावृणोत्।	030a  
विदारयन्गिरिशिखराणि पत्रिभिर्महाभयेऽसुरगणविग्रहे तदा॥	030b  
ततो महीं लवणजलं च सागरं महासुराः प्रविविशुरर्दिताः सुरैः।	031a  
वियद्गतं ज्वलितहुताशनप्रभं सुदर्शनं परिकुपितं निशाम्य ते॥	031b  
ततः सुरैर्विजयमवाप्य मन्दरः स्वमेव देशं गमितः सुपूजितः।	032a  
विनाद्य खं दिवमपि चैव सर्वशस्ततो गताः सलिलधरा यथागतम्॥	032b  
ततोऽमृतं सुनिहितमेव चक्रिरे सुराः पुरां मुदमभिगम्य पुष्कलाम्।	033a  
ददो च तं निधिममृतस्य रक्षितुं किरीटिने बलभिदथामरैः सह॥॥	033b  
इति श्रीमन्महाभारते आदिपर्वणि आस्तीकपर्वणि एकोनविंशोऽध्यायः॥19॥
*1-19-1 आवरणमुख्यानि कवचाग्र्याणि॥1-19-3 संभ्रमे उभयेषाममृतादरे सति। सङ्ग्रामे इति पाठान्तरं॥1-19-26 प्रवेरितं प्रेरितं॥1-19-27 विगलितमेघाः रिक्तमेघाः॥1-19-32 सलिलधराः अमृतभृतो देवाः॥1-19-33 किरीटिने नराय॥ एकोनविंशोऽध्यायः॥19॥