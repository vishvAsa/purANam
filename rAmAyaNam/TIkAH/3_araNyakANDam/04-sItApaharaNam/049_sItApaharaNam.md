+++
title = "०४९ सीतापहरणम्"
title_english = "049 Seetha s abduction takes place now"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-049-Sitaa_Apaharnam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/049_sItApaharaNam.md">
<details><summary><h3>IITK ...{Loading}...</h3></summary>

Ravana carries away Sita in his chariot-- she screams and wails aloud --
implores the animals, trees, mountains and rivers to tell Rama about
her.



#### श्लोकः
##### मूलम्
सीताया वचनं श्रुत्वा दशग्रीवः प्रतापवाम्।  
हस्ते हस्तं समाहत्य चकार सुमहद्वपुः॥3.49.1॥

##### शब्दार्थः
प्रतापवाम् powerful, दशग्रीवः tenheaded Ravana, सीतायाः Sita's, वचनम् words, श्रुत्वा having heard, हस्ते by the palm, हस्तम् palm, समाहत्य  striking, सुमहत् very great, वपुः body, चकार  assumed.

##### आङ्ग्लानुवादः
On hearing the Sita's words, the powerful Ravana struck his palms one over the other and assumed a huge form (original figure).



#### श्लोकः
##### मूलम्
स मैथिलीं पुनर्वाक्यं बभाषे च ततो भृशम्।  
नोन्मत्तया श्रुतौ मन्ये मम वीर्यपराक्रमौ॥3.49.2॥

##### शब्दार्थः
सः Ravana, मैथिलीम् Maithili, पुनः again, वाक्यम् these words, भृशम् very much, बभाषे said, उन्मत्तया by madness, मम my, वीर्यपराक्रमौ strength and valour, न श्रुतौ not heard, मन्ये I suppose.

##### आङ्ग्लानुवादः
Ravana again said to that princess from Mithila, I suppose you are too insane to disregard my strength and valour.



#### श्लोकः
##### मूलम्
उद्वहेयं भुजाभ्यां तु मेदिनीमम्बरे स्थितः।  
आपिबेयं समुद्रं च हन्यां मृत्युं रणे स्थितः॥3.49.3॥

##### शब्दार्थः
अम्बरे in the sky, स्थितः standing, भुजाभ्याम् with my arms, मेदिनीम् the earth, उद्वहेयम् lift, समुद्रं च and oceans, आपिबेयम् can drink away, रणे in war, स्थितः standing, मृत्युम् for death, हन्याम् can cause death.

##### आङ्ग्लानुवादः
Standing in the sky, I can  lift the earth with my arms.  I can drink the oceans. I can kill even the god of death in a combat.



#### श्लोकः
##### मूलम्
अर्कं ऱुन्ध्यां शरैस्तीक्ष्णैर्विभिन्द्या हि महीतलम्।  
कामरूपिणमुन्मत्ते पश्य मां कामदं पतिम्॥3.49.4॥

##### शब्दार्थः
अर्कम् Sun, ऱुन्ध्याम् can obstruct, तीक्ष्णैः with sharp, शरैः arrows, महीतलम् earth, विभिन्द्याम् I can shatter, उन्मत्ते O mad woman, कामदम् who can fulfil desires, पतिम् husband, कामरूपिणम् who can assume any form at will, माम् me, पश्य see.

##### आङ्ग्लानुवादः
I can obstruct the Sun and shatter the earth with my sharp arrows. O mad woman I am a husband who can fulfil your desires, and can assume any form at my own free will. Look at me.



#### श्लोकः
##### मूलम्
एवमुक्तवतस्तस्य सूर्यकल्पे शिखिप्रभे।  
क्रुद्धस्य हरिपर्यन्ते रक्ते नेत्रे बभूवतुः॥3.49.5॥

##### शब्दार्थः
एवम् in that manner, उक्तवतः as he spoke, क्रुद्धस्य  full of anger, तस्य his, सूर्यकल्पे almost like the Sun, शिखिप्रभे  radiance of flaming fire, हरिपर्यन्ते ambercoloured at the corners, नेत्रे eyes, रक्ते red, बभुवतुः became.

##### आङ्ग्लानुवादः
As Ravana exploded in anger, his ambercoloured eyes turned red like the radiance of the flaming fire, and almost as bright as the Sun.



#### श्लोकः
##### मूलम्
सद्यस्सौम्यं परित्यज्य भिक्षुरूपं स रावणः।  
स्वं रूपं कालरूपाभं भेजे वैश्रवणानुजः॥3.49.6॥

##### शब्दार्थः
वैश्रवणानुजः younger brother of Kubera, सद्यः instantly, सौम्यम् gentle, भिक्षुरूपम् form of a  mendicant, परित्यज्य shed, स्वम् his, कालरूपाभम् the form of the god of death, रूपम् figure, भेजे assumed.

##### आङ्ग्लानुवादः
Ravana, brother of Kubera, shed the gentle figure of a mendicant and assumed the form of the god of death.



#### श्लोकः
##### मूलम्
संरक्तनयनश्श्रीमांस्तप्तकाञ्चनभूषणः।  
क्रोधेन महताविष्टो नीलजीमूतसन्निभः॥3.49.7॥  
दशास्यः कार्मुकी बाणी बभूव क्षणदाचरः।

##### शब्दार्थः
महता with intense, क्रोधेन with anger, आविष्टः overcome, संरक्तनयनः with reddened eyes, श्रीमान् shining, तप्तकाञ्चनभूषणः  glittering golden ornaments, नीलजीमूतसन्निभः looking like a dark cloud, दशास्यः the tenfaced Ravana, कार्मुकी with bow, बाणी with arrows, क्षणदाचरः nightranger, बभूव became.

##### आङ्ग्लानुवादः
Overcome by intense anger, Ravana's eyes reddened. The nightranger, stood armed with bow and arrows and shining with glittering gold ornaments, appeared like a black cloud.



#### श्लोकः
##### मूलम्
स परिव्राजकच्छद्म महाकायो विहाय तत्॥3.49.8॥  
प्रतिपद्य स्वकं रूपं रावणो राक्षसाधिपः।  
संरक्तनयनः क्रोधाज्जीमूतनिचयप्रभः॥3.49.9॥  
रक्ताम्बरधरस्तस्थौ स्त्रीरत्नं प्रेक्ष्य मैथिलीम्।

##### शब्दार्थः
राक्षसाधिपः chief of the demons, सः रावणः that Ravana, तत् that, परिव्राजकच्छद्म figure of a mendicant, विहाय shedding, स्वकम् his real, रूपम् form, प्रतिपद्य assuming, क्रोधात् in anger, संरक्त नयनः red eyes, जीमूतनिचयप्रभः radiating like layers of clouds, रक्ताम्बरधरः wearing red garments, स्त्रीरत्नम् gem of a woman, मैथिलीम् to Sita, प्रेक्ष्य seeing, तस्थौ stood in front.

##### आङ्ग्लानुवादः
Ravana, chief of the demons, shed the mendicant's form and assumed his real self. Clad in red garments, his eyes turned red in anger. Looking like layers of clouds, he stood in front of Sita, a gem among women.



#### श्लोकः
##### मूलम्
स तामसितकेशान्तां भास्करस्य प्रभामिव॥3.49.10॥  
वसनाभरणोपेतां मैथिलीं रावणोऽब्रवीत्।

##### शब्दार्थः
सः that, रावणः Ravana, असितकेशान्ताम् a lady with shining black hair, भास्करस्य the Sun's, प्रभामिव like the radiance, वसनाभरणोपेताम् robed in the best of clothes and ornaments, मैथिलीम् to SIta, अब्रवीत् said.

##### आङ्ग्लानुवादः
Ravana said to the princess from Mithila, whose black hair was shining, who was luminous like the Sun and was clad in the best of cothes and ornaments.



#### श्लोकः
##### मूलम्
त्रिषु लोकेषु विख्यातं यदि भर्तारमिच्छसि॥3.49.11॥  
मामाश्रय वरारोहे तवाहं सदृशः पतिः।

##### शब्दार्थः
वरारोहे O beautiful lady, त्रिषुलोकेषु in the three worlds, विख्यातम् famous, भर्तारम् husband, इच्छसि you desire, यदि so, माम् me, आश्रय take refuge in, अहम् I, तव your, सदृशः fit, पतिः husband.

##### आङ्ग्लानुवादः
O beautiful lady  if you desire a husband who is famous in the three worlds, take refuge in me. I am fit to be your husband.



#### श्लोकः
##### मूलम्
मां भजस्व चिराय त्वमहं श्लाघ्यः प्रियस्तव॥3.49.12॥  
नैव चाहं क्वचिद्भद्रे करिष्ये तव विप्रियम्।  
त्यज्यतां मानुषे भावो मयि भावः प्रणीयताम्॥3.49.13॥

##### शब्दार्थः
भद्रे O auspicious lady, चिराय for long, माम् me, भजस्व accept, अहम् I am, तव your, श्लाघ्यः praiseworthy, प्रियः (पतिः) husband, अहम् I am, क्वचित् at any time, तव your, विप्रियम् unpleasantness, न करिष्ये चwill not cause, मानुषे mortal , भावः your attachment, त्यज्यताम्  abandon, मयि in me, भावः inclination, प्रणीयताम् diverted.

##### आङ्ग्लानुवादः
I am your praiseworthy husband. I will not cause any unpleasantness to you at any time. Abandon on your inclination towards, a (mere) mortal. Divert your love to me.



#### श्लोकः
##### मूलम्
राज्याच्च्युतमसिद्धार्थं रामं परिमितायुषम्।  
कैर्गुणैरनुरक्तासि मूढे पण्डितमानिनि॥3.49.14॥  
यः स्त्रिया वचनाद्राज्यं विहाय ससुहृज्जनम्।  
अस्मिन्व्यालानुचरिते वने वसति दुर्मतिः॥3.49.15॥

##### शब्दार्थः
मुढे O stupid woman, पण्डितमानिनि you think you are wise, दुर्मतिः wicked, यः he, स्त्रियाः woman's, वचनात् word, ससुहृज्जनम् including friends, राज्यम् kingdom, विहाय after leaving, व्यालानुचरिते  haunted by wild animals, अस्मिन् in this, वने in the forest, चरति moves, राज्यात् from the kingdom, च्युतम् banished, असिद्धार्थम् who has not accomplished any objective, परिमितायुषम् of limited life, रामम् Rama, कैः by what, गुणैः virtues, अनुरक्ता a attached, असि are you.

##### आङ्ग्लानुवादः
O stupid woman you think you are very wise. What is there in Rama so that you are attached to him ? He has left the kingdom and his kith and kin due to the words of a woman. He has not accomplished anything (in life). He has a limited life span and now lives in this forest haunted by wild animals.



#### श्लोकः
##### मूलम्
इत्युक्त्वा मैथिलीं वाक्यं प्रियार्हां प्रियवादिनीम्।  
अभिगम्य सुदुष्टात्मा राक्षसः काममोहितः॥3.49.16॥  
जग्राह रावणस्सीतां बुधः खे रोहिणीमिव।

##### शब्दार्थः
सुदुष्टात्मा evilminded, काममोहितः infatuated, राक्षसः demon, रावणः Ravana, प्रियार्हाम् worthy of pity, प्रियवादिनीम् speaks pleasing words, मैथिलीम् Maithili, इति thus, उक्त्वा said, अभिगम्य going towards, खे बुधः Mercury in the sky, रोहिणीमिव like Rohini, सीताम् Sita, जग्राह caught hold of.

##### आङ्ग्लानुवादः
Just as Budha (planet Mercury) catches Rohini (a cluster of five stars) in the sky, the evilminded, infatuated Ravana advanced towards the pitiable, pleasing Sita and caught hold of her.



#### श्लोकः
##### मूलम्
वामेन सीतां पद्माक्षीं मूर्धजेषु करेण सः॥3.49.17॥  
ऊर्वोस्तु दक्षिणेनैव परिजग्राह पाणिना।

##### शब्दार्थः
सः that Ravana, पद्माक्षीम् lotuseyed, सीताम् Sita, वामेन करेण with his left hand, मूर्धजेषु  holding her hair, दक्षिणेन पाणिना with right hand, ऊर्वोः under her thighs, प्रतिजग्राह held her.

##### आङ्ग्लानुवादः
Ravana seized with his left hand the lotuseyed Sita by the hair and lifted her by the thighs with his right hand.



#### श्लोकः
##### मूलम्
तं दृष्ट्वा मृत्युसङ्काशं तीक्ष्णदंष्ट्रं महाभुजम्॥3.49.18॥  
प्राद्रवन्गिरिसङ्काशं भयार्ता वनदेवताः।

##### शब्दार्थः
मृत्युसङ्काशम् like the god of death, तीक्ष्णदंष्ट्रम् with sharp teeth, महाभुजम् mightyarmed, गिरिसङ्काशम्  like a mountain, तम् him, दृष्ट्वा  seeing, वनदेवताः deities of the forest, भयार्ताः out of fear, प्राद्रवन् fled.

##### आङ्ग्लानुवादः
The sylvan deities fled out of fear on seeing the dreadful appearance of Ravana who had sharp teeth and mighty arms. He looked like a mountain, a veritable god of death.



#### श्लोकः
##### मूलम्
स च मायामयो दिव्यः खरयुक्तः खरस्वनः॥3.49.19॥  
प्रत्यदृश्यत हेमाङ्गो रावणस्य महारथः।

##### शब्दार्थः
मायामयः illusive form, दिव्यः divine, खरयुक्तः harnessed by donkeys, खरस्वनः brayins of  asses, हेमाङ्गः goldenlimbed, रावणस्य Ravana's, सः महारथः that great chariot, प्रत्यदृश्यत apeared.

##### आङ्ग्लानुवादः
There arrived the great  golden chariot of Ravana, illusive and wonderful, harnessed with donkeys and braying like donkeys.



#### श्लोकः
##### मूलम्
ततस्तां परुषैर्वाक्यैर्भर्त्सयन्स महास्वनः॥3.49.20॥  
अङ्केनादाय वैदेहीं रथमारोपयत्तदा।

##### शब्दार्थः
तदा then, महास्वनः Ravana in a loud voice, सः he, तां वैदेहीम् Vaidehi, परुषैः with harsh, वाक्यैः words, भर्त्सयन् reproaching, अङ्केन on his lap, आदाय on lifting, रथम् chariot, आरोपयत् placed.

##### आङ्ग्लानुवादः
Reproaching the princess from Videha loudly and harshly, Ravana took her on his lap and put her on the chariot.



#### श्लोकः
##### मूलम्
सा गृहीता विचुक्रोश रावणेन यशस्स्विनी॥3.49.21॥  
रामेति सीता दुःखार्ता रामं दूरगतंवने।

##### शब्दार्थः
रावणेन by Ravana, गृहीता seized, यशस्स्विनी illustrious, सा सीता that Sita, दुःखार्ता helpless in grief, वने in the forset, दूरगतम् who was far away, रामम् Rama, राम इति saying, Alas Rama, विचुक्रोश screamed aloud.

##### आङ्ग्लानुवादः
Seized by Ravana, illustrious Sita screamed aloud Alas, Rama. for one who was far away in the forest.



#### श्लोकः
##### मूलम्
तामकामां स कामार्तः पन्नगेन्द्रवधूमिव॥3.49.22॥  
विवेष्टमानामादाय उत्पपाताथ रावणः।

##### शब्दार्थः
अथ then, कामार्तः passionate, सः that, रावणः Ravana, अकामाम् not willing, पन्नगेन्द्रवधूमिव like a serpent queen, विवेष्टमानाम् writhing hard, ताम् her, आदाय seized,उत्पपात flew up.

##### आङ्ग्लानुवादः
Passionate Ravana took hold of Sita who was not willing and was writhing in pain. He seized her  like (an eagle carrying away) a serpent queen and flew up.



#### श्लोकः
##### मूलम्
ततस्सा राक्षसेन्द्रेण ह्रियमाणा विहायसा॥3.49.23॥  
भृशं चुक्रोश मत्तेव भ्रान्तचित्ता यथाऽऽतुरा।

##### शब्दार्थः
ततः then, राक्षसेन्द्रेण by the king of demons, विहायसा through the sky, ह्रियमाणा being carried off, सा that Sita, मत्तेव like a mad woman, भ्रान्तचित्ता with a bewildered mind, आतुरा  
anxious, यथा like, भृशम् चुक्रोश screamed a lot in agony.

##### आङ्ग्लानुवादः
While Sita was being carried off in the sky by the king of demons,   she screamed a lot in agony and anxiety like a mad woman in a bewildered stateः



#### श्लोकः
##### मूलम्
हा लक्ष्मण महाबाहो गुरुचित्तप्रसादक॥3.49.24॥  
ह्रियमाणां न जानीषे रक्षसा माममर्षिणा।

##### शब्दार्थः
महाबाहो O longarmed Lakshmana, गुरुचित्तप्रसादक  who entertains the brother's mind, हा लक्ष्मण Alas, Lakshmana, अमर्षिणा by this angry, रक्षसा demon, माम् me, ह्रियमाणाम् being carried away, न जानीषे you do not know.

##### आङ्ग्लानुवादः
Alas, O longarmed Lakshmana, you who used to entertain your brother do not know that I am being carried away by this ruthless demon.



#### श्लोकः
##### मूलम्
जीवितं सुखमर्थांश्च धर्महेतोः परित्यजन्॥3.49.25॥  
ह्रियमाणामधर्मेण मां राघव न पश्यसि।

##### शब्दार्थः
जीवितम् life, सुखम् comfort, अर्थांश्च treasure, धर्महेतोः for the sake of righteousness, परित्यजन् giving up, राघव O Rama, अधर्मेण by unrighteous, ह्रियमाणाम्   carried off, माम् me, न पश्यसि do you not see.

##### आङ्ग्लानुवादः
O Rama, you have given up your life, pleasure and treasure for the sake of righteousness. Do you not see me carried off by an unrighteous fellow ?



#### श्लोकः
##### मूलम्
ननु नामाविनीतानां विनेतासि परन्तप॥3.49.26॥  
कथमेवंविधं पापं न त्वं शासि हि रावणम्।

##### शब्दार्थः
परन्तप scorcher of enemies, अविनीतानाम् of the haughty, विनेता a chastiser, असि ननु as such, एवंविधम् such, पापम् sinner, रावणम् Ravana, कथम् how is it, हि indeed, शासि you are not punishing?

##### आङ्ग्लानुवादः
O scorcher of enemies you are the chastiser of the haughty. Why do you not punish such a sinner like Ravana.



#### श्लोकः
##### मूलम्
ननु सद्योऽविनीतस्य दृश्यते कर्मणःफलम्॥3.49.27॥  
कालोऽप्यङ्गीभवत्यत्र सस्यानामिव पक्तये।

##### शब्दार्थः
अविनीतस्य arrogant, कर्मणः action, फलम् result, सद्यः right now, न दृश्यते नु not seen, सस्यानाम् crop, पक्तये इव ripening, अत्र in the same way, कालोऽपि it takes time also, अङ्गीभवति serves as a supporting factor.

##### आङ्ग्लानुवादः
The effect of arrogant action cannot be seen right away. Just as the crop yields results only after ripening, in the same way it takes time. Time acts as a supporting factor.



#### श्लोकः
##### मूलम्
त्वं कर्म कृतवानेतत्कालोपहतचेतनः॥3.49.28॥  
जीवितान्तकरं घोरं रामाद्व्यसनमाप्नुहि।

##### शब्दार्थः
त्वम् you, कालोपहतचेतनः time has taken a toll of your senses, एतत् this, कर्म action, कृतवान् have done, रामात् from Rama, जीवितान्तकरम् leading towards the end of your life, घोरम् dreadful, व्यसनम् sorrow, आप्नुहि will befall.

##### आङ्ग्लानुवादः
Time has taken a toll of your senses. This has made you do what you have done. A great calamity is awaiting you in the hands of Rama. It will end your life.



#### श्लोकः
##### मूलम्
हन्तेदानीं सकामास्तु कैकेयी सह बान्धवैः॥3.49.29॥  
ह्रिये यद्धर्मकामस्य धर्मपत्नी यशस्विनः।

##### शब्दार्थः
धर्मकामस्य of one who wants to discharge righteous duties, यशस्विनः of the glorious, धर्मपत्नी lawful wife, यत् such, ह्रिये being carried away, इदानीम् now, कैकेयी Kaikeyi, बान्धवैः सह along with her relations, सकामा her desires, अस्तु may be fulfilled, हन्त alas.

##### आङ्ग्लानुवादः
Alas, the lawful wife of the glorious and righteous Rama is being abducted now. Let  
Kaikeyi along with her relations be happy with her desire fulfilled.



#### श्लोकः
##### मूलम्
आमन्त्रये जनस्थाने कर्णिकारान्सुपुष्पितान्॥3.49.30॥  
क्षिप्रं रामाय शंसध्वं सीतां हरति रावणः।

##### शब्दार्थः
जनस्थाने in Janasthana, सुपुष्पितान् blossomed, कर्णिकारान् karnikara trees, आमन्त्रये pray, रावणः Ravana, सीताम् Sita, हरति is abducting, क्षिप्रम् at once, रामाय to Rama, शंसध्वम् tell him.

##### आङ्ग्लानुवादः
O karnikar trees in full bloom in Janasthana, tell Rama quickly that Ravana is kidnapping Sita.



#### श्लोकः
##### मूलम्
माल्यवन्तं शिखरिणं वन्दे प्रस्रवणं गिरिम्॥3.49.31॥  
क्षिप्रं रामाय शंस त्वं सीतां हरति रावणः।

##### शब्दार्थः
माल्यवन्तम् Malyavan, शिखरिणम्  mountain, प्रस्रवणं गिरिम् mount Prasravana, वन्दे I salute, रावणः Ravana, सीताम् Sita, हरति abducting, त्वम् you, क्षिप्रम् at once, रामाय to Rama, शंस tell.

##### आङ्ग्लानुवादः
I salute to Malyavan and  Prasravana mountains. Tell Rama at once that Ravana is carrying away Sita.



#### श्लोकः
##### मूलम्
हंसकारण्डवाकीर्णां वन्दे गोदावरीं नदीम्॥3.49.32॥  
क्षिप्रं रामाय शंस त्वं सीतां हरति रावणः।

##### शब्दार्थः
हंसकारण्डवाकीर्णां filled with swans and cranes, गोदावरीं नदीम् river Godavari, वन्दे my salutations to you, रावणः Ravana, सीताम् Sita, हरति is carrying away, त्वम् you, क्षिप्रम् immediately, रामाय Rama, शंस tell.

##### आङ्ग्लानुवादः
O river Godavari abounding in swans and cranes, my salutations to you  Tell Rama immediately that Ravana is taking away Sita.



#### श्लोकः
##### मूलम्
दैवतानि च यान्यस्मिन्वने विविधपादपे॥3.49.33॥  
नमस्करोम्यहं तेभ्योभर्तुश्शंसत मां हृताम्।

##### शब्दार्थः
विविधपादपे various trees, अस्मिन् वने in this forest, यानि those, दैवतानि deities, (सन्ति residing here), तेभ्यः to them, अहम् I, नमस्करोमि I offer salutations, माम् me, हृताम् taken away, भर्तुः to my husband, शंसत Tell.

##### आङ्ग्लानुवादः
I offer my salutations to different deities residing in this forest abounding in trees of many kinds. Tell my husband about me that I am being whisked away.



#### श्लोकः
##### मूलम्
यानि कानि चिदप्यत्र सत्त्वानि निवसन्त्युत॥3.49.34॥  
सर्वाणि शरणं यामि मृगपक्षिगणानपि।

##### शब्दार्थः
अत्र here, यानि कानि चित् all the animals of the forest, सत्त्वानि living beings, निवसन्ति are  residing, सर्वाणि all, मृगपक्षिगणानपि including herds of animals and birds, शरणम् I seek refuge, यामि I seek.

##### आङ्ग्लानुवादः
I seek refuge in all those living beings as well as herds of animals and birds in the forest.



#### श्लोकः
##### मूलम्
ह्रियमाणां प्रियां भर्तुः प्राणेभ्योऽपि गरीयसीम्॥3.49.35॥  
विवशाऽपहृता सीता रावणेनेति शंसत।

##### शब्दार्थः
प्राणेभ्योऽपि more than his life, गरीयसीम्  valuable lady, ह्रियमाणाम्  carried away, प्रियाम् beloved, विवशा helpless lady, सीता Sita, रावणेन by Ravana, अपहृता इति is abducted like this, भर्तुः to my husband, शंसत tell.

##### आङ्ग्लानुवादः
Tell Rama that his dear wife Sita whom he loves more than his life is abducted helplessly.



#### श्लोकः
##### मूलम्
विदित्वा मां महाबाहुरमुत्रापि महाबलः॥3.49.36॥  
आनेष्यति पराक्रम्य वैवस्वतहृतामपि।

##### शब्दार्थः
महाबलः mighty, महाबाहुः longarmed, वैवस्वतहृतामपि even if abducted by Vaivasvata, lord of death, माम् me, अमुत्रापि from there also, विदित्वा knowing, पराक्रम्य by his valour, आनेष्यति can get back.

##### आङ्ग्लानुवादः
If he knows that I am abducted by Yama, the god of death, that mighty, longarmed hero will save me even from there by virtue of his valour.



#### श्लोकः
##### मूलम्
सा तदा करुणा वाचो विलपन्ती सुदुःखिता॥3.49.37॥  
वनस्पतिगतं गृध्रं ददर्शाऽयतलोचना।

##### शब्दार्थः
तदा then, करुणाः piteously, वाचः words, विलपन्ती pleading crying, आयतलोचना large eyed, सा that lady, सुदुःखिता very sadly, वनस्पतिगतम् seated on the tree, गृध्रम् vulture, ददर्श saw.

##### आङ्ग्लानुवादः
When the griefstricken, largeeyed Sita was lamenting piteously, she saw the vulture (Jatayu) seated on a tree.



#### श्लोकः
##### मूलम्
सा तमुद्वीक्ष्य सुश्रोणी रावणस्य वशं गता।3.49.38॥  
समाक्रन्दद्भयपरा दुःखोपहतया गिरा।

##### शब्दार्थः
रावणस्य Ravana's, वशम् grip, गता gone, सुश्रोणी heavyhipped Sita, भयपरा frightened, सा she, तम् him, उद्वीक्ष्य seeing him, दुःखोपहतया shaken up by sorrow, गिरा with words, समाक्रन्दत् screamed.

##### आङ्ग्लानुवादः
The heavyhipped Sita felt frightened in the grip of Ravana. When she saw Jatayu she screamed, shaken by sorrowः



#### श्लोकः
##### मूलम्
जटायो पश्य मामद्य ह्रियमाणामनाथवत्॥3.49.39॥  
अनेन राक्षसेन्द्रेण करुणं पापकर्मणा।

##### शब्दार्थः
जटायो O Jatayu, अद्य now, अनेन by this one, पापकर्मणा by sinful deeds, राक्षसेन्द्रेण by the king of demons, अनाथवत् like an orphan, करुणम् in a desparate way, ह्रियमाणाम् being carried away, माम् me, पश्य see.

##### आङ्ग्लानुवादः
O Jatayu, see me now being carried away by the sinful king of demons in this pitiable condition as though I am an orphan.



#### श्लोकः
##### मूलम्
नैष वारयितुं शक्यस्तव क्रूरो निशाचरः॥3.49.40॥  
सत्त्वाञ्जितकाशी च सायुधश्चैव दुर्मतिः।

##### शब्दार्थः
क्रूरः cruel, सत्त्वान् strong, जितकाशी victorious, सायुधश्चैव wielding weapons, दुर्मतिः evilminded, एषः this, निशाचरः nightranger, तव you, वारयितुम् to prevent, न शक्यः not possible.

##### आङ्ग्लानुवादः
This nightranger is equipped with weapons. Cruel, strong and evilminded, he has won wars. You cannot stop him.



#### श्लोकः
##### मूलम्
रामाय तु यथातत्त्वं जटायो हरणं मम॥3.49.41॥  
लक्ष्मणाय च तत्सर्वमाख्यातव्यमशेषतः।

##### शब्दार्थः
जटायोः Jatayu, मम my, हरणम् abduction, यथातत्त्वम् exact fact, तत् सर्वम् everything, अशेषतः without any omission, रामाय to Rama, लक्ष्मणाय च and Lakshmana, आख्यातव्यम् please narrate.

##### आङ्ग्लानुवादः
O Jatayu narrate to Rama and Lakshmana the exact facts of my abduction and all the details without any omission.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे एकोनपञ्चाशस्सर्गः॥  
Thus ends the fortyninth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/049_sItApaharaNam.md">
<details><summary><h3>भूषणम् ...{Loading}...</h3></summary>



 ॥  अरण्यकाण्डः  ॥  ॥  श्लोकसहितव्याख्यानम्  ॥   

(४९सर्गतः ७५सर्गपर्यन्तम्)  

सीताया वचनं श्रुत्वा दशग्रीवः प्रतापवान् ।  

त्ित्र त्त्र त्रहस्ते हस्तं समाहत्य चकार सुमहद्वपुः  ॥  ३।४९।१  ॥   

यश्चिन्तनीयः सततमापत्सु परमासु च । नान्योस्ति चिन्तनीयस्तं
सीतापतिमुपास्महे  ॥  सीताया इत्यादि । हस्ते हस्तं समाहत्य संयोज्य । अयं च
कोपाकृतिविशेषः  ॥  ३।४९।१  ॥   

  

स मैथिलीं पुनर्वाक्यं बभाषे च ततो भृशम् ।  

नोन्मत्तया श्रुतौ मन्ये मम वीर्यपराक्रमौ  ॥  ३।४९।२  ॥   

उद्वहेयं भुजाभ्यां तु मेदिनीमम्बरे स्थितः ।  

आपिबेयं समुद्रं च हन्यां मृत्युं रणे स्थितः  ॥  ३।४९।३  ॥   

अर्कं रुन्ध्यां शरैस्तीक्ष्णैर्विभिन्द्यां हि महीतलम् ।  

कामरूपिणमुन्मत्ते पश्य मां कामदं पतिम्  ॥  ३।४९।४  ॥   

स इत्यादिश्लोकत्रयमेकान्वयम् । ततः रूपकरणानन्तरम् । उन्मत्तया त्वयेति
शेषः । वीर्यपराक्रमौ पूर्वोक्ताविति शेषः । उद्वहेयम् उद्धरेयम् ।
विभिन्द्यां विदारयेयम् । महद्वपुरित्युक्तं दर्शयति कामेति  ॥  ३।४९।२४
 ॥   

  

एवमुक्तवतस्तस्य सूर्यकल्पे शिखिप्रभे ।  

क्रुद्धस्य हरिपर्यन्ते रक्ते नेत्रे बभूवतुः  ॥  ३।४९।५  ॥   

अथ सीतापहारोपयोगिरूपान्तरपरिग्रहमाह एवमित्यादिना । सूर्यकल्पे शिखिप्रभे
इति तेजस्यौष्ण्ये चोपमाद्वयम् । हरिपर्यन्ते पिङ्गलवर्णपर्यन्ते ।
"यमानिलेन्द्रचन्द्रार्कविष्णुसिंहांशुवाजिषु । शुकाहिकपिभेकेषु हरिर्ना
कपिले त्रिषु  ॥ " इत्यमरः  ॥  ३।४९।५  ॥   

  

सद्यः सौम्यं परित्यज्य भिक्षुरूपं स रावणः ।  

स्वं रूपं कालरूपाभं भेजे वैश्रवणानुजः  ॥  ३।४९।६  ॥   

स्वं स्वासाधारणम् । कालरूपाभं मृत्युशरीराभम् । वैश्रवणानुज इत्यनेन
जन्मकारणे तुल्ये ऽपि हन्तान्यतरस्य क्रौर्यमित्युच्यते  ॥  ३।४९।६  ॥   

  

संरक्तनयनः श्रीमांस्तप्तकाञ्चनकुण्डलः ।  

क्रोधेन महताविष्टो नीलजीमूतसन्निभः ।  

दशास्यः कार्मुकी बाणी बभूव क्षणदाचरः  ॥  ३।४९।७  ॥   

संरक्तेति सार्धश्लोक एकान्वयः । श्रीमान् विचित्रशक्तिसम्पन्नः ।
क्षणदाचरः संरक्तनयनत्वादिविशिष्टो बभूव  ॥  ३।४९।७  ॥   

  

स परिव्राजकच्छद्म महाकायो विहाय तत् ।  

प्रतिपद्य स्वकं रूपं रावणो राक्षसाधिपः  ॥  ३।४९।८  ॥   

संरक्तनयनः क्रोधाज्जीमूतनिचयप्रभः ।  

रक्ताम्बरधरस्तस्थौ स्त्रीरत्नं प्रेक्ष्य मैथिलीम्  ॥  ३।४९।९  ॥   

उक्तानुवादपूर्वकं क्रौर्यान्तरमाह द्वाभ्याम् स इत्यादि । परिव्राजकच्छद्म
परिव्राजकरूपं परिव्राजकपरूपेण परिवृतं मां प्रेक्ष्य तस्थौ । किमेवंरूपं
दृष्ट्वापि मां भजिष्यतीति प्रत्याशयेति भावः  ॥  ३।४९।८,९  ॥   

  

स तामसितकेशान्तां भास्करस्य प्रभामिव ।  

वसनाभरणोपेतां मैथिलीं रावणो ऽब्रवीत्  ॥  ३।४९।१०  ॥   

असितकेशान्तां नीलकेशाग्राम् । केशाग्रे पैङ्गलं दुर्लक्षणम् । भास्करस्य
प्रभामित्यनेन दुष्प्रसहत्वमुच्यते । वसनेत्यादिना दुस्त्यजत्वमुच्यते  ॥ 
३।४९।१०  ॥   

  

त्रिषु लोकेषु विख्यातं यदि भर्तारमिच्छसि ।  

मामाश्रय वरारोहे तवाहं सदृशः पतिः  ॥  ३।४९।११  ॥   

त्रिष्विति । वरारोहे वरजघने  ॥  ३।४९।११  ॥   

  

मां भजस्व चिराय त्वमहं श्लाघ्यः प्रियस्तव ।  

नैव चाहं क्वचिद्भद्रे करिष्ये तव विप्रियम्  ॥  ३।४९।१२  ॥   

पुनस्त्यागशङ्कां मा कार्षीरित्याह मामिति । क्वचित् क्वापीत्यर्थः  ॥ 
३।४९।१२  ॥   

  

त्यज्यतां मानुषो भावो मयि भावः प्रणीयताम् ।  

राज्याच्च्युतमसिद्धार्थं रामं परिमितायुषम्  ॥  ३।४९।१३  ॥   

कैर्गुणैरनुरक्ता ऽसि मूढे मण्डितमानिनि ।  

यः स्त्रिया वचनाद्राज्यं विहाय ससुहृज्जनम्  ॥  ३।४९।१४  ॥   

अस्मिन् व्यालानुचरिते वने वसति दुर्मतिः  ॥  ३।४९।१५  ॥   

त्यज्यतामिति सार्धश्लोकद्वयमेकान्वयम् । मानुषः मनुष्यरामविषयः । भावः
स्नेहबन्धः । व्यालाः हिस्राः । तमिति पूर्वोणान्वयः  ॥  ३।४९।१३१५  ॥   

  

इत्युक्त्वा मैथिलीं वाक्यं प्रियार्हां प्रियवादिनीम् ।  

अभिगम्य सुदुष्टात्मा राक्षसः काममोहितः ।  

जग्राह रावणः सीतां बुधः खे रोहिणीमिव  ॥  ३।४९।१६  ॥   

इतीत्यादिसार्धश्लोक एकान्वयः । प्रियार्हत्वे हेतुः प्रियवादिनीमिति ।
अत्र मुहूर्तं तिष्ठ भूयः सत्करिष्यामीति प्रियभाषिणीं मैथिलीम् ।
इत्युक्त्वा एवं परुषमुक्त्वा । तत्र हेतुः सुदुष्टात्मेति । बुधः खे
रोहिणीमिवेत्यभूतोपमा । बुधः स्वपितृपत्नीत्वेन मातरं खे आकाशे सुखेन
सञ्चरन्तीं रोहिणीं यदि गृह्णीयात् तत्तुल्यमिदं पापमित्यर्थः  ॥  ३।४९।१६
 ॥   

  

वामेन सीतां पद्माक्षीं मूर्द्धजेषु करेण सः ।  

ऊर्वोस्तु दक्षिणेनैव परिजग्राह पाणिना  ॥  ३।४९।१७  ॥   

वामेनेति । शापकृतदोषो भविष्यतीति मूर्धजेषूर्वोश्च ग्रहणम्  ॥  ३।४९।१७
 ॥   

  

तं दृष्ट्वा मृत्युसङ्काशं तीक्ष्णदंष्ट्रं महाभुजम् ।  

प्राद्रवन् गिरिसङ्काशं भयार्ता वनदेवताः  ॥  ३।४९।१८  ॥   

तमिति गृह्णन्तमित्यर्थः  ॥  ३।४९।१८।  

  

स च मायामयो दिव्यः खरयुक्तः खरस्वनः ।  

प्रत्यदृश्यत हेमाङ्गो रावणस्य महारथः  ॥  ३।४९।१९  ॥   

सः पूर्वं गुप्तः मायामयः अन्तर्धानाद्यर्हतया आश्चर्यमयः खरयुक्तः
अश्वतरयुक्तः हेमाङ्गः स्वर्णमयचक्रः । चक्रं हि रथाङ्गमित्युच्यते  ॥ 
३।४९।१९  ॥   

  

ततस्तां परुषैर्वाक्यैर्भर्त्सयन् स महास्वनः ।  

अङ्केनादाय वैदेहीं रथमारोपयत्तदा  ॥  ३।४९।२०  ॥   

अङ्केन ऊरुभागेन  ॥  ३।४९।२०  ॥   

  

सा गृहीता विचुक्रोश रावणेन यशस्विनी ।  

रामेति सीता दुःखार्ता रामं दूरगतं वने  ॥  ३।४९।२१  ॥   

सेति । वने दूरगतं राममुद्दिश्य रामेति विचुक्रोश । "क्रुश आह्वाने रोदने च
"  ॥  ३।४९।२१  ॥   

  

तामकामां स कामार्तः पन्नगेन्द्रवधूमिव ।  

विवेष्टमानामादाय उत्पपाताथ रावणः  ॥  ३।४९।२२  ॥   

अकामां विरागिणीम् । विवेष्टमानां रथोपरिस्थले लुठन्तीम् । आदाय
पुनरङ्केनादाय । उत्पपात रथेन सहित इति शेषः  ॥  ३।४९।२२  ॥   

  

ततः सा राक्षसेन्द्रेण ह्रियमाणा विहायसा ।  

भृशं चुक्रोश मत्तेव भ्रान्तचित्ता यथातुरा  ॥  ३।४९।२३  ॥   

तत इति । आतुरा सा मत्तेव मदयुक्तेव । भ्रान्तचित्ता यथा भ्रान्तचित्तेव च
चुक्रोश  ॥  ३।४९।२३  ॥   

  

हा लक्ष्ण महाबाहो गुरुचित्तप्रसादक ।  

ह्रियमाणां न जानीषे रक्षसा माममर्षिणा  ॥  ३।४९।२४  ॥   

अमर्षिणा खरवधकृतामर्षवता  ॥  ३।४९।२४  ॥   

  

जीवितं सुखमर्थांश्च धर्महेतोः परित्यजन् ।  

ह्रियमाणामधर्मेण मां राघव न पश्यसि  ॥  ३।४९।२५  ॥   

धर्महेतोः आश्रितसंरक्षणरूपधर्महेतोः । जीवितं सुखमर्थांश्च परित्यजन्
जीवितादिपरित्यागशीलः  ॥  ३।४९।२५  ॥   

  

ननु नामाविनीतानां विनेतासि परन्तप ।  

कथमेवंविधं पापं न त्वं शास्सि हि रावणम्  ॥  ३।४९।२६  ॥   

ननु नामेति प्रसिद्धौ । अविनीतानां दुर्जनानाम् । विनेता शिक्षकः । पापं
पापिष्ठं कथं न शास्सि न शिक्षयसि  ॥  ३।४९।२६  ॥   

  

नतु सद्यो ऽविनीतस्य दृश्यते कर्मणः फलम् ।  

कालोप्यङ्गी भवत्यत्र सस्यानामिव पक्तये  ॥  ३।४९।२७  ॥   

अशासने स्वयमेव हेतुमुन्नयति न त्विति । अविनीतस्य दुर्जनस्य । कर्मणः
पापस्य सद्यः फलं न दृश्यते । कुतः? अत्र फलदर्शने कालोप्यङ्गीभवति
सहकारिकारणं भवति । अभूततद्भावे च्विः । पक्तये पाकाय  ॥  ३।४९।२७  ॥   

  

स कर्म कृतवानेतत् कालोपहतचेतनः ।  

जीवितान्तकरं घोरं रामाद्व्यसनमाप्नुहि  ॥  ३।४९।२८  ॥   

सः त्वमित्यर्थः । व्यसनं भ्रंशम् । "व्यसनं विपदि भ्रंशे" इत्यमरः  ॥ 
३।४९।२८  ॥   

  

हन्तेदानीं सकामा ऽस्तु कैकेयी सह बान्धवैः ।  

ह्रिये यद्धर्मकामस्य धर्मपत्नी यशस्विनः  ॥  ३।४९।२९  ॥   

वने राक्षसादिभिर्हृता भवेदिति मां कैकेयी वनं प्रेषितवतीति वैदेह्या हृदये
सर्वदा स्थितम्, तदिदानीं सुप्तप्रमत्तकुपितानां भावज्ञानं दृष्टमिति
न्यायेनोद्घाटयति हन्तेति । अत्र हेतुमाह ह्रिये यदिति  ॥  ३।४९।२९  ॥   

  

आमन्त्रये जनस्थाने कर्णिकारान् सुपुष्पितान् ।  

क्षिप्रं रामाय शंसध्वं सीतां हरति रावणः  ॥  ३।४९।३०  ॥   

अथ चित्तविभ्रमातिरेकादचेतनानपि रामायाख्यातेत्यभ्यर्थयते आमन्त्रय
इत्यादिभिः सप्तश्लोकैः । आमन्त्रये सम्बोधयामि । जनस्थाने स्तितानिति शेषः
। कर्णिकारान् परिव्याधाख्यान् पुष्पवृक्षान् । रावणः सीतां हरतीति यत्
एतच्छंसध्वं कथयत । एवमुत्तरत्रापि योज्यम्  ॥  ३।४९।३०  ॥   

  

माल्यवन्तं शिखरिणं वन्दे प्रस्रवणं गिरम् ।  

क्षिप्रं रामाय शंस त्वं सीतां हरति रावणः  ॥  ३।४९।३१  ॥   

माल्यवन्तं पुष्पवन्तम् । शिखरिणं प्रशस्तशिखरम् । प्रस्रवणं
प्रस्रवणाख्यम्  ॥  ३।४९।३१  ॥   

  

हंसकारण्डवाकीर्णां वन्दे गोदावरीं नदीम् ।  

क्षिप्रं रामाय शंस त्वं सीतां हरति रावणः  ॥  ३।४९।३२  ॥   

हंससारससङ्घुष्टामिति पाठे सङ्घुष्टाः हंसाः सारसाश्च यस्यां सा
हंससारससङ्घुष्टा । कर्तरि क्तः । हंसकारण्डवाकीर्णामिति शुद्धः पाठः  ॥ 
३।४९।३२  ॥   

  

दैवतानि च यान्यस्मिन् वने विविधपादपे ।  

नमस्करोम्यहं तेभ्यो भर्तुः शंसत मां हृताम्  ॥  ३।४९।३३  ॥   

दैवतानीति । तेभ्यो युष्मभ्यमिति शेषः  ॥  ३।४९।३३  ॥   

  

यानि कानि चिदप्यत्र सत्त्वानि निवसन्त्युत ।  

सर्वाणि शरणं यामि मृगपक्षिगणानपि  ॥  ३।४९।३४  ॥   

ह्रियमाणां प्रियां भर्तुः प्राणेभ्यो ऽपि गरीयसीम् ।  

विवशा ऽपहृता सीता रावणेनेति शंसत  ॥  ३।४९।३५  ॥   

यानीत्यादिश्लोकद्वयमेकान्वयम् । सत्त्वानि जन्तवः । उतेति सम्बोधने
समुच्चये वा । ह्रियमाणां गरीयसीं प्रियां माम्, सीता रावणेन हृतेति भर्तुः
शंसत रावणान्न भेतव्यं तत्त्वं कथयतेति भावः  ॥  ३।४९।३४,३५  ॥   

  

विदित्वा मां महाबाहुरमुत्रापि महाबलः ।  

आनेष्यति पराक्रम्य वैवस्वतहृतामपि  ॥  ३।४९।३६  ॥   

कथने किं प्रयोजनं तत्राह विदित्वेति । भवदुक्तप्रकारेण मां विदित्वा ।
अमुत्र स्वर्गलोके गतामपि वैवस्वतहृतामपि मां पराक्रम्यानेष्यति ।
तस्मादवश्यं शंसतेति भावः  ॥  ३।४९।३६  ॥   

  

सा तदा करुणा वाचो विलपन्ती सुदुःखिता ।  

वनस्पतिगतं गृध्रं ददर्शायतलोचना  ॥  ३।४९।३७  ॥   

करुणाः दीनाः । तात्कालिकहर्षं सूचयति आयतलोचनेति  ॥  ३।४९।३७  ॥   

  

सा तमुद्वीक्ष्य सुश्रोणी रावणस्य वशं गता ।  

समाक्रन्दद्भयपरा दुःकोपहतया गिरा  ॥  ३।४९।३८  ॥   

तमिति । समाक्रन्दत् "क्रदि आह्वाने रोदने च" दुःखोपहतया दुःखगद्गदया  ॥ 
३।४९।३८  ॥   

  

जटोयो पश्य मामार्य ह्रियमाणामनाथवत् ।  

अनेन राक्षसेन्द्रेण करुणं पापकर्मणा  ॥  ३।४९।३९  ॥   

आर्येति श्वशुरवत्सम्बोधनम् । करुणं यथा तथा ह्रियमाणाम्  ॥  ३।४९।३९  ॥   

  

नैष वारयितुं शक्यस्तव क्रूरो निशाचरः ।  

सत्त्ववान् जितकाशी च सायुधश्चैव दुर्मतिः  ॥  ३।४९।४०  ॥   

नेति । अशक्यत्वे हेतुः सत्त्ववानित्यादिकम् । जितकाशी जयावहः । दुर्मतिः
कूटयोधी  ॥  ३।४९।४०  ॥   

  

रामाय तु यथातत्त्वं जटायो हरणं मम ।  

लक्ष्मणाय च तत्सर्वमाख्यातव्यमशेषतः  ॥  ३।४९।४१  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
एकोनप़ञ्चाशः सर्गः  ॥  ४९  ॥   

तर्हि मया किं कर्तव्यं तत्राह रामाय त्विति । तत् अस्य दुर्जयत्वादेव
हेतोः  ॥  ३।४९।४१  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकोनपञ्चाशः सर्गः  ॥  ४९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/049_sItApaharaNam.md">
<details><summary><h3>शिरोमणी ...{Loading}...</h3></summary>



सीतावचनश्रवणानन्तरकालिकं रावणस्य दुर्वृत्तमाह--सीताया इत्यादिभिः ।
दशग्रीवो रावणः सीताया वचनं श्रुत्वा हस्ते हस्तं समाहत्य संयोज्य
कोपचिह्नमेतत् वपुः स्वशरीरं सुमहत् अतिप्रवृद्धं चकार  ॥  ३।४९।१  ॥   

  

स इति । वाक्यकोविदो रावणः मैथिलीं पुनर्बभाषे । तद्वचनाकारमाह--उन्मत्तया
त्वया मम वीर्यपराक्रमौ न श्रुतौ इत्यहं मन्ये  ॥  ३।४९।२  ॥   

  

उदिति । अम्बरे आकाशे स्थितो ऽहं भुजाभ्यां भेदिनीं पृथ्वीमुद्वहेयं
समुद्रं च पिबेयम् अ इत्यव्ययम् तदत्र त्वर्थे एवं च रणे स्थितो ऽहं तु
मृत्युं हन्याम्  ॥  ३।४९।३  ॥   

  

अर्कमिति । तीक्ष्णैः शरैरर्कं सूर्यं तुद्यां महीतलं विभिन्द्याम् । ननु
यत्किंचिन्महीतलदेशस्य विभेदः सर्वशक्यः सर्वमहीतलभेदस्तु एकदेशवृत्तित्वेन
तवाप्यशक्य इति सर्वसाधारणत्वं त्वयीत्येतत्कथनमनर्थकमित्यत आह--कामरूपेण
स्वेच्छाचारेण उपलक्षिते अत एव हे उन्मत्ते कामरूपिणं स्वेच्छारूपधारिणं
मां पश्य एतेन पृथिवीपरिमितरूपस्यापि धारणसामर्थ्यं मय्यस्तीति सूचितम्  ॥ 
३।४९।४  ॥   

  

एवमिति । एवमुक्तवतस्तस्य रावणस्य हरिपर्यन्ते श्यामप्रान्तदेशे रक्ते
अरुणवर्णविशिष्टे नेत्रे शिखिप्रभे मयूरपुच्छसदृशे सदसद्दर्शनरहिते
इत्यर्थः बभूवतुः  ॥  ३।४९।५  ॥   

  

सद्य इति । वैश्रवणानुजः स रावणः सौम्यं भिक्षुरूपं सद्यः परित्यज्य
कालरूपाभं स्वरूपं भेजे प्राप  ॥  ३।४९।६  ॥   

  

तद्रूपं वर्णयँस्तदेवाह--संरक्तेति । संरक्तनयनः संरक्ते नयने यस्य सः
नीलजीमूतसंनिभः नीलजीमूतो मेघः तत्सदृशः दशास्यः दशमुखविशिष्टः
विंशतिर्भुजाः यस्य सः क्षणदाचरः राक्षसः स रावणः तत् गृहीतं परिव्राजकछद्म
विहाय महाकायो बभूव । श्लोकद्वयमेकान्वयि  ॥  ३।४९।७८  ॥   

  

प्रतीति । रक्ताम्बरधरो रावणः स्वकं रूपं प्रतिपद्य स्त्रीरत्नं
सर्वनारीश्रेष्ठं मैथिलीं प्रेक्ष्य तस्थौ  ॥  ३।४९।९  ॥   

  

स इति । असितकेशामतिकृष्णकेशविशिष्टामित्यर्थः, भास्करस्य प्रभामिव तां
मैथिलीं स रावणो ऽब्रवीत्  ॥  ३।४९।१०  ॥   

  

तद्वचनाकारमाह--त्रिष्विति । त्रिषु लोकेषु सर्वभुवनेषु विख्यातं भर्तारं
रामं यदि इच्छसि द्रष्टुमिति शेषः तर्हि मामाश्रय मया सह गच्छेत्यर्थः,
एतेन मदुक्ताकरणे त्वां हनिष्यामीति सूचितम् । ननु रामभार्याहमन्येन
राक्षसेन साकं कथं गमिष्यामीत्यत आह--सदृशः स्वसमानस्य राक्षसगणस्य पतिरहं
तवैव सेवक इति शैषः, एतेन सीतादर्शनवशादहमपि साकेतस्थ इति क्षणिकज्ञानं
जातमिति सूचितम्  ॥  ३।४९।११  ॥   

  

मामिति । श्लाघ्यः सर्वप्रसंशनीयः पतिः राक्षसाधिपो ऽहं यतस्तवैव सेवकः अतो
मां चिराय बहुकालं भजस्व सेवयस्व अत एव हे भद्रे क्वचित् कदाचिदपि तव
विप्रियम् अनीप्सितं न करिष्ये  ॥  ३।४९।१२  ॥   

  

ननु रामवियुक्ताहं कथमन्यत्र स्थास्यामीत्यत आह--त्यज्यतामिति । मानुषः
मनुष्यरामसंबन्धी भावः नित्यमहं सेविकेति स्वभावः त्यज्यतां मयि भावः
मन्निरूपितस्वसेव्यत्वरूपस्वभावः प्रणीयतां प्राप्यताम्, स्वतन्त्रा
भवेत्यर्थः, अर्धं पृथक् ।
रामविषयकप्रीतिनिरासार्थमाह--राज्याच्च्युतमिहागतमत एव असिद्धार्थं न
सिद्धः अर्थः राज्याभिषेकी यस्य तं रामं कैर्गुणैरनुरक्तासि एतेन
तत्रानुरागो न कार्य इति सूचितम्  ॥  ३।४९।१३  ॥   

  

य इति । यः स्त्रियो वचनात् ससुहृज्जनं राज्यं विहाय व्यालानुचरिते
सर्पादिभिः सेविते ऽस्मिन्वने वसति स दुर्मतिस्त्यज्यतामिति शेषः  ॥ 
३।४९।१४  ॥   

  

इतीति । प्रियार्हां प्रियवचनयोग्यां प्रियवादिनीं मैथिलीम् इत्यप्रियं वचः
उक्त्वा दुष्टात्मा काममोहितः कामेन अपहरणविषयकोत्कटेच्छया मोहितः
कर्तव्यविषयकविवेकरहितः रावणः अभिगम्य समीपं प्राप्य खे आकाशे रोहिणीं बुध
इव जग्राह । अनेनोपमालङ्कारेण रावणस्य सीतायां मातृबुद्धिः जातेति सूचितम्
 ॥  ३।४९।१५१६  ॥   

  

वामेनेति । स रावणः वामेन करेण मूर्धजेषु कबरीपतितदेशेषु गलपश्चाद्भागे
इत्यर्थः, मूर्धजनशब्दो ऽर्शआद्यजन्तः दक्षिणेन पाणिना तु ऊर्वोः सीतां
जग्राह तेन तदानीं वियोगसंभावनया मूर्च्छा जातेति ध्वनितम्  ॥  ३।४९।१७  ॥   

  

तमिति । गिरिश्रृङ्गाभं गिरिश्रृङ्गसदृशं मृत्युसंकाशं मृत्युवत्प्रतीयमानं
तं सीतामपहरन्तं रावणं दृष्ट्वा भयार्ता वनदेवताः प्राद्रवन्  ॥  ३।४९।१८
 ॥   

  

स इति । खरयुक्तः गर्दभैः संनद्धः अत एव खरस्वनः गर्दभस्वनविशिष्टः किं च
अत्युग्रस्वनविशिष्टः मायामयः अत एव दिव्यः आकाशस्थः रावणस्य महारथः
प्रत्यदृश्यत  ॥  ३।४९।१९  ॥   

  

तत इति । महास्वनः रावणः ततो ग्रहणानन्तरं परुषैर्वाक्यैर्वैदेहीमभितर्ज्य
आदाय च अङ्केन शीघ्रगत्योपलक्षितं रथमारोपयत्  ॥  ३।४९।२०  ॥   

  

सेति । रावणेन गृहीता अत एव अतिदुःखार्ता रामवियोगजनितदुःखाक्रान्ता
यशस्विनी सीता दूरगतं रामं रामेति चुक्रोश  ॥  ३।४९।२१  ॥   

  

तामिति । अकामां रामरहितगमनविषयकेच्छारहितामत एव विचेष्टमानां तां सीतां
कामार्तः सीतानयनविषयकोत्कटेच्छावान् रावणः पन्नगेन्द्रवधूमिवादाय उत्पपात
 ॥  ३।४९।२२  ॥   

  

तत इति । ततः रामरहितत्वात् हेतोः राक्षसेन्द्रेण विहायसा ह्रियमाणा अत एव
मत्ता प्राप्तदैन्या अत एव यथा यथावदातुरा शोकसंकुला सा सीता भ्रान्तचित्ता
इव भृशं चुक्रोश  ॥  ३।४९।२३  ॥   

  

क्रोशाकारमाह--हेति । गुरुचित्तप्रसादक रामचित्तप्रसादनतत्पर हे लक्ष्मण
रक्षसा ह्रियमाणां मां न पश्यसि किं न जानासि  ॥  ३।४९।२४  ॥   

  

जीवितमिति । हे राघव धर्महेतोः जीवितादिकं परित्यजँस्त्वमधर्मेण ह्रियमाणां
मां न पश्यसि किं न जानासि  ॥  ३।४९।२५  ॥   

  

नन्विति । हे परंतप अविनीतानाम् उत्पथगामिनां विनेता सुमार्गप्रापकस्त्वमसि
अतः एवंविधं पापं पापिनं रावणं कथं न शाधि  ॥  ३।४९।२६  ॥   

  

नेति । अविनीतस्य पुरुषस्य कर्मणः फलं सद्यो न दृश्यते अतः अत्र सद्यः
फलाभावाय सस्यानां पक्तये पाकायेव कालो ऽप्यङ्गीभवति कारणाङ्गतवं
प्राप्नोति  ॥  ३।४९।२७  ॥   

  

रावणमुद्दिश्याह--त्वमिति । कालोपहचेतनस्वं यतः एतदपहरणरूपं कर्म कृतवान्
अतः जीवितान्तकरं जीवनध्वंसकं घोरं व्यसनं दुःखं रामात् प्राप्नुहि  ॥ 
३।४९।२८  ॥   

  

हन्तेति । यतो यशस्विनो रामस्य धर्मपत्नी अहं ह्रियेयमतः कैकेयी केकयीदासी
मन्थरा बान्धवैः सह सकामा अस्मद्दुःखश्रवणेन संप्राप्तमनोरथा भवत्विति शेषः
 ॥  ३।४९।२९  ॥   

  

आमन्त्रये इति । जनस्थाने विद्यमानान् पुष्पितान् कर्णिकारान् अहमामन्त्रये
प्रार्थयामि । तत्स्वरूपमाह--सीतां रावणो हरति इति क्षिप्रं रामाय शंसध्वं
कथयत  ॥  ३।४९।३०  ॥   

  

माल्यवन्तमिति । शिखरिणं प्रशस्तशिखरविशिष्टं माल्यवन्तं
प्रशस्तपुष्पविशिष्टं प्रश्रवणं गिरिं वन्दे । तत्प्रयोजनमाह--क्षिप्रं
रामाय शंसध्वम् । अत्र वन्द्यमानयोरुद्भूतावयवत्वविवक्षया बहुवचनम्
एवमुत्तरत्रापि  ॥  ३।४९।३१  ॥   

  

हंसेति । हंससारससंघुष्टां हंसादिभिः सेवितां गोदावरीं वन्दे  ॥  ३।४९।३२
 ॥   

  

दैवतानीति । विविधपादपे अनेकविधवृक्षविशिष्टे अस्मिन् वने यानि दैवतानि
तेभ्यो नमस्करोमि । तत्प्रयोजनमाह--हृतां मां भर्तुः अग्रे इति शेषः शंसत
कथयत  ॥  ३।४९।३३  ॥   

  

यानीति । अत्र अस्मिन् वने यानि सर्वाणि सत्त्वानि तानि सर्वाणि
मृगपक्षिगणश्च यामि स्वप्रयोजनबोधिकात्वेन प्राप्नोमि । तदेवाह--भर्तुः
प्राणेभ्यो ऽपि गरीयसीं प्रियां भार्यां मां जानीतेति शेषः, अत एव रावणेन
ते सीता हृता इति शरणं सर्वरक्षकं रामं शंसत । श्लोकद्वयं संमिलितान्वयि  ॥ 
३।४९।३४३५  ॥   

  

कथनप्रयोजनमाहविदित्वेति । अमुत्र लोकान्तरे गतामिति शेषः, वैवस्वतहृतामपि
मां विदित्वैव आनेष्यति  ॥  ३।४९।३६  ॥   

  

सेति । तदा तस्मिन्काले करुणाः वाचो विलपन्ती सुदुःखिता सा सीता वनस्पतिगतं
वृक्षे स्थितं गृध्रं ददर्श  ॥  ३।४९।३७  ॥   

  

सेति । रावणस्य वशं गता अत एव भयपरा सा सीता तं जटायुषं समुद्वीक्ष्य
दुःखोपहतया गिरा समाक्रन्दत् आह्वयत्  ॥  ३।४९।३८  ॥   

  

तदाकारमाह--जटायो इति । हे जटायो पापकर्मणा अनेन राक्षसेन्द्रेण अकरुणं यथा
भवति तथा अनाथवत् ह्रियमाणां मां पश्य  ॥  ३।४९।३९  ॥   

  

नेति । सत्त्ववान् अतिबली जितकाशी जितेन बहुकर्मकजयेन काशते प्रकाशते
तच्छीलः सायुधः अनेकविधायुधविशिष्टः दुर्मतिः कूटयोद्धा अत एव क्रुरः एष
निशाचरः त्वया वारयितुं न शक्यः एतेन एतन्निवारणे त्वया न यतितव्यमिति
सूचितं तेन सीतायाः दयालुत्वं व्यक्तम्  ॥  ३।४९।४०  ॥   

  

ननु मोचनप्रयत्नाभावे किमर्थं ममाह्वानमित्यत आह--रामायेति । हे जटायो
रामाय लक्ष्मणाय च यथातत्त्वं याथार्थ्यमनतिक्रम्य सर्वं सावयवमपहरणम्
अशेषतः आख्यातव्यं वक्तव्यम्  ॥  ३।४९।४१  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
एकोनपञ्चाशत्तमः सर्गः  ॥  ३।४९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/049_sItApaharaNam.md">
<details><summary><h3>तिलकम् ...{Loading}...</h3></summary>



हस्ते हस्तं समाहन्य समाहत्येत्यर्थः, विनिष्पीड्येति यावत् ।
महिषादयस्त्रियैव हतास्तथा कदाचिदेषा हरणसमये क्रौर्यं कुर्यादिति शङ्क्या
क्रूरस्वीयमहद्रूपाङ्गीकारः । यद्वा कपटेनापि
शान्तस्वभावयतिवेषधारणात्तद्वेषस्वाभाव्येन हरणे स्वस्य प्रतिबद्धतां
दृष्ट्वा स्वरूपग्रहणम् । मम रावणस्याप्ययं वेषः क्रौर्यप्रतिबन्धक
इत्यतश्च हस्ते हस्ताघात इत्यतश्च बोध्यम्  ॥  ३।४९।१  ॥   

  

न श्रुतौ अग्रे वक्ष्यमाणाविति शेषः  ॥  ३।४९।२  ॥   

  

तानेवाह-- उद्वहेयमित्यादि । आपिबेयमिति  ॥  ३।४९।३  ॥   

  

कामेन चित्तजेन रूपेण च उन्मत्ते इत्यर्थः  ॥  ३।४९।४  ॥   

  

हरिपर्यन्ते श्यामप्रान्ते  ॥  ३।४९।५  ॥   

  

सौम्यं भिक्षुरूपं तीक्ष्णरूपं प्रशस्ततीक्ष्णं रूपं मृत्युतुल्यरूपं भेजे
 ॥  ३।४९।६,७  ॥   

  

परिव्राजकच्छद्म कपटपरिव्राजकरूपम्  ॥  ३।४९।८,९  ॥   

  

भास्करस्य प्रभामिव तस्या अपि पर्यन्ते श्यामरूपतायाश्छान्दोग्य उक्तिः  ॥ 
३।४९।१०१२  ॥   

  

मानुषो भावो मनुष्यरामविषयको भावः स्नेहबन्धः  ॥  ३।४९।१३,१४  ॥   

  

प्रियवादिनीम् रावणादन्यत्रेति शेषः  ॥  ३।४९।१५  ॥   

  

काममोहितो जग्राहेत्यत्यन्तानौचित्ये दृष्टान्तः । बुधः खे रोहिणीमिव । खे
आकाशे शून्ये च । रौहिणेयो बुधो रोहिणीं स्वमातरं यदि कामाद्गृह्णीयात्तदा
तत्सदृशमिदं घोरं यद्यर्थोक्तौ च कल्पनमित्यतिशयोक्तिरत्र व्यङ्ग्या ।
सीतया सद्यो मरणपर्यवसायिशापादानं तु समूलनाशनस्य वेदवत्यंशेन
प्रतिज्ञातस्य निर्बाहाय ऋषीणां देवानामग्रे रामप्रतिज्ञातस्य च निर्वाहाय
 ॥  ३।४९।१६  ॥   

  

वामेनेति । अननुरक्ततया शापदानभिया । स्ववामाङ्गासनत्वनिवारणायैवं
ग्रहणमित्याहुः  ॥  ३।४९।१७१९  ॥   

  

परुषैरितः परं रामप्रत्याशा त्याज्येत्येवमादिभिः । अङ्केन
हस्तान्तरैरित्यर्थः  ॥  ३।४९।२०  ॥   

  

अतिचुक्रोशेत्यादि तच्छायाया अपि मनुष्यभावनाट्यम्  ॥  ३।४९।२१  ॥   

  

अकामां विरागिणीम् । विचेष्टमानां तत आत्मानं मोचयितुम्  ॥  ३।४९।२२  ॥   

  

मत्तेवातिदुःखवशादुन्मत्तेव तथा भ्रान्तचित्तातुरा शोकातुरा यथा क्रोशति
तथा चुक्रोश । अत्रेवयथाभ्यां सर्वचेष्टानां नाट्यत्वं सूचितम्  ॥ 
३।४९।२३२५  ॥   

  

ननु नामेति प्रसिद्धौ । विनेता शिक्षकः । न शाधि प्राप्तकालं शासनं न करोषि
। हिर्वाक्यालङ्कारे । शोकातुरत्वाद्वा ऽधिकपदं न दोषाय  ॥  ३।४९।२६  ॥   

  

स्वयमेव तत्र हेतुमुन्नयति नन्विति । अविनीतस्य पुरुषस्याविनयरूपकर्मणः फलं
सद्यो न दृश्यते । यतस्तत्र कालो ऽप्यङ्गीभवति सहकारिकारणं भवति । पक्तिः
पाकः  ॥  ३।४९।२७  ॥   

  

अधुना स्वेष्टं शापमाह त्वमिति । व्यसनं पुत्रपौत्रादिनाशरूपम्  ॥ 
३।४९।२८ ॥   

  

सकामा तु जातेति शेषः । यत इत्यादिः  ॥  ३।४९।२९  ॥   

  

हरतीति शंसध्वमिति संबन्धः  ॥  ३।४९।३०३३  ॥   

  

ते सीतेत्यन्वयः  ॥  ३।४९।३४  ॥   

  

अमुत्रापि परलोके ऽपि गता वैवस्वतहृतामपि मां विदित्वा पराक्रम्य पराक्रमं
कृत्वा नेष्यत्येव, अतो यूयं शंसतेत्यन्वयः  ॥  ३।४९।३५  ॥   

  

गृध्रं जटायुषम्  ॥  ३।४९।३६३८  ॥   

  

"तुभ्यम्" इति पाठे त्वयेत्यर्थे आपि तत् । न शक्य इत्यत्र हेतुः
सत्त्ववानित्यादि  ॥  ३।४९।३९,४०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकोनपञ्चाशः सर्गः  ॥  ३।४९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/049_sItApaharaNam.md">
<details><summary><h3>द्राविडपाठः ...{Loading}...</h3></summary>


सीताया वचनं श्रुत्वा दशग्रीवः प्रतापवान्।  
हस्ते हस्तं समाहत्य चकार सुमहद्वपुः ॥ 3.49.1 ॥   
स मैथिलीं पुनर्वाक्यं बभाषे च ततो भृशम्।  
नोन्मत्तया श्रुतौ मन्ये मम वीर्यपराक्रमौ ॥ 3.49.2 ॥   
उद्वहेयं भुजाभ्यां तु मेदिनीमम्बरे स्थितः।  
आपिबेयं समुद्रं च हन्यां मृत्युं रणे स्थितः ॥ 3.49.3 ॥   
अर्कं रुन्ध्यां शरैस्तीक्ष्णैर्विभिन्द्यां हि महीतलम्।  
कामरूपिणमुन्मत्ते पश्य मां कामदं पतिम् ॥ 3.49.4 ॥   
एवमुक्तवतस्तस्य सूर्यकल्पे शिखिप्रभे।  
क्रुद्धस्य हरिपर्यन्ते रक्ते नेत्रे बभूवतुः ॥ 3.49.5 ॥   
सद्यः सौम्यं परित्यज्य भिक्षुरूपं स रावणः।  
स्वं रूपं कालरूपाभं भेजे वैश्रवणानुजः ॥ 3.49.6 ॥   
क्रोधेन महताविष्टो नीलजीमूतसन्निभः।  
दशास्यः कार्मुकी बाणी बभूव क्षणदाचरः ॥ 3.49.7 ॥   
स परिव्राजकच्छद्म महाकायो विहाय तत्।  
प्रतिपद्य स्वकं रूपं रावणो राक्षसाधिपः ॥ 3.49.8 ॥   
संरक्तनयनः क्रोधाज्जीमूतनिचयप्रभः।  
रक्ताम्बरधरस्तस्थौ स्त्रीरत्नं प्रेक्ष्य मैथिलीम् ॥ 3.49.9 ॥   
स तामसितकेशान्तां भास्करस्य प्रभामिव।  
वसनाभरणोपेतां मैथिलीं रावणोऽब्रवीत् ॥ 3.49.10 ॥   
त्रिषु लोकेषु विख्यातं यदि भर्तारमिच्छसि।  
मामाश्रय वरारोहे तवाहं सदृशः पतिः ॥ 3.49.11 ॥   
मां भजस्व चिराय त्वमहं श्लाघ्यः प्रियस्तव।  
नैव चाहं क्वचिद्भद्रे करिष्ये तव विप्रियम् ॥ 3.49.12 ॥   
त्यज्यतां मानुषो भावो मयि भावः प्रणीयताम्।  
राज्याच्च्युतमसिद्धार्थं रामं परिमितायुषम् ॥ 3.49.13 ॥   
कैर्गुणैरनुरक्ताऽसि मूढे मण्डितमानिनि।  
यः स्त्रिया वचनाद्राज्यं विहाय ससुहृज्जनम् ॥ 3.49.14 ॥   
अस्मिन् व्यालानुचरिते वने वसति दुर्मतिः ॥ 3.49.15 ॥   
अभिगम्य सुदुष्टात्मा राक्षसः काममोहितः।  
जग्राह रावणः सीतां बुधः खे रोहिणीमिव ॥ 3.49.16 ॥   
वामेन सीतां पद्माक्षीं मूर्द्धजेषु करेण सः।  
ऊर्वोस्तु दक्षिणेनैव परिजग्राह पाणिना ॥ 3.49.17 ॥   
तं दृष्ट्वा मृत्युसङ्काशं तीक्ष्णदंष्ट्रं महाभुजम्।  
प्राद्रवन् गिरिसङ्काशं भयार्ता वनदेवताः ॥ 3.49.18 ॥   
स च मायामयो दिव्यः खरयुक्तः खरस्वनः।  
प्रत्यदृश्यत हेमाङ्गो रावणस्य महारथः ॥ 3.49.19 ॥   
ततस्तां परुषैर्वाक्यैर्भर्त्सयन् स महास्वनः।  
अङ्केनादाय वैदेहीं रथमारोपयत्तदा ॥ 3.49.20 ॥   
सा गृहीता विचुक्रोश रावणेन यशस्विनी।  
रामेति सीता दुःखार्ता रामं दूरगतं वने ॥ 3.49.21 ॥   
तामकामां स कामार्तः पन्नगेन्द्रवधूमिव।  
विवेष्टमानामादाय उत्पपाताथ रावणः ॥ 3.49.22 ॥   
ततः सा राक्षसेन्द्रेण ह्रियमाणा विहायसा।  
भृशं चुक्रोश मत्तेव भ्रान्तचित्ता यथातुरा ॥ 3.49.23 ॥   
हा लक्ष्ण महाबाहो गुरुचित्तप्रसादक।  
ह्रियमाणां न जानीषे रक्षसा माममर्षिणा ॥ 3.49.24 ॥   
जीवितं सुखमर्थांश्च धर्महेतोः परित्यजन्।  
ह्रियमाणामधर्मेण मां राघव न पश्यसि ॥ 3.49.25 ॥   
ननु नामाविनीतानां विनेतासि परन्तप।  
कथमेवंविधं पापं न त्वं शास्सि हि रावणम् ॥ 3.49.26 ॥   
नतु सद्योऽविनीतस्य दृश्यते कर्मणः फलम्।  
कालोप्यङ्गी भवत्यत्र सस्यानामिव पक्तये ॥ 3.49.27 ॥   
स कर्म कृतवानेतत् कालोपहतचेतनः।  
जीवितान्तकरं घोरं रामाद्व्यसनमाप्नुहि ॥ 3.49.28 ॥   
हन्तेदानीं सकामाऽस्तु कैकेयी सह बान्धवैः।  
ह्रिये यद्धर्मकामस्य धर्मपत्नी यशस्विनः ॥ 3.49.29 ॥   
आमन्त्रये जनस्थाने कर्णिकारान् सुपुष्पितान्।  
क्षिप्रं रामाय शंसध्वं सीतां हरति रावणः ॥ 3.49.30 ॥   
माल्यवन्तं शिखरिणं वन्दे प्रस्रवणं गिरम्।  
क्षिप्रं रामाय शंस त्वं सीतां हरति रावणः ॥ 3.49.31 ॥   
हंसकारण्डवाकीर्णां वन्दे गोदावरीं नदीम्।  
क्षिप्रं रामाय शंस त्वं सीतां हरति रावणः ॥ 3.49.32 ॥   
दैवतानि च यान्यस्मिन् वने विविधपादपे।  
नमस्करोम्यहं तेभ्यो भर्तुः शंसत मां हृताम् ॥ 3.49.33 ॥   
यानि कानि चिदप्यत्र सत्त्वानि निवसन्त्युत।  
सर्वाणि शरणं यामि मृगपक्षिगणानपि ॥ 3.49.34 ॥   
ह्रियमाणां प्रियां भर्तुः प्राणेभ्योऽपि गरीयसीम्।  
विवशाऽपहृता सीता रावणेनेति शंसत ॥ 3.49.35 ॥   
विदित्वा मां महाबाहुरमुत्रापि महाबलः।  
आनेष्यति पराक्रम्य वैवस्वतहृतामपि ॥ 3.49.36 ॥   
सा तदा करुणा वाचो विलपन्ती सुदुःखिता।  
वनस्पतिगतं गृध्रं ददर्शायतलोचना ॥ 3.49.37 ॥   
सा तमुद्वीक्ष्य सुश्रोणी रावणस्य वशं गता।  
समाक्रन्दद्भयपरा दुःकोपहतया गिरा ॥ 3.49.38 ॥   
जटोयो पश्य मामार्य ह्रियमाणामनाथवत्।  
अनेन राक्षसेन्द्रेण करुणं पापकर्मणा ॥ 3.49.39 ॥   
नैष वारयितुं शक्यस्तव क्रूरो निशाचरः।  
सत्त्ववान् जितकाशी च सायुधश्चैव दुर्मतिः ॥ 3.49.40 ॥   
रामाय तु यथातत्त्वं जटायो हरणं मम।  
लक्ष्मणाय च तत्सर्वमाख्यातव्यमशेषतः ॥ 3.49.41 ॥   

</details>
</div>
