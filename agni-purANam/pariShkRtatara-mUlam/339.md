---
title: ३३९

---
अग्निरुवाच  
अक्षरं परमं ब्र्ह्म सनातनमजं विभुं ।  
वेदान्तेषु वदन्त्येकं चैतन्यं ज्योतिरीश्वरम् ॥ ३३९.१ ॥  
  
आनन्दः सहजस्तस्य व्यज्यते स कदाचन ।  
व्यक्तिः सा तस्य चैतन्यचमत्‌काररसाह्वया ॥ ३३९.२ ॥  
  
आद्यस्तस्य विकारो यः सोऽहङ्कार इति स्मृतः ।  
ततोऽभिमानस्तत्रेदं समाप्तं भुवनत्रयं ॥ ३३९.३ ॥  
  
अभिमानाद्रतिः सा च परिपोषमुपेयुषी ।  
व्यभिचार्य्यादिसामान्यात् श्रृङ्गार इति गीयते ॥ ३३९.४ ॥  
  
तद्भेदाः काममितरे हास्याद्या अप्यनेकशः ।  
स्वस्वस्थादिविशेषोत्थपरिघोषस्वलक्षणाः ॥ ३३९.५ ॥  
  
सत्त्वादिगुणसन्तानाज्जायन्ते परमात्मनः ।  
रागाद्बवति श्रृङ्गारो रौद्रस्तैक्षणात् प्रजायते ॥ ३३९.६ ॥  
  
वीरोऽवष्टम्भजः सङ्कोचभूर्व्वीभत्स इष्यते ।  
श्रृङ्गारहास्यकरुणा रौद्रवीरभयानकाः ॥ ३३९.७ ॥  
  
वीराच्चाद्भुतनिष्पत्तिः स्याद्वीभत्साद्भयानकः ।  
श्रृङ्गारहास्यकरुणा रौद्रवीरभयानकाः ॥ ३३९.८ ॥  
  
वीभत्साद्भुतशान्ताख्याः स्वभावाच्चतुरो रसाः ।  
लक्ष्मीरिव विना त्यागान्न वाणी भाति नीरसा ॥ ३३९.९ ॥  
  
अपारे काव्यसंसारे कविरेव प्रजापतिः ।  
यथा वै रोचते विश्वं तथेवं परिवर्त्तते ॥ ३३९.१० ॥  
  
अपारे काव्यसंसारे कविरेव प्रजापतिः ।  
यथा वै रोचते विश्वं तथेदं परिवर्त्तते ॥ ३३९.११ ॥  
  
न भावहीनोऽस्ति रसो न भावो रसवर्ज्जितः ।  
भावयन्ति रसानेभिर्भाव्यन्ते च रसा इति ॥ ३३९.१२ ॥  
  
स्थायितनोऽष्टौ रतिमुखाः स्तम्भाद्या व्यभिचारिणः ।  
मनोऽनुकूलेऽनुभवः सुखस्य रतिरिष्य्ते ॥ ३३९.१३ ॥  
  
हर्वादिभिश्च मनसो विकाशो हास उच्यते ।  
चित्रादिदर्शनाच्चेतोवैक्लव्यं ब्रुवते भयम् ॥ ३३९.१४ ॥  
  
जुगुप्सा च पदार्थानां निन्दा दौर्भाग्यवाहिनां ।  
विस्मयोऽतिशयेनार्थदर्शनाच्चित्तविस्तृतिः ॥ ३३९.१५ ॥  
  
अष्टौ स्तम्भादयः सत्त्वाद्रजसस्तमसः परम् ।  
स्तम्भश्चेष्टाप्रतीघातो भयरागाद्युपाहितः ॥ ३३९.१६ ॥  
  
श्रमरागाद्युपेतान्तःक्षोभजन्म वपुर्ज्जलं ।  
स्वेदो हर्षादिभिर्द्देहोच्छासाऽन्तःपुलकोद्‌गमः ॥ ३३९.१७ ॥  
  
हर्षादिजन्मवाक्सङ्गः स्वरभेदो भयादिभिः ।  
मनोवैक्लव्यमिच्छन्ति शोकमिष्टक्षयादिभिः ॥ ३३९.१८ ॥  
  
क्रोधस्तैक्ष्णप्रबोधश्च प्रतिकू लानुकारिणि ।  
पुरुषार्थसमाप्त्यार्थो यः स उत्साह उच्यते ॥ ३३९.१९ ॥  
  
चित्तक्षोभभवोत्तम्भो वेपथुः परिकीर्त्तितः ।  
वैवर्ण्यञ्च विचषादादिजन्मा कान्तिविपर्य्ययः ॥ ३३९.२० ॥  
  
दुःखानन्दादिजन्नेत्रजलमश्रु च विश्रुतम् ।  
इन्द्रियाणामस्तमयः प्रलयो लङ्घनादिभिः ॥ ३३९.२१ ॥  
  
वैराग्यादिर्म्मनः खेदो निर्वेद इति कथ्यते ।  
मनः पीडदिजन्मा च सादो ग्लानिः शरीरगा ॥ ३३९.२२ ॥  
  
शङ्कानिष्टागमोत्प्रेक्षा स्यादसूया च मत्सरः ।  
मदिराद्युपयोगोत्थं मनः सम्मोहनं मदः ॥ ३३९.२३ ॥  
  
क्रियातिशयजन्मान्तःशरीरोत्थक्लमः श्रमः ।  
श्रृङ्गारादिक्रियाद्वेषश्चित्तस्यालस्यमुच्यते ॥ ३३९.२४ ॥  
  
दैन्यं सत्त्वादपभ्रंशश्चिन्तार्थपरिभावनं ।  
इतिकर्त्तव्यतोपायादर्शनं मोह उच्यते ॥ ३३९.२५ ॥  
  
स्मृतिः स्यादनुभूतस्य वस्तुनः प्रतिविम्बनं ।  
मतिरर्थपरिच्छेदस्तत्त्वज्ञानोपनायितः ॥ ३३९.२६ ॥  
  
व्रीडानुरागादिभवः सङ्कोचः कोपि चेतसः ।  
भवेच्चपलताऽस्थैर्यं हर्षश्चित्तप्रसन्नता ॥ ३३९.२७ ॥  
  
आवेशश्च प्रतीकारः शयो वैधुर्य्यमात्मनः ।  
कर्त्तव्ये प्रतिभाभ्रंशो जडतेत्यभिधीयते ॥ ३३९.२८ ॥  
  
इष्टप्राप्तेरुपचितः सम्पदाभ्युदयो धृतिः ।  
गर्व्वः परेष्ववज्ञानमात्मन्युत्कर्षभावाना ॥ ३३९.२९ ॥  
  
भवेद्विषादो दैवादेर्विघातोऽभीष्टवस्तुनि ।  
औस्सुक्यमीष्सिताप्राप्तेर्वाञ्छया तरला स्थितिः ॥ ३३९.३० ॥  
  
चित्तेन्द्रियाणां स्तैमित्यमपस्मारोऽचला स्थितिः ।  
युद्‌धे बाधादिभीस्त्रासो वीप्सा चित्तचमत्कृतिः ॥ ३३९.३१ ॥  
  
क्रोधस्याप्रशमोऽमर्षः प्रबोधश्तेचनोदयः ।  
अवहित्थं भवेद्‌गुप्तिरिङ्गिताकारगोचरा ॥ ३३९.३२ ॥  
  
रोषतो गुरुवाग्दण्डपारुष्यं विदुरुग्रतां ।  
ऊहो वितर्कः स्याद्व्याधिर्मनोवपुरवग्रहः ॥ ३३९.३३ ॥  
  
अनिबद्धप्रलापादिरुन्मादो मदनादिभिः ।  
तत्वज्ञानादिना चेतःकषायोपरमः शमः ॥ ३३९.३४ ॥  
  
कविभिर्योजनीया वै भावाः काव्यादिके रसाः ।  
विभाव्यते हि रत्यादिर्यत्र येन विभाव्यते ॥ ३३९.३५ ॥  
  
विभावो नाम स द्वेधालम्बनोद्दीपनात्मकः ।  
रत्यादिभाववर्गोऽयं यमाजीव्योपजायते ॥ ३३९.३६ ॥  
  
आलम्बनविभावोऽसौ नायकादिभवस्तथा ।  
धीरोदात्तो धीरोद्धतः स्याद्धीरललितस्तथा ॥ ३३९.३७ ॥  
  
धीरप्रशान्त इत्येवं चतुर्द्धा नायकः स्मृतः ।  
अनुकूलो दक्षइणश्च शठो धृष्टः प्रवर्त्तितः ॥ ३३९.३८ ॥  
  
पीठमर्द्दो विटश्चैव विदूषक इति त्रयः ।  
श्रृड्गारे नर्म्मसचिवा नायकस्यानुनायका ॥ ३३९.३९ ॥  
  
पीठमर्द्दः सम्बलकः श्रीमांस्तद्वेशजो विटः ।  
विदूषको वैहसिकस्त्वष्टनायकनायिकाः ॥ ३३९.४० ॥  
  
स्वकीया परकीया च पुनर्भूरिति कौशिकाः ।  
सामान्या न पुनर्भूरिरित्याद्या बहुभेदतः ॥ ३३९.४१ ॥  
  
उद्दीपनविभावास्ते संस्कारैर्विविधैः स्थितैः ।  
आलम्बनविभावेषु भावानुद्दीपयन्ति ये ॥ ३३९.४२ ॥  
  
चतुःषष्टिकला द्वेधा कर्म्माद्यैर्गीतिकादिभिः ।  
कुहकं स्मृतिरप्येषां प्रायो हासोपहारकः ॥ ३३९.४३ ॥  
  
आलम्बनविभावस्य भावैरुद्वुद्धसंस्कृतैः ।  
मनोवाग्‌बुद्धिवपुषां स्मृतीच्छाद्वेषयत्नत ॥ ३३९.४४ ॥  
  
आरम्भ एव विदुषामनुभाव इति स्मृतः ।  
स चानुभूयते चात्र भवत्युत निरुच्यते ॥ ३३९.४५ ॥  
  
मनोव्यापारभूयिष्ठो मन आरम्भ उच्यते ।  
द्विविधः पौरुषस्त्रैण ईट्टशोऽपि प्रसिध्यति ॥ ३३९.४६ ॥  
  
शोभा विलासो माधुर्य्यं स्थैर्य्यं गाम्भीर्य्यमेव च ।  
ललितञ्च तथौदार्य्यन्तेजोऽष्टाविति पौरुषाः ॥ ३३९.४७ ॥  
  
नीचनिन्दोत्तमस्पर्द्धा शौर्य्यं दाक्षादिकारणं ।  
मनोधर्म्मे भवेच्छोभा शोभते भवनं यथा ॥ ३३९.४८ ॥  
  
भावो हावश्च हेला च शोभा कान्तिस्तथैव च ।  
दीप्तिर्म्माधुर्य्यशौर्य्ये च प्रागलूभ्यं स्यादुदारता ॥ ३३९.४९ ॥  
  
स्थैर्य्यं गम्भीरता स्त्रीणां विभावा द्वादशेरिताः ।  
भावो विलासो हावः स्याद्भावः किञ्चिच्च हर्षजः ॥ ३३९.५० ॥  
  
वाचो युक्तिर्भवेद्वागारम्भो द्वादश एव सः ।  
तत्राभाषणमालापः प्रलापो वचनं वहु१ ॥ ३३९.५१ ॥  
  
विलापो दुःखवचनमनुलापोऽसकृद्वचः ।  
संलाप उक्तप्रत्युक्तमपलापोऽन्यथावचः ॥ ३३९.५२ ॥  
  
वार्त्ताप्रयाणं सन्देशो निर्देशः प्रतिपादनम् ।  
तत्त्वदेशोऽतिदेशोऽयमपदेशोऽन्यवर्णनम् ॥ ३३९.५३ ॥  
  
उपदेशश्च शिक्षावाक् व्याजोक्तिर्व्यपदेशकः ।  
वोधाय एष व्यापारः सुबुद्ध्यारम्भ इष्यते ॥ ३३९.५४ ॥  
  
तस्य भेदास्त्रयस्ते च रीतिवृत्तिप्रवृत्तयः ॥ ३३९.५५ ॥  
  
इत्यादिमहापुराणे आग्नेये श्रृङ्गारादिरसनिरूपणं नामोनचत्वारिंशदधिकत्रिशततमोऽध्यायः ॥