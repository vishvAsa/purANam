+++
title = "०११ कैकेय्याः वरयाचना"
title_english = "011 Kaikeyi s evil boons"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-011-Kaikeyyaha_Varayaachana.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/02-kaikayI-vighnaH/011_kaikeyyAH_varayAchanA.md">
<details><summary><h3>IITK ...{Loading}...</h3></summary>

Kaikeyi reminds king Dasaratha about the boons--seeks consecration of
Bharata as princeregent and exile of Rama to the forest.



#### श्लोकः
##### मूलम्
तं मन्मथशरैर्विद्धमं कामवेगवशानुगम्।  
उवाच पृथिवीपालं कैकेयी दारुणं वचः॥2.11.1॥

##### शब्दार्थः
कैकेयी Kaikeyi, मन्मथशरैः with the darts of Kamadeva, विद्धम् struck, कामवेगवशानुगम् overtaken by passion, तं पृथिवीपालम् to the ruler of earth (Dasaratha), दारुणम् dreadful, वचः words, उवाच said.

##### आङ्ग्लानुवादः
To the ruler of the earth (the king), struck by the darts of Kamadeva and overtaken by passion Kaikeyi spoke (these) dreadful words.



#### श्लोकः
##### मूलम्
नास्मि विप्रकृतादेव केनचिन्नावमानिता।  
अभिप्रायस्तु मे कश्चित्तमिच्छामि त्वया कृतम्॥2.11.2॥

##### शब्दार्थः
देव O king, केनचित् by any one, विप्रकृता offended, नास्मि I am not, न अवमानिता nor disregarded, तु but, मे my, कश्चित् certain, अभिप्रायः purpose, तम् that one, त्वया by you, कृतं इच्छामि you should fulfil.

##### आङ्ग्लानुवादः
O king I have neither been offended nor disregarded by any one, but I have a purpose which you should fulfil.



#### श्लोकः
##### मूलम्
प्रतिज्ञां प्रतिजानीष्व यदि त्वं कर्तुमिच्छसि।  
अथ तद्व्याहरिष्यामि यदभिप्रार्थितं मया॥2.11.3॥

##### शब्दार्थः
त्वम् you, कर्तुम् to accomplish, इच्छसि यदि if you are inclined, प्रतिज्ञां प्रतिजानीष्व promise to fulfil, अथ thereafter, मया by me, यत् whatever, अभिप्रार्थितम् sought for, तत् that one, व्याहरिष्यामि I will tell you.

##### आङ्ग्लानुवादः
If you are inclined to accomplish my desire, then promise me that you will fulfil them. Thereafter I shall reveal it to you.



#### श्लोकः
##### मूलम्
तामुवाच महातेजाः कैकेयीमीषदुत्स्मितः।  
कामी हस्तेन संगृह्य मूर्धजेषु शुचिस्मिताम्॥2.11.4॥

##### शब्दार्थः
महातेजाः mighty, कामी steeped in passion, ईषत् a little, उत्स्मितः with a visible smile, शुचिस्मिताम् with a pure (bright) smile, तां कैकेयीम् to that Kaikeyi, मूर्धजेषु  her hair, हस्तेन with hand, संगृह्य holding (gently), उवाच said.

##### आङ्ग्लानुवादः
The mighty king steeped in passion gently held Kaikeyi's hair in his hands  and with a clear, bright smile saidः



#### श्लोकः
##### मूलम्
आवलिप्ते न जानासि त्वत्तः प्रियतरो मम।  
मनुजो मनुजव्याघ्राद्रामादन्यो न विद्यते॥2.11.5॥

##### शब्दार्थः
आवलिप्ते  woman swollen with pride, न जानासि do you not know?, मम to me, त्वत्तः more than you, प्रियतरः dearer, मनुजव्याघ्रात् other than the tiger (best) among men, रामात् than Rama, अन्यः other, मनुजः man, न विद्यते does not exist.

##### आङ्ग्लानुवादः
O proud lady, don't you know there exists for me no woman dearer than you and      no man other than Rama who is the best among men.



#### श्लोकः
##### मूलम्
तेनाजय्येन मुख्येन राघवेण महात्मना।  
शपे ते जीवनार्हेण ब्रूहि यन्मनसेच्छासि॥2.11.6॥

##### शब्दार्थः
अजय्येन invincible one, मुख्येन chief (among men), जीवनार्हेण by one worthy to live, महात्मना broadminded, तेन राघवेण by that scion among the Raghus (Rama), शपे swear, मनसा in mind, यत् which, इच्छसि (you) wish, ब्रूहि tell.

##### आङ्ग्लानुवादः
I swear in the name of the scion of the Raghu dynasty, the invincible, broadminded  
Rama, the best among men worthy of long life. Tell me what you have in mind.



#### श्लोकः
##### मूलम्
यं मुहूर्तमपश्यंस्तु न जीवेयमहं ध्रुवम्।  
तेन रामेण कैकेयि शपे ते वचनक्रियाम्॥2.11.7॥

##### शब्दार्थः
कैकेयि Kaikeyi, यम् whom, अपश्यन् without seeing, अहम् I, मुहूर्तम् even for a moment, ध्रुवम्  this is certain, न जीवेयम् cannot live, तेन रामेण by such Rama, ते your, वचनक्रियाम् in accordance with your wish, शपे I swear.

##### आङ्ग्लानुवादः
O Kaikeyi, in the name of Rama without seeing whom I, for sure, cannot live a momment, I swear I will fulfil your desire.



#### श्लोकः
##### मूलम्
आत्मना वात्मजैश्चान्यैर्वृणेयं मनुजर्षभम्।  
तेन रामेण कैकेयि शपे ते वचनक्रियाम्॥2.11.8॥

##### शब्दार्थः
कैकेयि Kaikeyi, आत्मना वा by myself, अन्यैः by others, आत्मजैश्च my sons, यम् whom,  मनुजर्षभम् best among men, वृणे I choose, तेन रामेण by that Rama, ते your, वचनक्रियाम्  to fulfil your wish, शपे swear.

##### आङ्ग्लानुवादः
O Kaikeyi I wish the best among men Rama well.Even at the expense of my life or the lives of the rest of my sons I swear in his name I shall fulfil your wish.



#### श्लोकः
##### मूलम्
भद्रे हृदयमप्येतदनुमृशोद्धरस्व मे।  
एतत्समीक्ष्य कैकेयि ब्रूहि यत्साधु मन्यसे॥2.11.9॥

##### शब्दार्थः
भद्रे O gentle lady मे my, एतत् this, हृदयम् heart, अनुमृश्य having touched, उद्धरस्व save,  
कैकेयि O Kaikeyi, एतत् this, समीक्ष्य after considering, यत् which, साधु as good, मन्यसे you may consider, ब्रूहि you may tell.

##### आङ्ग्लानुवादः
O gentle lady my heart is sinking. Touch my heart and deliver me from distress. O Kaikeyi considering all this, tell me what you think is good.



#### श्लोकः
##### मूलम्
बलमात्मनि जानन्ती न मां शङ्कितुमर्हसि।  
करिष्यामि तव प्रीतिं सुकृतेनापि ते शपे॥2.11.10॥

##### शब्दार्थः
आत्मनि  in yourself, बलम् power, जानन्ती you know fully, माम् me, शङ्कितुम् to doubt, न अर्हसि it does not behove you, सुकृतेनापि on my merits, ते to you, शपे I swear, तव your, प्रीतिम् pleasure, करिष्ये I shall do.

##### आङ्ग्लानुवादः
You know fully the authority you wield over me. Therefore, it does not behove you to doubt me. I swear on my acquired merits that I shall do whatever pleases you.



#### श्लोकः
##### मूलम्
सा तदर्थमना देवी तमभिप्रायमागतम्।  
निर्माध्यस्थ्याच्च हर्षाच्च बभाषे दुर्वचं वचः॥2.11.11॥

##### शब्दार्थः
तदर्थमनाः  bent upon her interests, देवी queeni, आगतम् her mind has set upon, तम् अभिप्रायम् her wish, निर्माध्यस्थ्यात् with no alternate path, हर्षात् च rejoiced, दुर्वचम् unutterable, वचः words, बभाषे uttered.

##### आङ्ग्लानुवादः
Bent upon her interests, the queen cheered and expressed in unutterable words her premeditated  wish which had no alternative.



#### श्लोकः
##### मूलम्
तेन वाक्येन संहृष्टा तमभिप्रायमागतम्।  
व्याजहार महाघोरमभ्यागतमिवान्तकम्॥2.11.12॥

##### शब्दार्थः
तेन वाक्येन by those  words, संहृष्टा delighted, अभ्यागतम् suddenly struck, अन्तकमिव like death, महाघोरम् highly dreadful, आगतम् that has come to her mind, तम् अभिप्रायम् her wish, व्याजहार spoke.

##### आङ्ग्लानुवादः
Delighted by the words (of the king), Kaikeyi disclosed him her highly dreadful wish which entered her mind like a sudden visitation of deathः



#### श्लोकः
##### मूलम्
यथा क्रमे शपसि वरं मम ददासि च।  
तच्छृण्वन्तु त्रयस्त्रिंशद्देवास्साग्निपुरोगमाः॥2.11.13॥

##### शब्दार्थः
साग्निपुरोगमाः with firegod in the forefront, त्रयस्त्रिंशद्देवाः thirtythree (crore) gods, क्रमेण successively, यथा like, शपसि your are swearing, मम my, वरम् boon, ददासि च are giving, तत् that, शृण्वन्तु listen.

##### आङ्ग्लानुवादः
You are repeatedly swearing to grant me boons. Let the thirtythree crore gods headed by  the firegod, listen.



#### श्लोकः
##### मूलम्
चन्द्रादित्यौ नभश्चैव ग्रहा रात्र्यहनी दिशः।  
जगच्च पृथिवी चेयं सगन्धर्वा सराक्षसा॥2.11.14॥  
निशाचराणि भूतानि गृहेषु गृहदेवता।  
यानि चान्यानि भूतानि जानीयुर्भाषितं तव॥2.11.15॥

##### शब्दार्थः
चन्द्रादित्यौ Moon and Sun, नभः च एव and the sky also, ग्रहाः the planets, रात्र्यहनी night and day, दिशः the (ten) quarters, जगच्च the world, सगन्धर्वा with all gandharvas, सराक्षसा with all rakshasas, इयम् this, पृथिवी earth, निशाचराणि nightrangers, भूतानि all beings, गृहेषु in the houses, गृहदेवताः family deities, अन्यानि all other, यानि whosoever, भूतानि beings, तव your, भाषितम्  words of promise, जानीयुः let them know.

##### आङ्ग्लानुवादः
Let the Moon and the Sun, the sky, the planets, night and day, the (ten) quarters the world, gandharvas, rakshasas, this earth, the nocturnal spirits all beings, family deities of every house and all other beings listen to your words of promise.



#### श्लोकः
##### मूलम्
सत्यसन्धो महातेजाः धर्मज्ञः सुसमाहितः।  
वरं मम ददात्येष तन्मे श्रृण्वन्तु दैवताः॥2.11.16॥

##### शब्दार्थः
सत्यसन्धः true to his vows, महातेजाः heroic, धर्मज्ञः knows the ways of righteousness, सुसमाहितः wellcomposed, एषः this (Dasaratha), मम my, वरम् boon, ददाति is giving, दैवताः gods, तत् that one, मे for my sake, शृण्वन्तु hear.

##### आङ्ग्लानुवादः
King Dasaratha who is true to his vows, heroic and knows the ways of righteousness is granting me boons with a wellcomposed mind. Let all the gods  stand witness to this (declared Kaikeyi).



#### श्लोकः
##### मूलम्
इति देवी महेष्वासं परिगृह्याभिशस्य च।  
ततः परमुवाचेदं वरदं काममोहितम्॥2.11.17॥

##### शब्दार्थः
देवी queen, महेष्वासम् great archer, परिगृह्य having seized, अभिशस्य च having flattered, ततः परम् च afterwards, वरदम् conferer of boons, काममोहितम् infatuated, इदम् this word, उवाच said.

##### आङ्ग्लानुवादः
Clasping the great archer, the infatuated king, conferer of boons and flattering him (to the top of her bent), the queen saidः



#### श्लोकः
##### मूलम्
स्मर राजन् पुरावृत्तं तस्मिन् दैवासुरे रणे।  
तत्र चाच्यावयच्छत्रुस्तव जीवितमन्तरा॥2.11.18॥

##### शब्दार्थः
राजन् O king, पुरा long ago, तस्मिन् that, दैवासुरे between gods and asuras, रणे in the  war, वृत्तम् event, स्मर recollect, तत्र there, शत्रुः च enemy too, तव your, जीवितम् अन्तरा except your life, अच्यावयत् pulled down.

##### आङ्ग्लानुवादः
O king, recall the event that happened long ago in the war between gods and asuras where the enemy destroyed all your forces except your life.



#### श्लोकः
##### मूलम्
तत्र चापि मया देव यत्त्वं समभिरक्षितः।  
जाग्रत्या यतमानायास्ततो मे प्राददा वरौ॥2.11.19॥

##### शब्दार्थः
देव O king तत्र च there too, यत् since, त्वम् you, मया by me, समभिरक्षितः were rescued, ततः for that reason, जाग्रत्याः fully alert, यतमानायाः making efforts to protect you, मे to me,  वरौ two boons, प्राददाः you conferred.

##### आङ्ग्लानुवादः
O king, I rescued you there. Since I was alert to protect you, you granted me two  
boons.



#### श्लोकः
##### मूलम्
तौ तु दत्तौ वरौ देव निक्षेपौ मृगयाम्यहम्।  
तथैव पृथिवीपाल सकाशे सत्यसङ्गर॥2.11.20॥

##### शब्दार्थः
पृथिवीपाल O protector of the earth, सत्यसङ्गर  one who is honest in keeping promises, देव O king तव your, सकाशे एव with, निक्षेपौ preserved as deposit (to be given in course of time), तौ those, दत्तौ given, वरौ तु boons, अहम् I, मृगयामि seeking.

##### आङ्ग्लानुवादः
O protector of the earth, O king, honest in keeping promises, I (now) seek those two boons which were reserved as deposits.



#### श्लोकः
##### मूलम्
तत् प्रतिश्रुत्य धर्मेण न चेद्दास्यसि मे वरम्।  
अद्यैव हि प्रहास्यामि जीवितं त्वद्विमानिता॥2.11.21॥

##### शब्दार्थः
तत् that, प्रतिश्रुत्य having vowed, मे my, वरम् boon, धर्मेण rightfully, न दास्यसि चेत् if you do not grant, त्वद्विमानिता disgraced by you, अद्यैव right away, जीवितम् life, प्रहास्यामि हि shall give up.

##### आङ्ग्लानुवादः
The boons you have vowed to give shall rightfully be given to me. If not, disgraced by you I shall give up my life right away.



#### श्लोकः
##### मूलम्
वाङ्मात्रेण तदा राजा कैकेय्या स्ववशे कृतः।  
प्रचस्कन्द विनाशाय पाशं मृग इवात्मनः॥2.11.22॥

##### शब्दार्थः
तदा then, कैकेय्या by Kaikeyi, वाङ्मात्रेण with words only, स्ववशे under the control, कृतः  
caught, राजा च king also, मृगः इव like a deer, आत्मनः for his own, विनाशाय  for destruction, पाशम् trap, प्रचस्कन्द jumped into.

##### आङ्ग्लानुवादः
The king now came under the control of Kaikeyi by his own words like a deer that jumps into the trap for its own destruction.



#### श्लोकः
##### मूलम्
ततः परमुवाचेदं वरदं काममोहितम्।  
वरौ यौ मे त्वया देव तदा दत्तौ महीपते॥2.11.23॥  
तौ तावदहमद्यैव वक्ष्यामि शृणु मे वचः।

##### शब्दार्थः
ततः परम् thereafter, काममोहितम् overcome by passion, वरदम् conferer of boons, इदम् this word, उवाच said, महीपते O lord of earth, देव my lord, तदा then, मे to me, त्वया by yourself, यौ वरौ those two boons, दत्तौ were given, तौ about them, अद्यैव तावत् right now, वक्ष्यामि I shall speak out , मे वचः my words, शृणु listen.

##### आङ्ग्लानुवादः
Thereafter, she said to the infatuated king who had promised to confer her boons, O lord of the earth, O king, right now I shall speak to you about the two boons granted by you. Listen to my words.



#### श्लोकः
##### मूलम्
अभिषेकसमारम्भो राघवस्योपकल्पितः॥2.11.24॥  
अनेनैवाभिषेकेण भरतो मेऽभिषिच्यताम्।

##### शब्दार्थः
राघवस्य Rama's, अभिषेकसमारम्भः preparations for consecration, उपकल्पितः have been  made, अनेन अभिषेकेणैव with these materials for installation, मे my, भरतः Bharata, अभिषिच्यताम् shall be crowned.

##### आङ्ग्लानुवादः
Preparations for Rama's consecration have been made. With these very materials for installation, my son Bharata should be consecrated.



#### श्लोकः
##### मूलम्
यो द्वितीयो वरो देव दत्तः प्रीतेन मे त्वया॥2.11.25॥  
तदा दैवासुरे युद्धे तस्य कालोऽयमागत।

##### शब्दार्थः
तदा then, दैवासुरे युद्धे in the war between gods and asuras, प्रीतेन pleased, त्वया by you, देव Lord मे  to me, यः which, द्वितीयः second, वरः boon, दत्तः was given, तस्य for that, अयम् this, कालः  time, आगतः has come.

##### आङ्ग्लानुवादः
Then in the war between gods and asuras, O lord, pleased with me you have  
promised a second boon and the time has come to grant it.



#### श्लोकः
##### मूलम्
नव प़ञ्च च वर्षाणि दण्डकारण्यमाश्रितः॥2.11.26॥  
चीराजिनजटाधारी रामो भवतु तापसः।

##### शब्दार्थः
रामः Rama, नव पञ्च च वर्षाणि for fourteen (nine and five) years, दण्डकारण्यम् Dandaka forest, आश्रितः resorted to, चीराजिनजटाधारी clad in tattered (bark) and deer skin and wearing matted locks, तापसः like an ascetic, भवतु shall remain (in the forest.)

##### आङ्ग्लानुवादः
Consigned to the Dandaka forest for fourteen years, clad in bark and deer skin and wearing matted hair, Rama shall live like an ascetic.



#### श्लोकः
##### मूलम्
भरतो भजतामद्य यौवराज्यमकण्टकम्॥2.11.27॥  
एष मे परमः कामो दत्तमेव वरं वृणे।  
अद्य चैव हि पश्येयं प्रयान्तं राघवं वनम्॥2.11.28॥

##### शब्दार्थः
अद्य now, भरतः Bharata, अकण्टकम् without any thorns(rivals), यौवराज्यम् as princeregent, भजताम् let him enjoy, एषः this, मे my, परमः great, कामः desire, दत्तं वरमेव already granted boon, वृणे I am asking for, अद्य चैव now itself, वनम् to the forest, प्रयान्तं departing to the forest, राघवम् to the scion of the Raghus (Rama), पश्येयम् I shall see.

##### आङ्ग्लानुवादः
Let Bharata be princeregent without any rivals. This is my great desire. I am asking for an already granted boon. Let me see Rama's departure to the forest today itself.



#### श्लोकः
##### मूलम्
स राजराजः भव सत्यसङ्गरः  
कुलं च शीलं च हि रक्ष जन्म च।  
परत्रवासे हि वदन्त्यनुत्तमं  
तपोधनास्सत्यवचो हितं नृणाम्॥2.11.29॥

##### शब्दार्थः
राजराजः king of kings, सः you are such, सत्यसङ्गरः भव  be true to your vows, कुलं च your race , शीलं च character, जन्म च birth, रक्ष हि protect, नृणाम् for men, परत्र in the other world, वासे for existence, सत्यवचः merits of truth, अनुत्तमम् no superior, हितम् welfare, तपोधनाः those having ascetism as wealth, sages, वदन्ति हि are saying.

##### आङ्ग्लानुवादः
O king of kings, by being true to your vow, protect your race, character and lineage. Those sages whose ascetism is their wealth maintain that there is no merit superior to truthfulness which can confer man a place in the other world.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकादशस्सर्गः॥  
Thus ends the eleventh sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/02-kaikayI-vighnaH/011_kaikeyyAH_varayAchanA.md">
<details><summary><h3>भूषणम् ...{Loading}...</h3></summary>



तं मन्मथशरैर्विद्धं कामवेगवशानुगम् ।  

उवाच पृथिवीपालं कैकेयी दारुणं वचः  ॥  २।११।१  ॥   

अथ ऽव्यवस्थाप्य महाराजं त्वमिमं वृणुया वरम्ऽ इति
मन्थरयोपदिष्टमनुतिष्ठति--तमित्यादिना  ॥  २।११।१  ॥   

  

नास्मि विप्रकृता देव केन चिन्नावमानिता ।  

अभिप्रायस्तु मे कश्चित्तमिच्छामि त्वया कृतम्  ॥  २।११।२  ॥   

नास्मीति । विप्रकृता रोगग्रस्ता । नार्थकामा ऽस्मीत्यपि द्रष्टव्यम् ।
निग्रहानुग्रहपक्षं मनसि कृत्वाह--अभिप्रायः अभिप्रेतोर्थः, अस्तीति शेषः ।
त्वया कृतं त्वया प्रतिश्रुतम् । तमिच्छामीति सम्बन्धः  ॥  २।११।२  ॥   

  

प्रतिज्ञां प्रतिज्ञानीष्व यदि त्वं कर्तुमिच्छसि ।  

अथ तद्व्याहरिष्यामि यदभिप्रार्थितं मया  ॥  २।११।३  ॥   

प्रतिज्ञामिति । प्रतिज्ञां प्रतिजानीष्व शपथं कुर्वित्यर्थः  ॥  २।११।३
 ॥   

  

तामुवाच महातेजाः कैकेयीमीषदुत्स्मितः ।  

कामी हस्तेन संगृह्य मूर्द्धजेषु शुचिस्मिताम्  ॥  २।११।४  ॥   

तामिति । ईषदुत्स्मितः भवदाज्ञाकारिणि मयि किं शपथेनेति किञ्चिदुद्गतस्मितः
। यद्वा अभिप्रेतकरणमीषत्करमित्युत्स्मितः । यद्वा शङ्कितरोगाद्यभावात्
हस्तेन मूर्द्धजेषु संगृह्येति शिरो ऽङ्के कृत्वेति भावः । स्वाभिमुखीकरणाय
वेणीमवलम्ब्येतिवार्थः  ॥  २।११।४  ॥   

  

अवलिप्ते न जानासि त्वत्तः प्रियतमा मम ।  

मनुजो मनुजव्याघ्राद्रामादन्यो न विद्यते  ॥  २।११।५  ॥   

अवलिप्त इति । अवलिप्ते सौभाग्यगर्विते मम त्वत्तः प्रियतमा स्त्रीणां
मध्ये त्वत्तः प्रियतमा नास्ति । रामादन्यो मनुजः प्रियतमो न विद्यते इति
जानासीति सम्बन्धः  ॥  २।११।५  ॥   

  

तेनाजय्येन मुख्येन राघवेण महात्मना ।  

शपे ते जीवनार्हेण ब्रूहि यन्मनसेच्छसि  ॥  २।११।६  ॥   

जीवनार्हेण जीवनादपि पूज्येन  ॥  २।११।६  ॥   

  

यं मुहूर्त्तमपश्यंस्तु न जीवेयमहं ध्रुवम् ।  

तेन रामेण कैकेयि शपे ते वचनक्रियाम्  ॥  २।११।७  ॥   

अस्यैव विवरणम्--यमिति । ते वचनक्रियां तव वचनकरणं प्रतीति शेषः  ॥  २।११।७
 ॥   

  

आत्मना वात्मजैश्चान्यैर्वृणेयं मनुजर्षभम् ।  

तेन रामेण कैकेयि शपे ते वचनक्रियाम्  ॥  २।११।८  ॥   

आत्मनेति । आत्मना स्वदेहेन । आत्मजैः भरतादिभिः । अन्यैश्च
प्रियबन्धुभिश्च । मूल्यभूतैरेतैर्यं रामं वृणे सर्वान् परित्यज्यापि
राममेव परिगृह्णामीति भावः  ॥  २।११।८  ॥   

  

भद्रे हृदयमप्येतदनुमृश्योद्धरस्व मे ।  

एतत्समीक्ष्य कैकेयि ब्रूहि यत्साधुमन्यसे  ॥  २।११।९  ॥   

भद्र इति । हे भद्रे मे हृदयं एतत् एतादृशमनुमृश्य शपथवचनानुसारित्वेन
निर्धार्य उद्धरस्व उज्जीवय । एतत् वाङ्मनसयोरैकरूप्यम् । समीक्ष्य
सम्यगालोच्य । यत्साधु इष्टं मन्यसे तद्ब्रूहि, त्वदभीष्टकरणमेव मज्जीवनम्
। अन्यथा न जीवामीत्यर्थः  ॥  २।११।९  ॥   

  

बलमात्मनि पश्यन्ती न मां शङ्कितुमर्हसि ।  

करिष्यामि तव प्रीतिं सुकृतेनापि ते शपे  ॥  २।११।१०  ॥   

बलमिति । आत्मनि बलं त्वयि विद्यमानं दृष्टिचित्तापहारिसौभाग्यबलम् ।  ॥ 
२।११।१०  ॥   

  

सा तदर्थमना देवी तमभिप्रायमागतम् ।  

निर्माध्यस्थ्याच्च हर्षाच्च बभाषे दुःसहं वचः  ॥  २।११।११  ॥   

सेति । तदर्थमनाः मन्थरोपदिष्टरामविवासनपूर्वकभरताभिषेकरूपार्थमनाः ।
अभिप्रायमागतं स्वाभिमतशपथं प्राप्तं निर्माध्यस्थ्यात्
निर्गतमध्यस्थभावात्, पक्षपातादित्यर्थः  ॥  २।११।११  ॥   

  

तेन वाक्येन संहृष्टा तमभिप्रायमागतम् ।  

व्याजहार महाघोरमभ्यागतमिवान्तकम्  ॥  २।११।१२  ॥   

उक्तमर्थं सविशेषमाह--तेनेति । तेन वाक्येन शपथपूर्वकं त्वदभिमतं
करिष्यामीत्युक्तदशरथवचनेन  ॥  २।११।१२  ॥   

  

यथा क्रमेण शपसि वरं मम ददासि च ।  

तच्छृण्वन्तु त्रयस्त्रिंशद्देवाः साग्निपुरोगमाः  ॥  २।११।१३  ॥   

दशरथवाक्यं दृढीकर्तुं नरस्य धर्माधर्मसाक्षिभूता देवताः श्रावयति--यथा
क्रमेणेति । क्रमेण प्रियपुत्रसुकृतक्रमेण । यथा शपसि वरं ददासि च तथा
तच्छृण्वन्त्विति सम्बन्धः  ॥  २।११।१३  ॥   

  

चन्द्रादित्यौ नभश्चैव ग्रहा रात्र्यहनी दिशः ।  

जगच्च पृथिवी चैव सगन्धर्वा सराक्षसा  ॥  २।११।१४  ॥   

निशाचराणि भूतानि गृहेषु गृहदेवताः ।  

यानि चान्यानि भूतानि जानीयुर्भाषितं तव  ॥  २।११।१५  ॥   

सत्यसन्धो महातेजा धर्मज्ञः सुसमाहितः ।  

वरं मम ददात्येष तन्मे श्रृण्वन्तु देवताः  ॥  २।११।१६  ॥   

चन्द्रादित्याविति । ग्रहाः नवग्रहाः । जगत् लोकः । "लोको विष्टपं भुवनं
जगत्" इत्यमरः । लोकश्चात्र स्वर्ग एव  ॥  २।११।१४१६  ॥   

  

इति देवी महेष्वासं परिगृह्याभिशस्य च ।  

ततः परमुवाचेदं वरदं काममोहितम्  ॥  २।११।१७  ॥   

इतीति । परिगृह्य धर्मपाशेन संयम्य । अभिशस्य सर्वा देवताः साक्षित्वेन
श्रृण्वन्त्वित्युद्घुष्य  ॥  २।११।१७  ॥   

  

स्मर राजन् पुरावृत्तं तस्मिन् दैवासुरे रणे ।  

तत्र चाच्यावयच्छत्रुस्तव जीवितमन्तरा  ॥  २।११।१८  ॥   

स्मरेति । पूर्ववृत्तमेवाह तत्रेति । तत्र रात्रियुद्धे । अन्तरा मध्ये ।
तव जीवितम् अच्यावयत् अचालयत् । शस्त्रप्रहारादिना मूर्च्छां
प्रापितवानित्यर्थः  ॥  २।११।१८  ॥   

  

तत्र चापि मया देव यत्त्वं समभिरक्षितः ।  

जाग्रत्या यतमानायास्ततो मे प्राददा वरौ  ॥  २।११।१९  ॥   

तत्रेति । यतमानायाः सारथ्ये यत्नं कुर्वाणायाः  ॥  २।११।१९  ॥   

  

तौ तु दत्तौ वरौ देव निक्षेपौ मृगयाम्यहम् ।  

तवैव पृथिवीपाल सकाशे सत्यसङ्गर  ॥  २।११।२०  ॥   

तौ त्विति । हे पृथवीपाल तव सकाशे एव निक्षेपौ निक्षेपत्वेन स्थापितौ । तौ
तु वरौ तावेव वरौ । मृगयामि अन्वेषयामि, इच्छामीत्यर्थः  ॥  २।११।२०  ॥   

  

तत् प्रतिश्रुत्य धर्मेण न चेद्दास्यसि मे वरम् ।  

अद्यैव हि प्रहास्यामि जीवितं त्वद्विमानिता  ॥  २।११।२१  ॥   

तदिति । वरमिति जात्येकवचनम्  ॥  २।११।२१  ॥   

  

वाङ्मात्रेण तदा राजा कैकेय्या स्ववशे कृतः ।  

प्रचस्कन्द विनाशाय पाशं मृग इवात्मनः  ॥  २।११।२२  ॥   

वाङ्मात्रेणेति । वाङ्मात्रेण पूर्वदत्तवरस्मारकवचनमात्रेण । कैकेय्या
स्ववशे कृतः राजा वाङ्मात्रेण मृगशब्दानुकारिणा लुब्धककथितेन । आत्मनो
विनाशाय पाशं मृग इव वागुरां मृग इव धर्मपाशं प्रचस्कन्द गतवान् ।
"स्कन्दिर् गतिशोषणयोः" इति धातुः । वरप्रदानमङ्गीचकारेत्यर्थः । यद्वा
वागुरां प्राप्तो मृग इव प्रचस्कन्द शोषणं प्राप्त इत्यर्थः  ॥  २।११।२२
 ॥   

  

ततःपरमुवाचेदं वरदं काममोहितम् । वरौ यौ मे त्वया देव तदा दत्तौ महीपते  ॥ 
२।११।२३  ॥   

तत इत्यादि  ॥  २।११।२३  ॥   

  

तौ तावदहमद्यैव वक्ष्यामि शृणु मे वचः  ॥  २।११।२४  ॥   

ताविति । तौ वरौ वक्ष्यामितौ वरौ विभज्य प्रदातुं प्रकारं वक्ष्यामीत्यर्थः
 ॥  २।११।२४  ॥   

  

अभिषेकसमारम्भो राघवस्योपकल्पितः ।  

अनेनैवाभिषेकेण भरतो मे ऽभिषेच्यताम्  ॥  २।११।२५  ॥   

यो द्वितीयो वरो देव दत्तः प्रीतेन मे त्वया ।  

तदा दैवासुरे युद्धे तस्य कालो ऽयमागतः  ॥  २।११।२६  ॥   

अभिषेकसमारम्भ इति । अभिषेकसमारम्भः अभिषेकसामग्री । य इति शेषः । अभिषेकेण
अभिषेकसामग्र्या  ॥  २।११।२५२६  ॥   

  

नव पञ्च च वर्षाणि दण्डकारण्यमाश्रितः ।  

चीराजिनजटाधारी रामो भवतु तापसः  ॥  २।११।२७  ॥   

नवेति । चीरं वल्कलम्  ॥  २।११।२७  ॥   

  

भरतो भजतामद्य यौवराज्यमकण्टकम् ।  

एष मे परमः कामो दत्तमेव वरं वृणे  ॥  २।११।२८  ॥   

अद्य चैव हि पश्येयं प्रयान्तं राघवं वनम्  ॥  २।११।२९  ॥   

विलम्बव्यावृत्त्यर्थमाह--भरत इत्यादिना । दत्तमेव, न तु नूतनं
किञ्चिदर्थये  ॥  २।११।२८२९  ॥   

  

स राजराजो भव सत्यसङ्गरः कुलं च शीलं च हि रक्ष जन्म च ।  

परत्रवासे हि वदन्त्यनुत्तमं तपोधनाः सत्यवचो हितं नृणाम्  ॥  २।११।३०  ॥   

सत्यस्यावश्यकर्त्तव्यत्वमाह--स इति । राजराजः स त्वं सत्यसङ्गरः
सत्यप्रतिज्ञः भव । तेन सत्यसङ्गरत्वेन कुलादित्रयं रक्ष । सत्यस्य
रक्षकत्वमुपपादयति परत्रेति । नृणां हितं सत्यवचः । परत्रवासे
स्वर्गलोकादिवासे । अनुत्तमं अत्यन्तोत्तमसाधनं वदन्ति  ॥  २।११।३०  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे एकादशः
सर्गः  ॥  ११  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
श्रीमदयोध्याकाण्डव्याख्याने एकादशस्सर्गः  ॥  ११  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/02-kaikayI-vighnaH/011_kaikeyyAH_varayAchanA.md">
<details><summary><h3>शिरोमणी ...{Loading}...</h3></summary>



तमिति । मन्मथशरैः मदं संसारदैन्यं मथ्नन्ति निवर्तयन्तीति मन्मथा
वशिष्ठादयः तेषां शरैः शत्रुनिवर्तकशरसदृशाविद्यानिवर्तकवचनैर्विद्धं
व्याप्तमत एव कामवेगवशानुगं कामवेगः वशो येषां ते अनुगा अनुचरा यस्य तं
पृथिवीपालं दशरथं दारुणं दारुणवस्तुस्वीकारकं वच उवाच
ग्लेपनार्थकमदधातुप्रकृतिकभावक्विबन्तं मदिति शरशब्दः
आचारक्विबन्तप्रकृतिककर्तृक्विबन्तः । किं च मन्मथशरैर्विद्धमिति
वचोविशेषणम् । तथाहि मन्मथं शृणातीति मन्मथशरः शिवः उपलक्षणतया
ब्रह्मविष्णुमहेश्वरा इत्यर्थः विद्धं प्रार्थितमित्यर्थः विद्धमिति
विधानार्थकविधधातुप्रकृतिकनिष्ठान्तमागमशास्त्रस्यानित्यत्वादिडभावः  ॥ 
२।११।१  ॥   

  

तद्वचनमेवाह-- नेति । अभिप्रायः इच्छाविषयीभूतस्तं त्वया कृतं
संपादितमिच्छामि  ॥  २।११।२  ॥   

  

प्रतिज्ञामिति । प्रतिज्ञामवश्यमहं करिष्यामीति शब्दोच्चारणपूर्वकनिश्चयं
प्रतिजानीष्व कुरु । अथ अनन्तरं मयाभिप्रार्थितमीप्सितं यथा
यथावद्व्याहरिष्यामि कथयिष्यामि  ॥  २।११।३  ॥   

  

तामिति । ईषदुत्स्मयः ईषद्धासविशिष्टः कामी रामाभिषेकेच्छावान्, ईषदिति
संगृह्यान्वयि वा  ॥  २।११।४  ॥   

  

तद्वचनमेवाह-- अवेति । अवलिप्ते स्वरूपादिविषयकगर्वविशिष्टे त्वत्तः
प्रियतमा अन्या स्त्री न रामादन्यो मनुजः पुरुषः प्रियतमो न, प्रियतमाशब्दो
लिङ्गविपरिणामेन उत्तरत्रापि संबध्यते एवमन्यशब्दस्तद्विपरिणामेन पूर्वत्र
संबध्यते । "प्रियतर" इति भट्टपाठः  ॥  २।११।५  ॥   

  

तेनेति । अजय्येन जेतुमशक्येन जीवनार्हेण जीवनः प्राणः तस्यापि अर्हः
पूज्यः तेन प्राणेभ्यो ऽप्यधिकेनेत्यर्थः । रामेण सह अहं ते शपे रामो ऽपि
त्वदीप्सितमवश्यं साधयिष्यतीति भावः  ॥  २।११।६  ॥   

  

रामे स्वाधिकप्रीतिं बोधयितुं पुनःपुनः शपते-- अयमिति द्वाभ्याम् । अपश्यन्
विरुद्धरूपेणावलोकयन् तेन रामेण सह ते वचनक्रियां त्वद्वचनकर्तव्यतां
प्रतीति शेषः  ॥  २।११।७  ॥   

  

आत्मनेति । आत्मना देहेन अन्यैर्मित्रादिभिः यं वृणे सेवे इत्यर्थः । तेन
सह शपे एतेन रामस्त्वयाप्यत्यन्तं सेव्य इति बोधितम्  ॥  २।११।८  ॥   

  

भद्र इति । हे भद्रे एतत् हृदयं ममाभिप्रायमनुमृश्य विचार्य मामुद्धरस्व
रामानुकूलस्वाभिप्रायाविष्करणेन मत्संदेहं निवर्तयेत्यर्थः ।
एतद्रामाभिप्रेताविरुद्धं समीक्ष्य विचार्य यत्साधु मन्यसे तद् ब्रूहि  ॥ 
२।११।९  ॥   

  

बलमिति । सुकृतेन शोभनक्रियाविशिष्टकायव्यापारेणैव  ॥  २।११।१०  ॥   

  

सेति । तदर्थमनाः तेषां देवानामर्थे मनो यस्याः सा तं रामस्त्वया सेव्य
इत्याकारकमभिप्रायमागतं निवेदितवन्तं राजानं निर्माध्यस्थ्यात् नितरां
माध्यस्थ्यस्य मध्यस्थधर्मस्य अत् प्राप्तिर्यस्मिन्
तद्दुर्वचमन्यैर्वक्तुमशक्यं वचो बभाषे । आगतमित्यत्रान्तर्भावितणिजर्थः
कर्तरि निष्ठा  ॥  २।११।११  ॥   

  

तद्वचनप्रभावं वर्णयन्नाह-- तेनेति । आत्मना स्त्रीस्वभावस्य व्या
आच्छादकेन अतिचातुर्यविशिष्टेनेत्यर्थः । तेन वाक्येन अभ्यागतं स्वप्रतापेन
सर्वत्र पूर्णमभिप्रायं गूढाभिप्रायविशिष्टमन्तकं देवानां बन्धकं तं रावणं
जहार जघानेव, केकयीवचनश्रवणमात्रेण रक्षसां संतापो जात इति तात्पर्यम् । अत
एव बभाषे इत्यनेन न पौनरुक्त्यम् ।
संवरणार्थकव्येञ्धातुप्रकृतिककर्तृक्विबन्तप्रकृतिकतृतीयान्तं व्येति  ॥ 
२।११।१२  ॥   

  

तद्वचनमेवाह-- यथेत्यादिभिः । यथा येन क्रमेण शपसे शपथं करोषि वरं ददासि च
तेन  

क्रमेण तत्तव भाषितं देवाः देवताविशेषाः चन्द्रादयश्च निशाचरादयश्च
श्रृण्वन्तुस तव भाषितं जानीयुश्च । श्लोकत्रयमेकान्वयि  ॥  २।११।१३१५  ॥   

  

देवान् साक्षित्वेन संस्थाप्य तदधिपतीन् संस्थापयन्ती आह-- सत्येति ।
सत्यवाक् सत्यवक्ता अत एव सत्यसंधः सत्यप्रतिज्ञः राजा मम वरं ददाति । अतः
सर्वे दैवताः देवतानामिमे नियन्तारो दैवताः ब्रह्मादयः शृण्वन्तु अत एव न
पौनरुक्त्यम्  ॥  २।११।१६  ॥   

  

इतीति । महेष्वासं महाचापविशिष्टं राजानमिति अनेन प्रकारेण परिगृह्य
वशीकृत्य प्रशस्य च ततः परिग्रहणादिहेतोः काममत्यन्तमोदितं कृतानेकविधतकं
वरदं राजानं परमन्यदिदमुवाच  ॥  २।११।१७  ॥   

  

तद्वचनमेवाह-- स्मरेति । तत्र रात्रौ तस्मिन्प्रसिद्धे देवासुरे रणे शत्रुः
शम्बरः तव जीवितमन्तरा विना त्वां च्यायवत् वीर्यहीनमकरोत्
आगमशास्त्रस्यानित्यत्वादड्विरहः  ॥  २।११।१८  ॥   

  

तत्रेति । तत्र तस्यामवस्थायां जाग्रत्या मया यत् यस्माद्धेतोस्त्वं
समभिरक्षितस्तस्माद्धेतोः यतमानाया मे वरौ प्रददौ भवानिति शेषः
संबन्धसामान्यविवक्षया षष्ठी  ॥  २।११।१९  ॥   

  

ताविति । तव सकाशे त्वत्समीपे निक्षेपौ न्यासभूतत्वेन स्थापितौ तौ दत्तौ
वरौ मृगयामि अन्वेषयामि वाञ्छामीत्यर्थः  ॥  २।११।२०  ॥   

  

तदिति । प्रतिश्रुत्य दास्यामीति प्रतिज्ञाय प्रहास्यामि त्यक्ष्यामि
त्वद्विमानिता त्वत्कर्तृकावमानं प्राप्ता  ॥  २।११।२१  ॥   

  

वाङ्मात्रेणेति । तदा स्वोक्तिकाले वाङ्मात्रेण विना सूर्येण मृगो नित्यं
मृगविशिष्टश्चन्द्र इव केकय्या स्ववशीकृतो राजा विनाशाय देवानां मङ्गलाय
आत्मानं स्वस्य पाशं अस्य प्रजापालनस्य पाशं व्याप्तिं प्रचस्कन्द जग्राह,
स्नेहस्यापि त्यागेन प्रजापालनं कर्तव्यमिति बुद्धिं चकारेत्यर्थः । सूर्ये
चन्द्रवशीकरणत्वं तु चन्द्रप्रकाशनिवर्तकत्वेन, किं च विना चन्द्रेण मृग इव
वशीकृत इत्यर्थः । प्रसिद्धं च मृगवशीकरणत्वं चन्द्रे एतेन केकय्यभिप्रायो
राज्ञा ज्ञात इति ध्वनितम् तथा च मात्रिकाकोशः "विः पक्षी गरुडः सूर्यो
जलधिः सोम उच्यते" इति  ॥  २।११।२२  ॥   

  

वरयोर्दुर्देयत्वेन पुनः प्रार्थयन्ती आह-- तत इति । काममत्यन्तं मोहितं
तर्कितवन्तं राजानमुवाच । तद्वचनमेवाह-- तदा देवासुरयुद्धे त्वया दत्तौ वरौ
देयौ  ॥  २।११।२३  ॥   

  

ननु कौ वरौ याचसे इत्यत आह-- ताविति । मे वचः शृणु राघवस्य
रामस्याभिषेकसमारम्भः त्वया कल्पितः । अनेन अभिषेकेणाभिषेकसामग्र्या भरतो
ऽभिषिच्यतां रामाभिषेको निवर्त्यतामिति तात्पर्यम् इत्येको वरो बोध्यः ।
सार्धश्लोक एकान्वयी  ॥  २।११।२४  ॥   

  

य इति । तस्य द्वितीयस्यापि काल आगतः  ॥  २।११।२५  ॥   

  

द्वितीयं वरमेवाह-- तवेति । रामस्तापसो भवतु अर्धद्वयमेकान्वयि  ॥  २।११।२६
 ॥   

  

उपसंहरन्ती आह-- भरत इति । अकण्टकं विघ्नरहितं कामः इच्छा  ॥  २।११।२७  ॥   

  

अद्येति । प्रयान्तं गच्छन्तं राघवं रामम् । अर्धं पृथक्  ॥  २।११।२८  ॥   

  

राजानं प्रोत्साहयन्ती आह-- स इति । सः रघुकुलोद्भवः सत्यसंगरः सत्यवाक् भव
तेन कुलादित्रयं रक्ष । तत्र हेतुः परत्र सर्वोत्कृष्टे वासे अनुत्तमं
परमोत्तमं निमित्तं सत्यवचो वदन्ति अत एव नृणां हितम्  ॥  २।११।२९  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे एकादशः
सर्गः  ॥  २।११  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/02-kaikayI-vighnaH/011_kaikeyyAH_varayAchanA.md">
<details><summary><h3>तिलकम् ...{Loading}...</h3></summary>



तमिति  ॥  २।११।१  ॥   

  

विप्रकृता प्रियया पराभूता । अवमानः शब्देन तिरस्कारः । मे ममाभिप्रायो
ऽभिप्रार्थनीयो ऽस्ति त्वदेकसंपाद्यस्तं त्वया कृतं संपादितमिच्छामि  ॥ 
२।११।२  ॥   

  

यदि त्वं कर्तुमिच्छसि मदभिप्रेतं तदा तद्विषयावश्यकर्तव्यतारूपां
प्रतिज्ञां प्रतिजानीष्व कुरु । अथानन्तरं मयाभिप्रेतं स्वप्रार्थितं यथा
यत्प्रकारवत्तथा वक्ष्यामीत्यर्थः  ॥  २।११।३  ॥   

  

आज्ञाकारिणि मयि शपथाकाङ्क्षा वृथेत्युत्स्मयः । मूर्धजेषु संगृह्य शिरो
ऽङ्के कृत्वेति यावत्  ॥  २।११।४  ॥   

  

स्त्रीणां मध्ये त्वत्तः पुंसां मध्ये रामादन्य इति योज्यम्, यद्वा
रामादन्यस्त्वत्तो ऽधिकः प्रियतरो नेत्यर्थः । रामे ऽस्या द्वेषमजानत
एवमुक्तिः राम एव त्वत्तो ऽधिकः प्रिय इत्याशयः  ॥  २।११।५  ॥   

  

तदाह तेनेति । त्वत्तो ऽपि प्रियतरेणेत्यर्थः । अत एव मुख्येन
अजय्येनारीणामशक्यजयेन जीवनार्हेण मज्जीवनसाधनीभूतेन अनेन परमप्रियत्वं
दर्शयति शपे शपथेन त्वदभिप्रेतकर्तव्यताविषयं स्वाभिप्रायं ज्ञापये ते
तुभ्याम्  ॥  २।११।६  ॥   

  

भाव्यर्थं सूचयन्परमप्रियत्वमेव दर्शयति यमिति । अनेन
तद्विषयकदुष्टप्रार्थना न कार्येति सूचयति । वचनक्रियां त्वद्वचनकरणं प्रति
 ॥  २।११।७  ॥   

  

आत्मना स्वेनान्यैरात्मजैः पुत्रैरपि यं वृणे ऽसमं जाने सर्वतो ऽधिकं
प्रियं जाने इति यावत्  ॥  २।११।८  ॥   

  

"यन्मनसा ध्यायति तद्वाचा वदति" इत्युक्तेर्वागिव हृदयमपि
त्वद्वचनानुष्ठानप्रवणमनुमृश्य विचार्य स्वाभीष्टकथनेन
मामस्माद्दुःखादुद्धर । एतद्रामस्य प्रियतमत्वं समीक्ष्य यत्साधु मन्यसे
तद्ब्रूहि त्वमेव युक्तं विचार्य वद मम तु त्वद्वचनमात्रं
कर्तव्यमेवेत्याशयः  ॥  २।११।९  ॥   

  

अत्र शङ्का न कार्येत्याह बलमिति । बलं मत्प्रेमरूपं तथा त्वयि मे
प्रेमास्ति येन त्वदुक्तं न कुर्यामित्यसंभावितम् सर्वथा तव प्रीतिं
प्रीतिविषयं करिष्यामि यद्यन्यथेदं तदा मे धर्मो न फलदो भवेदिति भावः  ॥ 
२।११।१०  ॥   

  

तदर्थमनास्तस्मिन्निजाभिमते ऽर्थे मनो यस्याः सा तदभिप्रायं
स्वाभिमतार्थसंपादनाभिप्रायमागतं प्राप्तविषयं ज्ञात्वा  

निर्माध्यस्थ्यान्माध्यस्थ्याभावमवलम्ब्य ल्यब्लोपे ऽव्ययीभावात्पञ्चमी
स्वपुत्रक्षपातेनेति यावत् । हर्षाद्राज्ञः स्ववशत्वदर्शनजात् । दुर्वचं
शत्रुभिरपि वक्तुमशक्यम्  ॥  २।११।११ ॥   

  

तेन वाक्येन त्रिवाचा रामशपथपूर्वकस्ववचनक्रियावाक्येन । अभ्यागतमन्तकमिव
घोरं राज्ञः प्राणहरं तमात्मनो ऽभिप्रायं व्याजहार व्याहर्तुं निश्चितवती
 ॥  २।११।१२  ॥   

  

राजप्रतिज्ञाया दुष्करार्थविषयत्वेन वैपरीत्यमाशङ्य तां
प्रतिज्ञामशेषसाक्षीकरणेन स्थिरयति यथाक्रमेणेति ।
अतिप्रियपुत्रसुकृतादिक्रमेण शपसि शपथं करोषि तत्पूर्वकं वरं च मम ददासि
दातुं निश्चितवानसि तत्तव वाक्यम्  ॥  २।११।१३  ॥   

  

जगत्परोक्षस्वर्गादिभुवनदेवता । पृथिवी प्रत्यक्षभुवनदेवता  ॥  २।११।१४,१५
 ॥   

  

सर्वे दैवता देवाः "दैवतानि वा पुंसि" इति कोशः  ॥  २।११।१६  ॥   

  

परिगृह्य परिवर्तनान्निवर्त्य अभिशस्य सत्यसंध इत्यादिना स्वकार्यस्थैर्याय
स्तुत्वा च  ॥  २।११।१७  ॥   

  

तद्वाक्यमाह स्मरेत्यादि । तत्र रात्रियुद्धे शत्रुः शम्बरस्तव जीवितमन्तरा
प्राणं विना त्वां च्यावयत्प्रच्युतवीर्यमकरोत् । अडभाव आर्षः  ॥  २।११।१८
 ॥   

  

जाग्रत्या मया मद्यतस्त्वं समभिरक्षितस्ततः स्वजीवनाय यतमानाया मम भवान्वरौ
प्रददौ  ॥  २।११।१९  ॥   

  

तौ वरौ तवैव सकाशे निक्षेपभूतौ त्वय्येव स्थापिताविदानीं त्वया दत्तौ
स्वीकर्तुं मृगयाम्यन्वेषयामि  ॥  २।११।२०  ॥   

  

धर्मेण प्रतिश्रुत्य धर्मशपथपूर्वकं दानप्रतिज्ञां कृत्वा  ॥  २।११।२१  ॥   

  

कैकेय्या स्वसौन्दर्यनिमित्तकाममोहेन स्ववशे कृतो राजा वाङ्मात्रेण  

पूर्वकालिकवरदानप्रतिवचनमात्रेण स्वविनाशाय मृग इव तत्प्रतिवचनदानरूपं पाशं
प्रचस्कन्द प्रगतवान् । प्रकृत्यादित्वात्प्रातिपदिकार्थे ऽपि तृतीया
वाङ्मात्रेणेति  ॥  २।११।२२,२३  ॥   

  

वक्ष्यामि मम दातव्यौ वराविमाविति विभज्य वक्ष्यामि । तद्वच आह अभिषेकेति
 ॥  २।११।२४  ॥   

  

यः कल्पितो ऽनेनेति योजना  ॥  २।११।२५२७  ॥   

  

दत्तमेव वृणे न त्वपूर्वम् न द्युत्तमर्णेनाधमर्णात्स्वार्थग्रहणे तस्य
पीडा भवतीति न कश्चिद्दोषः । अद्य चैवेत्यनेन कालविलम्बो निराकृतः  ॥ 
२।११।२८  ॥   

  

सत्यसङ्गरः सत्यवचाः संपूर्वाद्गिरतेः कथनार्थात्कर्मण्यप् । तेनैव हेतुना
कुलादिकं रक्ष जन्मात्र भावि । तदेवाह परत्रेति  ॥  २।११।२९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकादशः सर्गः  ॥  २।११  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/02-kaikayI-vighnaH/011_kaikeyyAH_varayAchanA.md">
<details><summary><h3>द्राविडपाठः ...{Loading}...</h3></summary>



  
तं मन्मथशरैर्विद्धं कामवेगवशानुगम्।  
उवाच पृथिवीपालं कैकेयी दारुणं वचः ॥ 2.11.1 ॥   
नास्मि विप्रकृता देव केन चिन्नावमानिता।  
अभिप्रायस्तु मे कश्चित्तमिच्छामि त्वया कृतम् ॥ 2.11.2 ॥   
प्रतिज्ञां प्रतिज्ञानीष्व यदि त्वं कर्तुमिच्छसि।  
अथ तद्व्याहरिष्यामि यदभिप्रार्थितं मया ॥ 2.11.3 ॥   
तामुवाच महातेजाः कैकेयीमीषदुत्स्मितः।  
कामी हस्तेन सङ्गृह्य मूर्द्धजेषु शुचिस्मिताम् ॥ 2.11.4 ॥   
अवलिप्ते न जानासि त्वत्तः प्रियतमा मम।  
मनुजो मनुजव्याघ्राद्रामादन्यो न विद्यते ॥ 2.11.5 ॥   
तेनाजय्येन मुख्येन राघवेण महात्मना।  
शपे ते जीवनार्हेण ब्रूहि यन्मनसेच्छसि ॥ 2.11.6 ॥   
यं मुहूर्त्तमपश्यंस्तु न जीवेयमहं ध्रुवम्।  
तेन रामेण कैकेयि शपे ते वचनक्रियाम् ॥ 2.11.7 ॥   
आत्मना वात्मजैश्चान्यैर्वृणेयं मनुजर्षभम्।  
तेन रामेण कैकेयि शपे ते वचनक्रियाम् ॥ 2.11.8 ॥   
भद्रे हृदयमप्येतदनुमृश्योद्धरस्व मे।  
एतत्समीक्ष्य कैकेयि ब्रूहि यत्साधुमन्यसे ॥ 2.11.9 ॥   
बलमात्मनि पश्यन्ती न मां शङ्कितुमर्हसि।  
करिष्यामि तव प्रीतिं सुकृतेनापि ते शपे ॥ 2.11.10 ॥   
सा तदर्थमना देवी तमभिप्रायमागतम्।  
निर्माध्यस्थ्याच्च हर्षाच्च बभाषे दुःसहं वचः ॥ 2.11.11 ॥   
तेन वाक्येन संहृष्टा तमभिप्रायमागतम्।  
व्याजहार महाघोरमभ्यागतमिवान्तकम् ॥ 2.11.12 ॥   
यथा क्रमेण शपसि वरं मम ददासि च।  
तच्छृण्वन्तु त्रयस्त्रिंशद्देवाः साग्निपुरोगमाः ॥ 2.11.13 ॥   
चन्द्रादित्यौ नभश्चैव ग्रहा रात्र्यहनी दिशः।  
जगच्च पृथिवी चैव सगन्धर्वा सराक्षसा ॥ 2.11.14 ॥   
निशाचराणि भूतानि गृहेषु गृहदेवताः।  
यानि चान्यानि भूतानि जानीयुर्भाषितं तव ॥ 2.11.15 ॥   
सत्यसन्धो महातेजा धर्मज्ञः सुसमाहितः।  
वरं मम ददात्येष तन्मे श्रृण्वन्तु देवताः ॥ 2.11.16 ॥   
इति देवी महेष्वासं परिगृह्याभिशस्य च।  
ततः परमुवाचेदं वरदं काममोहितम् ॥ 2.11.17 ॥   
स्मर राजन् पुरावृत्तं तस्मिन् दैवासुरे रणे।  
तत्र चाच्यावयच्छत्रुस्तव जीवितमन्तरा ॥ 2.11.18 ॥   
तत्र चापि मया देव यत्त्वं समभिरक्षितः।  
जाग्रत्या यतमानायास्ततो मे प्राददा वरौ ॥ 2.11.19 ॥   
तौ तु दत्तौ वरौ देव निक्षेपौ मृगयाम्यहम्।  
तवैव पृथिवीपाल सकाशे सत्यसङ्गर ॥ 2.11.20 ॥   
तत् प्रतिश्रुत्य धर्मेण न चेद्दास्यसि मे वरम्।  
अद्यैव हि प्रहास्यामि जीवितं त्वद्विमानिता ॥ 2.11.21 ॥   
वाङ्मात्रेण तदा राजा कैकेय्या स्ववशे कृतः।  
प्रचस्कन्द विनाशाय पाशं मृग इवात्मनः ॥ 2.11.22 ॥   
ततःपरमुवाचेदं वरदं काममोहितम्।  
वरौ यौ मे त्वया देव तदा दत्तौ महीपते ॥ 2.11.23 ॥   
तौ तावदहमद्यैव वक्ष्यामि शृणु मे वचः ॥ 2.11.24 ॥   
अभिषेकसमारम्भो राघवस्योपकल्पितः।  
अनेनैवाभिषेकेण भरतो मेऽभिषेच्यताम् ॥ 2.11.25 ॥   
यो द्वितीयो वरो देव दत्तः प्रीतेन मे त्वया।  
तदा दैवासुरे युद्धे तस्य कालोऽयमागतः ॥ 2.11.26 ॥   
नव पञ्च च वर्षाणि दण्डकारण्यमाश्रितः।  
चीराजिनजटाधारी रामो भवतु तापसः ॥ 2.11.27 ॥   
भरतो भजतामद्य यौवराज्यमकण्टकम्।  
एष मे परमः कामो दत्तमेव वरं वृणे ॥ 2.11.28 ॥   
अद्य चैव हि पश्येयं प्रयान्तं राघवं वनम् ॥ 2.11.29 ॥   
स राजराजो भव सत्यसङ्गरः कुलं च शीलं च हि रक्ष जन्म च।  
परत्रवासे हि वदन्त्यनुत्तमं तपोधनाः सत्यवचो हितं नृणाम् ॥ 2.11.30 ॥   

</details>
</div>
