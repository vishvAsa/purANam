+++
title = "०१९ खराय अङ्गवैरूप्यकथनम्"
title_english = "019 Surpanakha s reporting to her brother Khara"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-019-Kharaya_Angavairupya_Kathanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/03-raxo-hatyA/019_kharAya_angavairUpyakathanam.md">
<details><summary><h3>IITK ...{Loading}...</h3></summary>

Khara gets angry seeing mutilated Surpanakha --Surpanakha's description
of Rama and Lakshmana to Khara-- Khara sends fourteen demons to attack
Rama.



#### श्लोकः
##### मूलम्
तां तथा पतितां दृष्ट्वा विरूपां शोणितोक्षिताम्।  
भगिनीं क्रोधसन्तप्तः खरः पप्रच्छ राक्षसः॥3.19.1॥

##### शब्दार्थः
तथा in that way, पतिताम्  fallen down, विरूपाम् disfigured, शोणितोक्षिताम् drenched in blood, तां भगिनीम् that sister, दृष्ट्वा on seeing, राक्षसः demons, खरः Khara, क्रोधसन्तप्तः burning with anger, पप्रच्छ enquired.

##### आङ्ग्लानुवादः
Burning with anger to see his sister fallen down disfigured and drenched in blood, Khara enquiredः



#### श्लोकः
##### मूलम्
उत्तिष्ठ तावदाख्याहि प्रमोहं जहि सम्भ्रमम्।  
व्यक्तमाख्याहि केन त्वमेवं रूपा विरूपिता॥3.19.2॥

##### शब्दार्थः
उत्तिष्ठ get up, आख्याहि तावत् you may speak, प्रमोहम् delusion, सम्भ्रमम् confusion, जहि give up, त्वम् you, केन by whom, एवंरूपा by whom, विरूपिता disfigured, व्यक्तम् tell, आख्याहि clearly.

##### आङ्ग्लानुवादः
Get up, give up your confusion and stupefaction. Tell me clearly by whom you have been disfigured like this ?



#### श्लोकः
##### मूलम्
कः कृष्णसर्पमासीनमाशीविषमनागसम्।  
तुदत्यभिसमापन्नमङ्गुल्यग्रेण लीलया॥3.19.3॥

##### शब्दार्थः
अभिसमापन्नम् staying away , आशीविषम् a snake, अनागसम् innocent, आसीनम् settled, कृष्णसर्पम् black snake, कः who, लीलया playfully, अङ्गुल्यग्रेण with a finger tip, तुदति hurts.

##### आङ्ग्लानुवादः
Who will hurt  an innocent, venomous black serpent and stay away quietly close by for fun with his finger tip?



#### श्लोकः
##### मूलम्
कः कालपाशं समासज्य कण्ठे मोहान्न बुध्यते।  
यस्त्वामद्य समासाद्य पीतवान्विषमुत्तमम्॥3.19.4॥

##### शब्दार्थः
यः whoever, अद्य now, त्वाम् you, समासाद्य having approached, उत्तमम् best, विषम् poison, पीतवान् has drunk, कः who, कालपाशम् noose of death, मोहात् out of ignorance, कण्ठे  throat, समासज्य  bound, न बुध्यते has not understood.

##### आङ्ग्लानुवादः
Who is he who has tied has tied his throat with the noose of death out of ignorance and yet does not know the implications ? Who is he who has caused this injury to you, but does not understand that he has drunk deadly poison.



#### श्लोकः
##### मूलम्
बलविक्रमसम्पन्ना कामगा कामरूपिणी।  
इमामवस्थां नीता त्वं केनान्तकसमागता॥3.19.5॥

##### शब्दार्थः
बलविक्रमसम्पन्ना full of strength and courage, कामगा  able to move at will, कामरूपिणी who can take any form at free will, अन्तकसमागता brought close to death, त्वम् you, केन by whom, इमाम् this kind of, अवस्थाम् situation, नीता is reduced.

##### आङ्ग्लानुवादः
You have sufficient strength and courage. You are capable of  moving as you like and taking any form at your will. By whom have you been brought to this state and drawn close to death?



#### श्लोकः
##### मूलम्
देवगन्धर्वभूतानामृषीणां च महात्मनाम्।  
कोऽयमेवं विरूपां त्वां महावीर्यश्चकार ह॥3.19.6॥

##### शब्दार्थः
देवगन्धर्वभूतानाम् among gods, gandharvas and other beings, महात्मनाम् among great people, ऋषीणां च and among sages, महावीर्यः a valiant man, कः who, त्वाम् you, एवम् in this way, विरूपाम् disfigured, चकार ह has reduced verily.

##### आङ्ग्लानुवादः
Which valiant person among gods, gandharvas, sages and other great people, has disfigured you like this ?



#### श्लोकः
##### मूलम्
न हि पश्याम्यहं लोके यः कुर्यान्मम विप्रियम्।  
अमरेषु सहस्राक्षं महेन्द्रं पाकशासनम्॥3.19.7॥

##### शब्दार्थः
लोके in the world, यः who , विप्रियम् offensive action, कुर्यात् can do, अमरेषु among gods, सहस्राक्षम् thousandeyed, पाकशासनम्  Indra, महेन्द्रम् Indra, अहम् I, न हि पश्यामि I do not see.

##### आङ्ग्लानुवादः
I can see none in this world who can offend me, nor even the thousandeyed Indra among the gods.



#### श्लोकः
##### मूलम्
अद्याहं मार्गणैः प्राणानादास्ये जीवितान्तकैः।  
सलिले क्षीरमासक्तं निष्पिबन्निव सारसः॥3.19.8॥

##### शब्दार्थः
अद्य right now, अहम् I, सलिले in waters, आसक्तम् mixed, क्षीरम् milk, निष्पिबन् drinking,  सारसः इव like the swan, जीवितान्तकैः  that can put an end to life, मार्गणैः by arrows, प्राणान् life, आदास्ये I will put out.

##### आङ्ग्लानुवादः
Just as the swan drinks only milk from water (mixed with milk), my arrows will (unerringly) drain the life from the enemy's body right now.



#### श्लोकः
##### मूलम्
निहतस्य मया सङ्ख्ये शरसंकृत्तमर्मणः।  
सफेनं रुधिरं रक्तं मेदिनी कस्य पास्यति॥3.19.9॥

##### शब्दार्थः
मया by me, सङ्ख्ये in fight, निहतस्य  struck down, शरसंकृत्तमर्मणः vital organs struck by arrows, कस्य whose, सफेनम् foamy, रक्तम् red, रुधिरम् blood, मेदिनी earth, पास्यति will drink.

##### आङ्ग्लानुवादः
Whose foamy, red blood will the earth drink while I strike his vital organs with my arrows in the fight ?



#### श्लोकः
##### मूलम्
कस्य पत्ररथाः कायान्मांसमुत्कृत्य सङ्गताः।  
प्रहृष्टा भक्षयिष्यन्ति निहतस्य मया रणे॥3.19.10॥

##### शब्दार्थः
मया by me, रणे in war, निहतस्य having been killed, कस्य whose, कायात् from the body, पत्ररथाः birds (vultures), सङ्गताः in groups, प्रहृष्टाः with extreme joy, मांसम् flesh, उत्कृत्य biting and tearing, भक्षयिष्यन्ति will eat.

##### आङ्ग्लानुवादः
Whose flesh will be eaten by cheerful flocks of (vultures), biting and tearing his body when he is killed by me in the battle ?



#### श्लोकः
##### मूलम्
तं न देवा न गन्धर्वा न पिशाचा न राक्षसाः।  
मयापकृष्टं कृपणं शक्तास्त्रातुं महाहवे॥3.19.11॥

##### शब्दार्थः
इह here, आहवे in the battle, मया by  me, अपकृष्टम् dragged, तं कृपणम् to that helpless man, त्रातुम् to rescue, देवाः gods, न शक्ताः will not be able, पिशाचाः devils, न not, गन्धर्वाः gandharvas, न राक्षसाः not demons, न not.

##### आङ्ग्लानुवादः
Neither gods nor devils nor gandharvas nor even demons will have the power to rescue that hapless creature dragged by me ruthlessly in the battle.



#### श्लोकः
##### मूलम्
उपलभ्य शनैस्संज्ञां तं मे शंसितुमर्हसि।  
येन त्वं दुर्विनीतेन वने विक्रम्य निर्जिता॥3.19.12॥

##### शब्दार्थः
दुर्विनीतेन which arrogant, येन by whom, त्वम् you, विक्रम्य  showing prowess, वने in the forest, निर्जिता defeated, तम् him, शनैः slowly, संज्ञाम् consciousness, उपलभ्य  recovered, मे to me, शंसितुम्  till, अर्हसि you should.

##### आङ्ग्लानुवादः
You should tell me as you slowly regain your consciousness which bragart has overpowered you in the forest with his strength.



#### श्लोकः
##### मूलम्
इति भ्रातुर्वचश्श्रुत्वा क्रुद्धस्य च विशेषतः।  
ततश्शूर्पणखा वाक्यं सबाष्पमिदमब्रवीत्॥3.19.13॥

##### शब्दार्थः
भ्रातुः brothers, विशेषतः specially, क्रुद्धस्य of an angry man, इति thus, वचः words, श्रुत्वा on hearing, ततः thereafter, शूर्पणखा Surpanakha, सबाष्पम् with tears, इदं वाक्यम् these words, अब्रवीत् spoke.

##### आङ्ग्लानुवादः
On hearing her angry brother, Surpanakha replied with words choked with tearsः



#### श्लोकः
##### मूलम्
तरुणौ रूपसम्पन्नौ सुकुमारौ महाबलौ।  
पुण्डरीकविशालाक्षौ चीरकृष्णाजिनाम्बरौ॥3.19.14॥  
फलमूलाशनौ दान्तौ तापसौ धर्मचारिणौ।  
पुत्रौ दशरथस्यास्तां भ्रातरौ रामलक्ष्मणौ॥3.19.15॥

##### शब्दार्थः
तरुणौ two young men, रूपसम्पन्नौ both very handsome, सुकुमारौ delicate, महाबलौ very strong, पुण्डरीकविशालाक्षौ with eyes like white lotus, चीरकृष्णाजिनाम्बरौ attired in bark robes and black deer skin, फलमूलाशनौ living on fruits and roots, दान्तौ selfrestrained, तापसौ ascetics, धर्मचारिणौ both following righteous path, दशरथस्य Dasaratha's, पुत्रौ sons, रामलक्ष्मणौ Rama  and Lakshmana, भ्रातरौ both brothers, आस्ताम् are here.

##### आङ्ग्लानुवादः
Here are two young sons of Dasaratha, Rama and Lakshmana, who are gentle, handsome,  strong, with eyes like white lotus, wearing deerskin and bark robes, living on fruits and roots, selfrestrained like ascetics and following the righteous path.



#### श्लोकः
##### मूलम्
गन्धर्वराजप्रतिमौ पार्थिवव्यञ्जनान्वितौ।  
देवौ वा मानुषौ वा तौ न तर्कयितुमुत्सहे॥3.19.16॥

##### शब्दार्थः
गन्धर्वराजप्रतिमौ looking like kings of the gandharvas, पार्थिवव्यञ्जनान्वितौ having all royal insignia, तौ they both, देवौ वा whether gods, मानुषौ वा or humans, तर्कयितुम्  to guess, न उत्सहे I am not inclined.

##### आङ्ग्लानुवादः
They are kings of the gandharvas with all royal insignia. I was not able to discern whether they are gods or humans.



#### श्लोकः
##### मूलम्
तरुणी रूपसम्पन्ना सर्वाभरणभूषिता।  
दृष्टा तत्र मया नारी तयोर्मध्ये सुमध्यमा॥3.19.17॥

##### शब्दार्थः
तत्र there, तयोः of both, मध्ये between, तरुणी young woman, रूपसम्पन्ना very beautiful lady, सर्वाभरणभूषिता adorned with all kinds of jewels, सुमध्यमा a woman of slender waist, नारी lady, दृष्टा was seen.

##### आङ्ग्लानुवादः
I saw between them a young, beautiful woman of slender waist, adorned with all kinds of jewels.



#### श्लोकः
##### मूलम्
ताभ्यामुभाभ्यां सम्भूय प्रमदामधिकृत्य ताम्।  
इमामवस्थां नीताहं यथानाथासती तथा॥3.19.18॥

##### शब्दार्थः
ताम् her, प्रमदाम् lady, अधिकृत्य pertaining to her, ताभ्याम् by them, उभाभ्याम् both, अहम् I, अनाथा असती यथा like an orphan, unchaste woman, तथा likewise, इमाम् this, अवस्थाम् state, नीता reduced I am.

##### आङ्ग्लानुवादः
I have been subjected to this state of an orphan unfaithful woman by both of them for the sake of that lady.



#### श्लोकः
##### मूलम्
तस्याश्चानृजुवृत्तायास्तयोश्च हतयोरहम्।  
सफेनं पातुमिच्छामि रुधिरं रणमूर्धनि॥3.19.19॥

##### शब्दार्थः
अहम् I, रणमूर्धनि on the battle front, अनृजुवृत्तायाः of that crooked woman, तस्याः च her, हतयोः slain, तयोश्च their, सफेनम् foamy, रुधिरम् blood, पातुम् to drink, इच्छामि I desire.

##### आङ्ग्लानुवादः
I wish to drink the foamy blood of that crooked woman and of both the brothers slain on the battle front.



#### श्लोकः
##### मूलम्
एष मे प्रथमः कामः कृतस्तात त्वया भवेत्।  
तस्यास्तयोश्च रुधिरं पिबेयमहमाहवे॥3.19.20॥

##### शब्दार्थः
तात O dear one, मे my, एषः this, प्रथमः first, कामः wish, त्वया by  you, कृतः fulfilled, भवेत् can be, अहम् I, आहवे in a battle, तस्याः her, तयोश्च their, रुधिरम् blood, पिबेयम् be able to drink.

##### आङ्ग्लानुवादः
O dear  this is my first wish and you must fulfil it. I will drink her blood and  of the two brothers, in the battle.



#### श्लोकः
##### मूलम्
इति तस्यां ब्रुवाणायां चतुर्दश महाबलान्।  
व्यादिदेश खरः क्रुद्धो राक्षसानन्तकोपमान्॥3.19.21॥

##### शब्दार्थः
तस्याम् as she, इति in that way, ब्रुवाणायाम् while speaking, खरः Khara, क्रुद्धः  angry, महाबलान् very strong ones, अन्तकोपमान्  comparable to Yama (god of death), चतुर्दश राक्षसान् fourteen demons, व्यादिदेश ordered.

##### आङ्ग्लानुवादः
As she was speaking, the inflamed Khara ordered fourteen very strong demons, comparable to Yama, the god of death, to proceed.



#### श्लोकः
##### मूलम्
मानुषौ शस्त्रसम्पन्नौ चीरकृष्णाजिनाम्बरौ।  
प्रविष्टौ दण्डकारण्यं घोरं प्रमदया सह॥3.19.22॥

##### शब्दार्थः
शस्त्रसम्पन्नौ fully equipped with weapons, मानुषौ two human beings, चीरकृष्णाजिनाम्बरौ robed in bark and deer skin, प्रमदया सह, along with a young woman, घोरम् dreadful, दण्डकारण्यम् Dandaka forest, प्रविष्टौ have entered.

##### आङ्ग्लानुवादः
Two human beings equipped with weapons, clad in bark robes and deerskin have entered the dreadful Dandaka forest along with a woman of bewitching beauty.



#### श्लोकः
##### मूलम्
तौ हत्वा तां च दुर्वृत्तामपावर्तितुमर्हथ।  
इयं च रुधिरं तेषां भगिनी मम पास्यति॥3.19.23॥

##### शब्दार्थः
तौ both of them, दुर्वृत्ताम् woman of bad behaviour, तां च her also, हत्वा after slaying, अपावर्तितुम् get from there, अर्हथ you should, मम my, इयं भगिनी this sister, तेषाम् their, रुधिरम् blood, पास्यति will drink.

##### आङ्ग्लानुवादः
I want you to get  both of them along with that notorious woman killed. This sister of mine will drink their blood.



#### श्लोकः
##### मूलम्
मनोरथोऽयमिष्टोऽस्या भगिन्या मम राक्षसाः।  
शीघ्रं सम्पाद्यतां तौ च प्रमथ्य स्वेन तेजसा॥3.19.24॥

##### शब्दार्थः
राक्षसाः O demons, स्वेन by your, तेजसा power, तौ both of them, शीघ्रम् quickly, प्रमथ्य after impounding, अस्याः her, मम भगिन्याः my sister's, इष्टः very dear, मनोरथः desire, शीघ्रम् swiftly, सम्पाद्यताम् be fulfiled.

##### आङ्ग्लानुवादः
O demons quickly go and crush them with your power and fulfil my sister's sincere wish.



#### श्लोकः
##### मूलम्
इति प्रतिसमादिष्टा राक्षसास्ते चतुर्दश।  
तत्र जग्मुस्तया सार्धं घना वातेरिता यथा॥3.19.25॥

##### शब्दार्थः
इति this way, प्रतिसमादिष्टाः having been ordered, ते they, चतुर्दश fourteen, राक्षसाः demons, तया सार्धम् together with Surpanakha, वातेरिताः as if blown by wind, घनाः यथा like clouds, तत्र there, जग्मुः went.

##### आङ्ग्लानुवादः
Thus commanded, the fourteen demons along with Surpanakha rushed there like windblown clouds.



#### श्लोकः
##### मूलम्
ततस्तु ते तं समुदग्रतेजसं तथापिऽतीक्ष्णप्रदरा निशाचराः।  
न शेकुरेनं सहसा प्रमर्दितुं वनद्विपा दीप्तमिवाग्निमुत्थितम्॥3.19.26॥

##### शब्दार्थः
ततः then, तथा like that, तीक्ष्णप्रदराः strike with sharp weapons, ते निशाचराः those nightrangers, वनद्विपाः wild elephants, उत्थितम् risen up, दीप्तम् kindled, अग्निम् इव like fire,  
समुदग्रतेजसम् glowing in front, तम् him, एनम् this person, सहसा all at once, प्रमर्धितुम् to crush, न शेकुः here not able to.

##### आङ्ग्लानुवादः
The nightrangers were unable to crush him(Rama) despite their sharp, glowing weapons  just as wild elephants cannot face all at once the rising flame of the forest fire.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे एकोनविंशस्सर्गः॥  
Thus ends the nineteenth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/03-raxo-hatyA/019_kharAya_angavairUpyakathanam.md">
<details><summary><h3>भूषणम् ...{Loading}...</h3></summary>



तां यथा पतितां दृष्ट्वा विरूपां शोणितोक्षिताम् ।  

भगिनीं क्रोधसन्तप्तः खरः पप्रच्छ राक्षसः  ॥  ३।१९।१  ॥   

अथ खरवधमूलभूतः खरक्रोध उच्यते एकोनविंशे तामित्यदि । भगिनीं ज्येष्ठाम् ।
"अक्तिका भगिनी ज्येष्ठा" इत्यमरः  ॥  ३।१९।१  ॥   

  

उत्तिष्ठ तावदाख्याहि प्रमोहं जहि सम्भ्रमम् ।  

व्यक्तमाख्याहि केन त्वमेवंरूपा विरूपिता  ॥  ३।१९।२  ॥   

उत्तिषठेति । प्रमोहो विसञ्ज्ञता । सम्भ्रमः चित्ताप्रतिष्ठा । एवंरूपा यथा
भवसि तथा विरूपितेत्यर्थः  ॥  ३।१९।२  ॥   

  

कः कृष्णसर्पमासीनमाशीविषमनागसम् ।  

तुदत्यभिसमापन्नमङ्गुल्यग्रेण लीलया  ॥  ३।१९।३  ॥   

उत्तरकाल एवापकर्त्तुरनिष्टावाप्तिं सूचयन् पृच्छति क इति ।
कृष्णेत्यमोघविषत्वव्यञ्जनाय । आसीनं निश्चलमित्यर्थः । आशिषि दंष्ट्रायां
विषं यस्येति सर्पविशेषणम् । पृषोदरादित्वात्सकारलोपः ।
"आशीरुरगदंष्ट्रायां प्रियवाक्याभिषङ्गयोः" इति निघण्टुः ।
ईकारान्तोप्याशीशब्दो ऽस्ति । तुदति व्यथयति । अभिसमापन्नम्
आभिमुख्येनागतमिति शीघ्रप्रतीकारमूलम् । अङ्गुल्यग्रेण लीलयेति
प्रभावानभिज्ञत्वोक्तिः । अनेन स्वस्य लीलया सद्यः प्रतीकारसामर्थ्यं
द्योतितम्  ॥  ३।१९।३  ॥   

  

कः कालपाशमासज्यं कण्ठे मोहान्न बुद्ध्यते ।  

यस्त्वामद्य समासाद्य पीतवान् विषमुत्तमम्  ॥  ३।१९।४  ॥   

पुनरपि स्वमहिमानं प्रकटयन् शूर्पणखां चाश्वासयन् पृच्छिति कः कालेति । यः
कण्ठे कालपाशं मृत्युपाशम् आसज्य आबध्य न बुध्यते, उत्तरक्षणे स्वमरणं न
जानातीत्यर्थः । यश्च त्वाम् आसाद्य प्राप्य उत्तमं विषं कालकूटं पीतवान् स
क इत्यन्वयः । अत्र आसादनशब्देन विरूपकरणमुच्यते, त्वदासादनरूपं
विषमित्यर्थः  ॥  ३।१९।४  ॥   

  

बलविक्रमसम्पन्ना कामगा काम रूपिणी ।  

इमामवस्थां नीता त्वं केनान्तकसमा गता  ॥  ३।१९।५  ॥   

अथ विस्मयेन पृच्छिति बलेति । इतो गता त्वं केनेमामवस्थां नीतेत्यन्वयः  ॥ 
३।१९।५  ॥   

  

देवगन्धर्वभूतानामृषीणां च महात्मनाम् ।  

को ऽयमेवं विरूपां त्वां महावीर्यश्चकार ह  ॥  ३।१९।६  ॥   

देवेत्यादि निर्धारणे षष्ठी । देवादीनां मध्ये अयम् एतादृशकार्यकर्ता कः
एवं विरूपां चकार  ॥  ३।१९।६  ॥   

  

नहि पश्याम्यहं लोके यः कुर्यान्मम विप्रियम् ।  

अन्तरेण सहस्राक्षं महेन्द्रं पाकशासनम्  ॥  ३।१९।७  ॥   

स्वनिश्चयमाह नहीति । अत्र तमित्यध्याहार्यम् । तस्य गर्वविशेषद्योतनाय
इन्द्रस्य विशेषणद्वयम्  ॥  ३।१९।७  ॥   

  

अद्याहं मार्गणैः प्राणानादास्ये जीवितान्तकैः ।  

सलिले क्षीरमासक्तं निष्पिबन्निव सारसः  ॥  ३।१९।८  ॥   

प्राणान् तस्येति शेषः । जीवितान्तकैः शत्रुजीवितविनाशकरैः । मार्गणैः
बाणैः । सारसः हंसविशेषः  ॥  ३।१९।८  ॥   

  

निहतस्य मया सङ्ख्ये शरमङ्कृत्तमर्मणः ।  

सफेनं रुधिरं रक्तं मेदिनी कस्य पास्यति  ॥  ३।१९।९  ॥   

सङ्ख्ये युद्धे । शरसङ्कृत्तमर्मणः बाणच्छिन्नमर्मस्थलस्य । सफेनं
प्राणवायुनिर्गमनकालिकफेनसहितम् । रक्तं रक्तवर्णम् ।
अचिरप्रवृत्तत्वमनेनोच्यते । मेदिनी भूमिः  ॥  ३।१९।९  ॥   

  

कस्य पत्त्ररथाः कायान्मांसमुत्कृत्य सङ्गताः ।  

प्रहृष्टा भक्षयिष्यन्ति निहस्य मया रणे  ॥  ३।१९।१०  ॥   

पत्त्ररथाः पक्षिणः । कायात् देहात् । उत्कृत्य उच्छिद्य । सङ्गताः सङ्घशः
समवेताः  ॥  ३।१९।१०  ॥   

  

तं न देवा न गन्धर्वा न पिशाचा न राक्षसाः ।  

मयापकृष्टं कृपणं शक्तास्त्रातुमिहाहवे  ॥  ३।१९।११  ॥   

मया आहवे अपकृष्टम् आकृष्टम् । इहेति युद्धसन्निधानोक्तिः । ३।१९।११  ॥   

  

उपलभ्य शनैः सञ्ज्ञां तं मे शंसितुमर्हसि ।  

येन त्वं दुर्विनीतेन वने विक्रम्य निर्जिता  ॥  ३।१९।१२  ॥   

उपलभ्य प्राप्य । दुर्विनीतेन दुर्जनेन । विक्रम्य शौर्यं कृत्वा  ॥ 
३।१९।१२  ॥   

  

इति भ्रातुर्वचः श्रुत्वा क्रुद्धस्य च विशेषतः ।  

ततः शूर्पणखा वाक्यं सबाष्पमिदमब्रवीत्  ॥  ३।१९।१३  ॥   

विशेषतः अतिशयेन । क्रुद्धस्य कृतक्रोधस्य  ॥  ३।१९।१३  ॥   

  

तरुणौ रुपसम्पन्नौ सुकुमारौ महाबलौ ।  

पुण्डरीकविशालाक्षौ चीरकृष्णाजिनाम्बरौ  ॥  ३।१९।१४  ॥   

फलमूलाशनौ दान्तौ तापसौ धर्मचारिणौ ।  

पुत्रौ दशरथस्यास्तां भ्रातारौ रामलक्ष्मणौ  ॥  ३।१९।१५  ॥   

ननु "व्यक्तमाख्याहि केन त्वमेवंरूपा विरुपिता" इति पृच्छन्तं खरं प्रति
"पुत्रौ दशरथस्यास्तां भ्रातरौ रामलक्ष्मणौ" इत्येव वक्तव्ये
तरुणावित्यादिना रामादिसौन्दर्यादिकं किमर्थं कथयतीति चेत्, अस्या वैरुप्ये
जाते ऽपि वैराग्याजननात् काममोहातिशयेन भ्रात्रादिसन्निधाने ऽपि
हृद्गतमेवोक्तवती । अनुकूलानां प्रतिकूलानां च रामं दृष्टवतामयमेव स्वभावः,
अत एव "यानि रामस्य चिह्नानि" इति पृष्टवतीं सीतां प्रति "त्रिस्थिरस्त्रि
प्रलम्बश्च" इति वक्तव्ये "रामः कमलपत्राक्षः सर्वसत्त्वमनोहरः" इत्येवमाह
हनुमान् । यद्वा "सुप्तप्रमत्तकुपितानां भावज्ञानं दृष्टम्" इति न्यायेन
कर्णनासाच्छेदेन प्रमत्ता कुपिता च शूर्पणखा हृद्गतमेवाह । तरुणौ कामिनीनां
प्रथमाकर्षकं वय एव हि, अतस्तदुच्यते । परस्परपरिहासकरणेनोभयत्र
भावबन्धाविशेषाद्द्विवचनम् । वयसा तुल्यत्वे ऽपि रूपे
किमनयोस्तारतम्यमस्ति? नेत्याह रुपसम्पन्नौ । रूपं सौन्दर्यं तेन सम्पन्नौ
समृद्धौ, इतरेषां कामादीनां रूपमाभ्यां भिक्षित्वा सम्पादयितव्यमिति
मन्यमानावित्यर्थः । यद्वा रूपसम्पन्नौ सम्पन्नरूपौ ।
आहिताग्न्यादित्वात्परनिपातः । तेन "उत्पन्नं द्रव्यं क्षणमगुणं तिष्ठति"
इति न्यायं विहाय "रूपदाक्षिण्यम्पन्नः प्रसूतः" इत्युक्तरीत्या धर्मिणा
सहैवोत्पन्नरूपावित्यर्थः । वयोरूपसत्त्वेपि किं कठिनस्पर्शौ? नेत्याह
सुकुमारौ । परुषतरभवच्छरीरवन्न भवत्यनयोः शरीरं किन्तु पुष्पहाससुकुमारौ ।
एवं सौकुमार्यसत्त्वे ऽपि रतिवैयात्ये किं श्रान्तौ स्याताम्? नेत्याह
महाबलौ । "रामस्तु सीतया सार्धं विजहार बहूनृतून्"
इत्याद्युक्तरीत्यानेकर्तुषु विहरणे ऽपि श्रमलवरहितौ । एवं
समुदायशोभासम्पन्नत्वेपि किमवयवशोभासु वैकल्यम्? नेत्याह
पुण्डरीकविशालाक्षौ । "संरक्तनयना घोरा" इत्युक्तरीत्या त्वादृशनयनवन्नभवति
तन्नयनमित्यर्थः । पुण्डरीकं सिताम्भोजम्, तमोगुणोद्रेकेण निद्रा
कषायितत्वं रजोगुणोद्रेकेण संरक्तत्वं वा नास्ति किन्तु सर्वादा
सत्त्वप्रसन्ननयनावित्यर्थः । न केवलमेवावयवशोभातिशयः, चीरकृष्णाजिनाम्बरौ
"किमिव हि मधुराणां मण्डनं नाकृतीनाम्" इत्युक्तरीत्या वल्कलाजिनधारणे
ऽप्यतिरमणीयौ । यद्वा कोय ऽमेवं महावीर्य इति भीतं प्रति
तयोर्दुर्बलत्वमुच्यते । तुरणौ "ऊनषोडशवर्षः" इत्याद्युक्तरीत्या
युद्धायोग्यौ । यद्वा "यौवने विषयैषिणाम्" इत्याद्युक्तरीत्या
विषयप्रावण्येन युद्धभीतौ । रूपसम्पन्नौ "कन्या कामयते रूपम्"
इत्युक्तरीत्या वनिताजनवशीकरणाय शरीरमुद्भासयन्तौ न पौरुषसम्पन्नौ ।
सुकुमारौ श्रीमत्पुत्रतया सम्पत्कुमारौ अतो भवदायुधप्रहारासहौ । महाबलौ
विपरीतलक्षणया द्वावेतौ दुर्बलौ, ससैन्यस्य भवतो न पर्याप्तावित्यर्थः ।
यद्वा सुकुमारतराबलासहितौ युद्धविरोधिकलत्रसहितत्वान्न युद्धार्हौ ।
पुण्डरीकविशालाक्षौ तयोर्युद्धासामर्थ्यं मद्वैरूप्यकरणानन्तरं किं
भविष्यतीति भीत्या शुभ्रीभूतलोचनतया चावगम्यते । चीरकृष्णाजिनाम्बरौ
परिधानसम्पादनस्याप्यशक्तौ तत्राप्येकरूपोत्तरीयरहितौ । चीरकृष्णाजिनाम्बरौ
स्थावरतिर्यग्भ्यां याचित्वा लब्धे अम्बरे बिभ्राणौ । यद्वा खरस्य
प्रोत्साहनाय तयोर्बलातिशय उच्यते तरुणावित्यादि । तरुणौ
जयोत्साहयोग्यवयस्कौ । रूपसम्पन्नौ "सिंहोरस्कं महाबाहुम्" इत्युक्तरीत्या
युद्धाभावे ऽपि दर्शनमात्रेण परहृदयकम्पजनकशरीरौ । सुकुमारौ लीलयैव
सर्वसंहरणक्षमौ । महाबलौ मनोबलबाहुबलोपायबलसम्पन्नौ । पुण्डीकविशालाक्षौ
वैरिषु गौरवबुद्धिमूलककालुष्यरहिततया विमलनेत्रौ । अनेन
शत्रुदर्शनकृतक्षोभराहित्यमुच्यते । चीरकृष्णाजिनाम्बरौ सदा बद्धवसनतया
युद्धसन्नद्धावित्यर्थः । एवमुत्तरत्रापि योज्यम्  ॥  ३।१९।१४,१५  ॥   

  

गन्धर्वराजप्रतिमौ पार्थिवव्यञ्जनान्वितौ ।  

देवौ वा मानुषौ वा तौ न तर्कयितुमुत्सहे  ॥  ३।१९।१६  ॥   

पुनरपि हृदये परिवर्तमानं तत्सौन्दर्यमाह गन्धर्वेति । देवाविति यद्यपि
दशरथसुताविति श्रुतम्, तथापि तत्प्रभावदर्शनेन तदसत्यमेवोक्तमिति मन्य इति
भावः  ॥  ३।१९।१६  ॥   

  

तरुणी रूपम्पन्ना सर्वाभरणभृषिता ।  

दृष्टा तत्र मया नारी तयोर्मध्ये सुमध्यमा  ॥  ३।१९।१७  ॥   

तत्र आश्रमे  ॥  ३।१९।१७  ॥   

  

ताभ्यामुभाभ्यां सम्भूय प्रमदामधिकृत्य ताम् ।  

इमामवस्थां नीताहं यथानाथासती तथा  ॥  ३।१९।१८  ॥   

प्रमदाम् अधिकृत्य निमित्तीकृत्य । उभाभ्यां सम्भूय एकमत्यं प्राप्य ।
इमामवस्थां नीतास्मि यथा अनाथा असती कुलटा नीयते तथा नीतास्मीति योजना  ॥ 
३।१९।१८  ॥   

  

तस्याश्चानृजुवृत्तायास्तयोश्च हतयोरहम् ।  

सफेनं पातुमिच्छामि रुधिरं रणमूर्धनि  ॥  ३।१९।१९  ॥   

अनृजुवृत्तायाः कुटिलवृत्तायाः । अनेन तत्प्रेरणेनैव मां तौ
विरूपितवन्तावित्यमन्यतेति गम्यते । रणमूर्धनिहतयोरित्यन्वयः । सीताया
रणमूर्धिनि गमनासम्भवाद्धताया इति विपरिणामो न युक्तः, अन्यथा
अशक्यत्वाद्रणमूर्धनीत्युक्तम्  ॥  ३।१९।१९  ॥   

  

एष मे प्रथमः कामः कृतस्तात त्वया भवेत् ।  

तस्यास्तयोश्च रुधिरं पिबेयमहमाहवे  ॥  ३।१९।२०  ॥   

अवश्यकर्तव्यत्वाय पुनरप्याह एष इति । प्रथमः श्रेष्ठः । कामः अभिलाषः ।
"प्रथमौ प्रवरादिमौ" इति वैजयन्ती । तातेति पितृवज्ज्येष्ठसम्बोधनम्  ॥ 
३।१९।२०  ॥   

  

इति तस्यां ब्रुवाणायां चतुर्दश महाबलान् ।  

व्यादिदेश खरः क्रुद्धो राक्षसानन्तकोपमान्  ॥  ३।१९।२१  ॥   

मानुषौ शस्त्रसम्पन्नौ चीरकृष्णाजिनाम्बरौ ।  

प्रविष्टौ दण्डकारण्यं घोरं प्रमदया सह  ॥  ३।१९।२२  ॥   

चतुर्दशेति चतुर्दशसहस्राध्यक्षानित्यर्थः  ॥  ३।१९।२१,२२  ॥   

  

तौ हत्वा तां च दुर्वृत्तामपावर्तितुमर्हथ ।  

इयं च रुधिरं तेषां भगिनी मम पास्यति  ॥  ३।१९।२३  ॥   

मनोरथो ऽयमिष्टोस्या भगिन्या मम राक्षसाः ।  

शीघ्रं सम्पाद्यतां तौ च प्रमथ्य स्वेन तेजसा  ॥  ३।१९।२४  ॥   

दुर्वृत्तां भगिनीवैरुप्यमूलत्वात् । अपावर्तितुम् आनेतुम् । तां चेति
चकारेण तावपीत्युच्यते । आनयनप्रयोजनमाह इयं चेति । अस्या अयं मनोरथः मम
चायमिष्टः सम्मत इत्यर्थः । प्रमथ्य हत्वा  ॥  ३।१९।२३,२४  ॥   

  

इति प्रतिसमादिष्टा राक्षसास्ते चतुर्दश ।  

तत्र जग्मुस्तया सार्धं घना वातेरिता यथा  ॥  ३।१९।२५  ॥   

इतीति तयोर्मार्गं प्रदर्शयन्त्येति शेषः । इयं खरेणाप्रेरितापि गतेति
बौध्यम्  ॥  ३।१९।२५  ॥   

  

ततस्तु ते तं समुदग्रतेजसं तथापि तीक्ष्णप्रदरा निशाचराः ।  

न शेकुरेनं सहसा प्रमर्दितुं वनद्विपा दीप्तमिवाग्निमुत्थितम्  ॥  ३।१९।२६
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकोनविंशः
सर्गः  ॥  १९  ॥   

  

प्रदराः बाणाः । "प्रदरा भङ्गनारीरुक्बाणाः" इत्यमरः । तथा तीक्ष्णप्रदरा
अपीति योज्यम् । तमेनमित्यन्वयः । उत्थितं राक्षसान् दृष्ट्वा
अभिमुखमुद्गतमिति रामविशेषणम् । उत्तरसर्गसङ्ग्रहो ऽयं श्लोकः  ॥  ३।१९।२६
 ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकोनविंशः सर्गः  ॥  १९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/03-raxo-hatyA/019_kharAya_angavairUpyakathanam.md">
<details><summary><h3>शिरोमणी ...{Loading}...</h3></summary>



शूर्पणखाशंसनप्रकारं वर्णयितुमाह--तामित्यादिभिः । तथा विरूपां
छिन्नकर्णनासिकामित्यर्थः, अत एव शोणितोक्षितां पतितां तां भगिनीं दृष्ट्वा
क्रोधसंतप्तः खरो राक्षसः पप्रच्छ  ॥  ३।१९।१  ॥   

  

तत्प्रश्नप्रकारमाह--उत्तिष्ठेति । संभ्रमं भयं प्रमोहं मूर्च्छां च जहि
त्यज उत्तिष्ठ, रूपा प्रशस्तरूपविशिष्टा त्वं केनैवं विरूपितेति
व्यक्तमाख्याहि  ॥  ३।१९।२  ॥   

  

स्वस्मिन् कृष्णसर्पत्वमारोप्याह--क इति । आशीविषं
दंष्ट्राविषसंयुक्तमनागसमनपराधिनमासीनमभिसमापन्नं संमुखे प्राप्तं
कृष्णसर्पमङ्गुल्यग्रेण लीलया कस्तुदति व्यथयति  ॥  ३।१९।३  ॥   

  

कर्णनासिकोच्छेदे कालपाशत्वं विषपानत्वं चारोप्याह--कालेति । यस्त्वां
समासाद्य उत्तमं विषं पीतवान् स कालपाशं कण्ठे समासज्य मोहात् न बुध्यते  ॥ 
३।१९।४  ॥   

  

बलेति । बलविक्रमसंपन्ना बलेन विक्रमेणाभिचलनसामर्थ्येन संपन्ना अत एव
कामगा यथेच्छं विहरणशीला अन्तकसमागता कालसमत्वं प्राप्ता त्वमिमामवस्थां
केन नीता  ॥  ३।१९।५  ॥   

  

देवेति । देवादीनां मध्ये यो महावीर्यस्त्वां विरूपां चकार स कः तं
बोधयेत्यर्थः  ॥  ३।१९।६  ॥   

  

नहीति । यो मम विप्रियं कुर्यात् तममरेषु सहस्राक्षं सहस्रनयनमिन्द्रं
परमैश्वर्यवन्तं पाकशासनमपि न पश्यामि अन्येषां का गणनेति तात्पर्यम्  ॥ 
३।१९।७  ॥   

  

अद्येति । जीवितान्तगैः जीवनान्तं प्रापयितृभिः मार्गणैर्बाणैः प्राणान्
आदास्ये अपराधिन इति शेषः । दृष्टान्तः सलिले जले आसक्तं मिलितं क्षीरं
निष्पिबन् सारसो हंस इव  ॥  ३।१९।८  ॥   

  

निहतस्येति । सङ्ख्ये सङ्ग्रामे मया निहतस्य अत एव शरसंकृत्तमर्मणः कस्य
सफेनं रुधिरं मेदिनी पृथ्वी पातुमिच्छति  ॥  ३।१९।९  ॥   

  

कस्येति । मया रणे निहतस्य कस्य कायात् मांसमुत्कृत्य निष्कुष्य प्रहृष्टाः
संगताः संमिलिताः पत्ररथाः पक्षिणो भक्षयिष्यन्ति  ॥  ३।१९।१०  ॥   

  

मदपराधिनो ध्रुवं विध्वंसो भवितेति बोधयन्नाह--तमिति । मया अपकृष्टं
हिंसितत्वेन विवक्षितं कृपणं तमपराधिनं महाहवे महासंग्रामे देवादयस्रातुं न
शक्ताः  ॥  ३।१९।११  ॥   

  

तत्क्षणकर्तव्यमाह--उपलभ्येति । शनैः संज्ञां बोधमुपलभ्य येन दुर्विनीतेन
विक्रम्य विक्रमं कृत्वा त्वं निर्जितासि तं मे मह्यं शंसितुमर्हसि  ॥ 
३।१९।१२  ॥   

  

इतीति । विशेषतः क्रुद्धस्य भ्रातुरिति वचः श्रुत्वा शूर्पणखा सबाष्पं
साश्रु वाक्यमब्रवीत्  ॥  ३।१९।१३  ॥   

  

तद्वचनाकारमाह--तरुणाविति । तरुणत्वादिविशिष्टौ दशरथस्य पुत्रौ रामलक्ष्मणौ
भ्रातरौ आस्तामेतौ देवौ वा दानवौ वेति तर्कयितुं नोत्सहे तर्केण निश्चेतुं
सामर्थ्यं नास्तीत्यर्थः, तेन तयोः प्राकृतविलक्षणत्वं सूचितम् ।
श्लोकत्रयमेकान्वयि  ॥  ३।१९।१४१६  ॥   

  

तरुणीति । तरुणी तारुण्यविशिष्टा अत एव रूपसंपन्ना सुमध्यमा नारी
तत्राश्रमे तयोर्भ्रात्रोर्मध्ये मया दृष्टा  ॥  ३।१९।१७  ॥   

  

ताभ्यामिति । उभाभ्यां ताभ्यां भ्रातृभ्यां संभूय एकत्र स्थित्वा तां
प्रमदामधिकृत्य अबला अनाथा रक्षकरहिता असती पुंश्चली यथा तथाहमिमामवस्थां
नीतास्मि  ॥  ३।१९।१८  ॥   

  

तस्या इति । अनृजुवृत्ताबाः दुर्ज्ञेयवृत्तान्ताया रणमूर्धनि हतायास्तस्या
हतयोः तयोश्च सफेनं रुधिरं पातुमहमिच्छामि । हतयोरित्यस्य
लिङ्गवचनविपरिणामेनान्यत्राप्यन्वयः  ॥  ३।१९।१९  ॥   

  

अभिलाषातिशयात्पुनस्तदेव भङ्ग्यन्तरेणाह--एष इति । आहवे रुधिरं पिबेयं एषः
प्रथमो मुख्यो मे कामो ऽभिलाषस्त्वया कृतो भवेत् कुर्वित्यर्थः  ॥  ३।१९।२०
 ॥   

  

इतीति । इति अनेन प्रकारेण तस्यां ब्रुवाणायां सत्यामन्तकोपमान् कालसदृशान्
महाबलान् चतुर्दश राक्षसान् क्रुद्धः खरो व्यादिदेश आज्ञापयामास  ॥  ३।१९।२१
 ॥   

  

तत्प्रकारमाह--मानुषाविति । घोरं दण्डकारण्यं शस्त्रसंपन्नौ मानुषौ प्रमदया
सह प्रविष्टौ  ॥  ३।१९।२२  ॥   

  

ताविति । तौ मानुषौ हत्वा दुर्वृत्तां तां प्रमदामुपावर्तितुं हन्तुमर्हथ ।
तत्प्रयोजनमाह--इयं मम भगिनी तेषां रुधिरं पास्यति  ॥  ३।१९।२३  ॥   

  

मनोरथ इति । हे राक्षसाः मम भगिन्या अयमिष्टो मनोरथः शीघ्रं संपाद्यताम्  ॥ 
३।१९।२४  ॥   

  

युष्माभिरिति । उभौ तौ भ्रातरौ रणे निहतौ दृष्ट्वा प्रहृष्टा संतुष्टा
मुदिता आनन्दं प्राप्ता इयं मम भगिनी रुधिरं पास्यति  ॥  ३।१९।२५  ॥   

  

इतीति । इति अनेन प्रकारेण प्रतिसमादिष्टाः ते चतुर्दश राक्षसाः तया
तद्भगिन्या सार्धं वातेरिताः पवनप्रवाहिता घना इव जग्मुः  ॥  ३।१९।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे एकोनविंशः
सर्गः  ॥  ३।१९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/03-raxo-hatyA/019_kharAya_angavairUpyakathanam.md">
<details><summary><h3>तिलकम् ...{Loading}...</h3></summary>



अथ पूर्वसर्गान्ते संक्षिप्ततया कथितार्थस्यैव विस्तारः तामिति  ॥  ३।१९।१
 ॥   

  

प्रमोहो विसंज्ञता, संभ्रमश्चित्ताप्रतिष्ठानम् । एवंरूपा
अतिप्रसिद्धसौन्दर्या त्वं केन विरूपितेत्यन्वयः  ॥  ३।१९।२  ॥   

  

आशिषि दंष्ट्रायां विषं यस्य तं पृषोदरादित्वात्साधुः । अभिसमापन्नमभिमुखे
स्थितं तुदति व्यथयति  ॥  ३।१९।३  ॥   

  

उत्तमं विषं त्वद्विरूपतालक्षणम्  ॥  ३।१९।४  ॥   

  

अन्तकसमा त्वं कस्य समीपं गता येनेमामवस्थां नीता, अन्तकसमा त्वं
केनेमामवस्थां नीता सती अत्रागतेत्यर्थो वा  ॥  ३।१९।५  ॥   

  

महात्मनां मध्ये इति शेषः  ॥  ३।१९।६  ॥   

  

महेन्द्रमिति । सहस्राक्षत्वापाकशासनत्वे विशेषणे
महेन्द्रमित्यस्यान्तरेणेति शेषः । पश्यामीत्यत्र तमित्यध्याहारः ।
मनुष्यादीनां तु स्वाप्रियकरणे संभावनैव नेति भावः । क्वचित्तु "अन्तरेण
सहस्राक्षम्" इत्येव पाठः  ॥  ३।१९।७  ॥   

  

जीवितस्यान्तं गमयन्ति प्रापयन्ति तैः तृषया निष्पिबन्सारसो हंसो यथा सलिल
आसक्तं क्षीरमादत्ते एवं प्राणानादास्ये इत्यर्थः  ॥  ३।१९।८  ॥   

  

शरैः संकृत्तानि मर्माणि यस्य तस्य कण्ठकर्तनकालिकं सफेनमित्युपलक्षणम् ।
दीर्घधारं सोष्णं च  ॥  ३।१९।९  ॥   

  

सङ्गता मिलिताः पत्ररथाः पक्षिणः  ॥  ३।१९।१०,११  ॥   

  

विक्रम्य शौर्यं कृत्वा  ॥  ३।१९।१२,१३  ॥   

  

श्रीरामचन्द्रे दोषाणामभावाद्गुणोक्त्यैव तं बोधयति तरुणावित्यादि
व्याख्यातप्रायम्  ॥  ३।१९।१४,१५  ॥   

  

देवौ वेति । यद्यपि दशरथपुत्रादाविति तत्सकाशाच्छ्रुतम्,
अथाप्यमानुषचारित्र्यदर्शनादनिश्चय इति भावः  ॥  ३।१९।१६,१७  ॥   

  

तां प्रमदामधिकृत्य निमित्तीकृत्य ताभ्यामुभाभ्यां
संभूयैकनियोगादपरेणेमामवस्थां नीता यथा ऽनाथा ऽसती कुलटा तथेत्यन्वयः  ॥ 
३।१९।१८  ॥   

  

तस्या हताया इति विपरिणामः । रुधिरं पातुमिच्छामीत्यनेन
स्वस्यास्तत्कामुकीत्वशङ्कां वारयति  ॥  ३।१९।१९  ॥   

  

उक्तमेवार्थमुत्कटेच्छाद्योतनाय पुनराह एष इति  ॥  ३।१९।२०  ॥   

  

चतुर्दशेति । प्रभुतया रामे मानुषबुद्ध्या च सेनारहितानामेव चतुर्दशानां
प्रेषणम् । यद्यपि "याज्ञवल्क्यसुता राजंस्त्रयो वै लोकविश्रुताः ।
चन्द्रकान्तमहामेघविजया ब्राह्मणोत्तमाः  ॥  खरश्च दूषणश्चैव त्रिशिरा
ब्रह्मवित्तमाः । आसंस्तेषां च शिष्याश्च चतुर्दश सहस्रधा ।" इति
शान्तिधर्मे भीष्मोक्तेरग्रे तेषां शिवशापेन राक्षसत्वं
दाशरथेर्विष्णोर्हस्तेन शापमोक्षश्चोक्तः, तथापि शापवशादेव
राक्षसयोनित्वाद्भगवद्रूपाज्ञानमादौ प्राणवियोगकाले व शापान्तं स्मृत्वा
तत्सरूपज्ञानात्स्वस्वरूपप्राप्तिः । ब्रह्मवित्तमा इत्यत्र ब्रह्म वेद
इत्याहुः  ॥  ३।१९।२१,२२ ॥   

  

मम भगिनीयं तेषां रुधिरं पास्यतीत्यन्वयः । अत्र रुधिरं मम पास्यतीति
विपरीतार्थापत्तियुक्तवाक्येन तेषां संनिधानप्रयुक्तो बुद्धिमोहः सूचितः
कविना  ॥  ३।१९।२३२५  ॥   

  

वातनुन्ना मेघा इव जग्मुरिति संबन्धः  ॥  ३।१९।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकोनविंशः सर्गः  ॥  ३।१९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/03-raxo-hatyA/019_kharAya_angavairUpyakathanam.md">
<details><summary><h3>द्राविडपाठः ...{Loading}...</h3></summary>


तां यथा पतितां दृष्ट्वा विरूपां शोणितोक्षिताम्।  
भगिनीं क्रोधसन्तप्तः खरः पप्रच्छ राक्षसः ॥ 3.19.1 ॥   
उत्तिष्ठ तावदाख्याहि प्रमोहं जहि सम्भ्रमम्।  
व्यक्तमाख्याहि केन त्वमेवंरूपा विरूपिता ॥ 3.19.2 ॥   
कः कृष्णसर्पमासीनमाशीविषमनागसम्।  
तुदत्यभिसमापन्नमङ्गुल्यग्रेण लीलया ॥ 3.19.3 ॥   
कः कालपाशमासज्यं कण्ठे मोहान्न बुद्ध्यते।  
यस्त्वामद्य समासाद्य पीतवान् विषमुत्तमम् ॥ 3.19.4 ॥   
बलविक्रमसम्पन्ना कामगा काम रूपिणी।  
इमामवस्थां नीता त्वं केनान्तकसमा गता ॥ 3.19.5 ॥   
देवगन्धर्वभूतानामृषीणां च महात्मनाम्।  
कोऽयमेवं विरूपां त्वां महावीर्यश्चकार ह ॥ 3.19.6 ॥   
नहि पश्याम्यहं लोके यः कुर्यान्मम विप्रियम्।  
अन्तरेण सहस्राक्षं महेन्द्रं पाकशासनम् ॥ 3.19.7 ॥   
अद्याहं मार्गणैः प्राणानादास्ये जीवितान्तकैः।  
सलिले क्षीरमासक्तं निष्पिबन्निव सारसः ॥ 3.19.8 ॥   
निहतस्य मया सङ्ख्ये शरमङ्कृत्तमर्मणः।  
सफेनं रुधिरं रक्तं मेदिनी कस्य पास्यति ॥ 3.19.9 ॥   
कस्य पत्त्ररथाः कायान्मांसमुत्कृत्य सङ्गताः।  
प्रहृष्टा भक्षयिष्यन्ति निहस्य मया रणे ॥ 3.19.10 ॥   
तं न देवा न गन्धर्वा न पिशाचा न राक्षसाः।  
मयापकृष्टं कृपणं शक्तास्त्रातुमिहाहवे ॥ 3.19.11 ॥   
उपलभ्य शनैः सञ्ज्ञां तं मे शंसितुमर्हसि।  
येन त्वं दुर्विनीतेन वने विक्रम्य निर्जिता ॥ 3.19.12 ॥   
इति भ्रातुर्वचः श्रुत्वा क्रुद्धस्य च विशेषतः।  
ततः शूर्पणखा वाक्यं सबाष्पमिदमब्रवीत् ॥ 3.19.13 ॥   
तरुणौ रुपसम्पन्नौ सुकुमारौ महाबलौ।  
पुण्डरीकविशालाक्षौ चीरकृष्णाजिनाम्बरौ ॥ 3.19.14 ॥   
फलमूलाशनौ दान्तौ तापसौ धर्मचारिणौ।  
पुत्रौ दशरथस्यास्तां भ्रातारौ रामलक्ष्मणौ ॥ 3.19.15 ॥   
गन्धर्वराजप्रतिमौ पार्थिवव्यञ्जनान्वितौ।  
देवौ वा मानुषौ वा तौ न तर्कयितुमुत्सहे ॥ 3.19.16 ॥   
तरुणी रूपम्पन्ना सर्वाभरणभृषिता।  
दृष्टा तत्र मया नारी तयोर्मध्ये सुमध्यमा ॥ 3.19.17 ॥   
ताभ्यामुभाभ्यां सम्भूय प्रमदामधिकृत्य ताम्।  
इमामवस्थां नीताहं यथानाथासती तथा ॥ 3.19.18 ॥   
तस्याश्चानृजुवृत्तायास्तयोश्च हतयोरहम्।  
सफेनं पातुमिच्छामि रुधिरं रणमूर्धनि ॥ 3.19.19 ॥   
एष मे प्रथमः कामः कृतस्तात त्वया भवेत्।  
तस्यास्तयोश्च रुधिरं पिबेयमहमाहवे ॥ 3.19.20 ॥   
इति तस्यां ब्रुवाणायां चतुर्दश महाबलान्।  
व्यादिदेश खरः क्रुद्धो राक्षसानन्तकोपमान् ॥ 3.19.21 ॥   
मानुषौ शस्त्रसम्पन्नौ चीरकृष्णाजिनाम्बरौ।  
प्रविष्टौ दण्डकारण्यं घोरं प्रमदया सह ॥ 3.19.22 ॥   
तौ हत्वा तां च दुर्वृत्तामपावर्तितुमर्हथ।  
इयं च रुधिरं तेषां भगिनी मम पास्यति ॥ 3.19.23 ॥   
मनोरथोऽयमिष्टोस्या भगिन्या मम राक्षसाः।  
शीघ्रं सम्पाद्यतां तौ च प्रमथ्य स्वेन तेजसा ॥ 3.19.24 ॥   
इति प्रतिसमादिष्टा राक्षसास्ते चतुर्दश।  
तत्र जग्मुस्तया सार्धं घना वातेरिता यथा ॥ 3.19.25 ॥   
ततस्तु ते तं समुदग्रतेजसं तथापि तीक्ष्णप्रदरा निशाचराः।  
न शेकुरेनं सहसा प्रमर्दितुं वनद्विपा दीप्तमिवाग्निमुत्थितम् ॥ 3.19.26 ॥   

</details>
</div>
