---
title: ०३६

---
अग्निरुवाच  
प्रातः स्नानादिकं कृत्वा द्वारपालान् प्रपूज्य च।  
प्रविश्य गुप्ते देशे च समाकृष्याथ धारयेत् ॥ १ ॥  
  
पूर्वाधिवासितं द्रव्यं वस्त्राभरणगन्धकम्।  
निरस्य सर्वनिर्म्माल्यं देवं संस्थाप्य पूजयेत् ॥ २ ॥  
  
पञ्चामृतैः कषायैश्च शुद्धगन्धोदकैस्ततः।  
पूर्वाधिवासितं दद्याद्वस्त्रं गन्धं च पुष्पकम् ॥ ३ ॥  
  
अग्नौ हुत्वा नित्यवच्च देवं सम्प्रार्थयेन्नमेत् ।  
समर्प्य कर्म्म देवाय पूजां नैमित्तिकीं चरेत् ॥ ४ ॥  
  
द्वारपालविष्णुकुम्भवर्द्धनीः प्रार्थयेद्धरिम्।  
अतो देवेति मन्त्रेण मूलमन्त्रेण कुम्भके ॥ ५ ॥  
  
कृष्ण कृष्ण नमस्तुभ्यं गृह्णीष्वेदं पवित्रकम्।  
पवित्रीकरणार्थाय वर्षपूजाफलप्रदम् ॥ ६ ॥  
  
पवित्रकं कुरुष्वाद्य यन्मया दुष्कृतं कृतम्।  
शुद्धो भवाम्यहं देव त्वत्प्रसादात् सुरेश्वर ॥ ७ ॥  
  
पवित्रञ्च हृदाद्यैस्तु आत्मानमभिषिव्य च।  
विष्णुकुम्भञ्च सम्प्रोक्ष्य व्रकजेद्देवसमीपतः ॥ ८ ॥  
  
पवित्रमात्मने दद्याद्रक्षआबन्धं विसृज्य च ।  
गृहाण ब्रह्मसूत्रञ्च यन्मया कल्पितं प्रभो ॥ ९ ॥  
  
कर्म्माणां पूरणार्थाय यथा दोषो न मे भवेत्।  
द्वारपालासनगुरुमुख्यानाञ्च पवित्रकम् ॥ १० ॥  
  
कनिष्ठादि च देवाय वनमालाञ्च मूलतः।  
हृदादिविष्वक्सेनान्ते पवित्राणि समर्पयेत् ॥ ११ ॥  
  
वह्नौ हुत्वाग्निवर्त्तिभ्यो विष्णवादिभ्यः पवित्रकम्।  
प्रार्च्य पूर्णाहुतिं दद्यात् प्रायश्चित्ताय मूलतः ॥ १२ ॥  
  
अष्टोत्तरशतं वापि पञ्चोपनिषदैस्ततः।  
मणिविद्रुममालाभिर्म्मन्दारकुसुमादिभिः ॥ १३ ॥  
  
इयं सांवत्सरी पूजा तवास्तु गरुडध्वज।  
वनमाला यथा देव कौस्तुभं सततं हृदि ॥ १४ ॥  
  
तद्वत् पवित्रतन्तूंश्च पूजां च हृदये वह ।  
कामतोऽकामतो वापि यत्कृतं नियमार्च्चने ॥ १५ ॥  
  
विधिना विध्नलोपेन परिपूर्णे तदस्तु मे।  
प्रार्थ्य नत्वा क्षमाप्याथ पवित्रं मस्तकेऽर्प्पयेत् ॥ १६ ॥  
  
दत्वा बलिं दक्षिणाभिवैष्णवन्तोषयेद् गुरुम्।  
विप्रान् भोजनवस्त्राद्यैर्द्दिवसं पक्षमेव वा ॥ १७ ॥  
  
पवित्रं स्नानकाले च अवतार्य्य समर्प्पयेत्।  
अनिवारितमन्नाद्यं दद्याद्भुङ्क्तेथ च स्वयम् ॥ १८ ॥  
  
विसर्जनेह्नि सम्पूज्य पवित्राणि विसर्ज्जयेत्।  
सांवत्सरीमिमां पूजां सम्पाद्य विधिवन्मम ॥ १९ ॥  
  
व्रज पवित्रकेदानीं विष्णुलोकं विसर्ज्जितः।  
मध्ये सोमेशयोः प्रार्च्च्य विष्वक्सेनं हि तस्य च ॥ २० ॥  
  
पवित्राणि समभ्यर्च्य ब्राह्मणाय समर्प्पत्।  
यावन्तस्तन्तवस्तस्मिन् पवित्रे परिकल्पिताः ॥ २१ ॥  
  
तावद्युगसहस्नाणि विष्णुलोके महीयते।  
कुलानां शतमुद्‌धृत्य दश पूर्वान् दशापरान् ॥  
विष्णुलोके तु संस्थाप्य स्वयं मुक्तिमवाप्नुयात् ॥ २२ ॥  
  
इत्यादिमहापुराणे आग्नेये विष्णुपवित्रारोहणं नाम षट्‌त्रिंशोऽध्यायः।