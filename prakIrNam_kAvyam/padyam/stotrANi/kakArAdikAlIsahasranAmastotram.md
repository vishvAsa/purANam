+++
title = "ककारादिकालीसहस्रनामस्तोत्रम्"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3046"
source_url = "https://www.ebharatisampat.in/readbook3.php?bookid=MjE0NzE0NDU1NDA0Mjky&pageno=MjI0MjQyNjk5NTk="

+++
[[ककारादिकालीसहस्रनामस्तोत्रम्	Source: [EB](https://www.ebharatisampat.in/readbook3.php?bookid=MjE0NzE0NDU1NDA0Mjky&pageno=MjI0MjQyNjk5NTk=)]]

\[





ककारादिकालीसहस्रनामस्तोत्रम्



श्री गणेशाय नमः ।

कैलासशिखरे रम्ये नानादेवगणावृते ।

नानावृक्षलताकीर्णे नानापुष्पैरलङ्कृते ॥ १॥

चतुर्मण्डलसंयुक्ते श्रृङ्गारमण्डपे स्थिते ।

समाधौ संस्थितं शान्तं क्रीडन्तं योगिनीप्रियम् ॥ २॥

तत्र मौनधरं दृष्ट्वा देवी पृच्छति शङ्करम् ।

देव्युवाच ।

किं त्वया जप्यते देव किं त्वया स्मर्य्यते सदा ॥ ३॥

सृष्टिः कुत्र विलीनास्ति पुनः कुत्र प्रजायते ।

ब्रह्माण्डकारणं यत्तत् किमाद्यं कारणं महत् ॥ ४॥

मनोरथमयी सिद्धिस्तथा वाञ्छामयी शिव ।

तृतीया कल्पनासिद्धिः कोटिसिद्धीश्वरात्मकम् ॥ ५॥

शक्तिपाताष्टदशकं चराचरपुरीगतिः ।

महेन्द्रजालमिन्द्रादिजालानां रचना तथा ॥ ६॥

अणिमाद्यष्टकं देव परकायप्रवेशनम् ।

नवीनसृष्टिकरणं समुद्रशोषणं तथा ॥ ७॥

अमायां चन्द्रसन्दर्शो दिवा चन्द्रप्रकाशनम् ।

चन्द्राष्टकं चाष्टदिक्षु तथा सूर्याष्टकं शिव ॥ ८॥

जले जलमयत्वं च वह्नौ वह्निमयत्वकम् ।

ब्रह्म-विष्ण्वादि-निर्माणमिन्द्राणां कारणं करे ॥ ९॥

पातालगुटिका-यक्ष-वेतालपञ्चकं तथा ।

रसायनं तथा गुप्तिस्तथैव चाखिलाञ्जनम् ॥ १०॥

महामधुमती सिद्धिस्तथा पद्मावती शिव ।

तथा भोगवती सिद्धिर्यावत्यः सन्ति सिद्धयः ॥ ११॥

केन मन्त्रेण तपसा कलौ पापसमाकुले ।

आयुष्यं पुण्यरहिते कथं भवति तद्वद ॥ १२॥

श्रीशिव उवाच ।

विना मन्त्रं विना स्तोत्रं विनैव तपसा प्रिये ।

विना बलिं विना न्यासं भूतशुद्धिं विना प्रिये ॥ १३॥

विना ध्यानं विना यन्त्रं विना पूजादिना प्रिये ।

विना क्लेशादिभिर्देवि देहदुःखादिभिर्विना ॥ १४॥

सिद्धिराशु भवेद्येन तदेवं कथ्यते मया ।

शून्ये ब्रह्मण्डगोले तु पञ्चाशच्छून्यमध्यके ॥ १५॥

पञ्चशून्यस्थिता तारा सर्वान्ते कालिका स्थिता ।

अनन्त-कोटि ब्रह्माण्डराजदण्डाग्रके शिवे ॥ १६॥

स्थाप्य शून्यालयं कृत्वा कृष्णवर्णं विधाय च ।

महानिर्गुणरूपा च वाचातीता परा कला ॥ १७॥

क्रीडायां संस्थिता देवी शून्यरूपा प्रकल्पयेत् ।

सृष्टेरारम्भकार्यार्थं दृष्टा छाया तया यदा ॥ १८॥

इच्छाशक्तिस्तु सा जाता तथा कालो विनिर्मितः ।

प्रतिबिम्बं तत्र दृष्टं जाता ज्ञानाभिधा तु सा ॥ १९॥

इदमेतत्किंविशिष्टं जातं विज्ञानकं मुदा ।

तदा क्रियाऽभिधा जाता तदीच्छातो महेश्वरि ॥ २०॥

ब्रह्माण्डगोले देवेशि राजदण्डस्थितं च यत् ।

सा क्रिया स्थापयामास स्व-स्वस्थानक्रमेण च ॥ २१॥

तत्रैव स्वेच्छया देवि सामरस्यपरायणा ।

तदिच्छा कथ्यते देवि यथावदवधारय ॥ २२॥

युगादिसमये देवि शिवं परगुणोत्तमम् ।

तदिच्छा निर्गुणं शान्तं सच्चिदानन्दविग्रहम् ॥ २३॥

शाश्वतं सुन्दरं शुद्धं सर्वदेवयुतं वरम् ।

आदिनाथं गुणातीतं काल्या संयुतमीश्वरम् ॥ २४॥

विपरीतरतं देवं सामरस्यपरायणम् ।

पूजार्थमागतं देव-गन्धर्वाऽप्सरसां गणम् ॥ २५॥

यक्षिणीं किन्नरीकन्यामुर्वश्याद्यां तिलोत्तमाम् ।

वीक्ष्य तन्मायया प्राह सुन्दरी प्राणवल्लभा ॥ २६॥

त्रैलोक्यसुन्दरी प्राणस्वामिनी प्राणरञ्जिनी ।

किमागतं भवत्याऽद्य मम भाग्यार्णवो महान् ॥ २७॥

उक्त्वा मौनधरं शम्भुं पूजयन्त्यप्सरोगणाः ।

अप्सरस ऊचुः ।

संसारात्तारितं देव त्वया विश्वजनप्रिय ॥ २८॥

सृष्टेरारम्भकार्य्यार्थमुद्युक्तोऽसि महाप्रभो ।

वेश्याकृत्यमिदं देव मङ्गलार्थप्रगायनम् ॥ २९॥

प्रयाणोत्सवकाले तु समारम्भे प्रगायनम् ।

गुणाद्यारम्भकाले हि वर्त्तते शिवशङ्कर ॥ ३०॥

इन्द्राणीकोटयः सन्ति तस्याः प्रसवबिन्दुतः ।

ब्रह्माणी वैष्णवी चैव माहेशी कोटिकोटयः ॥ ३१॥

तव सामरसानन्द दर्शनार्थं समुद्भवाः ।

सञ्जाताश्चाग्रतो देव चास्माकं सौख्यसागर ॥ ३२॥

रतिं हित्वा कामिनीनां नाऽन्यत् सौख्यं महेश्वर ।

सा रतिर्दृश्यतेऽस्माभिर्महत्सौख्यार्थकारिका ॥ ३३॥

एवमेतत्तु चास्माभिः कर्तव्यं भर्तृणा सह ।

एवं श्रुत्वा महादेवो ध्यानावस्थितमानसः ॥ ३४॥

ध्यानं हित्वा मायया तु प्रोवाच कालिकां प्रति ।

कालि कालि रुण्डमाले प्रिये भैरववादिनी ॥ ३५॥

शिवारूपधरे क्रूरे घोरद्रंष्टे भयानके ।

त्रैलोक्यसुन्दरकरी सुन्दर्य्यः सन्ति मेऽग्रतः ॥ ३६॥

सुन्दरीवीक्षणं कर्म कुरु कालि प्रिये शिवे ।

ध्यानं मुञ्च महादेवि ता गच्छन्ति गृहं प्रति ॥ ३७॥

तव रूपं महाकालि महाकालप्रियङ्करम् ।

एतासां सुन्दरं रूपं त्रैलोक्यप्रियकारकम् ॥ ३८॥

एवं मायाभ्रमाविष्टो महाकालो वदन्निति ।

इति कालवचः श्रुत्वा कालं प्राह च कालिका ॥ ३९॥

माययाऽऽच्छाद्य चात्मानं निजस्त्रीरूपधारिणी ।

इतः प्रभृति स्त्रीमात्रं भविष्यति युगे युगे ॥ ४०॥

वल्ल्याद्यौषधयो देवि दिवा वल्लीस्वरूपताम् ।

रात्रौ स्त्रीरूपमासाद्य रतिकेलिः परस्परम् ॥ ४१॥

अज्ञानं चैव सर्वेषां भविष्यति युगे युगे ।

एवं शापं च दत्वा तु पुनः प्रोवाच कालिका ॥ ४२॥

विपरीतरतिं कृत्वा चिन्तयन्ति मनन्ति ये ।

तेषां वरं प्रदास्यामि नित्यं तत्र वसाम्यहम् ॥ ४३॥

इत्युक्त्वा कालिका विद्या तत्रैवान्तरधीयत ।

त्रिंशत्-त्रिखर्व-षड्वृन्द-नवत्यर्बुदकोटयः ॥ ४४॥

दर्शनार्थं तपस्तेपे सा वै कुत्र गता प्रिया ।

मम प्राणप्रिया देवी हाहा प्राणप्रिये शिवे ॥ ४५॥

किं करोमि क्व गच्छामि इत्येवं भ्रमसङ्कुलः ।

तस्याः काल्या दया जाता मम चिन्तापरः शिवः ॥ ४६॥

यन्त्रप्रस्तारबुद्धिस्तु काल्या दत्तातिसत्वरम् ।

यन्त्रयागं तदारभ्य पूर्वं चिद्‍घनगोचरा ॥ ४७॥

श्रीचक्रं यन्त्रप्रस्ताररचनाभ्यासतत्परः ।

इतस्ततो भ्रम्यमाणस्त्रैलोक्यं चक्रमध्यकम् ॥ ४८॥

चक्रपारदर्शनार्थं कोट्यर्बुदयुगं गतम् ।

भक्तप्राणप्रिया देवी महाश्रीचक्रनायिका ॥ ४९॥

तत्र बिन्दौ परं रूपं सुन्दरं सुमनोहरम् ।

रूपं जातं महेशानि जाग्रत्त्रिपुरसुन्दरि ॥ ५०॥

रूपं दृष्ट्वा महादेवो राजराजेश्वरोऽभवत् ।

तस्याः कटाक्षमात्रेण तस्या रूपधरः शिवः ॥ ५१॥

विना श्रृङ्गारसंयुक्ता तदा जाता महेश्वरी ।

विना काल्यंशतो देवि जगत्स्थावरजङ्गमम् ॥ ५२॥

न श्रृङ्गारो न शक्तित्वं क्वापि नास्ति महेश्वरी ।

सुन्दर्य्या प्रार्थिता काली तुष्टा प्रोवाच कालिका ॥ ५३॥

सर्वासां नेत्रकेशेषु ममांशोऽत्र भविष्यति ।

पूर्वावस्थासु देवेशि ममांशस्तिष्ठति प्रिये ॥ ५४॥

सावस्था तरुणाख्या तु तदन्ते नैव तिष्ठति ।

मद्भक्तानां महेशानि सदा तिष्ठति निश्चितम् ॥ ५५॥

शक्तिस्तु कुण्ठिता जाता तथा रूपं न सुन्दरम् ।

चिन्ताविष्टा तु मलिना जाता तत्र च सुन्दरी ॥ ५६॥

क्षणं स्थित्वा ध्यानपरा काली चिन्तनतत्परा ।

तदा काली प्रसन्नाऽभूत् क्षणार्द्धेन महेश्वरी ॥ ५७॥

वरं ब्रूहि वरं ब्रूहि वरं ब्रूहीति सादरम् ।

सुन्दर्युवाच ।

मम सिद्धिवरं देहि वरोऽयं प्रार्थ्यते मया ॥ ५८॥

तादृगुपायं कथय येन शक्तिर्भविष्यति ।

श्रीकाल्युवाच ।

मम नामसाहस्रं च मया पूर्वं विनिर्मितम् ॥ ५९॥

मत्स्वरूपं ककाराख्यं मेधासाम्राज्यनामकम् ।

वरदानाभिधं नाम क्षणार्द्धाद्वरदायकम् ॥ ६०॥

तत्पठस्व महामाये तव शक्तिर्भविष्यति ।

ततः प्रभृति श्रीविद्या तन्नामपाठतत्परा ॥ ६१॥

तदेव नामसाहस्रं सुन्दरीशक्तिदायकम् ।

कथ्यते परया भक्त्या साधये सुमहेश्वरि ॥ ६२॥

मद्येर्मांसैस्तथा शुक्रैर्बहुरक्तैरपि प्रिये ।

तर्पयेत् पूजयेत् कालीं विपरीतरतिं चरेत् ॥ ६३॥

विपरीतरतौ देवि काली तिष्ठति नित्यशः ।

माध्वीकपुष्पशुक्रान्नमैथुनाद्या विरागिणी ॥ ६४॥

वैष्णवी व्यापिका विद्या श्मशानवासिनी परा ।

वीरसाधनसन्तुष्टा वीरास्फालननादिनी ॥ ६५॥

शिवाबलिप्रहृष्टात्मा शिवारूपाद्यचण्डिका ।

कामस्तोत्रप्रियात्युग्रमानसा कामरूपिणी ॥ ६६॥

ब्रह्मानन्दपरा शम्भु मैथुनानन्दतोषिता ।

योगीन्द्रहृदयागारा दिवा निशि विपर्यया ॥ ६७॥

क्षणं तुष्टा च प्रत्यक्षा दन्तमालाजपप्रिया ।

शय्यायां चुम्बनाङ्गः सन् वेश्यासङ्गपरायणः ॥ ६८॥

खड्गहस्तो मुक्तकेशो दिगम्बरविभूषितः ।

पठेन्नामसहस्राख्यं मेधासाम्राज्यनामकम् ॥ ६९॥

यथा दिव्यामृतैर्देवाः प्रसन्ना क्षणमात्रतः ।

तथाऽनेन महाकाली प्रसन्ना पाठमात्रतः ॥ ७०॥

कथ्यते नामसाहस्रं सावधानमनाः श्रृणु ।

सर्वसाम्राज्यमेधाख्यनामसाहस्त्रकस्य च ॥ ७१॥

महाकाल ऋषिः प्रोक्त उष्णिक्छन्दः प्रकीर्तितम् ।

देवता दक्षिणा काली मायाबीजं प्रकीर्तितम् ॥ ७२॥

ह्रूँ शक्तिः कालिकाबीजं कीलकं परिकीर्तितम् ।

कालिका वरदानादि-स्वेष्टार्थे विनियोगतः ॥ ७३॥

कीलकेन षडङ्गानि षड्दीर्घाबीजेन कारयेत् ।

ध्यानं च पूर्ववत्कृत्वा साधयेदिष्टसाधनम् ॥ ७४॥

ॐ अस्य श्रीसर्वसाम्राज्यमेधाकालीस्वरूप-  
ककारात्मकसहस्रनामस्तोत्रमन्त्रस्य महाकाल-  
ऋषिरुष्णिक्छन्दः, श्रीदक्षिणकाली देवता, ह्रीं बीजम्,  
ह्रूँ शक्तिः, क्रीं कीलकं, कालीवरदानादिस्वेष्टार्थे जपे विनियोगः ।

ॐ महाकाल ऋषये नमः शिरसि ।  
उष्णिक्छन्दसे नमः मुखे ।  
श्री दक्षिणकालीदेवतायै नमः हृदये ।  
ह्रीं बीजाय नमः गुह्ये ।  
ह्रूँ शक्तये नमः पादयोः ।  
क्रीं कीलकाय नमः नाभौ ।  
विनियोगायनमः सर्वाङ्गे । इति ऋष्यादिन्यासः ।

ॐ क्रां अङ्गुष्ठाभ्यां नमः ।  
ॐ क्रीं तर्जनीभ्यां नमः ।  
ॐ क्रूं मध्यमाभ्यां नमः ।  
ॐ क्रैं अनामिकाभ्यां नमः ।  
ॐ क्रौं कनिष्ठिकाभ्यां नमः ।  
ॐ क्रः करतलकरपृष्ठाभ्यां नमः । इति कराङ्गन्यासः ।

ॐ क्रां हृदयाय नमः ।  
ॐ क्रीं शिरसे स्वाहा ।  
ॐ क्रूं शिखायै वषट् ।  
ॐ क्रैं कवचाय हुं ।  
ॐ क्रौं नेत्रत्रयाय वौषट् ।  
ॐ क्रः अस्त्राय फट् । इति हृदयादि षडङ्गन्यासः ।

अथ ध्यानम् ।

ॐ करालवदनां घोरां मुक्तकेशीं चतुर्भुजाम् ।

कालिकां दक्षिणां दिव्यां मुण्डमालाविभूषिताम् ॥

सद्यश्छिन्नशिरःखड्गवामोर्ध्वाधःकराम्बुजाम् ।

अभयं वरदं चैव दक्षिणाधोर्ध्वपाणिकाम् ॥

महामेघप्रभां श्यामां तथा चैव दिगम्बराम् ।

कण्ठावसक्तमुण्डालीगलद्रुधिरचर्चिताम् ॥

कर्णावतंसतानीतशवयुग्मभयानकाम् ।

घोरदंष्ट्राकरालास्यां पीनोन्नतपयोधराम् ॥

शवानां करसङ्घातैः कृतकाञ्चीं हसन्मुखीम् ।

सृक्कद्वयगलद्रक्तधाराविस्फुरिताननाम् ॥

घोररूपां महारौद्रीं श्मशानालयवासिनीम् ।

दन्तुरां दक्षिणव्यापिमुक्तलम्बकचोच्चयाम् ॥

शवरूपमहादेवहृदयोपरि संस्थिताम् ।

शिवाभिर्घोररूपाभिश्चतुर्द्दिक्षु समन्विताम् ॥

महाकालेन सार्द्धोर्द्धमुपविष्टरतातुराम् ।

सुखप्रसन्नवदनां स्मेराननसरोरुहाम् ॥

एवं सङ्चिन्तयेद्देवीं श्मशानालयवासिनीम् ॥

ॐ क्रीं काली क्रूँ कराली च कल्याणी कमला कला ।

कलावती कलाढ्या च कलापूज्या कलात्मिका ॥ १॥

कलादृष्टा कलापुष्टा कलामस्ता कलाधरा ।

कलाकोटि कलाभासा कलाकोटिप्रपूजिता ॥ २॥

कलाकर्मकलाधारा कलापारा कलागमा ।

कलाधारा कमलिनी ककारा करुणा कविः ॥ ३॥

ककारवर्णसर्वाङ्गी कलाकोटिविभूषिता ।  
ककारकोटिगुणिता कलाकोटिविभूषणा ॥ ४॥

ककारवर्णहृदया ककारमनुमण्डिता ।

ककारवर्णनिलया काकशब्दपरायणा ॥ ५॥

ककारवर्णमुकुटा ककारवर्णभूषणा ।

ककारवर्णरूपा च ककशब्दपरायणा ॥ ६॥

ककवीरास्फालरता कमलाकरपूजिता ।

कमलाकरनाथा च कमलाकररूपधृक् ॥ ७॥

कमलाकरसिद्धिस्था कमलाकरपारदा ।

कमलाकरमध्यस्था कमलाकरतोषिता ॥ ८॥

कथङ्कारपरालापा कथङ्कारपरायणा ।

कथङ्कारपदान्तस्था कथङ्कारपदार्थभूः ॥ ९॥

कमलाक्षी कमलजा कमलाक्षप्रपूजिता ।

कमलाक्षवरोद्युक्ता ककारा कर्बुराक्षरा ॥ १०॥

करतारा करच्छिन्ना करश्यामा करार्णवा ।

करपूज्या कररता करदा करपूजिता ॥ ११॥

करतोया करामर्षा कर्मनाशा करप्रिया ।

करप्राणा करकजा करका करकान्तरा ॥ १२॥

करकाचलरूपा च करकाचलशोभिनी ।

करकाचलपुत्री च करकाचलतोषिता ॥ १३॥

करकाचलगेहस्था करकाचलरक्षिणी ।

करकाचलसम्मान्या करकाचलकारिणी ॥ १४॥

करकाचलवर्षाढ्या करकाचलरञ्जिता ।

करकाचलकान्तारा करकाचलमालिनी ॥ १५॥

करकाचलभोज्या च करकाचलरूपिणी ।

करामलकसंस्था च करामलकसिद्धिदा ॥ १६॥

करामलकसम्पूज्या करामलकतारिणी ।

करामलककाली च करामलकरोचिनी ॥ १७॥

करामलकमाता च करामलकसेविनी ।

करामलकबद्ध्येया करामलकदायिनी ॥ १८॥

कञ्जनेत्रा कञ्जगतिः कञ्जस्था कञ्जधारिणी ।

कञ्जमालाप्रियकरी कञ्जरूपा च कञ्जना ॥ १९॥

कञ्जजातिः कञ्जगतिः कञ्जहोमपरायणा ।

कञ्जमण्डलमध्यस्था कञ्जाभरणभूषिता ॥ २०॥

कञ्जसम्माननिरता कञ्जोत्पत्तिपरायणा ।

कञ्जराशिसमाकारा कञ्जारण्यनिवासिनी ॥ २१॥

करञ्जवृक्षमध्यस्था करञ्जवृक्षवासिनी ।

करञ्जफलभूषाढ्या करञ्जारण्यवासिनी ॥ २२॥

करञ्जमालाभरणा करवालपरायणा ।

करवालप्रहृष्टात्मा करवालप्रिया गतिः ॥ २३॥  
करवालप्रिया कन्या करवालविहारिणी ।

करवालमयी कर्म्मा करवालप्रियङ्करी ॥ २४॥

कबन्धमालाभरणा कबन्धराशिमध्यगा ।

कबन्धकूटसंस्थाना कबन्धानन्तभूषणा ॥ २५॥

कबन्धनादसन्तुष्टा कबन्धासनधारिणी ।

कबन्धगृहमध्यस्था कबन्धवनवासिनी ॥ २६॥

कबन्धकाञ्चीकरणी कबन्धराशिभूषणा ।

कबन्धमालाजयदा कबन्धदेहवासिनी ॥ २७॥

कबन्धासनमान्या च कपालाकल्पधारिणी ।

कपालमालामध्यस्था कपालव्रततोषिता ॥ २८॥

कपालदीपसन्तुष्टा कपालदीपरूपिणी ।

कपालदीपवरदा कपालकज्जलस्थिता ॥ २९॥  
  
कपालमालाजयदा कपालजपतोषिणी ।

कपालसिद्धिसंहृष्टा कपालभोजनोद्यता ॥ ३०॥

कपालव्रतसंस्थाना कपालकमलालया ।

कवित्वामृतसारा च कवित्वामृतसागरा ॥ ३१॥

कवित्वसिद्धिसंहृष्टा कवित्वादानकारिणी ।

कविपृज्या कविगतिः कविरूपा कविप्रिया ॥ ३२॥  
कविब्रह्मानन्दरूपा कवित्वव्रततोषिता ।

कविमानससंस्थाना कविवाञ्च्छाप्रपूरिणी ॥ ३३॥

कविकण्ठस्थिता कं ह्रीं कङ्कङ्कं कविपूर्तिदा ।

कज्जला कज्जलादानमानसा कज्जलप्रिया ॥ ३४॥

कपालकज्जलसमा कज्जलेशप्रपूजिता ।

कज्जलार्णवमध्यस्था कज्जलानन्दरूपिणी ॥ ३५॥

कज्जलप्रियसन्तुष्टा कज्जलप्रियतोषिणी ।

कपालमालाभरणा कपालकरभूषणा ॥ ३६॥

कपालकरभूषाढ्या कपालचक्रमण्डिता ।

कपालकोटिनिलया कपालदुर्गकारिणी ॥ ३७॥

कपालगिरिसंस्थाना कपालचक्रवासिनी ।

कपालपात्रसन्तुष्टा कपालार्घ्यपरायणा ॥ ३८॥

कपालार्घ्यप्रियप्राणा कपालार्घ्यवरप्रदा ।

कपालचक्र‍रूपा च कपालरूपमात्रगा ॥ ३९॥

कदली कदलीरूपा कदलीवनवासिनी ।

कदलीपुष्पसम्प्रीता कदलीफलमानसा ॥ ४०॥

कदलीहोमसन्तुष्टा कदलीदर्शनोद्यता ।

कदलीगर्भमध्यस्था कदलीवनसुन्दरी ॥ ४१॥

कदम्बपुष्पनिलया कदम्बवनमध्यगा ।

कदम्बकुसुमामोदा कदम्बवनतोषिणी ॥ ४२॥

कदम्बपुष्पसम्पूज्या कदम्बपुष्पहोमदा ।

कदम्पुष्पमध्यस्था कदम्बफलभोजिनी ॥ ४३॥

कदम्बकाननान्तःस्था कदम्बाचलवासिनी ।

कच्छपा कच्छपाराध्या कच्छपासनसंस्थिता ॥ ४४॥

कर्णपूरा कर्णनासा कर्णाढ्या कालभैरवी ।

कलप्रीता कलहदा कलहा कलहातुरा ॥ ४५॥

कर्णयक्षी कर्णवार्ता कथिनी कर्णसुन्दरी ।

कर्णपिशाचिनी कर्णमञ्जरी कविकक्षदा ॥ ४६॥

कविकक्षाविरूपाढ्या कविकक्षस्वरूपिणी ।

कस्तूरीमृगसंस्थाना कस्तूरीमृगरूपिणी ॥ ४७॥

कस्तूरीमृगसन्तोषा कस्तूरीमृगमध्यगा ।

कस्तूरीरसनीलाङ्गी कस्तूरीगन्धतोषिता ॥ ४८॥

कस्तूरीपूजकप्राणा कस्तूरीपूजकप्रिया ।

कस्तूरीप्रेमसन्तुष्टा कस्तूरीप्राणधारिणी ॥ ४९॥

कस्तूरीपूजकानन्दा कस्तूरीगन्धरूपिणी ।

कस्तूरीमालिकारूपा कस्तूरीभोजनप्रिया ॥ ५०॥

कस्तूरीतिलकानन्दा कस्तूरीतिलकप्रिया ।

कस्तूरीहोमसन्तुष्टा कस्तूरीतर्पणोद्यता ॥ ५१॥

कस्तूरीमार्जनोद्युक्ता कस्तूरीचक्रपूजिता ।

कस्तूरीपुष्पसम्पूज्या कस्तूरीचर्वणोद्यता ॥ ५२॥

कस्तूरीगर्भमध्यस्था कस्तूरीवस्त्रधारिणी ।

कस्तूरीकामोदरता कस्तूरीवनवासिनी ॥ ५३॥

कस्तूरीवनसंरक्षा कस्तूरीप्रेमधारिणी ।  
  
कस्तूरीशक्तिनिलया कस्तूरीशक्तिकुण्डगा ॥ ५४॥

कस्तूरीकुण्डसंस्नाता कस्तूरीकुण्डमज्जना ।

कस्तूरीजीवसन्तुष्टा कस्तूरीजीवधारिणी ॥ ५५॥

कस्तूरीपरमामोदा कस्तूरीजीवनक्षमा ।

कस्तूरीजातिभावस्था कस्तूरीगन्धचुम्बना ॥ ५६॥

कसतूरीगन्धसंशोभाविराजितकपालभूः ।

कस्तूरीमदनान्तःस्था कस्तूरीमदहर्षदा ॥ ५७॥

कस्तूरीकवितानाढ्या कस्तूरीगृहमध्यगा ।

कस्तूरीस्पर्शकप्राणा कस्तूरीविन्दकान्तका ॥ ५८॥  
कस्तूर्य्यामोदरसिका कस्तूरीक्रीडनोद्यता ।

कस्तूरीदाननिरता कस्तूरीवरदायिनी ॥ ५९॥

कस्तूरीस्थापनासक्ता कस्तूरीस्थानरञ्जिनी ।

कस्तूरीकुशलप्रश्ना कस्तूरीस्तुतिवन्दिता ॥ ६०॥

कस्तूरीवन्दकाराध्या कस्तूरीस्थानवासिनी ।

कहरूपा कहाढ्या च कहानन्दा कहात्मभूः ॥ ६१॥

कहपूज्या कहाख्या च कहहेया कहात्मिका ।

कहमालाकण्ठभूषा कहमन्त्रजपोद्यता ॥ ६२॥

कहनामस्मृतिपरा कहनामपरायणा ।

कहपरायणरता कहदेवी कहेश्वरी ॥ ६३॥

कहहेतु कहानन्दा कहनादपरायणा ।

कहमाता कहान्तःस्था कहमन्त्रा कहेश्वरी ॥ ६४॥

कहज्ञेया कहाराध्या कहध्यानपरायणा ।

कहतन्त्रा कहकहा कहचर्य्यापरायणा ॥ ६५॥

कहाचारा कहगतिः कहताण्डवकारिणी ।

कहारण्या कहरतिः कहशक्तिपरायणा ॥ ६६॥

कहराज्यनता कर्म्मसाक्षिणी कर्मसुन्दरी ।

कर्मविद्या कर्मगतिः कर्मतन्त्रपरायणा ॥ ६७॥

कर्ममात्रा कर्मगात्रा कर्मधर्मपरायणा ।

कर्मरेखानाशकर्त्री कर्मरेखाविनोदिनी ॥ ६८॥

कर्मरेखामोहकरी कर्मकीर्तिपरायणा ।

कर्मविद्या कर्मसारा कर्म्माधारा च कर्मभूः ॥ ६९॥

कर्मकारी कर्महारी कर्मकौतुकसुन्दरी ।

कर्मकाली कर्मतारा कर्मच्छिन्ना च कर्मदा ॥ ७०॥

कर्मचाण्डालिनी कर्मवेदमाता च कर्मभूः ।

कर्मकाण्डरतानन्ता कर्मकाण्डानुमानिता ॥ ७१॥

कर्मकाण्डपरीणाहा कमठी कमठाकृतिः ।

कमठाराध्यहृदया कमठाकण्ठसुन्दरी ॥ ७२॥

कमठासनसंसेव्या कमठी कर्मतत्परा ।

करुणाकरकान्ता च करुणाकरवन्दिता ॥ ७३॥

कठोरा करमाला च कठोरकुचधारिणी ।

कपर्दिनी कपटिनी कठिना कङ्कभूषणा ॥ ७४॥

करभोरूः कठिनदा करभा करभालया ।

कलभाषामयी कल्पा कल्पना कल्पदायिनी ॥ ७५॥

कमलस्था कलामाला कमलास्या क्कणत्प्रभा ।

ककुद्मिनी कष्टवती करणीयकथार्चिता ॥ ७६॥

कचार्चिता कचतनुः कचसुन्दरधारिणी ।

कठोरकुचसंलग्ना कटिसूत्रविराजिता ॥ ७७॥

कर्णमक्षप्रिया कन्दा कथाकन्दगतिः कलिः ।

कलिघ्नी कलिदूती च कविनायक-पूजिता ॥ ७८॥

कणकक्षानियन्त्री च कश्चित्कविवरार्चिता ।

कर्त्री च कर्तृका भूषाकारिणी कर्णशत्रुपा ॥ ७९॥

करणेशी करणपा कलवाचा कलानिधिः ।

कलना कलनाधारा कलना कारिका करा ॥ ८०॥

कलगेया कर्कराशिः कर्कराशि-प्रपूजिता ।

कन्याराशिः कन्यका च कन्यकाप्रियभाषिणी ॥ ८१॥

कन्यकादानसन्तुष्टा कन्यकादानतोषिणी ।

कन्यादानकरानन्दा कन्यादानग्रहेष्टदा ॥ ८२॥

कर्षणा कक्षदहना कामिता कमलासना ।

करमालानन्दकर्त्री करमालाप्रपोषिता ॥ ८३॥

करमालाशयानन्दा करमालासमागमा ।

करमालासिद्धिदात्री करमालाकरप्रिया ॥ ८४॥

करप्रिया कररता करदानपरायणा ।

कलानन्दा कलिगतिः कलिपूज्या कलिप्रसूः ॥ ८५॥

कलनादनिनादस्था कलनादवरप्रदा ।

कलनादसमाजस्था कहोला च कहोलदा ॥ ८६॥

कहोलगेहमध्यस्था कहोलवरदायिनी ।

कहोलकविताधारा कहोलऋषिमानिता ॥ ८७॥

कहोलमानसाराध्या कहोलवाक्यकारिणी ।

कर्तृरूपा कर्तृमयी कर्तृमाता च कर्तरी ॥ ८८॥

कनीया कनकाराध्या कनीनकमयी तथा ।

कनीयानन्दनिलया कनकानन्दतोषिता ॥ ८९॥

कनीयककराकाष्ठा कथार्णवकरी करी ।

करिगम्या करिगतिः करिध्वजपरायणा ॥ ९०॥

करिनाथप्रियाकण्ठा कथानकप्रतोषिता ।

कमनीया कमनका कमनीयविभूषणा ॥ ९१॥

कमनीयसमाजस्था कमनीयव्रतप्रिया ।

कमनीयगुणाराध्या कपिला कपिलेश्वरी ॥ ९२॥

कपिलाराध्यहृदया कपिलाप्रियवादिनी ।

कहचक्रमन्त्रवर्णा कहचक्रप्रसूनका ॥ ९३॥

क‍ए‍ईलह्रींस्वरूपा च क‍ए‍ईलह्रींवरप्रदा ।

क‍ए‍ईलह्रींसिद्धिदात्री क‍ए‍ईलह्रींस्वरूपिणी ॥ ९४॥

क‍ए‍ईलह्रींमन्त्रवर्णा क‍ए‍ईलह्रीम्प्रसूकला ।

कवर्गा च कपाटस्था कपाटोद्घाटनक्षमा ॥ ९५॥

कङ्काली च कपाली च कङ्कालप्रियभाषिणी ।

कङ्कालभैरवाराध्या कङ्कालमानसंस्थिता ॥ ९६॥

कङ्कालमोहनिरता कङ्कालमोहदायिनी ।

कलुषघ्नी कलुषहा कलुषार्तिविनाशिनी ॥ ९७॥

कलिपुष्पा कलादाना कशिपुः कश्यपार्चिता ।

कश्यपा कश्यपाराध्या कलिपूर्णकलेवरा ॥ ९८॥

कलेश्वरकरी काञ्ची कवर्गा च करालका ।

करालभैरवाराध्या करालभैरवेश्वरी ॥ ९९॥

कराला कलनाधारा कपर्द्दीशवरप्रदा ।

कपर्द्दीशप्रेमलता कपर्द्दिमालिकायुता ॥ १००॥

कपर्द्दिजपमालाढ्या करवीरप्रसूनदा ।

करवीरप्रियप्राणा करवीरप्रपूजिता ॥ १०१॥

कर्णिकारसमाकारा कर्णिकारप्रपूजिता ।

करिषाग्निस्थिता कर्षा कर्षमात्रसुवर्णदा ॥ १०२॥

कलशा कलशाराध्या कषाया करिगानदा ।

कपिला कलकण्ठी च कलिकल्पलता मता ॥ १०३॥

कल्पलता कल्पमाता कल्पकारी च कल्पभूः ।

कर्पूरामोदरुचिरा कर्पूरामोदधारिणी ॥ १०४॥

कर्पूरमालाभरणा कर्पूरवासपूर्तिदा ।

कर्पूरमालाजयदा कर्पूरार्णवमध्यगा ॥ १०५॥

कर्पूरतर्पणरता कटकाम्बरधारिणी ।

कपटेश्ववरसम्पूज्या कपटेश्वररूपिणी ॥ १०६॥

कटुः कपिध्वजाराध्या कलापपुष्पधारिणी ।

कलापपुष्परुचिरा कलापपुष्पपूजिता ॥ १०७॥

क्रकचा क्रकचाराध्या कथम्ब्रूमा करालता ।

कथङ्कारविनिर्मुक्ता काली कालक्रिया क्रतुः ॥ १०८॥

कामिनी कामिनीपूज्या कामिनीपुष्पधारिणी ।

कामिनीपुष्पनिलया कामिनीपुष्पपूर्णिमा ॥ १०९॥

कामिनीपुष्पपूजार्हा कामिनीपुष्पभूषणा ।

कामिनीपुष्पतिलका कामिनीकुण्डचुम्बना ॥ ११०॥

कामिनीयोगसन्तुष्टा कामिनीयोगभोगदा ।

कामिनीकुण्डसम्मग्ना कामिनीकुण्डमध्यगा ॥ १११॥

कामिनीमानसाराध्या कामिनीमानतोषिता ।

कामिनीमानसञ्चारा कालिका कालकालिका ॥ ११२॥

कामा च कामदेवी च कामेशी कामसम्भवा ।

कामभावा कामरता कामार्ता काममञ्जरी ॥ ११३॥

काममञ्जीररणिता कामदेवप्रियान्तरा ।

कामकाली कामकला कालिका कमलार्चिता ॥ ११४॥

कादिका कमला काली कालानलसमप्रभा ।

कल्पान्तदहना कान्ता कान्तारप्रियवासिनी ॥ ११५॥

कालपूज्या कालरता कालमाता च कालिनी ।

कालवीरा कालघोरा कालसिद्धा च कालदा ॥ ११६॥

कालञ्जनसमाकारा कालञ्जरनिवासिनी ।

कालऋद्धिः कालवृद्धिः कारागृहविमोचिनी ॥ ११७॥

कादिविद्या कादिमाता कादिस्था कादिसुन्दरी ।

काशी काञ्ची च काञ्चीशा काशीशवरदायिनी ॥ ११८॥

क्रां बीजा चैव क्रीं बीजा हृदयाय नमस्स्मृता ।

काम्या काम्यगतिः काम्यसिद्धिदात्री च कामभूः ॥ ११९॥

कामाख्या कामरूपा च कामचापविमोचिनी ।

कामदेवकलारामा कामदेवकलालया ॥ १२०॥

कामरात्रिः कामदात्री कान्ताराचलवासिनी ।

कामरूपा कालगतिः कामयोगपरायणा ॥ १२१॥

कामसम्मर्द्दनरता कामगेहविकासिनी ।

कालभैरवभार्या च कालभैरवकामिनी ॥ १२२॥

कालभैरवयोगस्था कालभैरवभोगदा ।

कामधेनुः कामदोग्ध्री काममाता च कान्तिदा ॥ १२३॥

कामुका कामुकाराध्या कामुकानन्दवर्द्धिनी ।

कार्त्तवीर्य्या कार्त्तिकेया कार्त्तिकेयप्रपूजिता ॥ १२४॥

कार्य्या कारणदा कार्य्यकारिणी कारणान्तरा ।

कान्तिगम्या कान्तिमयी कात्या कात्यायनी च का ॥ १२५॥

कामसारा च काश्मीरा काश्मीराचारतत्परा ।

कामरूपाचाररता कामरूपप्रियंवदा ॥ १२६॥

कामरूपाचारसिद्धिः कामरूपमनोमयी ।

कार्त्तिकी कार्त्तिकाराध्या काञ्चनारप्रसूनभूः ॥ १२७॥

काञ्चनारप्रसूनाभा काञ्चनारप्रपूजिता ।

काञ्चरूपा काञ्चभूमिः कांस्यपात्रप्रभोजिनी ॥ १२८॥

कांस्यध्वनिमयी कामसुन्दरी कामचुम्बना ।

काशपुष्पप्रतीकाशा कामद्रुमसमागमा ॥ १२९॥

कामपुष्पा कामभूमिः कामपूज्या च कामदा ।

कामदेहा कामगेहा कामबीजपरायणा ॥ १३०॥

कामध्वजसमारूढा कामध्वजसमास्थिता ।

काश्यपी काश्यपाराध्या काश्यपानन्ददायिनी ॥ १३१॥

कालिन्दीजलसङ्काशा कालिन्दीजलपूजिता ।

कादेवपूजानिरता कादेवपरमार्थदा ॥ १३२॥

कर्म्मणा कर्म्मणाकारा कामकर्मणकारिणी ।

कार्म्मणत्रोटनकरी काकिनी कारणाह्वया ॥ १३३॥

काव्यामृता च कालिङ्गा कालिङ्गमर्द्दनोद्यता ।

कालागरुविभूषाढ्या कालागरुविभूतिदा ॥ १३४॥

कालागरुसुगन्धा च कालागरुप्रतर्पणा ।

कावेरीनीरसम्प्रीता कावेरीतीरवासिनी ॥ १३५॥

कालचक्रभ्रमाकारा कालचक्रनिवासिनी ।

कानना काननाधारा कारुः कारुणिकामयी ॥ १३६॥

काम्पिल्यवासिनी काष्ठा कामपत्नी च कामभूः ।

कादम्बरीपानरता तथा कादम्बरीकला ॥ १३७॥

कामवन्द्या च कामेशी कामराजप्रपूजिता ।

कामराजेश्वरीविद्या कामकौतुकसुन्दरी ॥ १३८॥

काम्बोजजा काञ्छिनदा कांस्यकाञ्चनकारिणी ।

काञ्चनाद्रिसमाकारा काञ्चनाद्रिप्रदानदा ॥ १३९॥

कामकीर्तिः कामकेशी कारिका कान्तराश्रया ।

कामभेदी च कामार्तिनाशिनी कामभूमिका ॥ १४०॥

कालानलाशिनी काव्यवनिता कामरूपिणी ।

कायस्था कामसन्दीप्तिः काव्यदा कालसुन्दरी ॥ १४१॥

कामेशी कारणवरा कामेशीपूजनोद्यता ।

काञ्ची-नूपुरभूषाढ्या-कुङ्कुमाभरणान्विता ॥ १४२॥

कालचक्रा कालगतिः कालचक्रामनोभवा ।

कुन्दमध्या कुन्दपुष्पा कुन्दपुष्पप्रिया कुजा ॥ १४३॥

कुजमाता कुजाराध्या कुठारवरधारिणी ।

कुञ्चरस्था कुशरता कुशेशयविलोचना ॥ १४४॥

कुमठी कुररी कुद्रा कुरङ्गी कुटजाश्रया ।

कुम्भीनसविभूषा च कुम्भीनसवधोद्यता ॥ १४५॥

कुम्भकर्णमनोल्लासा कुलचूडामणिः कुला ।

कुलालगृहकन्या च कुलचूडामणिप्रिया ॥ १४६॥

कुलपूज्या कुलाराध्या कुलपूजापरायणा ।

कुलभूषा तथा कुक्षिः कुररीगणसेविता ॥ १४७॥

कुलपुष्पा कुलरता कुलपुष्पपरायणा ।

कुलवस्त्रा कुलाराध्या कुलकुण्डसमप्रभा ॥ १४८॥

कुलकुण्डसमोल्लासा कुण्डपुष्पपरायणा ।

कुण्डपुष्पप्रसन्नास्या कुण्डगोलोद्भवात्मिका ॥ १४९॥

कुण्डगोलोद्भवाधारा कुण्डगोलमयी कुहूः ।

कुण्डगोलप्रियप्राणा कुण्डगोलप्रपूजिता ॥ १५०॥

कुण्डगोलमनोल्लासा कुण्डगोलबलप्रदा ।

कुण्डदेवरता क्रुद्धा कुलसिद्धिकरा परा ॥ १५१॥

कुलकुण्डसमाकारा कुलकुण्डसमानभूः ।

कुण्डसिद्धिः कुण्डऋद्धिः कुमारीपूजनोद्यता ॥ १५२॥

कुमारीपूजकप्राणा कुमारीपूजकालया ।

कुमारीकामसन्तुष्टा कुमारीपूजनोत्सुका ॥ १५३॥

कुमारीव्रतसन्तुष्टा कुमारीरूपधारिणी ।

कुमारीभोजनप्रीता कुमारी च कुमारदा ॥ १५४॥

कुमारमाता कुलदा कुलयोनिः कुलेश्वरी ।

कुललिङ्गा कुलानन्दा कुलरम्या कुतर्कधृक् ॥ १५५॥

कुन्ती च कुलकान्ता च कुलमार्गपरायणा ।

कुल्ला च कुरुकुल्ला च कुल्लुका कुलकामदा ॥ १५६॥

कुलिशाङ्गी कुब्जिका च कुब्जिकानन्दवर्द्धिनी ।

कुलीना कुञ्जरगतिः कुञ्जरेश्वरगामिनी ॥ १५७॥

कुलपाली कुलवती तथैव कुलदीपिका ।

कुलयोगेश्वरी कुण्डा कुङ्कुमारुणविग्रहा ॥ १५८॥

कुङ्कुमानन्दसन्तोषा कुङ्कुमार्णववासिनी ।

कुसुमा कुसुमप्रीता कुलभूः कुलसुन्दरी ॥ १५९॥

कुमुद्वती कुमुदिनी कुशला कुलटालया ।

कुलटालयमध्यस्था कुलटासङ्गतोषिता ॥ १६०॥

कुलटाभवनोद्युक्ता कुशावर्ता कुलार्णवा ।

कुलार्णवाचाररता कुण्डली कुण्डलाकृतिः ॥ १६१॥

कुमतिश्च कुलश्रेष्ठा कुलचक्रपरायणा ।

कूटस्था कूटदृष्टिश्च कुन्तला कुन्तलाकृतिः ॥ १६२॥

कुशलाकृतिरूपा च कूर्चबीजधरा च कूः ।

कुं कुं कुं कुं शब्दरता क्रूं क्रूं क्रूं क्रूं परायणा ॥ १६३॥

कुं कुं कुं शब्दनिलया कुक्कुरालयवासिनी ।

कुक्कुरासङ्गसंयुक्ता कुक्कुरानन्तविग्रहा ॥ १६४॥

कूर्चारम्भा कूर्चबीजा कूर्चजापपरायणा ।

कुचस्पर्शनसन्तुष्टा कुचालिङ्गनहर्षदा ॥ १६५॥

कुमतिघ्नी कुबेरार्च्या कुचभूः कुलनायिका ।

कुगायना कुचधरा कुमाता कुन्ददन्तिनी ॥ १६६॥

कुगेया कुहराभासा कुगेया कुघ्नदारिभा ।

कीर्तिः किरातिनी क्लिन्ना किन्नरा किन्नरीक्रिया ॥ १६७॥

क्रीङ्कारा क्रीञ्जपासक्ता क्रीं हूँ स्त्रीं मन्त्ररूपिणी ।

किर्मीरितदृशापाङ्गी किशोरी च किरीटिनी ॥ १६८॥  
कीटभाषा कीटयोनिः कीटमाता च कीटदा ।

किंशुका कीरभाषा च क्रियासारा क्रियावती ॥ १६९॥

कीङ्कींशब्दपरा क्लां क्लीं क्लूँ क्लैं क्लौं मन्त्ररूपिणी ।

काँ कीं कूँ कैं स्वरूपा च कः फट् मन्त्रस्वरूपिणी ॥ १७०॥

केतकीभूषणानन्दा केतकीभरणान्विता ।

कैकदा केशिनी केशी केशीसूदनतत्परा ॥ १७१॥

केशरूपा केशमुक्ता कैकेयी कौशिकी तथा ।

कैरवा कैरवाह्लादा केशरा केतुरूपिणी ॥ १७२॥

केशवाराध्यहृदया केशवासक्तमानसा ।

क्लैब्यविनाशिनी क्लैं च क्लैं बीजजपतोषिता ॥ १७३॥

कौशल्या कोशलाक्षी च कोशा च कोमला तथा ।

कोलापुरनिवासा च कोलासुरविनाशिनी ॥ १७४॥

कोटिरूपा कोटिरता क्रोधिनी क्रोधरूपिणी ।

केका च कोकिला कोटिः कोटिमन्त्रपरायणा ॥ १७५॥

कोट्यानन्तमन्त्रयुक्ता कैरूपा केरलाश्रया ।

केरलाचारनिपुणा केरलेन्द्रगृहस्थिता ॥ १७६॥

केदाराश्रमसंस्था च केदारेश्वरपूजिता ।

क्रोधरूपा क्रोधपदा क्रोधमाता च कौशिकी ॥ १७७॥

कोदण्डधारिणी क्रौञ्चा कौशल्या कौलमार्गगा ।

कौलिनी कौलिकाराध्या कौलिकागारवासिनी ॥ १७८॥

कौतुकी कौमुदी कौला कुमारी कौरवार्चिता ।

कौण्डिन्या कौशिकी क्रोधा ज्वालाभासुररूपिणी ॥ १७९॥

कोटिकालानलज्वाला कोटिमार्त्तण्डविग्रहा ।

कृत्तिका कृष्णवर्णा च कृष्णा कृत्या क्रियातुरा ॥ १८०॥

कृशाङ्गी कृतकृत्या च क्रः फट्स्वाहास्वरूपिणी ।

क्रौं क्रौं हूँ फट्मन्त्रवर्णा  
क्रां ह्रीं ह्रूँ फट् स्वरूपिणी ॥ १८१॥

क्रीङ्क्रींह्रींह्रीं तथा ह्रूँ हूँफट्स्वाहामन्त्ररूपिणी ।

इति श्रीसर्वसाम्राज्यमेधा नामसहस्रकम् ॥ १८२॥

सुन्दरीशक्तिदानाख्यं स्वरूपार्भिधमेव च ।

कथितं दक्षिणाकाल्याः सुन्दर्यै प्रीतियोगतः ॥ १॥

वरदानप्रसङ्गेन रहस्यमपि दर्शितम् ।

गोपनीयं सदा भक्त्या पठनीयं परात्परम् ॥ २॥

प्रातर्मध्याह्नकाले च मध्यार्द्धरात्रयोरपि ।

यज्ञकाले जपान्ते च पठनीयं विशेषतः ॥ ३॥

यः पठेत् साधको धीरः कालीरूपो हि वर्षतः ।

पठेद्वा पाठयेद्वापि श्रृणोति श्रावयेदपि ॥ ४॥

वाचकं तोषयेद्वापि स भवेत् कालिकातनुः ।

सहेलं वा सलीलं वा यश्चैनं मानवः पठेत् ॥ ५॥

सर्वदुःखविनिर्मुक्तस्त्रैलोक्यविजयी कविः ।

मृतवन्ध्या काकवन्ध्या कन्यावन्ध्या च वन्ध्यका ॥ ६॥

पुष्पवन्ध्या शूलवन्ध्या श्रृणुयात् स्तोत्रमुत्तमम् ।

सर्वसिद्धिप्रदातारं सत्कविं चिरजीविनम् ॥ ७॥

पाण्डित्यकीर्तिसंयुक्तं लभते नात्र संशयः ।

यं यं काममुपस्कृत्य कालीं ध्यात्वा जपेत्स्तवम् ॥ ८॥  
तं तं कामं करे कृत्वा मन्त्री भवति नाऽन्यथा ।

योनिपुष्पैर्लिङ्गपुष्पैः कुण्डगोलोद्भवैरपि ॥ ९॥

संयोगामृतपुष्पैश्च वस्त्रदेवीप्रसूनकैः ।

कालिपुष्पैः पीठतोयैर्योनिक्षालनतोयकैः ॥ १०॥

कस्तूरीकुङ्कुमैर्देवीं नखकालागरुक्रमात् ।

अष्टगन्धैर्धूपदीपर्यवयावकसंयुतैः ॥ ११॥

रक्तचन्दनसिन्दूरैर्मत्स्यमांसादिभूषणैः ।

मधुभिः पायसैः क्षीरैः शोधितैः शोणितैरपि ॥ १२॥

महोपचारै रक्तैश्च नैवेद्यैः सुरसान्वितैः ।

पूजयित्वा महाकालीं महाकालेन लालिताम् ॥ १३॥

विद्याराज्ञीं कुल्लुकाञ्च जप्त्वा स्तोत्रं जपेच्छिवे ।

कालीभक्तस्त्वेकचित्तः सिन्दूरतिलकान्वितः ॥ १४॥

ताम्बूलपूरितमुखो मुक्तकेशो दिगम्बरः ।

शवयोनिस्थितो वीरः श्मशानसुरतान्वितः ॥ १५॥

शून्यालये बिन्दुपीठे पुष्पाकीर्णे शिवानने ।

शयनोत्थप्रभुञ्जानः कालीदर्शनमाप्नुयात् ॥ १६॥

तत्र यद्यत्कृतं कर्म तदनन्तफलं भवेत् ।

ऐश्वर्ये कमला साक्षात् सिद्धौ श्रीकालिकाम्बिका ॥ १७॥

कवित्वे तारिणीतुल्यः सौन्दर्ये सुन्दरीसमः ।

सिन्धोर्द्धारासमः कार्ये श्रुतौ श्रुतिधरस्तथा ॥ १८॥

वज्रास्त्रमिव दुर्द्धर्षस्त्रैलोक्यविजयास्त्रभृत् ।

शत्रुहन्ता काव्यकर्ता भवेच्छिवसमः कलौ ॥ १९॥

दिग्विदिक्‍चन्द्रकर्ता च दिवारात्रिविपर्य्ययी ।

महादेवसमो योगी त्रैलोक्यस्तम्भकः क्षणात् ॥ २०॥

गानेन तुम्बुरुः साक्षाद्दाने कर्णसमो भवेत् ।

गजाऽश्वरथपत्तीनामस्त्राणामधिपः कृती ॥ २१॥

आयुष्येषु भुशुण्डी च जरापलितनाशकः ।

वर्षषोडशवान् भूयात् सर्वकाले महेश्वरी ॥ २२॥

ब्रह्माण्डगोले देवेशि न तस्य दुर्लभं क्वचित् ।

सर्वं हस्तगतं भूयान्नात्र कार्य्या विचारणा ॥ २३॥

कुलपुष्पयुतं दृष्ट्वा तत्र कालीं विचिन्त्य च ।

विद्याराज्ञीं तु सम्पूज्य पठेन्नामसहस्रकम् ॥ २४॥  
मनोरथमयी सिद्धिस्तस्य हस्ते सदा भवेत् ।

परदारान् समालिङ्गय सम्पूज्य परमेश्वरीम् ॥ २५॥

हस्ताहस्तिकया योगं कृत्वा जप्त्वा स्तवं पठेत् ।

योनिं वीक्ष्य जपेत् स्तोत्रं कुबेरादधिको भवेत् ॥ २६॥

कुण्डगोलोद्भवं गृह्यवर्णाक्तं होमयेन्निशि ।

पितृभूमौ महेशानि विधिरेखां प्रमार्जयेत् ॥ २७॥

तरुणीं सुन्दरीं रम्यां चञ्चलां कामगर्विताम् ।

समानीय प्रयत्नेन संशोध्य न्यासयोगतः ॥ २८॥

प्रसूनमञ्चे संस्थाप्य पृथिवीं वशमानयेत् ।

मूलचक्रं तु सम्भाव्य देव्याश्चरणसंयुतम् ॥ २९॥

सम्मूज्य परमेशानीं सङ्कल्प्य तु महेश्वरि ।

जप्त्वा स्तुत्वा महेशानीं प्रणवं संस्मरेच्छिवे ॥ ३०॥  
अष्टोत्तरशतैर्योनिं प्रमन्त्र्याचुम्ब्य यत्नतः ।

संयोगीभूय जप्तव्यं सर्वविद्याधिपो भवेत् ॥ ३१॥

शून्यागारे शिवारण्ये शिवदेवालये तथा ।

शून्यदेशे तडागे च गङ्गागर्भे चतुष्पथे ॥ ३२॥

श्मशाने पर्वतप्रान्ते एकलिङ्गे शिवामुखे ।

मुण्डयोनौ ऋतौ स्नात्वा गेहे वेश्यागृहे तथा ॥ ३३॥

कुट्टिनीगृहमध्ये च कदलीमण्डपे तथा ।

पठेत्सहस्रनामाख्यं स्तोत्रं सर्वार्थसिद्धये ॥ ३४॥

अरण्ये शून्यगर्ते च रणे शत्रुसमागमे ।

प्रजपेच्च ततो नाम काल्याश्चैव सहस्रकम् ॥ ३५॥

बालानन्दपरो भूत्वा पठित्वा कालिकास्तवम् ।

कालीं सञ्चिन्त्य प्रजपेत् पठेन्नामसहस्रकम् ॥ ३६॥

सर्वसिद्धीश्वरो भूयाद्वाञ्छासिद्धीश्वरो भवेत् ।

मुण्डचूडकयोर्योनि त्वचि वा कोमले शिवे ॥ ३७॥

विष्टरे शववस्त्रे वा पुष्पवस्त्रासनेऽपि वा ।

मुक्तकेशो दिशावासो मैथुनी शयने स्थितः ॥ ३८॥

जप्त्वाकालीं पठेत् स्तोत्रं खेचरीसिद्धिभाग् भवेत् ।

चिकुरं योगमासाद्य शुक्रोत्सारणमेव च ॥ ३९॥

जप्त्वा श्रीदक्षिणां कालीं शक्तिपातशतं भवेत् ।

लतां स्पृशन् जपित्वा च रमित्वा त्वर्चयन्नपि ॥ ४०॥  
आह्लादयन्दिगावासः परशक्तिं विशेषतः ।

स्तुत्वा श्रीदक्षिणां कालीं योनिं स्वकरगाञ्चरेत् ॥ ४१॥

पठेन्नामसहस्रं यः स शिवादधिको भवेत् ।

लतान्तरेषु जप्तव्यं स्तुत्वा कालीं निराकुलः ॥ ४२॥  
दशावधानो भवति मासमात्रेण साधकः ।

कालरात्र्यां महारात्र्यां वीररात्र्यामपि प्रिये ॥ ४३॥

महारात्र्यां चतुर्दश्यामष्टम्यां सङ्क्रमेऽपि वा ।

कुहूपूर्णेन्दुशुक्रेषु भौमामायां निशामुखे ॥ ४४॥

नवम्यां मङ्गलदिने तथा कुलतिथौ शिवै ।

कुलक्षेत्रे प्रयत्नेन पठेन्नामसहस्रकम् ॥ ४५॥

सुदर्शनो भवेदाशु किन्नरीसिद्धिभाग्भवेत् ।

पश्मिमाभिमुखं लिङ्गं वृषशून्यं पुरातनम् ॥ ४६॥

तत्र स्थित्वा जपेत् स्तोत्रं सर्वकामाप्तये शिवे ।

भौमवारे निशीथे वा अमावस्यादिने शुभे ॥ ४७॥

माषभक्तबलिं छागं कृसरान्नं च पायसम् ।

दग्धमीनं शोणितञ्च दधि दुग्ध गुडार्द्रकम् ॥ ४८॥

बलिं दत्वा जपेत् तत्र त्वष्टोत्तरसहस्रकम् ।

देव-गन्धर्व-सिद्धौधैः सेवितां सुरसुन्दरीम् ॥ ४९॥

लभेद्देवेशि मासेन तस्य चासन संहतिः ।

हस्तत्रयं भवेदूर्ध्वं नात्र कार्या विचारणा ॥ ५०॥

हेलया लीलया भक्त्या कालीं स्तौति नरस्तु यः ।

ब्रह्मादींस्सतम्भयेद्देवि माहेशीं मोहयेत्क्षणात् ॥ ५१॥

आकर्षयेन्महाविद्यां दशपूर्वान् त्रियामतः ।

कुर्वीत विष्णुनिर्म्माणं यमादीनां तु मारणम् ॥ ५२॥

ध्रुवमुच्चाटयेन्नूनं सृष्टिनूतनतां नरः ।

मेषमाहिषमार्जारखरच्छागनरादिकैः ॥ ५३॥

खङ्गिशूकरकापोतैष्टिट्टिभैः शशकैः पलैः ।

शोणितैः सास्थिमांसैश्च कारण्डैर्दुग्धपायसैः ॥ ५४॥

कादम्बरीसिन्धुमद्यैः सुरारिष्टैश्च सासवैः ।

योनिक्षालिततोयैश्च योनिलिङ्गामृतैरपि ॥ ५५॥

स्वजातकुसुमैः पूज्या जपान्ते तर्पयेच्छिवाम् ।

सर्वसाम्राज्यनाम्ना तु स्तुत्वा नत्वा स्वशक्तितः ॥ ५६॥

शक्त्या लभन् पठेत् स्तोत्रं कालीरूपो दिनत्रयात् ।

दक्षिणाकालिका तस्य गेहे तिष्ठति नान्यथा ॥ ५७॥

वेश्यालतागृहे गत्वा तस्याश्चुम्बनतत्परः ।

तस्या योनौ मुखं दत्वा तद्रसं विलिहञ्जपेत् ॥ ५८॥

तदन्ते नाम साहस्रं पठेद्भक्तिपरायणः ।

कालिकादर्शनं तस्य भवेद्देवि त्रियामतः ॥ ५९॥

नृत्यपात्रगृहे गत्वा मकारपञ्चकान्वितः ।

प्रसूनमञ्चे संस्थाप्य शक्तिन्यासपरायणः ॥ ६०॥

पात्राणां साधनं कृत्वा दिग्वस्त्रां तां समाचरेत् ।

सम्भाव्य चक्रं तन्मूले तत्र सावरणां जपेत् ॥ ६१॥

शतं भाले शतं केशे शतं सिन्दूरमण्डले ।

शतत्रयं कुचद्वन्द्वे शतं नाभौ महेश्वरि ॥ ६२॥

शतं योनौ महेशानि संयोगे च शतत्रयम् ।

जपेत्तत्र महेशानि तदन्ते प्रपठेत्स्तवम् ॥ ६३॥

शतावधानो भवति मासमात्रेण साधकः ।

मातङ्गिनीं समानीय किं वा कापालिनीं शिवे ॥ ६४॥

दन्तमाला जपे कार्या गले धार्या नृमुण्डजा ।

नेत्रपद्मे योनिचक्रं शक्तिचक्रं स्ववक्त्रके ॥ ६५॥

कृत्वा जपेन्महेशानि मुण्डयन्त्रं प्रपूजयेत् ।

मुण्डासनस्थितो वीरो मकारपञ्चकान्वितः ॥ ६६॥

अन्यामालिङ्गय प्रजपेदन्यां सञ्चुम्ब्य वै पठेत् ।

अन्यां सम्पूजयेत्तत्र त्वन्यां सम्मर्द्दयन् जपेत् ॥ ६७॥

अन्ययोनौ शिवं दत्वा पुनः पूर्ववदाचरेत् ।

अवधानसहस्रेषु शक्तिपातशतेषु च ॥ ६८॥

राजा भवति देवेशि मासपञ्चकयोगतः ।

यवनीशक्तिमानीय गानशक्तिपरायणम् ॥ ६९॥

कुलाचारमतेनैव तस्या योनिं विकासयेत् ।

तत्र प्रदाय जिह्वां तु जपेन्नामसहस्रकम् ॥ ७०॥

नृकपाले तत्र दीपं जपेत्प्रज्वाल्य यत्नतः ।

महाकविवरो भूयान्नात्र कार्या विचारणा ॥ ७१॥

कामार्तां शक्तिमानीय योनौ तु मूलचक्रकम् ।

विलिख्य परमेशानि तत्र मन्त्रं लिखेच्छिवे ॥ ७२॥

तल्लिहन् प्रजपेद्देवि सर्वशास्त्रार्थतत्ववित् ।

अश्रुतानि च शास्त्राणि वेदादीन् पाठयेद् ध्रुवम् ॥ ७३॥

विना न्यासैर्विना पाठैर्विनाध्यानादिभिः प्रिये ।

चतुर्वेदाधिपो भूत्वा त्रिकालज्ञस्त्रिवर्षतः ॥ ७४॥

चतुर्विधं च पाण्डित्यं तस्य हस्तगतं क्षणात् ।

शिवाबलिः प्रदातव्यः सर्वदा शून्यमण्डले ॥ ७५॥

कालीध्यानं मन्त्रर्चिता नीलसाधनमेव च ।

सहस्रनामपाठश्च कालीनामप्रकीर्तनम् ॥ ७६॥

भक्तस्य कार्यमेतावदन्यदभ्युदयं विदुः ।

वीरसाधनकं कर्म शिवापूजा बलिस्तथा ॥ ७७॥

सिन्दूरतिलको देवि वेश्यालापो निरन्तरम् ।

वेश्यागृहे निशाचारो रात्रौ पर्यटनं तथा ॥ ७८॥

शक्तिपूजा योनिदृष्टिः खङ्गहस्तो दिगम्बरः ।

मुक्तकेशो वीरवेषः कुलमूर्तिधरो नरः ॥ ७९॥

कालीभक्तो भवेद्देवि नान्यथा क्षेममाप्नुयात् ।

दुग्धास्वादी योनिलेही संविदासवघूर्णितः ॥ ८०॥

वेश्यालतासमायोगान्मासात्कल्पलता स्वयम् ।

वेश्याचक्रसमायोगात्कालीचक्रसमः स्वयम् ॥ ८१॥

वेश्यादेहसमायोगात् कालीदेहसमः स्वयम् ।

वेश्यामध्यगतं वीरं कदा पश्यामि साधकम् ॥ ८२॥

एवं वदति सा काली तस्माद्वेश्या वरा मता ।

वेश्या कन्या तथा पीठजातिभेदकुलक्रमात् ॥ ८३॥

अकुलक्रमभेदेन ज्ञात्वा चापि कुमारिकाम् ।

कुमारीं पूजयेद्भक्त्या जपान्ते भवने प्रिये ॥ ८४॥

पठेन्नामसहस्रं यः कालीदर्शनभाग् भवेत् ।

भक्त्या कुमारीं सम्पूज्य वैश्याकुल समुद्भवाम् ॥ ८५॥

वस्त्र हेमादिभिस्तोष्या यत्नात्स्तोत्रं पठेच्छिवे ।

त्रैलोक्य विजयी भूयाद्दिवा चन्द्रप्रकाशकः ॥ ८६॥

यद्यद्दत्तं कुमार्यै तु तदनन्तफलं भवेत् ।

कुमारीपूजनफलं मया वक्तुं न शक्यते ॥ ८७॥

चाञ्चल्याद्दुरितं किञ्चित्क्षम्यतामयमञ्जलिः ।

एका चेत्पूजिता बाला द्वितीया पूजिता भवेत् ॥ ८८॥

कुमार्यः शक्तयश्चैव सर्वमेतचराचरम् ।

शक्तिमानीय तद्गात्रे न्यासजालं प्रविन्यसेत् ॥ ८९॥

वामभागे च संस्थाप्य जपेन्नामसहस्रकम् ।

सर्वसिद्धीश्वरो भूयान्नात्र कार्य्या विचारणा ॥ ९०॥

श्मशानस्थो भवेत्स्वस्थो गलितं चिकुरं चरेत् ।

दिगम्बरः सहस्रं च सूर्यपुष्पं समानयेत् ॥ ९१॥

स्ववीर्येण प्लुतं कृत्वा प्रत्येकं प्रजपन् हुनेत् ।

पूज्य ध्यात्वा महाभक्त्या क्षमापालो नरः पठेत् ॥ ९२॥

नखं केशं स्ववीर्यं च यद्यत्सम्मार्जनीगतम् ।

मुक्तकेशो दिशावासो मूलमन्त्रपुरःसरः ॥ ९३॥

कुजवारे मध्यरात्रे होमं कृत्वा श्मशानके ।

पठेन्नामसहस्रं यः पृथ्वीशाकर्षको भवेत् ॥ ९४॥

पुष्पयुक्ते भगे देवि संयोगानन्दतत्परः ।

पुनश्चिकुरमासाद्य मूलमन्त्रं जपन् शिवे ॥ ९५॥

चितावह्नौ मध्यरात्रे वीर्यमुत्सार्य यत्नतः ।

कालिकां पूजयेत्तत्र पठेन्नाम सहस्रकम् ॥ ९६॥

पृथ्वीशाकर्षणं कुर्यान्नात्र कार्या विचारणा ।

कदली वनमासाद्य लक्षमन्त्रं जपेन्नरः ॥ ९७॥

मधुमत्या स्वयं देव्या सेव्यमानः स्मरोपमः ।

श्रीमधुमतीत्युक्त्वा तथा स्थावरजङ्गमान् ॥ ९८॥

आकर्षिणीं समुच्चार्य ठण्ठं स्वाहा समुच्चरेत् ।

त्रैलोक्याकर्षिणी विद्या तस्य हस्ते सदा भवेत् ॥ ९९॥

नदीं पुरीं च रत्नानि हेमस्त्रीशैलभूरुहान् ।

आकर्षयत्यम्बुनिधिं सुमेरुं च दिगन्ततः ॥ १००॥

अलभ्यानि च वस्तूनि दूराद्भूमितलादपि ।

वृत्तान्तं च सुरस्थानाद्रहस्ये विदुषामपि ॥ १०१॥

राज्ञां च कथयत्येषा सत्यं सत्वरमादिशेत् ।

द्वितीयवर्षपाठेन भवेत्पद्मावती शुभा ॥ १०२॥

ॐ ह्रीम्पद्मावति पदं ततस्त्रैलोक्यनाम च ।

वार्तां च कथय द्वन्द्वं स्वाहान्तो मन्त्र ईरितः ॥ १०३॥

ब्रह्मविष्ण्वादिकानां च त्रैलोक्ये यादृशी भवेत् ।

सर्व वदति देवेशी त्रिकालज्ञः कविश्शुभः ॥ १०४॥

त्रिवर्षं सम्पठन्देवि लभेद्भोगवतीं कलाम् ।

महाकालेन दृष्टोऽपि चितामध्यगतोऽपि वा ॥ १०५॥

तस्या दर्शनमात्रेण चिरञ्जीवी नरो भवेत् ।

मृतसञ्जीविनीत्युक्त्वा मृतमुत्थापय द्वयम् ॥ १०६॥

स्वाहान्तो मनुराख्यातो मृतसञ्जीवनात्मकः ।

चतुर्वर्षं पठेद्यस्तु स्वप्नसिद्धिस्ततो भवेत् ॥ १०७॥

ॐ ह्रीं स्वप्नवाराहि कालिस्वप्ने कथयोच्चरेत् ।

अमुकस्याऽमुकं देहि क्लीं स्वाहान्तो मनुर्मतः ॥ १०८॥  
स्वप्नसिद्धा चतुर्वर्षात्तस्य स्वप्ने सदा स्थिता ।

चतुर्वर्षस्य पाठेन चतुर्वेदाधिपो भवेत् ॥ १०९॥

तद्धस्तजलसंयोगान्मूर्खः काव्यं करोति च ।

तस्य वाक्यपरिचयान्मूर्तिर्विन्दति काव्यताम् ॥ ११०॥

मस्तके तु करं कृत्वा वद वाणीमिति ब्रुवन् ।

साधको वाञ्छया कुर्यात्तत्तथैव भविष्यति ॥ १११॥

ब्रह्माण्डगोलके याश्च याः काश्चिज्जगतीतले ।

समस्ताः सिद्धयो देवि करामलकवत्सदा ॥ ११२॥

साधकस्मृतिमात्रेण यावन्त्यः सन्ति सिद्धयः ।

स्वयमायान्ति पुरतो जपादीनां तु का कथा ॥ ११३॥

विदेशवर्तिनो भूत्वा वर्तन्ते चेटका इव ।  
अमायां चन्द्रसन्दर्शश्चन्द्रग्रहणमेव च ॥ ११४॥

अष्टम्यां पूर्णचन्द्रत्वं चन्द्रसूर्याष्टकं तथा ।

अष्टदिक्षु तथाष्टौ च करोत्येव महेश्वरि ॥ ११५॥

अणिमा खेचरत्वं च चराचरपुरीगतम् ।

पादुकाखङ्गवेतालयक्षिणीगुह्यकादयः ॥ ११६॥

तिलकोगुप्ततादृश्यं चराचरकथानकम् ।

मृतसञ्जीविनीसिद्धिर्गुटिका च रसायनम् ॥ ११७॥

उड्डीनसिद्धिर्देवेशि षष्टिसिद्धीश्वरत्वकम् ।

तस्य हस्ते वसेद्देवि नात्र कार्या विचारणा ॥ ११८॥

केतौ वा दुन्दुभौ वस्त्रे विताने वेष्टनेगृहे ।

भित्तौ च फलके देवि लेख्यं पूज्यं च यत्नतः ॥ ११९॥

मध्ये चक्रं दशाङ्गोक्तं परितो नामलेखनम् ।

तद्धारणान्महेशानि त्रैलोक्यविजयी भवेत् ॥ १२०॥

एको हि शतसाहस्रं निर्जित्य च रणाङ्गणे ।

पुनरायाति च सुखं स्वगृहं प्रति पार्वती ॥ १२१॥

एको हि शतसन्दर्शी लोकानां भवति ध्रुवम् ।

कलशं स्थाप्य यत्नेन नामसाहस्रकं पठेत् ॥ १२२॥

सेकः कार्यो महेशानि सर्वापत्तिनिवारणे ।

भूतप्रेतग्रहादीनां राक्षसां ब्रह्मराक्षसाम् ॥ १२३॥

वेतालानां भैरवाणां स्कन्दवैनायकादिकान् ।

नाशयेत् क्षणमात्रेण नात्र कार्या विचारणा ॥ १२४॥

भस्मभिर्मन्त्रितं कृत्वा ग्रहग्रस्तं विलेपयेत् ।

भस्मसङ्क्षेपणादेव सर्वग्रहविनाशनम् ॥ १२५॥

नवनीतं चाभिमन्त्र्य स्त्रीभ्यो दद्यान्महेश्वरि ।

वन्ध्या पुत्रप्रदां देवि नात्र कार्या विचारणा ॥ १२६॥

कण्ठे वा वामबाहौ वा योनौ वा धारणाच्छिवे ।

बहुपुत्रवती नारी सुभगा जायते ध्रुवम् ॥ १२७॥

पुरुषो दक्षिणाङ्गे तु धारयेत्सर्वसिद्धये ।

बलवान्कीर्तिमान धन्योधार्मिकः साधकः कृती ॥ १२८॥

बहुपुत्री रथानां च गजानामधिपः सुधीः ।

कामिनीकर्षणोद्युक्तः क्रीं च दक्षिणकालिके ॥ १२९॥

क्रीं स्वाहा प्रजपेन्मन्त्रमयुतं नामपाठकः ।

आकर्षणं चरेद्देवि जलखेचरभूगतान् ॥ १३०॥

वशीकरणकामो हि हूँ हूँ ह्रीं ह्रीं च दक्षिणे ।

कालिके पूर्वबीजानि पूर्ववत्प्रजपन् पठेत् ॥ १३१॥

उर्वशीमपि वसयेन्नात्र कार्या विचारणा ।  
क्रीं च दक्षिणकालिके स्वाहा युक्तं जपेन्नरः ॥ १३२॥

पठेन्नामसहस्रं तु त्रैलोक्यं मारयेद्ध्रुवम् ।

सद्भक्ताय प्रदातव्या विद्या राज्ञि शुभे दिने ॥ १३३॥

सद्विनीताय शान्ताय दान्तायातिगुणाय च ।

भक्ताय ज्येष्ठपुत्राय गुरुभक्तिपराय च ॥ १३४॥

वैष्णवाय प्रशुद्धाय शिवाबलिरताय च ।

वेश्यापूजनयुक्ताय कुमारीपूजकाय च ॥ १३५॥

दुर्गाभक्ताय रौद्राय महाकालप्रजापिने ।

अद्वैतभावयुक्ताय कालीभक्तिपराय च ॥ १३६॥

देयं सहस्रनामाख्यं स्वयं काल्या प्रकाशितम् ।

गुरुदैवतमन्त्राणां महेशस्यापि पार्वति ॥ १३७॥

अभेदेन स्मरेन्मन्त्रं स शिवः स गणाधिपः ।

यो मन्त्रं भावयेन्मन्त्री स शिवो नात्र संशयः ॥ १३८॥

स शाक्तो वैष्णवस्सौरः स एवं पूर्णदीक्षितः ।

अयोग्याय न दातव्यं सिद्धिरोधः प्रजायते ॥ १३९॥

वेश्यास्त्रीनिन्दकायाथ सुरासंवित्प्रनिन्दके ।

सुरामुखो मनुं स्मृत्वा सुराचार्यो भविष्यति ॥ १४०॥

वाग्देवता घोरे आसापरघारे च हूँ वदेत् ।

घोररूपे महाघोरे मुखीभीमपदं वदेत् ॥ १४१॥

भीषण्यमुष्यषष्ठ्यन्तं हेतुर्वामयुगे शिवे ।

शिववह्नियुगास्त्रं हूँ हूँ कवचमनुर्भवेत् ॥ १४२॥

एतस्य स्मरणादेव दुष्टानां च मुखे सुरा ।

अवतीर्णा भवद्देवि दुष्टानां भद्रनाशिनी ॥ १४३॥

खलाय परतन्त्राय परनिन्दापराय च ।

भ्रष्टाय दुष्टसत्वाय परवादरताय च ॥ १४४॥  
शिवाभक्ताय दुष्टाय परदाररताय च ।

न स्तोत्रं दर्शयेद्देवि शिवहत्याकरो भवेत् ॥ १४५॥

कालिकानन्दहृदयः कालिकाभक्तिमानसः ।

कालीभक्तो भवेत्सोऽयं धन्यरूपः स एव तु ॥ १४६॥

कलौ काली कलौ काली कलौ काली वरप्रदा ।

कलौ काली कलौ काली कलौ काली तु केवला ॥ १४७॥

बिल्वपत्रसहस्राणि करवीराणि वै तथा ।

प्रतिनाम्ना पूजयेद्धि तेन काली वरप्रदा ॥ १४८॥

कमलानां सहस्रं तु प्रतिनाम्ना समर्पयेत् ।

चक्रं सम्पूज्य देवेशि कालिकावरमाप्नुयात् ॥ १४९॥

मन्त्रक्षोभयुतो नैव कलशस्थजलेन च ।

नाम्ना प्रसेचयेद्देवि सर्वक्षोभविनाशकृत् ॥ १५०॥  
तथा दमनकं देवि सहस्रमाहरेद्‍व्रती ।

सहस्रनाम्ना सम्पूज्य कालीवरमवाप्नुयात् ॥ १५१॥

चक्रं विलिख्य देहस्थं धारयेत्कालिकातनुः ।

काल्यै निवेदितं यद्यत्तदंशं भक्षयेच्छिवे ॥ १५२॥

दिव्यदेहधरो भूत्वा कालीदेहे स्थितो भवेत् ।

नैवेद्यनिन्दकान् दुष्टान् दृष्ट्वा नृत्यन्ति भैरवा ॥ १५३॥

योगिन्यश्च महावीरा रक्तपानोद्यताः प्रिये ।

मांसास्थिचर्मणोद्युक्ता भक्षयन्ति न संशयः ॥ १५४॥

तस्मान्न निन्दयेद्देवि मनसा कर्मणा गिरा ।

अन्यथा कुरुते यस्तु तस्य नाशो भविष्यति ॥ १५५॥

क्रमदीक्षायुतानां च सिद्धिर्भवति नान्यथा ।

मन्त्रक्षोभश्च वा भूयात् क्षीणायुर्वा भवेद्ध्रुवम् ॥ १५६॥  
पुत्रहारी स्त्रियोहारी राज्यहारी भवेद्ध्रुवम् ।

क्रमदीक्षायुतो देवि क्रमाद्राज्यमवाप्नुयात् ॥ १५७॥

एकवारं पठेद्देवि सर्वपापविनाशनम् ।

द्विवारं च पठेद्यो हि वाञ्छां विन्दति नित्यशः ॥ १५८॥  
त्रिवारं च पठेद्यस्तु वागीशसमतां व्रजेत् ।

चतुर्वारं पठेद्देवि चतुर्वर्णाधिपो भवेत् ॥ १५९॥

पञ्चवारं पठेद्देवि पञ्चकामाधिपो भवेत् ।

षड्वारं च पठेद्देवि षडैश्वर्याधिपो भवेत् ॥ १६०॥

सप्तवारं पठेत्सप्तकामनां चिन्तितं लभेत् ।

वसुवारं पठेद्देवि दिगीशो भवति ध्रुवम् ॥ १६१॥

नववारं पठेद्देवि नवनाथसमो भवेत् ।

दशवारं कीर्त्तयेद्यो दशार्हः खेचरेश्वरः ॥ १६२॥

विंशतिवारं कीर्तयेद्यः सर्वैश्वर्यमयो भवेत् ।

पञ्चविंशतिवारैस्तु सर्वचिन्ताविनाशकः ॥ १६३॥

पञ्चाशद्वारमावर्त्य पञ्चभूतेश्वरो भवेत् ।

शतवारं कीर्त्तयेद्यः शताननसमानधीः ॥ १६४॥

शतपञ्चकमावर्त्य राजराजेश्वरो भवेत् ।

सहस्रावर्तनाद्देवि लक्ष्मीरावृणुते स्वयम् ॥ १६५॥

त्रिसहस्रं समावर्त्य त्रिनेत्रसदृशो भवेत् ।

पञ्च साहस्रमावर्त्य कामकोटि विमोहनः ॥ १६६॥

दशसाहस्रमावर्त्य भवेद्दशमुखेश्वरः ।

पञ्चविंशतिसाहस्रै च चतुर्विंशतिसिद्धिधृक् ॥ १६७॥

लक्षावर्तनमात्रेण लक्ष्मीपतिसमो भवेत् ।

लक्षत्रयावर्त्तनात्तु महादेवं विजेष्यति ॥ १६८॥

लक्षपञ्चकमावर्त्य कलापञ्चकसंयुतः ।

दशलक्षावर्त्तनात्तु दशविद्याप्तिरुत्तमा ॥ १६९॥

पञ्चविंशतिलक्षैस्तु दशविद्येश्वरो भवेत् ।

पञ्चाशल्लक्षमावृत्य महाकालसमो भवेत् ॥ १७०॥

कोटिमावर्त्तयेद्यस्तु कालीं पश्यति चक्षुषा ।

वरदानोद्युक्तकरां महाकालसमन्विताम् ॥ १७१॥

प्रत्यक्षं पश्यति शिवे तस्या देहो भवेद्ध्रुवम् ।

श्रीविद्याकालिकातारात्रिशक्तिविजयी भवेत् ॥ १७२॥

विधेर्लिपिं च सम्मार्ज्य किङ्करत्वं विसृज्य च ।  
  
महाराज्यमवाप्नोति नात्र कार्या विचारणा ॥ १७३॥

त्रिशक्तिविषये देविक्रमदीक्षा प्रकीर्तिता ।

क्रमदीक्षायुतो देवि राजा भवति निश्चितम् ॥ १७४॥

क्रमदीक्षाविहीनस्य फलं पूर्वमिहेरितम् ।

क्रमदीक्षायुतो देवि शिव एव न चापरः ॥ १७५॥

क्रमदीक्षासमायुक्तः काल्युक्तसिद्धिभाग्भवेत् ।

क्रमदीक्षाविहीनस्य सिद्धिहानिः पदे पदे ॥ १७६॥

अहो जन्मवतां मध्ये धन्यः क्रमयुतः कलौ ।

तत्रापि धन्यो देवेशि नामसाहस्रपाठकः ॥ १७७॥

दशकालीविद्यौ देवि स्तोत्रमेतत्सदा पठेत् ।

सिद्धिं विन्दति देवेशि नात्र कार्या विचारणा ॥ १७८॥

काकी काली महाविद्या कलौ काली च सिद्धिदा ।  
  
कलौ काली च सिद्धा च कलौ काली वरप्रदा ॥ १७९॥

कलौ काली साधकस्य दर्शनार्थं समुद्यता ।

कलौ काली केवला स्यान्नात्र कार्या विचारणा ॥ १८०॥

नान्यविद्या नान्यविद्या नान्यविद्या कलौ भवेत् ।

कलौ कालीं विहायाथ यः कश्चित्सिद्धिकामुकः ॥ १८१॥

स तु शक्तिं विना देवि रतिसम्भोगमिच्छति ।

कलौ कालीं विना देवि यः कश्चित्सिद्धिमिच्छति ॥ १८२॥

स नीलसाधनं त्यक्त्वा परिभ्रमति सर्वतः ।

कलौ काली विहायाथ यः कश्चिन्मोक्षमिच्छति ॥ १८३॥

गुरुध्यानं परित्यज्य सिद्धिमिच्छति साधकः ।

कलौ काली विहायाथ यः कश्चिद्राज्यमिच्छति ॥ १८४॥

स भोजन परित्यज्य भिक्षुवृत्तिमभीप्सति ।

स धन्यः स च विज्ञानी स एव सुरपूजितः ॥ १८५॥

स दीक्षितः सुखी साधुः सत्यवादी जितेन्द्रियः ।

स वेदवक्ता स्वाध्यायी नात्र कार्या विचारणा ॥ १८६॥

शिवरूपं गुरुं ध्यात्वा शिवरूपं गुरुं स्मरेत् ।

सदाशिवः स एव स्यानात्र कार्या विचारणा ॥ १८७॥

स्वस्मिन् कालीं तु सम्भाव्य पूजयेज्जगदम्बिकाम् ।

त्रैलोक्यविजयी भूयान्नात्र कार्य्या विचारणा ॥ १८८॥

गोपनीयं गोपनीयं गोपनीयं प्रयत्नतः ।

रहस्यातिरहस्यं च रहस्यातिरहस्यकम् ॥ १८९॥

श्लोकार्द्धं पादमात्रं वा पादादर्धं च तदर्धकम् ।

नामार्धं यः पठेद्देवि न वन्ध्यदिवसं न्यसेत् ॥ १९०॥

पुस्तकं पूजयेद्भक्त्या त्वरितं फलसिद्धये ।

न च मारीभयं तत्र न चाग्निर्वायुसम्भवम् ॥ १९१॥

न भूतादिभयं तत्र सर्वत्र सुखमेधते ।

कुङ्कुमाऽलक्तकेनैव रोचनाऽगरुयोगतः ॥ १९२॥

भूर्जपत्रे लिखेत् पुस्तं सर्वकामार्थसिद्धये ।

इति सङ्क्षेपतः प्रोक्तं किमन्यच्छ्रोतुमिच्छसि ॥ १९३॥

इति गदितमशेषं कालिकावर्णरूपं ।

प्रपठति यदि भक्त्या सर्वसिद्धीश्वरः स्यात् ॥ १९४॥

अभिनवसुखकामः सर्वविद्याभिरामो  
भवति सकलसिद्धिधः सर्ववीरासमृद्धिः ॥ १९५॥  
॥  
इति श्रीमदादिनाथमहाकालविरचितायां महाकालसंहितायां  
कालकालीसंवादे सुन्दरीशक्तिदानाख्यं कालीस्वरूप  
मेधासाम्राज्यप्रदं सहस्रनामस्तोत्रं सम्पूर्णम् ॥






\]
