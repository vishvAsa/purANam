+++
title = "००४ रामायणगानम्"
title_english = "004 Lava and Kusha assigned to sing the epic rAma listents to it"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-004-Ramayana_Gaanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/01-kathAmukham/004_rAmAyaNagAnam.md">
<details><summary><h2>IITK ...{Loading}...</h2></summary>

Valmiki composes the Ramayana in 24,000 verses -- teaches the verses to
Kusa and Lava -- identifies Kusa and Lava for propagating the poem
because of their melodious voice -- Kusa and Lava travel from place to
place singing the Ramayana kavya--they sing at the assembly of rishis at
aswamedha -- Sri Rama invites them to his palace and hears the Ramayana
chanted by them.



### श्लोकः
#### मूलम्
प्राप्तराज्यस्य रामस्य वाल्मीकिर्भगवानृषिः।  
चकार चरितं कृत्स्नं विचित्रपदमात्मवान्॥1.4.1॥

#### शब्दार्थः
भगवान् possessing divinity, आत्मवान् possessing spiritual wisdom, ऋषिः sage having the qualities of a poet, वाल्मीकिः Valmiki, प्राप्तराज्यस्य of him who gained the kingdom, रामस्य Rama's, विचित्रपदम् employing varied words causing astonishment, कृत्स्नम् entire, चरितम् history, चकार composed.

#### आङ्ग्लानुवादः
The divine sage Valmiki, composed in wonderful lines the entire lifestory of Rama who regained his kingdom.



### श्लोकः
#### मूलम्
चतुर्विंशत्सहस्राणि श्लोकानामुक्तवानृषिः।  
तथा सर्गशतान्पञ्च षट्काण्डानि तथोत्तरम् ॥1.4.2॥

#### शब्दार्थः
ऋषिः sage Valmiki, श्लोकानां चतुर्विंशत्सहस्राणि twenty four thousand verses, तथा and, पञ्च सर्गशतान् five hundred cantos, षट् काण्डानि six kandas, तथा and, उत्तरम् in addition Uttarakanda, उक्तवान् recite (composed).

#### आङ्ग्लानुवादः
Sage Valmiki composed the Ramayanam in twentyfour thousand verses in six kandas and also Uttarakanda (consisting of five hundred cantos).



### श्लोकः
#### मूलम्
कृत्वापि तन्महाप्राज्ञस्सभविष्यं सहोत्तरम्।  
चिन्तयामास कोन्वेतत्प्रयुञ्जीयादिति प्रभुः॥1.4.3॥

#### शब्दार्थः
महाप्राज्ञः great intellectual, प्रभुः competent (capable of visualising the past, distant present and future)Valmiki, सहोत्तरम् including events of Uttarakanda(events subsequent to Rama's coronation), सभविष्यम् along with future events, तत् all that, कृत्वा having composed, एतत् this one, कः नु who indeed, प्रयुञ्जीयात् may translate into performance, इति in this way, चिन्तयामास reflected.

#### आङ्ग्लानुवादः
The great intellectual and competent Valmiki having composed the Ramayanam including the events of Uttarakanda as well as future events, reflected as to who could translate into performance the epic.



### श्लोकः
#### मूलम्
तस्य चिन्तयमानस्य महर्षेर्भावितात्मनः।  
अगृह्णीतां ततः पादौ मुनिवेषौ कुशीलवौ ॥1.4.4॥

#### शब्दार्थः
ततः thereafter, मुनिवेषौ wearing the apparel of ascetic, कुशीलवौ two youngsters Kusa and Lava, चिन्तयमानस्य pondering over thus, भावितात्मनः of the honoured person, तस्य महर्षेः that sage Valmiki's, पादौ feet, अगृह्णीताम् touched.

#### आङ्ग्लानुवादः
While the highly honoured sage Valmiki was thus pondering over, Kusa and Lava came to him in the garb of ascetics and bowed at his feet.



### श्लोकः
#### मूलम्
कुशीलवौ तु धर्मज्ञौ राजपुत्रौ यशस्विनौ।  
भ्रातरौ स्वरसम्पन्नौ ददर्शाश्रमवासिनौ ॥1.4.5॥

#### शब्दार्थः
धर्मज्ञौ the two had knowledge of dharma, राजपुत्रौ the two princes, यशस्विनौ well known, भ्रातरौ brothers, स्वरसम्पन्नौ endowed with good voice, आश्रमवासिनौ living in the  hermitage, कुशीलवौ (singers) Kusa and Lava, ददर्श saw them.

#### आङ्ग्लानुवादः
The sage saw the two illustrious princely brothers, wellversed in dharma and endowed with a sweet voice living in the hermitage.



### श्लोकः
#### मूलम्
स तु मेधाविनौ दृष्ट्वा वेदेषु परिनिष्ठितौ।  
वेदोपबृंहणार्थाय तावग्राहयत प्रभुः॥1.4.6॥

#### शब्दार्थः
प्रभुः the master, सः that (Valmiki), मेधाविनौ endowed with intellect, वेदेषु in the knowledge of vedas, परिनिष्ठितौ accomplished, दृष्ट्वा having seen, वेदोपबृंहणार्थाय for the purpose of nourishing the vedas, तौ both of them, अग्राहयत got them initiated.

#### आङ्ग्लानुवादः
Valmiki, the master, having found both Kusa and Lava endowed with intellect and accomplished in the Vedas initiated them into the Ramayana composed by him for the purpose of nourishing the Vedas.



### श्लोकः
#### मूलम्
काव्यं रामायणं कृत्स्नं सीतायाश्चरितं महत्।  
पौलस्त्यवधमित्येव चकार चरितव्रतः॥1.4.7॥

#### शब्दार्थः
चरितव्रतः (Valmiki) one who practised religious vows, कृत्स्नम् entire, काव्यम् epic, रामायणम् the Ramayana, सीतायाः महत् चरितम् Sita's great history, पौलस्त्यवधम् इत्येव the slaying of Paulastya etc, चकार composed.

#### आङ्ग्लानुवादः
Valmiki who practised religious austerities composed this entire epic named the Ramayana which constitutes the great history of Sita and the killing of Paulastya (Ravana).



### श्लोकः
#### मूलम्
पाठ्ये गेये च मधुरं प्रमाणैस्त्रिभिरन्वितम्।  
जातिभिस्सप्तभिर्बद्धं तन्त्रीलयसमन्वितम्॥1.4.8॥  
रसैश्शृङ्गारकारुण्यहास्यवीरभयानकैः।  
रौद्रादिभिश्च संयुक्तं काव्यमेतदगायताम्॥1.4.9॥  
तौ तु गान्धर्वतत्त्वज्ञौ मूर्छनास्थानकोविदौ।  
भ्रातरौ स्वरसम्पन्नौ गन्धर्वाविव रूपिणौ॥1.4.10॥  
रूपलक्षणसम्पन्नौ मधुरस्वरभाषिणौ।  
बिम्बादिवोद्धृतौ बिम्बौ रामदेहात्तथाऽपरौ॥1.4.11॥

#### शब्दार्थः
गान्धर्वतत्त्वज्ञौ the twins who were well versed in music, मूर्छनास्थानकोविदौ learned in melody and pitch, भ्रातरौ the two brothers, स्वरसम्पन्नौ endowed with sweet voice, रूपिणौ assuming human form, गन्धर्वाविव like gandharvas, रूपलक्षणसम्पन्नौ possessed of handsome features, मधुरस्वरभाषिणौ of sweet tone in conversation, बिम्बात् from the  original image, रामदेहात् from the body of Rama, उद्धृतौ extracted, अपरौ बिम्बौ इव like other reflected images, तौ तु those two, पाठ्ये in recitation, गेये च in song, मधुरम् charming and attractive, त्रिभिः प्रमाणैः (सह) to the three measures of time (slow, moderate, quick), अन्वितम् having possessed of, सप्तभिः जातिभिः with seven notes, बद्धम् formed, तन्त्रीलयसमन्वितम् adopted time to stringed instruments, शृङ्गारकारुण्यहास्यवीरभयानकैः with the amorous, compassionate, humourous, courageous and fearful, रौद्रादिभिश्च and also violent etc., रसैः moods, संयुक्तम् endowed with, एतत् this, काव्यम् epic, अगायताम् chanted.

#### आङ्ग्लानुवादः
The twin brothers Kusa and Lava, endowed with a melodious voice,  possessed auspicious form and beauty. They were gandharvas in human form. They looked like the two reflected images of Rama. The contents of this epic, apart from being memorable are sweet and suitable for verbal recitation as well as singing. This charming and attractive kavya is fit to be adapted to the three measures of time and to stringed instruments. It possesses seven notes together with various moodsamorous, compassionate, humorous, heroic, fearful and also violent.



### श्लोकः
#### मूलम्
तौ राजपुत्रौ कार्त्स्न्येन धर्म्यमाख्यानमुत्तमम्।  
वाचोविधेयं तत्सर्वं कृत्वा काव्यमनिन्दितौ॥1.4.12॥  
ऋषीणां च द्विजातीनां साधूनां च समागमे।  
यथोपदेशं तत्त्वज्ञौ जगतुस्सुसमाहितौ॥1.4.13॥

#### शब्दार्थः
तौ राजपुत्रौ these two princes, धर्म्यम् based on dharma, उत्तमम् greatest, तत् सर्वम् आख्यानम् the entire epic, कात्स्नर्येन completely, वाचोविधेयम् committed to memory, कृत्वा having made, अनिन्दितौ blameless, तत्त्वज्ञौ well versed, सुसमाहितौ disciplined, यथोपदेशम् as instructed (by sage Valmiki), ऋषीणाम् of the ascetics, द्विजातीनाम् of the learned brahmins, साधूनां च of  saints also, समागमे in the meetings, जगतुः chanted.

#### आङ्ग्लानुवादः
These two princes blameless, disciplined and wellversed, committed to memory the whole epic and chanted as instructed in the assembly of rishis, brahmins and saints.



### श्लोकः
#### मूलम्
महात्मानौ महाभागौ सर्वलक्षणलक्षितौ।  
तौ कदाचित्समेतानामृषीणां भावितात्मनाम्।  
आसीनानां समीपस्थाविदं काव्यमगायताम्॥1.4.14॥

#### शब्दार्थः
महात्मानौ great persons, महाभागौ dignified ones, सर्वलक्षणलक्षितौ endowed with all good features, तौ both of them, कदाचित् on a particular occasion, समेतानाम् assembled at one place, भावितात्मनाम् of honoured ones, आसीनानाम् of those who were seated, ऋषीणाम् ascetics', समीपस्थौ standing in their presence, इदम् this, काव्यम् great epic, अगायताम् chanted.

#### आङ्ग्लानुवादः
On a particular occasion both the great princes who were dignified and endowed with good features, chanted this great epic in the presence of honoured ascetics who assembled at one place.



### श्लोकः
#### मूलम्
तच्छ्रुत्वा मुनयस्सर्वे बाष्पपर्याकुलेक्षणाः।  
साधुसाध्विति तावूचुः परं विस्मयमागताः॥1.4.15॥

#### शब्दार्थः
सर्वे all, मुनयः sages, तत् श्रुत्वा having heard that, परम् great, विस्मयम् wonder, आगताः having experienced, बाष्पपर्याकुलेक्षणाः been overcome with tears of joy in their eyes, साधु साधु इति excellent, excellent, तौ about Kusa and Lava, ऊचुः exclaimed.

#### आङ्ग्लानुवादः
All the sages having heard the chanting (of that glorious kavya), experienced great  
astonishment. Overcome with tears of joy in their eyes, they praised them, exclaiming "Excellent, Excellent".



### श्लोकः
#### मूलम्
ते प्रीतमनसस्सर्वे मुनयो धर्मवत्सलाः।  
प्रशशंसुः प्रशस्तव्यौ गायमानौ कुशीलवौ॥1.4.16॥

#### शब्दार्थः
धर्मवत्सलाः ते सर्वे all those who love dharma, मुनयः sages, प्रीतमनसः pleased, प्रशस्तव्यौ praiseworthy, गायमानौ while both of them were chanting, कुशीलवौ singers (Kusa and Lava), प्रशशंसुः praised.

#### आङ्ग्लानुवादः
All the sages steeped in dharma, pleased with them, praised the admirable Kusa and Lava as they sang.



### श्लोकः
#### मूलम्
अहो गीतस्य माधुर्यं श्लोकानां च विशेषतः।  
चिरनिर्वृत्तमप्येतत्प्रत्यक्षमिव दर्शितम्॥1.4.17॥

#### शब्दार्थः
गीतस्य of the song, माधुर्यम् melody, अहो how surprising, विशेषतः especially, श्लोकानामथ of verses, एतत् this history, चिरनिर्वृत्तमपि though happened long ago, प्रत्यक्षमिव as if  happening at the present moment, दर्शितम् is shown.

#### आङ्ग्लानुवादः
How melodious is this chanting, especially the verses Though it (the events) had happened long ago, it is described as if it is happening at the present moment, exclaimed the audience.



### श्लोकः
#### मूलम्
प्रविश्य तावुभौ सुष्ठु भावं सम्यगगायताम्।  
सहितौ मधुरं रक्तं सम्पन्नं स्वरसम्पदा॥1.4.18॥

#### शब्दार्थः
तौ उभौ both of them, सहितौ in unison, भावम् in theme, सुष्ठु excellently, प्रविश्य having entered, मधुरम् melodiusly, रक्तम् entrancing, स्वरसम्पदा sadja and other notes, सम्पन्नम् endowed with, सम्यक् very well, अगायताम् chanted.

#### आङ्ग्लानुवादः
They both chanted in perfect unison in theme and passion, with their charming  
melodious voice endowed with the rich notes of music (sadja and other).



### श्लोकः
#### मूलम्
एवं प्रशस्यमानौ तौ तपश्श्लाघ्यैर्महात्मभिः।  
संरक्ततरमत्यर्थं मधुरं तावगायताम्॥1.4.19॥

#### शब्दार्थः
तपः श्लाघ्यैः by ascetics who were commendable for their austerities, महात्मभिः by great sages, एवम् in this manner, प्रशस्यमानौ being praised, तौ both of them, संरक्ततरम् highly entrancing, अत्यर्थम् even with greater desire, मधुरम् sweetly, अगायताम् chanted.

#### आङ्ग्लानुवादः
Praised in this manner by the great sages commendable for their austerities, they chanted even with greater charm and sweetness.



### श्लोकः
#### मूलम्
प्रीतः कश्चिन्मुनिस्ताभ्यां संस्थितः कलशं ददौ।  
प्रसन्नो वल्कलं कश्चिद्ददौ ताभ्यां महायशाः॥1.4.20॥

#### शब्दार्थः
कश्चित् some one from the assembly of, मुनिः sage, प्रीतः pleased, संस्थितः seated there, ताभ्याम् for both of them, कलशम् waterpitcher, ददौ gave, महायशाः renowned, कश्चित्  another one, प्रसन्नः delighted, वल्कलम् bark garment, ददौ gave.

#### आङ्ग्लानुवादः
Pleased with the singing, one of the sages seated in the assembly presented them a pitcher. Another sage of renown got so delighted that he gave them garments.



### श्लोकः
#### मूलम्
आश्चर्यमिदमाख्यानं मुनिना सम्प्रकीर्तितम्।  
परं कवीनामाधारं समाप्तं च यथाक्रमम्॥1.4.21॥

#### शब्दार्थः
मुनिना by sage Valmiki, सम्प्रकीर्तितम् has been told, इदम् this, आख्यानम् legendary poem, आश्चर्यम् is causing surprise, कवीनाम् for the poets, परम् supreme, आधारम् foundation, यथाक्रमम् according to specific rules  and order, समाप्तं च is  also completed.

#### आङ्ग्लानुवादः
This wonderful epic chronologically composed and completed by the sage (Valmiki),  is the supreme source for poetry.



### श्लोकः
#### मूलम्
अभिगीतमिदं गीतं सर्वगीतेषु कोविदौ।  
आयुष्यं पुष्टिजनकं सर्वश्रुतिमनोहरम्॥1.4.22॥  
प्रशस्यमानौ सर्वत्र कदाचित्तत्र गायकौ ।  
रथ्यासु राजमार्गेषु ददर्श भरताग्रजः॥1.4.23॥

#### शब्दार्थः
आयुष्यम् bestowing longevity, पुष्टिजनकम् causing nourishment (prosperity), सर्वश्रुतिमनोहरम् to all pleasing to hear, अभिगीतम् having sung well, इदम् this, गीतम् poem, प्रशस्यमानौ being admired, रथ्यासु in the streets, राजमार्गेषु in principal roads, सर्वत्र everywhere, गायकौ singers Kusa and Lava, सर्वगीतेषु among all kinds of songs, कोविदौ proficient, कदाचित् on one occasion, भरताग्रजः Sri Rama, ददर्श saw them.

#### आङ्ग्लानुवादः
The two singers, proficient in all kinds of notes recited the epic in the streets and on the principal roads. It was pleasing to hear for all. It gave long life and prosperity to the listeners. People admired them. Once Rama happened to see them.



### श्लोकः
#### मूलम्
स्ववेश्म चानीय तदा भ्रातरौ स कुशीलवौ।  
पूजयामास पूजार्हौ रामश्शत्रुनिबर्हणः॥1.4.24॥

#### शब्दार्थः
तदा thereafter, शत्रुनिबर्हणः destroyer of enemies, सः रामः Rama, पूजार्हौ the twins deserving honour, भ्रातरौ brothers, कुशीलवौ Kusa and Lava, स्ववेश्म to his royal palace, आनीय having brought, पूजयामास extended respectful hospitality.

#### आङ्ग्लानुवादः
Thereafter, Rama, the destroyer of enemies, having invited the two brothers Kusa and Lava who deserved honour. He brought them to his royal palace and extended respectful hospitality.



### श्लोकः
#### मूलम्
आसीनः काञ्चने दिव्ये स च सिंहासने प्रभुः।  
उपोपविष्टस्सचिवैर्भ्रातृभिश्च परन्तपः॥1.4.25॥

#### शब्दार्थः
परन्तपः tormentor of enemies, सः प्रभुः that Rama, सचिवैः by ministers, भ्रातृभिश्च by brothers, उपोपविष्टः surrounded by, दिव्ये in a splendid, काञ्चने golden, सिंहासने throne, आसीनः was seated.

#### आङ्ग्लानुवादः
Rama, the tormentor of enemies, surrounded by his ministers and brothers occupied the splendid golden throne.



### श्लोकः
#### मूलम्
दृष्ट्वा तु रूपसम्पन्नौ तावुभौ नियतस्तथा।  
उवाच लक्ष्मणं रामश्शत्रुघ्नं भरतं तदा॥1.4.26॥

#### शब्दार्थः
नियतः selfpossessed, रामः Rama, तदा then, रूपसम्पन्नौ very handsome, तौ those, उभौ both of them, दृष्ट्वा having seen, लक्ष्मणम् Lakshmana, शत्रुघ्नम् Satrughna, तथा and, भरतम् Bharata, उवाच said.

#### आङ्ग्लानुवादः
Then selfpossessed Rama, having seen those very handsome brothers (Kusa and Lava), addressed Lakshmana, Satrughna and Bharata, sayingः



### श्लोकः
#### मूलम्
श्रूयतामिदमाख्यानमनयोर्देववर्चसोः।  
विचित्रार्थपदं सम्यग्गायकौ तावचोदयत्॥1.4.27॥

#### शब्दार्थः
देववर्चसोः of both possessing lustre of devatas, अनयोः of both of them, विचित्रार्थपदम्  portraying excellent sense and words, इदम् this, आख्यानम् poem, सम्यक् completely, श्रूयताम् let it be heard, तौ गायकौ those singers, अचोदयत् urged.

#### आङ्ग्लानुवादः
"Listen to this story sung by both of them, portraying excellent sense and words". Having said this, Rama urged the singers with the lustre of devatas to commence.



### श्लोकः
#### मूलम्
तौ चापि मधुरं रक्तं स्वञ्चितायतनिस्वनम् ।  
तन्त्रीलयवदत्यर्थं विश्रुतार्थमगायताम् ॥1.4.28॥

#### शब्दार्थः
तौ च both of them, मधुरम् melodiously, रक्तम् engaging, स्वञ्चितायतनिस्वनम् good and ample voice, तन्त्रीलयवत् tuning their stringed instruments, अत्यर्थम् greatly, विश्रुतार्थम् distinctly meaningful, अगायताम् chanted.

#### आङ्ग्लानुवादः
Both of them, with good and ample voice, chanted the kavya in a distinctly meaningful way. Tuning their stringed instruments, they sang melodiously and engagingly.



### श्लोकः
#### मूलम्
ह्लादयत्सर्वगात्राणि मनांसि हृदयानि च।  
श्रोत्राश्रयसुखं गेयं तद्बभौ जनसंसदि॥1.4.29॥

#### शब्दार्थः
श्रोत्राश्रयसुखम् comfortable to the sense of hearing, तत् that, गेयम् poem, जनसंसदि in the assembly of men, सर्वगात्राणि all the sense organs, मनांसि minds, हृदयानि च hearts also, ह्लादयत् rejoicing, बभौ shone.

#### आङ्ग्लानुवादः
The chanting of the kavya in the assembly of men comforted the sense of hearing. The listeners rejoiced in their mind, heart and the whole being.



### श्लोकः
#### मूलम्
इमौ मुनी पार्थिवलक्षणान्वितौ  
कुशीलवौ चैव महातपस्विनौ।  
ममापि तद्भूतिकरं प्रवक्ष्यते  
महानुभावं चरितं निबोधत॥1.4.30॥

#### शब्दार्थः
इमौ both these, मुनी sages, पार्थिवलक्षणान्वितौ endowed with attributes of royalty, कुशीलवौ चैव singers Kusa and Lava, महातपस्विनौ great ascetics, ममापि even for me, भूतिकरम् conducive to my welfare, महानुभावम् having great purport, तत् चरितम् that history, प्रवक्ष्यते  will be narrated, निबोधत listen with concentration of mind.

#### आङ्ग्लानुवादः
Addressing the assembly of men Rama said "Both Kusa and Lava, even though ascetics, are endowed with the attributes of royalty. Eventhough they are singers, they are ascetics. This is even conducive to my wellbeing. Listen to the meaningful story with concentration".



### श्लोकः
#### मूलम्
ततस्तु तौ रामवचःप्रचोदितावगायतां मार्गविधानसम्पदा।  
स चापि रामः परिषद्गतः शनैर्बुभूषयासक्तमना बभूव॥1.4.31॥

#### शब्दार्थः
ततः thereafter, तौ the two brothers, रामवचःप्रचोदितौ encouraged by words of Rama, मार्गविधानसम्पदा according to 'Marga' mode of singing, अगायताम् chanted, परिषद्गतः who was in the assembly, सः रामः अपि even Rama, शनैः बुभूषया desirous of having a peaceful mind, आसक्तमनाः बभूव fixed their mind on chanting.

#### आङ्ग्लानुवादः
Encouraged by the words of Rama, the two brothers chanted according to marga  
mode of singing (classical style). Even Rama who was in the assembly desirous of peace, concentrated his mind on that chanting.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे चतुर्थस्सर्गः॥  
Thus ends the fourth sarga of Balakanda of the holy Ramayana in synopsis of the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/01-kathAmukham/004_rAmAyaNagAnam.md">
<details><summary><h2>भूषणम् ...{Loading}...</h2></summary>



प्राप्तराज्यस्य रामस्य वाल्मीकिर्भगवानृषिः ।  

चकार चरितं कृत्स्नं विचित्रपदमात्मवान्  ॥  १।४।१  ॥   

पूर्वस्मिन् सर्गे प्रतिपाद्यवैलक्षण्यमुक्तम्, सम्प्रति प्रबन्धवैलक्षण्यं
कथ्यते । प्रबन्धस्य वैलक्षण्यं नाम परमाप्तप्रणीतत्वं पुण्यश्लोकविषयत्वं
महाजनपरिगृहीतत्वं प्रबन्धनायकश्लाघितत्वमित्यादि । परमाप्तप्रणीतत्वं
पुण्यश्लोकविषयत्वं चानेनोच्यते । प्राप्तराज्यस्य स्वीकृतराजभावस्य ।
पुरोहितादित्वाद्यक्प्रत्ययः । लोकरक्षणाय रघुकुले ऽवतीर्णस्येत्यर्थः ।
रामस्य सकलगुणाभिरामस्य, अनेन प्रतिपाद्यमहिम्ना काव्यस्य आदरणीयतातिशय
उक्तः । तदुक्तं भामहेन "उपश्लोक्यस्य माहात्म्यादुज्ज्वलाः काव्यसम्पदः"
इति । विचित्रपदं आश्चर्यपदसन्निवेशम् । अनेन काव्यस्यात्मभूता रीतिरुक्ता
। तदुक्तं वामनेन "रीतिरात्मा काव्यस्य । विशिष्टपदरचना रीतिः ।
समग्रैरोजःप्रसादप्रभृतिभिर्गुणैरुदिता वैदर्भी नाम रीतिः" इत्यादिना ।
यद्वा विविधानां विचित्राणां शब्दार्थालङ्काराणां पदं स्थानं कृत्स्नं
चरितं प्रतिपादकग्रन्थसन्दर्भम्, अनेन
विज्ञानाद्यनेकफलसुपुरुषचरित्रत्वमुक्तम् । तथोक्तम् "परिवढ्ढइ विण्णाणं
सम्भाविज्जइ जसो विसप्पन्दि गुणा । सुव्वइ सुपुरिसचरिअं किंतज्जेण ण हरन्ति
कव्वालावा  ॥  छा० परिवर्द्धते विज्ञानं सम्भाव्यते यशो विसर्पन्ति गुणाः ।
श्रूयते सुपुरुषचरितं किं तद्येन न हरन्ति काव्यालापाः  ॥ " इति। भगवान्
ब्रह्मप्रसादलब्धदिव्यज्ञानवान्। आत्मवान् प्रबन्धरचनानुकूलयत्नवान्। ऋषिः
"नानृषिः कुरुते काव्यम्" इत्युक्तरीत्या काव्यनिर्माणपटुः वाल्मीकिः, चकार
परोपकाराय कृतवान्। उदारधीरिति पूर्वमुक्तम्। प्राप्तराज्यस्येत्यनेन
रामराज्यकरणकाले रामायणकरणमिति गम्यते। एतज्ज्ञापनायैव पुनरारम्भः  ॥  १।४।१
 ॥   

  

चतुर्विंशत्सहस्राणि श्लोकानामुक्तवानृषिः ।  

तथा सर्गशतान् पञ्च षट्काण्डानि तथोत्तरम्  ॥  १।४।२  ॥   

अथ प्रक्षेपभ्रंशसम्भावनापरिहाराय
नातिसङ्कोचविस्तरश्लोकसर्गकाण्डवत्तयात्यन्तादरणीयत्वाय चाह चतुर्विंशदिति
। ऋषिर्वाल्मीकिः तपःस्वाध्यायेत्यारभ्य तद्ब्रह्माप्यनवमन्यतेत्यन्तेन
चिकीर्षिते रामायणाख्ये प्रबन्धे श्लोकानां चतुर्विंशत्सहस्राण्युक्तवान् ।
इकारलोपश्छान्दसः । "पङ्क्तिविंशति " इति सूत्रे विंशतीत्येव निपातनात् ।
"आदशतः सङ्ख्याः सङ्ख्येये वर्तन्ते, ततः परं सङ्ख्याने सङ्ख्येये च
वर्तन्ते" इति नियमात् । सहस्रशब्दोत्र सङ्ख्यापरः ।
चतुर्विंशतिसहस्रसङ्ख्याकश्लोकांश्चकारेत्यर्थः । तथेति समुच्चये ।
पञ्चसर्गशतांश्च कृतवान् । "शतायुतप्रयुताः पुंसि च" इति
लिङ्गानुशासनवचनात् पुँल्लिङ्गत्वम् । सर्गशतं पञ्चेति पाठे शतमित्येतत्
"पङ्क्तिविंशतित्रिंशच्चत्वारिंशत्पञ्चाशत्षष्टिसप्तत्यशीतिनवतिशतम्" इति
सूत्रे शतमिति बहुत्वे निपातनात्साधु । षट्काण्डानि उत्तरं च षड्भ्यः
उत्तरं सप्तकाण्डं च कृतवान्, परत्वमोक्षप्रदत्वादीनां व्यक्ततया
प्रतिपादनेन सर्वोत्तरत्वादुत्तरमिति पृथगुक्तिः । यद्यप्याधुनिके पाठे
श्लोकानां सर्गाणां च विपर्यासो दृश्यते तथापि बहुचतुर्युगान्तरितत्वेन
विप्लवो युक्तः । यद्वा सङ्कल्पमात्रपरो ऽयं श्लोकः । कृतवान्
कर्त्तुमुद्युक्त इत्यर्थः । ग्रन्थसमाप्तिदशायां कापि वृद्धिरुपजातेति न
को ऽपि विरोधः । यद्वा अन्यूनाभिप्रायमिदं वचनम्, पञ्चशतसर्गेषु
चतुर्विंशतिसहस्रश्लोकेषु च न न्यूनतेत्यर्थः । यद्वा
अल्पीयसीमधिकसङ्ख्यामनादृत्य प्रकृष्टसङ्ख्यया व्यपदेशो ऽयम् । यथा
"मन्वन्तरं तु दिव्यानां युगानामेकसप्ततिः" इत्यमरः । "चतुर्युगसहस्राणि
ब्रह्मणो दिनमुच्यते ।" इत्युक्तब्रह्मदिनस्य  

चतुर्दशमन्वनुसारेण चतुर्दशधा विभागे मन्वन्तरस्यैकसप्तत्याधिक्यात् ।
वर्तमानसङ्ख्या तु "बालकाण्डे तु सर्गाणां सप्तसप्ततिरीरिता ।
अयोध्याकाण्डगास्सर्गाश्शतंचैकोनविंशतिः । आरण्यकाण्डे सर्गाणां
पञ्चसप्ततिरीरिता । किष्किन्धाकाण्डगास्सर्गास्सप्तषष्टिरुदीरिताः ।
सर्गाणां सुन्दरे काण्डे त्वष्टषष्टिरुदीरिता । एकत्रिंशच्छतं सर्गा
दृश्न्ते युद्धकाण्डगाः । दशोत्तरशतं सर्गा उत्तरे काण्ड ईरिताः । ६४७  ॥ 
अत्र सर्गशतान् पञ्च इत्येतत् षट्काण्डानामेव, न तु सोत्तराणाम्,
षट्काण्डानीत्येतत्प्रत्यासत्तेः । चतुर्विंशतिसहस्रश्लोकात्मकता तु
सप्तकाण्डापेक्षयेत्यप्याहुः ।" बालकाण्डगताः श्लोकाश्चमरारिप्रकीर्तिताः
(२२५६) । अयोध्याकाण्डगाः श्लोकाश्शुकभावाः प्रभाषिताः (४४१५) ।
आरण्यकाण्डगाः श्लोकाः खगसाराः प्रदर्शिताः (२७३२) । किष्किन्धाकाण्डगाः
श्लोका नीरचाराः प्रकीर्तिताः (२६२०) । श्लोकास्तु सुन्दरे काण्डे ताननागाः
प्रभाषिताः (३००६) । युद्धकाण्डगताः श्लोका निधिधीशाः प्रवेदिताः (५९९०) ।
श्लोकाः स्युरुत्तरे काण्डे वलरागाः प्रभाषिताः (३२३४) । श्लोकाः २४२५३ ।
तत्रैवमवधातव्यम् बालकाण्डे त्रिंशे सर्गे "स तेन परमास्त्रेण मानवेन
समाहतः" इत्यतः पूर्वमेकं सहस्रम् । त्रिषष्टितमे "विश्वामित्रो महातेजा
भूयस्तेपे महत्तपः" इत्यतः पूर्वं द्वे सहस्रे । अयोध्याकाण्डे चतुर्दशे
"चतुरश्वो रथः श्रीमान् निस्त्रिंशो धनुरुत्तमम्" इत्यतः पूर्वं
त्रीणिसहस्राणि । चतुश्चत्वारिंशे "वर्तते चोत्तमां वृत्तिं लक्ष्मणो ऽस्य
सदानघः" इत्यतः पूर्वं चत्वारिसहस्राणि । एकसप्ततितमे "द्वारेण वैजयन्तेन
प्राविशच्छ्रान्तवाहनः" इत्यतः पूर्वं पञ्चसहस्राणि । एकोनशततमे "उटजे
राममासीनं जटामण्डलधारिणम्" इत्यतः पूर्वं षट्सहस्राणि । आरण्यकाण्डे
द्वादशे "ते वयं वनमत्युग्रं प्रविष्टाः पितृशासनात्" इत्यतः पूर्वं
सप्तसहस्राणि । सप्तचत्वारिंशे "मम भर्ता महातेजा वयसा पञ्चविंशकः" इत्यतः
पूर्वं चाष्टौ सहस्राणि । किष्किन्धाकाण्डे चतुर्थे "ततः परमसंहृष्टो
हनूमान् प्लवगर्षभः" इत्यतः पूर्वं नवसहस्राणि । एकत्रिंशे
"नरेन्द्रसूनुर्नरदेवपुत्रं रामानुजः पूर्वजमित्युवाच" इत्यतः पूर्वं
दशसहस्राणि । किष्किन्धाकाण्डसमाप्तावेकादशसहस्राणि । सुन्दरकाण्डे
सप्तविंशे "ततस्तस्य नगस्याग्रे" इत्यतः पूर्वं द्वादशसहस्राणि ।
षट्चत्वारिंशे "नावमान्यो भवद्भिश्च हरिर्धीरपराक्रमः" इत्यतः पूर्वं
त्रयोदशसहस्राणि । सुन्दरकाण्डसमाप्तौ चतुर्दशसहस्राणि । युद्धकाण्डे
अष्टाविंशे "रक्षोगणपरिक्षिप्तो राजा ह्येष विभीषणः" इत्यतः प्राक्
पञ्चदशसहस्राणि । पञ्चाशे "प्रदर्शनं च बुद्धिश्च स्मृतिश्च द्विगुणं तयोः"
इत्यतः प्राक् षोडशसहस्राणि । उत्तरभागारम्भे "कुम्भकर्णं हतं दृष्ट्वा
राघवेण महात्मना" इत्यतः प्राक् सप्तदशसहस्राणि । अशीत्यन्तेन
अष्टादशसहस्राणि । द्वादशशततमे "मरणान्तानि वैराणि" इत्यतः प्राक्
एकोनविंशतिस्सहस्राणि । युद्धकाण्डसमाप्तौ विंशतिस्सहस्राणि । उत्तरकाण्डे
द्वाविंशे "ततः प्राचोदयत्सूतस्तान् हयान्रुचिरप्रभान्" इत्यतः पूर्वं
एकविंशतिस्सहस्राणि । चत्वारिंशत्समाप्त्या द्वाविंशतिस्सहस्राणि ।
षट्सप्ततितमे "ब्राह्मणस्य च धर्मेण त्वया वै रक्षितस्सुतः" इत्यतः पूर्वं
त्रयोविंशतिस्सहस्राणि । ततः प्रबन्धसमाप्त्या
चतुर्विंशतिस्सहस्राणीत्याहुः  ॥  १।४।२  ॥   

  

कृत्वापि तन्महाप्राज्ञः सभविष्यं सहोत्तरम् ।  

चिन्तयामास को न्वेतत्प्रयुञ्जीयादिति प्रभुः  ॥  १।४।३  ॥   

अथास्य काव्यस्य महाजनपरिग्रहं वक्तुं पीठिकामारचयति कृत्वेति ।
महाप्राज्ञः प्रकर्षेण जानातीति प्रज्ञः । "प्रज्ञादिभ्यश्च" इति स्वार्थे
ऽण् प्रत्ययः । यद्वा प्रज्ञा धीः, "धीः प्रज्ञा शेमुषी मतिः" इत्यमरः ।
सास्यास्तीति प्राज्ञः "प्रज्ञाश्रद्धार्चाभ्यो णः" इति मत्वर्थीयो
णप्रत्ययः । महांश्चासौ प्राज्ञश्चेति महाप्राज्ञः, निरतिशयज्ञानसंयुतो
वाल्मीकिः सहोत्तरं रामाभिषेकादुत्तरेण वृत्तान्तेन सहितम् । विकल्पात्  

सहशब्दस्य स भावाभावः । सभविष्यमश्वमेधोत्तरभाविवृत्तान्तसहितम्,
अश्वमेधपूर्वकाले अस्य काव्यस्य प्रवृत्तत्वात् । तत्काव्यं कृत्वापि
एतत्काव्यं प्रभुः समर्थः । "प्रभुः शक्ताधिपौ" इति भास्करः । कः पुरुषः
प्रयुञ्जीयात् वाग्विधेयं कुर्यात् इति चिन्तयामास ।
प्रयुञ्जीयादित्यत्रात्मनेपदाभावो ऽनित्यत्वात् । सभविष्यमित्यत्र औणादिके
स्यप्रत्यये इण्निमित्तं षत्वम्  ॥  १।४।३  ॥   

  

तस्य चिन्तयमानस्य महर्षेर्भावितात्मनः ।  

अगृह्णीतां ततः पादौ मुनिवेषौ कुशीलवौ  ॥  १।४।४  ॥   

तस्येति । ततः वाल्मीकिचिन्तानन्तरम्, मुनिवेषौ वस्तुतो राजकुमारौ, कुशीलवौ
कुशलवौ । ईकारश्छान्दसः । चिन्तयमानस्य भावितात्मनश्चिन्तितपरमात्मनः,
तदनुकूलशिष्यलाभाय कृतपरमात्मनमस्कारस्येत्यर्थः । तस्य महर्षेः पादौ
अगृह्णीताम्, रामायणग्रहणार्थमन्ववर्तेतामित्यर्थः  ॥  १।४।४  ॥   

  

कुशीलवौ तु धर्मज्ञौ राजपुत्रौ यशस्विनौ ।  

भ्रातरौ स्वरसम्पन्नौ ददर्शाश्रमवासिनौ  ॥  १।४।५  ॥   

कुशीलवाविति । धर्मज्ञौ गुरुशुश्रूषाधर्मज्ञौ, राजपुत्रौ आसमाप्तेः
वीर्यवन्तौ, यशस्विनौ विद्यान्तराभ्यासजकीर्तियुक्तौ, भ्रातरौ तुल्यस्वरौ,
स्वरसम्पन्नौ शारीरवन्तौ, आश्रमवासिनौ स्वाश्रमवासित्वेन स्नेहविषयभूतौ,
कुशीलवौ कुशलवौ ददर्श । उपदेशयोग्यावाकलयाञ्चकारेत्यर्थः । अनेन
रामाभिषेकानन्तरकाले रामायणकरणं "प्राप्तराज्यस्य रामस्य" इति
सर्गादावुक्तम् । अनन्तरं कुशलवोत्पत्तिरिति सूचितम्, एतज्ज्ञात्वैव
वाल्मीक्याश्रमे सीता त्यक्ता रामेण  ॥  १।४।५  ॥   

  

स तु मेधाविनौ दृष्ट्वा वेदेषु परिनिष्ठितौ ।  

वेदोपबृंहणार्थाय तावग्राहयत प्रभुः  ॥  १।४।६  ॥   

स त्विति । वेदेषु ऋग्यजुःसामाथर्वणलक्षणेषु चतुर्षु विषये, मेधाविनौ मेधा
धारणक्षमा बुद्धिः । "मेधा धीर्धारणक्षमा" इति यादवः । तद्वन्तौ
"अस्मायामेधास्रजो विनिः" इति मत्वर्थीयो विनिप्रत्ययः ।
अनेनाक्षरराशिग्रहणफलमध्ययनमुक्तम् । परितो निष्ठा परिनिष्ठा साङ्गाध्ययनं
सा ऽनयोः सञ्जातेति परिनिष्ठितौ । तारकादित्वादितच् । अनेन
विशेषणद्वयेनाधीतसाङ्गवेदत्वादापातप्रतिपन्नवेदार्थत्वाच्च
तदुपबृंहणापेक्षित्वमुक्तम् । तौ कुशलवौ । प्रभुः स्वतन्त्रो वाल्मीकिः
वेदोपबृंहणार्थाय वेदोपबृंहणरूपप्रयोजनाय,
वेदोपबृंहणरूपस्वग्रन्थपठनायेत्यर्थः । उपबृंहणं नाम नानाशाखानुसारेण
निर्णीतवेदार्थप्रतिपादको ग्रन्थः । अग्राहयत अगृह्णात् । स्वार्थे णिच्  ॥ 
१।४।६  ॥   

  

काव्यं रामायणं कृत्स्नं सीतायाश्चरितं महत् ।  

पौलस्त्यवधमित्येव चकार चरितव्रतः  ॥  १।४।७  ॥   

काव्यमिति । चरितव्रतः चरितव्रतत्वेन निरतिशयज्ञानो वाल्मीकिः । काव्यं
कवेः कर्म । कवयते  

वर्णयतीति कविः । "कवि वर्णने" इत्यस्माद्धातोरौणादिक इप्रत्ययः ।
लोकोत्तरवर्णननिपुण इत्यर्थः । यद्यपि "इगन्ताच्च लघुपूर्वात्" इति अणा
भवितव्यम्, तथापि "ब्राह्मणादित्वात् ष्यञ्" इति काशिकाकारः । यद्वा
तस्मादेव धातोः "ऋहलोर्ण्यत्" इति ण्यत्प्रत्यये आदिवृद्धौ च काव्यमिति
रूपम् । दोषवर्जितं गुणालङ्कारसहितम्, शब्दार्थयुगलमित्यर्थः । तदुक्तं
काव्यप्रकाशे "तददोषौ शब्दार्थौ  

सगुणावनलङ्कृती पुनः क्वापि" इति । वेदोपबृंहणत्वे ऽपि
कान्तासम्मितत्वादस्य काव्यत्वव्यपदेशः । तथाहि त्रिविधः सन्दर्भः,
प्रभुसम्मितः सुहृत्सम्मितः कान्तासम्मितश्चेति । शब्दप्रधानो वेदः
प्रभुसम्मितः, अर्थप्रधान इतिहासादिः सुहृत्सम्मितः, व्यङ्ग्यप्रधानं
काव्यं कान्तासम्मितम् । महदिति काव्यविशेषणम् । तस्य
महत्त्वमुत्तमकाव्यत्वम् । तदप्युक्तं तत्रैव "इदमुत्तममतिशायिनि व्यङ्ग्ये
वाच्याद्ध्वनिर्बुधैः कथितः" इति । यद्वा महत्काव्यं महाकाव्यम् ।
तल्लक्षणमुक्तं दण्डिना "सर्गबन्धो महाकाव्यमुच्यते तस्य लक्षणम्"
इत्यादिना । ननु काव्यं नारम्भणीयं "काव्यालापांश्च वर्जयेत्" इति
निषेधादित्याशङ्क्याह रामायणमिति । रमयतीति रामः । "रामो रमयतां वरः"
इत्यार्षनिर्वचनात् । यद्वा रमन्ते ऽस्मिन् सर्वे जना इति रामः । "अकर्तरि
च कारके संज्ञायाम्" इति घञ् । सः अय्यते प्रतिपाद्यते अनेनेति रामायणम्
"अय गतौ" इति धातोः कर्मणि ल्युट् । "पूर्वपदात् सञ्ज्ञायामगः" इति णत्वम्
। समस्तगुणसम्पन्नरामविषयत्वान्नास्य निषिद्धत्वम्,
किन्तूपादेयत्वमेवेत्यर्थः । तदुक्तं भामहेन "उपश्लोक्यस्य
माहात्म्यादुत्तमाः काव्यसम्पदः" इति । प्रतिपादितं चोद्भटेन
"गुणालङ्कारचारुत्वयुक्तमप्यधिकोज्ज्वलम् । काव्यमाश्रयसम्पत्त्या
मेरुणेवामरद्रुमः  ॥ " इति। रुद्रटेनाप्युक्तम् "उदारचरितनिबन्धनात्
प्रबन्धप्रतिष्ठा" इति। निषेधस्त्वसत्काव्यविषय इति भावः। इदं च
रामचरितप्रतिपादनमप्राधान्येन, प्राधान्येन तु सीताचरितमेव प्रतिपाद्यत
इत्याह कृत्स्नं सीतायाश्चरितमिति। कृत्स्नं रामायणं सीताचरितपरम्। अत
एवोक्तं श्रीगुणरत्नकोशे "श्रीमद्रामायणमपि परं प्राणिति त्वच्चरित्रे"
इति। आभाणकश्च "प्रातर्द्यूतप्रसङ्गेन मध्याह्ने स्त्रीप्रसङ्गतः। रात्रौ
चोरप्रसङ्गेन कालो गच्छति धीमताम्  ॥ " इति । उपायपुरुषकारयोर्मध्ये
उपायस्वरूपं भारते दर्शितम्, पुरुषकारस्वरूपं श्रीरामायणे इति रहस्यपदवी ।
अत एव "कृपावानविकत्थनः" इत्याद्युक्तलक्षणधीरोदात्तरूपो रामः कुशलवाभ्यां
रामायणं श्रुतवान् । रामायणस्य रामैकपरत्वे स्वेनैव सदसि श्रवणं न
सङ्गच्छते, सीतापरत्वे तु सङ्गच्छते विरहिणः कामिनीकथा(चरित)श्रवणस्य
स्वाभाव्यात् । एवं व्यञ्जनावृत्त्या सीतारामयोः प्रतिपादनमुक्त्वा
शब्दवृत्त्या सिद्धमितिवृत्तमाह पौलस्त्येति । पुलस्त्यस्य गोत्रापत्यं
पौलस्त्यः । गर्गादित्वाद्यञ् । तस्य वधः, वधस्य फलत्वात्तेन व्यपदेशः ।
पौलस्त्यवधमधिकृत्य कृतो ग्रन्थः पौलस्त्यवधः । "अधिकृत्य कृते ग्रन्थे"
इत्यण् । "लुबाख्यायिकाभ्यः प्रत्ययस्य बहुलम्" इति तस्प लुप् । यद्वा ऽणि
पुनरादिवृद्धौ तदेव रूपम् । वधप्रधानत्वादितिवृत्तस्य फलेन व्यपदेशः ।
तथाहि पञ्च काव्यप्रतिपाद्यानि । तदुक्तम् "बीजबिन्दुपताकाख्याः
प्रकरीकार्यमित्यपि । अर्थप्रकृतयः पञ्च पञ्चावस्थासमन्विताः  ॥ " इति।
"आरम्भयत्नप्राप्त्याशानियताप्तिः फलागमः" इति पञ्चावस्थाः। तत्र
"स्वल्पोद्दिष्टः कार्यहेतुर्बीजं विस्तार्यते तथा।" तच्च बालकाण्डोक्तं
विष्ण्ववतरणसीतापरिणयादि। "वस्तुनः सति विच्छेदे बिन्दुरच्छेदकारणम्" इति।
यथा अयोध्याकाण्डे अभिषेकवृत्तान्तेन रावणवधरूपकार्यविच्छेदे प्राप्ते
वनवासकरणमच्छेदकारणम्। "यदन्तरानुवृत्तं स्यात्सा पताकेति कीर्त्यते।" यथा
सुग्रीववृत्तान्तः। "कथान्तरप्रसङ्गेन प्रकरी स्यात् प्रदेशभाक्" यथा
विभीषणादिवृत्तान्तः। "समग्रफलसम्पत्तिः फलयोगो यथोचितः।" यथा रावणवधः।
एवंफलत्वात्पौलस्त्यवधमिति निर्देशः। इत्येवेत्यस्यायमर्थः
पौलस्त्यवधव्याजेनाप्रधानरामचरितं प्रधानसीताचरितं कृतवानिति। यच्चकार
तद्गोपयामासेति योजना, उत्तरश्लोके अगायतामित्यनुवादात्  ॥  १।४।७  ॥   

  

पाठ्ये गेये च मधुरं प्रमाणैस्त्रिभिरन्वितम् ।  

जातिभिः सप्तभिर्बद्धं तन्त्रीलयसमन्वितम्  ॥  १।४।८  ॥   

यथोपदेशमगायतामित्याह पाठ्येत्यादिश्लोकद्वयेन । पाठ्यं पाठः । भावे ण्यत्
। केवलोच्चारणविशेषः । तदुक्तं भरतेन "षडलङ्कारसंयुक्तं कलाकालसमन्वितम् ।
यत्पठ्यते नाटकादौ तत्पाठ्यमभिधीयते  ॥ " इति। गेयं स्वरविशेषसमन्वितं
गानम्। भावे यत्। तत्रोभयत्र। मधुरं श्राव्यम्, लोके कानिचित् पद्यानि
पाठदशायां मधुराणि, न गानदशायाम्। अपराणि पुनर्गानदशायामेव, न पाठदशायाम्,
इदं तूभयत्रापीत्यर्थः। इतः परं त्रीणि क्रियाविशेषणानि। त्रिभिः
प्रमाणैर्गानध्वनिपरिच्छेदकैः त्र्यश्रचतुरश्रमिश्र(सञ्ज्ञिकैः)?
द्रुतमध्यविलम्बितैर्वान्वितं विशिष्टम्। सप्तभिर्जातिभिर्बद्धम्
शुद्धविकृतसङ्कीर्णादिष्वष्टादशसु जातिषु प्रधानभूताभिः सप्तभिर्बद्धम्।
तदुक्तं शाण्डिल्येन "सर्वगीतसमाधारो जातिरित्यभिधीयते। षाड्जी चैवाथ
नैषादी धैवती पाञ्चमी तथा। माध्यमी चैव गान्धारी सप्तमी त्वार्षभी मता  ॥ "
इति । तन्त्रीलयसमन्वितम्, तन्त्रीशब्देन तन्त्रीयुक्तवीणा लक्ष्यते,
लयशब्देन तालवेणुमृदङ्गादीनामेककालविराम उच्यते, ताभ्यां समन्वितम्  ॥ 
१।४।८  ॥   

  

रसैः शृङ्गारकारुण्यहास्यवीरभयानकैः ।  

रौद्रादिभिश्च संयुक्तं काव्यमेतदगायताम्  ॥  १।४।९  ॥   

पुनः काव्यविशेषणमाह रसैरिति । आदिशब्दने बीभत्साद्भुतशान्ता गृह्यन्ते ।
रसो नाम स्थायीभावरूपचित्तवृत्त्यभिव्यक्तिः । स्थायीभावश्च नवविधः ।
तदुक्तम् "रतिर्हासश्च शोकश्च क्रोधोत्साहौ भयं तथा । जुगुप्साविस्मयशमाः
स्थायीभावाः प्रकीर्तिताः  ॥ " इति। तदभिव्यक्तिश्च विभावादिभिः। तदुक्तम्
"विभावैरनुभावैश्च सात्त्विकैर्व्यभिचारिभिः। आनीयमानः स्वादुत्वं
स्थायीभावो रसः स्मृतः  ॥ " इति विभावादिस्वरूपं सङ्ग्रहेणोक्तम् "कारणान्यथ
कार्याणि सहकारीणि यानि च । रत्यादेः स्थायिनो लोके तानि चेन्नाट्यकाव्ययोः
 ॥  विभावा अनुभावाश्च कथ्यन्ते व्यभिचारिणः । व्यक्तः शतैर्विभावाद्यैः
स्थायीभावो रसः स्मृतः  ॥ " इति। तत्र शृङ्गारो द्विविधः। सम्भोगो
विप्रलम्भश्चेति। "संयुक्तयोस्तु सम्भागो विप्रलम्भो वियुक्तयोः"
इत्युक्तेः। अस्य शृङ्गारादिसर्वरससंयुक्तत्वं प्रदर्श्यते। तत्र "रामस्तु
सीतया सार्द्धम्" इत्यारभ्य सीतापहरणवृत्तान्तपर्य्यन्तेन सम्भोगो दर्शितः।
ततःपरेण विप्रलम्भः। विकृताचारवाक्याङ्गविकारवेषैर्धूर्तप्रलापैश्च
हास्यरसो व्यज्यते, स च शूर्पणखादिवृत्तान्तेन सुगमः।
इष्टवियोगादनिष्टसम्बन्धाद्वा करुणः, स च दशरथादिवृत्तान्ते।
व्यवसायाविषादासम्मोहादिभिर्वीरः, यथा लक्ष्मणादिवृत्तान्ते। पाटनताडनादिभी
रौद्रः, यथा रावणादिवृत्तान्ते। विकृतक्रूरदर्शनादिभिर्भयानकः, यथा
मारीचादिवृत्तान्ते। कुत्सितदर्शनादिभिर्बीभत्सः, यथा
विराधकबन्धादिवृत्तान्ते। विचित्रशिल्पवाक्यादिभिरद्भुतः, यथा
रामरावणयुद्धादिषु। शान्तरसः श्रमणीवृत्तान्तादौ। अलं विस्तरेण। अत्र
केचित् "शोकः श्लोकत्वमागतः" इत्युक्त्याऽस्मिन्प्रबन्धे शोकरस एव
प्राधान्येनोच्यते, अन्ये तदङ्गतयेत्याहुः। अन्ये तु वीर एव प्रधानभूतः
"पौलस्त्यवधः" इति काव्यनामकरणात् इत्याहुः। वयं तु ब्रूमः शृङ्गार एव
प्रधानरसः, "सीतायाश्चरितं महत्" इत्युक्तेः। तथोक्तम् "एको रसो भवेदङ्गी
वीरशृङ्गारयोर्द्वयोः। अङ्गान्यन्ये रसाः सर्वे तस्य निर्वहणोद्यताः  ॥ "
इति  ॥  १।४।९  ॥   

  

तौ तु गान्धर्वतत्त्वज्ञौ मूर्च्छनास्थानकोविदौ ।  

भ्रातरौ स्वरसम्पन्नौ गन्धर्वाविव रूपिणौ  ॥  १।४।१०  ॥   

रूपलक्षणसम्पन्नौ मधुरस्वरभाषिणौ ।  

बिम्बादिवोत्थितौ बिम्बौ रामदेहात्तथापरौ  ॥  १।४।११  ॥   

अथ कुशलवयोर्गानसामर्थ्यमाह तौ त्वित्यादिश्लोकद्वयेन । अस्यागायतामिति
पूर्वेण सम्बन्धः । गान्धर्वं गानशास्त्रम् । "गान्धर्वं गानशासनम्" इति
वैजयन्ती । तस्य तत्त्वं तात्पर्यार्थः, तत् जानीत इति गान्धर्वतत्त्वज्ञौ
। मूर्छना वीणादिवादनम् । "वादने मूर्छनानना" इति वैजयन्ती । स्थानानि
मन्द्रमध्यताररूपस्वरत्रयोत्पत्तिस्थानानि । यथोक्तं शाण्डिल्येन
"यदूर्ध्वं हृदयग्रन्थेः कपालफलकादधः । प्राणसञ्चरणस्थानं
स्थानमित्यभिधीयते । उरः कण्ठश्शिरश्चेति तत्स्वरास्त्रिविधाः स्मृताः ।
मन्द्रं मध्यं च  

तारं च नाम तेषां यथाक्रमम्  ॥ " इति तेषु कोविदौ तद्विषयसमीचीनज्ञानयुक्तौ,
एतेन गानशास्त्रज्ञानतदनुगुणवीणादिवादनतदनुगुणोच्चारणनिपुणाविति दर्शितम्।
भ्रातरावित्यनेन श्राव्यताहेतुसमस्वरत्वमुक्तम्। स्वरसम्पन्नौ
शारीरसंयुक्तौ, अत एव रूपिणौ मनुष्यवेषधारिणौ गन्धर्वाविव स्थितौ।
रूपलक्षणसम्पन्नौ नाटकलक्षणज्ञौ। गत्यर्था ज्ञानार्थाः। "रूपं स्वभावे
शुक्लादौ सौन्दर्ये नाटके पशौ" इति भास्करः।
गानकालिकाभिनयप्रकारज्ञावित्यर्थः। मधुरस्वरं यथा भवति तथा भाषितुं
शीलमनयोरिति मधुरस्वरभाषिणौ। ताच्छील्ये णिनिः। केवलभाषणकालेऽपि मधुरस्वरौ,
किमुत गानकाल इति भावः। उक्तसकलगुणसम्पत्तिमूलं रामपुत्रत्वमाह बिम्बादिति।
रामदेहरूपात् बिम्बात् तथा उत्थितौ उद्भूतौ बिम्बौ प्रतिबिम्बाविव स्थितौ।
यद्वा प्रतिमानिर्माणार्थं चातुर्येण निर्मिता प्रतिकृतिर्बिम्बः,
रामदेहाख्यात् तस्मात् तथा उत्थितौ उत्कीर्णौ अपरौ बिम्बाविव स्थितौ।
"प्रतिबिम्बे तत्कृतौ च प्रतिकृत्यां च मण्डले। लाञ्छनेऽपि च
बिम्बोऽस्त्री" इति भास्करः। एवम्भूतौ। कुशलवावेतत्काव्यमगायतामिति
सम्बन्धः  ॥  १।४।१०,११  ॥   

  

तौ राजपुत्रौ कार्त्स्न्येन धर्म्यमाख्यानमुत्तमम् ।  

वाचोविधेयं तत्सर्वं कृत्वा काव्यमनिन्दितौ  ॥  १।४।१२  ॥   

ऋषीणां च द्विजातीनां साधूनां च समागमे ।  

यथोपदेशं तत्त्वज्ञौ जगतुस्तौ समाहितौ ।  

महात्मानौ महाभागौ सर्वलक्षणलक्षितौ  ॥  १।४।१३  ॥   

न केवलं तस्याध्ययनं धारणं प्रकाशनं च कृतमित्याह तावित्यादि
सार्द्धश्लोकद्वयमेकान्वयम् । क्रियाभेदात्तच्छब्दावृत्तिः । यद्वा
राजपुत्रौ सन्तौ तौ मुनिपुत्रौ, मुनिपुत्रवेषधरावित्यर्थः । अनिन्दितौ
यथोपदेशं गानेन निन्दानर्हौ । यथोपदेशं गुरूपदेशमनतिक्रम्य तत्त्वज्ञौ
पाठशुद्धिज्ञौ । समाहितौ सावधानौ, कुत्राप्यंशे विस्मृतिरहितावित्यर्थः ।
महात्मानौ महाबुद्धी । महाभागौ एतादृशगुणहेतुभूतमहाभाग्यौ । "भागा
भाग्यांशतुल्यांशाः" इति वैजयन्ती । सर्वलक्षणलक्षितौ लक्षितसर्वलक्षणौ,
ज्ञातसर्वशब्दलक्षणावित्यर्थः । तौ कुशलवौ कार्त्स्न्येन धर्म्यं
धार्मादनपेतम् उत्तममाख्यानं पुरावृत्तकथनरूपं तद्रामायणाख्यं सर्वं काव्यं
वाचोविधेयम् आवृत्तिबाहुल्येन वाग्वशवर्ति कृत्वा, ऋषीणां च साधूनां
द्विजातीनां च समागमे सदसि जगतुः  ॥  १।४।१२,१३  ॥   

  

तौ कदाचित्समेतानामृषीणां भावितात्मनाम् ।  

आसीनानां समीपस्थाविदं काव्यमगायताम्  ॥  १।४।१४  ॥   

अथ तस्य काव्यस्य महाजनपरिगृहीतत्वं दर्शयितुमाह तावित्यादि । तौ कुशलवौ
कदाचित् रामाश्वमेधकाले । भावितात्मनां निश्चितधियाम् । समेतानाम् अश्वमेधे
सम्मिलितानाम् । आसीनानां  

क्रियाकलापावसाने सुखमासीनानाम् ऋषीणां समीपस्थौ सन्तौ इदं काव्यमगायताम्
 ॥  १।४।१४  ॥   

  

तच्छ्रुत्वा मुनयः सर्वे बाष्पपर्याकुलेक्षणाः ।  

साधु साध्विति तावूचुः परं विस्मयमागताः  ॥  १।४।१५  ॥   

सामान्यतः काव्यप्रशंसामाह तदिति । तत्काव्यं श्रुत्वा परं विस्मयमागताः
बाष्पपर्याकुलेक्षणाः सर्वे मुनयस्तौ साधु साध्विति ऊचुः,
प्रशशंसुरित्यर्थः  ॥  १।४।१५  ॥   

  

ते प्रीतमनसः सर्वे मुनयो धर्मवत्सलाः ।  

प्रशशंसुः प्रशस्तव्यौ गायमानौ कुशीलवौ  ॥  १।४।१६  ॥   

गातृप्रशंसामाह त इति । धर्मवत्सलाः, निर्मत्सरा इत्यर्थः । ते सर्वे मुनयः
प्रीतमनसः सन्तः गायमानौ अत एव प्रशस्तव्यौ प्रशंसितुमर्हौ कुशलवौ
प्रशशंसुः  ॥  १।४।१६  ॥   

  

अहो गीतस्य माधुर्यं श्लोकानां च विशेषतः ।  

चिरनिर्वृत्तमप्येतत्प्रत्यक्षमिव दर्शितम्  ॥  १।४।१७  ॥   

काव्यप्रशंसाप्रकारमाह अहो इति । गीतस्य गानस्य माधुर्यमहो आश्चर्यम् ।
श्लोकानां तु माधुर्यं विशेषतः अहो आश्चर्यम्, गानतो ऽपि श्लोकमाधुर्यम्
अतिशयितमित्यर्थः । तमेव विशेषमाह चिरेति । एतत्काव्यप्रतिपाद्यं कथाशरीरं
चिरनिर्वृत्तमपि बहुकालान्निष्पन्नमपि, प्रत्यक्षमिव
प्रत्यक्षतयानुभूयमानमिव, दर्शितम् अनेन काव्येन बोधितम् ।
पाकविशेषात्सद्यः सर्वार्थं विशदतरमवगमयतीदं काव्यमित्यर्थः  ॥  १।४।१७  ॥   

  

प्रविश्य तावुभौ सुष्ठु तदा भावमगायताम् ।  

सहितौ मधुरं रक्तं सम्पन्नं स्वरसम्पदा  ॥  १।४।१८  ॥   

गातृप्रशंसाप्रकारमाह प्रविश्येति । सहितौ समलयादियुक्तावित्यर्थः । तावुभौ
कुशीलवौ । तदा मुनिजनश्रवणकाले, भावं सुष्ठु प्रविश्य, रतिहासादिभावो यथा
प्रकाशितो भवति तथावगाह्येत्यर्थः । स्वरसम्पदा षड्जादिस्वरसम्पदा
सम्पन्नम् अत एव मधुरं रमणीयं रक्तं रागयुक्तं च यथा भवति तथा अगायताम्  ॥ 
१।४।१८  ॥   

  

एवं प्रशस्यमानौ तौ तपःश्लाघ्यैर्महात्मभिः ।  

संरक्ततरमत्यर्थं मधुरं तावगायताम्  ॥  १।४।१९  ॥   

प्रशंसाजनितोत्साहौ पुनरतिशयेनागायतामित्याह एवमिति । तपःश्लाघ्यैः
श्लाघ्यतपस्कैः, अनसूयकैरिति यावत् । महात्मभिः महाबुद्धिभिः,
विशेषज्ञैरिति भावः । तादृशैरेवमुक्तरीत्या प्रशस्यमानौ श्लाघ्यमानौ तौ
संरक्ततरम् अतिशयेन समीचीनरागयुक्तम् अत्यर्थं भृशं मधुरं च यथा भवति तथा
तावगायताम् । क्रियाभेदात्तच्छब्दावृत्तिः  ॥  १।४।१९  ॥   

  

प्रीतः कश्चिन्मुनिस्ताभ्यां संस्थितः कलशं ददौ ।  

प्रसन्नो वल्कले कश्चिद्ददौ ताभ्यां महायशाः  ॥  १।४।२०  ॥   

अथ प्रीतिकारितयथोचितपारितोषिकप्रदानमाह प्रीत इति । संस्थितः उत्थितः ।
"संस्था स्थितौ  

व्यवस्थायाम्" इति भास्करः । कलशं जलाहरणपात्रम्, प्रीत्यतिशयेनोत्थाय
ददावित्यर्थः । महायशाः गानशास्त्रविषयकीर्तिमान्, गीतितारतम्यज्ञ इत्यर्थः
 ॥  १।४।२०  ॥   

  

आश्चर्यमिदमाख्यानं मुनिना सम्प्रकीर्तितम् ।  

परं कवीनामाधारं समाप्तं च यथाक्रमम्  ॥  १।४।२१  ॥   

एवं मुनिजनप्रशंसामुक्त्वा तदितरसकलजनप्रशंसामाह आश्चर्यमित्यादिना,
श्लोकत्रयमेकं वाक्यम् । आख्यानं प्रबन्धविशेषः । "कथा
त्वाख्यायिकाख्यानम्" इति यादवः । इतिहास इत्यर्थः । मुनिना वाल्मीकिना
सम्प्रकीर्तितं सम्यक् लक्षणवत्तया प्रकर्षेण विस्तरेण कीर्तितं कथितम् ।
कवीनां परमाधारम् "काव्यं काव्यस्य लक्षणम्" इत्युक्तरीत्या कवीनां
काव्यनिर्माणमूलमित्यर्थः । यथाक्रमं क्रममनतिक्रम्य समाप्तम्, मध्ये
ऽविच्छिन्नमित्यर्थः । यथाकृतमिति पाठे यथा कर्तुमारब्धं तथा
समाप्तमित्यर्थः । इदमाश्चर्यमाश्चर्यावहमित्यर्थः  ॥  १।४।२१  ॥   

  

अभिगीतमिदं गीतं सर्वगीतेषु कोविदौ ।  

आयुष्यं पुष्टिजनकं सर्वश्रुतिमनोहरम्  ॥  १।४।२२  ॥   

प्रबन्धं प्रशस्य गातारौ प्रशंसति अभिगीतमिति । हे सर्वगीतेषु कोविदौ
समर्थौ युवाभ्याम् आयुष्यं आयुर्वर्द्धकम्, पुष्टिजनकं सत्यपि आयुषि
कार्श्ये तस्याकिञ्चित्करत्वात् पुष्टिकरम्, सर्वाभिः श्रुतिभिः
स्वरारम्भकावयवैर्मनोहरम् । तदुक्तम् "प्रथमश्रवणाच्छब्दः श्रूयते यः
स्वमात्रतः । सा श्रुतिः सम्परिज्ञेया स्वरावयवलक्षणा  ॥ " इति। इदं गीतम्
अभिगीतं शोभनं गीतम्। अभिः पूजायाम्। यद्वा इदं गीतं सर्वगीतेषु
अभिगीतमित्यन्वयः  ॥  १।४।२२  ॥   

  

प्रशस्यमानौ सर्वत्र कदाचित्तत्र गायकौ ।  

रथ्यासु राजमार्गेषु ददर्श भरताग्रजः  ॥  १।४।२३  ॥   

प्रशस्यमानाविति । अस्यादावितिशब्दो ऽध्याहार्यः । तत्र यज्ञवाटे रथ्यासु
राजमार्गेषु च सर्वत्रेत्थं प्रशस्यमानौ तौ कदाचिद्भरताग्रजो रामो ददर्श,
भरतमुखेन ददर्शेत्यर्थः  ॥  १।४।२३  ॥   

  

स्ववेश्म चानीय ततो भ्रातरौ च कुशीलवौ ।  

पूजयामास पूजार्हौ रामः शत्रुनिबर्हणः  ॥  १।४।२४  ॥   

स्वेति । ततो दर्शनानन्तरं शत्रुनिबर्हणो रामः पूजार्हौ
स्वप्रबन्धगातृत्वेन श्लाघार्हौ भ्रातरौ कुशीलवौ ।
तुल्यवयोरूपादिमत्त्वेनाश्चर्यकरौ । स्ववेश्म स्वशालागृहमानीय ।
नयतिर्द्विकर्मकः । पूजयामास श्लाघयामास  ॥  १।४।२४  ॥   

  

आसीनः काञ्चने दिव्ये स च सिंहासने प्रभुः ।  

उपोपविष्टः सचिवैर्भ्रातृभिश्च परन्तपः  ॥  १।४।२५  ॥   

दृष्ट्वा तु रूपसम्पन्नौ तावुभौ नियतस्तदा ।  

उवाच लक्ष्मणं रामः शत्रुघ्नं भरतं तथा  ॥  १।४।२६  ॥   

अथास्य प्रबन्धस्य प्रबन्धनायकभूतमहापुरुषपरिग्रहमाह आसीन इत्यादिना,
द्वयोरेकान्वयः । प्रभुः स्वामी । तदनुरूपतया काञ्चने सौवर्णे दिव्ये
स्वर्गाद्दशरथेनानीते सिंहासने आसीनः । सचिवैः  

मन्त्रिभिर्भ्रातृभिश्च उपोपविष्टः, परिवृत इत्यर्थः । "प्रसमुपोदः
पादपूरणे" इति द्विरुक्तिः । परं शत्रुं तापयतीति परन्तपः ।
"द्विषत्परयोस्तापेः" इति खच् । "खचि ह्रस्वः" इत्युपधाह्रस्वः ।
"अरुर्द्विषदजन्तस्य मुम्" इति मुमागमः । अनेन व्यासङ्गरहितत्वं सूचितम् ।
नियतः अश्वमेधे दीक्षितः स रामः रूपसम्पन्नौ भ्रातरौ दृष्ट्वा
लक्ष्मणादीनुवाच  ॥  १।४।२५,२६  ॥   

  

श्रूयतामिदमाख्यानमनयोर्देववर्चसोः ।  

विचित्रार्थपदं सम्यग्गायिनौ तावचोदयत्  ॥  १।४।२७  ॥   

श्रूयतामिति । देववर्चसोः देवतुल्यतेजसोः, रूपसम्पत्तिरपि
गीतिरस्यतासामग्रीति भावः । अनयोः कुशीलवयोः सम्बन्धि विचित्रार्थपदम् ।
इदमाख्यानं श्रूयतामित्युक्त्वेत्युपस्कार्यम् । सम्यग्गायिनौ तावचोदयत्,
गानाय प्रेरयामासेत्यर्थः  ॥  १।४।२७  ॥   

  

तौ चापि मधुरं रक्तं स्वञ्चितायतनिःस्वनम् ।  

तन्त्रीलयवदत्यर्थं विश्रुतार्थमगायताम्  ॥  १।४।२८  ॥   

ताविति । सर्वाणि क्रियाविशेषणानि । मधुरं पाठतो गानतश्च मनोहरम् । रक्तं
रागवत् । स्वञ्चितः सुतरां पूजितः आयतो दीर्घः निस्वन आलापो यस्मिन् ।
तन्त्रीलयवत् तन्त्र्यारोपलयाभ्यां युक्तमत्यर्थं भृशं विश्रुतार्थं
विस्पष्टार्थम्  ॥  १।४।२८  ॥   

  

ह्लादयत् सर्वगात्राणि मनांसि हृदयानि च ।  

श्रोत्राश्रयसुखं गेयं तद्बभौ जनसंसदि  ॥  १।४।२९  ॥   

ह्लादयदिति । सर्वगात्राणि सर्वावयवान् हृदयानि गात्रान्तरवर्तीनि
मनोधिष्ठानानि मनांसि च ह्लादयत् सुखयत् । श्रोत्राश्रयसुखम् श्रोत्रं
कर्णशष्कुली, तदाश्रयं श्रोत्रेन्द्रियं तत्सुखं तत्सुखकरम् । तत्कुशलवकृतं
गेयं गानम् । भावे यत् । जनसंसदि सभायाम् । जनशब्दो मण्डपव्यावृत्त्यर्थः ।
बभौ प्रचकाशे, अजृम्भतेत्यर्थः  ॥  १।४।२९  ॥   

  

इमौ मुनी पार्थिवलक्षणान्वितौ कुशीलवौ चैव महातपस्विनौ ।  

ममापि तद् भूतिकरं प्रवक्ष्यते महानुभावं चरितं निबोधत  ॥  १।४।३०  ॥   

उक्तमेवार्थं वृत्तान्तरेण सर्गान्ते सङ्गृह्णाति इमावित्यादिश्लोकद्वयेन ।
इमौ मुनिवेषावपि पार्थिवलक्षणान्वितौ । कुशीलवावपि गायकावपि महातपस्विनौ
महान्तौ तपस्विनौ भवतः । तत्तस्मात् ममापि प्रियाविरहकृशस्यापि, भूतिकरं
श्रेयस्करम्, धारकमित्यर्थः । महाननुभावो यस्य तत् महानुभावं चरितम्
सीताचरित्रमित्यर्थः । प्रवक्ष्यते आभ्यां व्यक्तं पठिष्यते, तन्निबोधत
तच्छृणुतेत्यर्थः । अत्र पौराणिकाः वक्तारौ महात्मानौ वक्ष्यमाणं च
मच्चरितं महानुभावम् अतस्तन्निबोधतेत्याहुः । एवं ह्यात्मप्रशंसा स्यात् सा
च न युक्ता, अयं हि रामो धीरोदात्तः । तस्य चाविकत्थन इति लक्षणम् । तस्य च
स्वविषयप्रबन्धश्रवणं महानुभावत्वोक्तिश्च न कथमप्युपपन्नम् । लोके हि
क्षुद्रो ऽपि कश्चित्स्वविषयप्रबन्धश्रवणे लज्जते । अतो ऽन्यथा
योजयन्त्याचार्याः नायं प्रबन्धो रामचरित्रपरः, किन्तु सीताचरित्रपरः
ऽसीतायाश्चरितं महत्ऽ इति पूर्वमुक्तत्वात् । "श्रीमद्रामायणमपि परं
प्राणिति त्वच्चरित्रे" इत्यभियुक्तवचनात् । स्त्रीप्रसङ्ग इत्याभाणकश्च ।
तद्विषयस्तु प्रबन्धो रामेण श्राव्य एव । विरहिणो हि कान्ताचरित्रगाथाः
शृण्वन्ति श्रावयन्ति च । अत एव ऽममापि भूतिकरम्ऽ इत्युक्तम् । विरहिणो ऽपि
मे  

सत्ताप्रदमित्यर्थः । यद्वा "अप्रमेयं हि तत्तेजो यस्य सा जनकात्मजा"
इत्युक्तरीत्या ममाप्यतिशयावहमित्यर्थः । महानुभावमित्यस्य च
प्रणयिन्यसन्निधानदशायामपि धारकमित्यर्थः । यद्वा महानुभावम् "लघुतरा
रामस्य गोष्ठी कृता" इत्युक्तरीत्या स्वविषये
निरवधिकापराधकारिराक्षसीरक्षणेन स्वस्मादप्यतिशयितवैभवमित्यर्थः । यद्वा
"दोषो यद्यपि तस्य स्यात्सतामेतदगर्हितम्" इति मयोक्तम् । अनया तु "न
कश्चिन्नापराध्यति" इति । अतो मत्तो ऽप्युत्कृष्टचरितमित्यर्थः । यद्वा
स्वचरणे निगडं बद्ध्वा देवस्त्रीचरणनिगडविच्छेदकारितया मत्तो
ऽप्याश्रितरक्षणे ऽतिशयितत्वरायुक्तमित्यर्थः । यद्वा
पितृत्वप्रयुक्तहितपरतया मयि सापराधविषये कलुषधियि
मातृत्वप्रयुक्तवात्सल्येन मामपि क्षमापयन्त्याश्चरितत्वेन
महानुभावमित्यर्थः  ॥  १।४।३०  ॥   

  

ततस्तु तौ रामवचः प्रचोदितावगायतां मार्गविधानसम्पदा ।  

स चापि रामः परिषद्गतः शनैर्बुभूषयासक्तमना बभूव ह  ॥  १।४।३१  ॥   

इत्यार्षे श्रीरामायणे वाल्मीकीये आदिकाव्ये बालकाण्डे चतुर्थः सर्गः  ॥  ४
 ॥   

तत इति । ततः श्रोतृप्रोत्साहनानन्तरं रामस्य वचसा प्रचोदितौ न तु
चेष्टयेत्यादरातिशयोक्तिः । तौ कुशीलवौ । मार्गविधानसम्पदा देशी
मार्गश्चेति द्वौ गानप्रकारौ । तत्र मार्गः सार्वत्रिकः, देशी क्वाचित्कः ।
तयोर्मध्ये मार्गनिर्वाहसामग्र्या अगायताम् । स रामो ऽपि शनैः परिषद्गतः
झटित्युत्थाय गमने परिषदो ऽप्युत्थानाद्रसभङ्गो भविष्यतीति मन्दं मन्दं
सिंहासनादवतीर्य परिषदं प्राप्तः । "एकः स्वादु न भुञ्जीत" इति
न्यायादुन्नतसिंहासनावस्थानेन स्वात्मानमेकाकिनं मन्यमानः सभामध्यगतः ।
बुभूषया अनुबुभूषया, श्रोत्रसुखानुभवेच्छयेत्यर्थः । यद्वा बुभूषया
भवितुमिच्छया, कान्ताकथाश्रवणेन स्वसत्तालाभेच्छयेत्यर्थः । सक्तमनाः
गानश्रवणासक्तचित्तः बभूव ह । स्वशिष्योक्तप्रबन्धश्रवणे रामः स्वयमेव
सादरं प्रसक्त इति मुनिस्तुष्यति । अत्र श्लोकद्वये वंशस्थवृत्तम् । "जतौ
तु वंशस्थमुदीरितं जरौ" इति लक्षणात्  ॥  १।४।३१  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने चतुर्थः सर्गः  ॥  ४  ॥   

इदं च तपःस्वाध्यायेत्यारभ्य सर्गचतुष्टयं महत्परिग्रहसिद्धये
उक्तवैलक्षण्यत्रयप्रतिपादनपरत्वेन प्रबन्धोपोद्घातत्वात्
श्रीरामायणान्तर्गतं कथाशरीरानुप्रविष्टप्रस्तावनाग्रन्थवत् । ननु
रामायणनिर्माणानन्तरभाविनः कथाशरीरस्यास्य कथं तत्पूर्वभावः ? इति चेत् न
अनन्तरभावित्वे ऽपि त्रिकालज्ञेन महर्षिणा प्रथमं तन्निर्माणसम्भवात् ।
नन्वात्मप्रशंसापरमिदं सर्गत्रयं कथमृषिः स्वयमेष वक्तुमर्हति ? इति चेत् न
अन्यापरिज्ञातस्यैतस्य वृत्तान्तस्य प्रेक्षावत्प्रवृत्त्यर्थमादाववश्यं
वक्तव्यत्वात् । यद्वा सर्गत्रयमिदं केनचित् वाल्मीकिशिष्येण
रामायणनिर्वृत्त्यनन्तरं निर्माय वैभवप्रकटनाय सङ्गमितम्, यथा
याज्ञवल्क्यस्मृत्यादौ तथैव तत्र विज्ञानेश्वरेण व्याकृतम् । नन्वेतस्य
सर्गत्रयस्य रामायणादित्वे कुशलवाभ्यां एतद्गाने प्रथमं क्रियमाणे तौ
रामेणादावेव स्वपुत्राविति परिज्ञातौ स्याताम्, तथा च तदैव सीतानयनापत्तिः
। "बिम्बादिवोत्थितौ बिम्बौ रामदेहात्तथापरौ । तौ राजपुत्रौ" इत्यादिना हि
रामपुत्रत्वमनयोः सूच्यते । तस्मादिदमसङ्गतमिति चेन्न
सीतापुत्रत्वादेरत्राकथनात् । रामसादृश्यमात्रस्य राजपुत्रान्तरेष्वपि
सम्भवात् । अयं च प्रबन्धो वेदोपबृंहणरूपो वेदान्तार्थमुपबृंहयति ।
"प्रायेण पूर्वभागार्थो धर्मशास्त्रेण कथ्यते । इतिहासपुराणाभ्यां
वेदान्तार्थः प्रकाश्यते" इति वचनात् । तत्र "यतो वा इमानि भूतानि जायन्ते
येन जातानि जीवन्ति यत्प्रयन्त्यभिसंविशन्ति तद्विजिज्ञासस्व तद्ब्रह्म"
इति श्रुतम् । तत्किं जगज्जन्मादिकारणं ब्रह्म विष्णुः उत
ब्रह्मरुद्रादिष्वन्यतमः ? इत्यपेक्षायां  

रामत्वेनावतीर्णो विष्णुरेव वेदान्तवेद्यं परब्रह्मेत्युच्यते ।
"उपक्रमोपसंहारावभ्यासो ऽपूर्वताफलम् । अर्थवादोपपत्ती च लिङ्गं
तात्पर्यनिर्णये  ॥ " इत्युक्तषड्विधतात्पर्यलिङ्गसम्भवात्। तथाहि, उपक्रमे
तावत् "कोन्वस्मिन्" इत्यादिना वेदान्तोदितसकलगुणसम्पन्नः किं
विष्णुरुतान्यो ब्रह्मादिष्वन्यतम इति वाल्मीकिना पृष्टे
"इक्ष्वाकुवंशप्रभवो रामः" इत्यादिना रामत्वेनावतीर्णो विष्णुरेवेति
नारदेनोक्तम्। उपसंहारे च चतुर्मुखः प्राह "तवाहं पूर्वके भावे पुत्रः
परपुरञ्जय। सङ्क्षिप्य च पुरा लोकान् मायया स्वयमेव हि  ॥  महार्णवे शयानो
ऽप्सु मां त्वं पूर्वमजीजनः । पद्मे दिव्ये ऽर्कसङ्काशे नाभ्यामुत्पाद्य
मामपि । प्राजापत्यं त्वया कर्म मयि सर्वं निवेशितम्  ॥ " इत्यादिना
सर्वजगत्कारणप्रजापतिजनकत्वेन सकलजगत्कारणं ब्रह्म विष्णुरेवेत्युक्तम्।
अभ्यासश्च तस्यैव दृश्यते। बालकाण्डे "एतस्मिन्नन्तरे विष्णुरुपयातो
महाद्युतिः। शङ्खचक्रगदापाणिः पीतवासा जगत्पतिः  ॥ " इति जगत्कारणत्वमुक्तम्
। तत उत्तरत्र देवाः "त्वं गतिः परमा देव सर्वेषां नः परन्तप ।" इत्याहुः,
तेन परत्वासाधारणं सर्वशरण्यत्वमुक्तम् । तत उत्तरत्र "ततो
देवर्षिगन्धर्वाः सरुद्राः साप्सरोगणाः ।
स्तुतिभिर्दिव्यरूपाभिस्तुष्टुवुर्मधुसूदनम्  ॥ " इति
सर्वस्तुत्यत्वमुक्तम्। ततो विश्वामित्रः "अहं वेद्मि महात्मानं रामं
सत्यपराक्रमम्। वसिष्ठोऽपि महातेजा ये चेमे तपसि स्थिताः  ॥ " इति ।
"वेदाहमेतं पुरुषं महान्तम् । तमेतं वेदानुवचनेन ब्राह्मणा विविदिषन्ति
यज्ञेन दानेन तपसा नाशकेन" इति श्रुत्युक्तरीत्या महापुरुषत्वं तपोबलं विना
तस्य दुर्ज्ञेयत्वं चाह । सीताविवाहे वसिष्ठो ऽपि "अव्यक्तप्रभवो ब्रह्मा
शाश्वतो नित्य अव्ययः । तस्मान्मरीचिः सञ्जज्ञे मरीचेः काश्यपः सुतः  ॥ "
इति सर्वमूलकारणत्वं प्राचीकशत्। परशुरामोऽपि "अधिकं मेनिरे विष्णुं देवाः
सर्षिगणास्तदा  ॥ " इति सर्वाधिकत्वं निदर्शितवान् । अयोध्याकाण्डे "स हि
देवैरुदीर्णस्य रावणस्य वधार्थिभिः । अर्थितो मानुषे लोके जज्ञे विष्णुः
सनातनः  ॥ " इति सनातनत्वमुक्तम्। उत्तरत्र "आकाशप्रभवो ब्रह्मा शाश्वतो
नित्य अव्ययः।" इत्याकाशशब्देन स्वयम्प्रकाशत्वं व्यापकत्वं चाह।
आरण्यकाण्डे मारीचेन "अप्रमेयं हि तत्तेजो यस्य सा जनकात्मजा" इति
परिच्छेदातीतमहिमत्त्वमुक्तम्। किष्किन्धाकाण्डे तारावचनम् "त्वमप्रमेयश्च
दुरासदश्च जितेन्द्रियश्चोत्तमधार्मिकश्च। अक्षय्यकीर्तिश्च विचक्षणश्च
क्षितिक्षमावान् क्षतजोपमाक्षः  ॥  निवासवृक्षः साधूनामापन्नानां परा गतिः ।
आर्त्तानां संश्रयश्चैव यशसश्चैकभाजनम्  ॥  ज्ञानविज्ञानसम्पन्नो निदेशे
निरतः पितुः । धातूनामिव शैलेन्द्रो गुणानामाकरो महान्  ॥ " इति। अनेन च
ज्ञानानन्दादिसमस्तकल्याणगुणाकरत्वमुक्तम्। सुन्दरकाण्डे "ब्रह्मा
स्वयम्भूश्चतुराननो वा रुद्रस्त्रिनेत्रस्त्रिपुरान्तको वा। इन्द्रो
महेन्द्रः सुरनायको वा त्रातुं न शक्ता युधि रामवध्यम्  ॥ " इति
सर्वसंहर्तृत्वं द्योतितम् । उत्तरत्र "किं वैष्णवं वा कपिरूपमेत्य
रक्षोविनाशाय परं सुतेजः । अनन्तमव्यक्तमचिन्त्यरूपं स्वमायया
साम्प्रतमागतं वा  ॥ " द्वितीयो वाकारोऽवधारणार्थः। अनेनानन्तरूपत्वमुक्तम्।
युद्धकाण्डे विष्णुरेव कथं जगत्कारणम् ? अन्येषामपि
"हिरण्यगर्भस्समवर्तताग्रे" "यदा तमस्तन्न दिवा न रात्रिर्न सन्न चासच्छिव
एव केवलः।" "इन्द्रो मायाभिः पुरुरूप ईयते" इत्यादिना तत्त्वश्रवणात्
इत्याशङ्क्य तेभ्यः सर्वेभ्यः
श्रेष्ठत्वप्रतिपादनाद्धिरण्यगर्भशिवेन्द्रादिशब्दाः
सद्ब्रह्मात्मशब्दवद्विष्णुपरा एवेत्याशयेनोच्यते "व्यक्तमेष महायोगी
परमात्मा सनातनः। अनादिमध्यनिधनो महतः परमो महान्  ॥  तमसः परमो धाता
शङ्खचक्रगदाधरः । श्रीवत्सवक्षा नित्यश्रीरजय्यः शाश्वतो ध्रुवः  ॥ " इति।
अनेन च परमात्मत्वश्रियःपतित्वादिकमुक्तम्। उत्तरत्र ब्रह्मा "भवान्नारायणो
देवः श्रीमांश्चक्रायुधो विभुः। एकशृङ्गो वराहस्त्वं भूतभव्यसपत्नजित्  ॥ "
इत्यादि । अनेन तस्य नारायणशब्दवाच्यत्वमुक्तम् । अपूर्वता च
प्रमाणान्तराप्राप्तिः, न हि परतत्त्वस्य विष्णुत्वं प्रमाणान्तरादवगन्तुं
शक्यम् । फलं च  

भगवत्सालोक्यादिकमित्यन्ते सुव्यक्तम् । अर्थवादोपपत्ती च बालकाण्डे
दर्शिते । "इमे द्वे धनुषी श्रेष्ठे" इत्यादिनार्थवादमुक्त्वा "जृम्भितं
तद्धनुर्दृष्ट्वा शैवं विष्णुपराक्रमैः । अधिकं मेनिरे विष्णुं देवाः
सर्षिगणास्तदा  ॥ " इत्यादिना
ब्रह्मप्रमुखैस्सर्षिगणैर्देवैर्मीमांसापूर्वकं विष्णुरुद्रयोर्मध्ये
विष्णोराधिक्यनिर्णयोक्तेरुपपत्तिरुक्ता। न च वाच्यम् "मेनिरे" इति वचनात्
"महाशूरतरस्तथा" इति वरदानकृतमिदमाधिक्यमिति। तथात्वे तस्य रोषानुपपत्तेः।
"धनू रुद्रस्य सङ्क्रुद्धः" इति ह्युक्तम्। किं चागस्त्याश्रमे "स तत्र
ब्रह्मणः स्थानं विष्णोः स्थानं तथैव च। अग्नेः स्थानं महेन्द्रस्य स्थानं
चैव विवस्वतः। सोमस्थानं भगस्थानं स्थानं कौबेरमेव च  ॥ " इत्यादिना
ब्रह्मादीनाम् अगस्त्योपास्यत्वमुक्त्वा रुद्रस्य तदकथनादपूज्यत्वमुच्यते ।
न चेमान्यगस्त्यपूजकब्रह्मादिस्थानानीति वाच्यम्, असम्भवात् । "अत्र देवाः
सगन्धर्वास्सिद्धाश्च परमर्षयः । अगस्त्यं नियताहारं सततं पर्युपासते  ॥ "
इति वचनं ब्रह्मादिव्यतिरिक्तकेवलदेवविषयम्। किञ्च यथा गृहस्थस्य गृहे
देवगृहसत्त्वे गृहस्थस्यैव पूजकत्वं स्वरसतः प्रतीयते, एवमेवात्रापि
नापलापावकाशः। किञ्च दक्षयज्ञवधे "यस्माद्भागार्थिनो भागः कल्पितो नैव मे
सुराः। वराङ्गानि महार्हाणि धनुषा शातयामि वः  ॥ " इति रुद्रस्य
यज्ञभागाकल्पनादपूज्यत्वादत्र तस्य स्थानानिर्देशः । ननु यदि विष्णुः परा
देवता कथं तर्हि तस्य रामत्वेन जन्म ? इति चेन्न "अजायमानो बहुधा विजायते"
इत्युक्तरीत्या लोकानुजिघृक्षाकृतं तदिति चोद्यानवकाशात् । मोक्षप्रदत्वं च
परदेवतासाधारणम् । अत्रोच्यते "या गतिर्यज्ञशीलानामाहिताग्नेश्च या गतिः ।
अपरावर्तिनां या च या च भूमिप्रदायिनाम् । मया त्वं समनुज्ञातो गच्छ
लोकाननुत्तमान्  ॥ " इति अत्रापरावर्तित्वं पुनरावृत्तिशून्यत्वम्,
मुक्तिरिति यावत्। "न च पुनरावर्तते" इति श्रुतेः। न च रणादपलायनमुच्यत इति
वक्तुं शक्यते, तस्य स्वतः सिद्धत्वेन तत्फलस्याननुग्राह्यत्वात्। तथा च
यज्ञादिफलावधिभूतां मुक्तिं प्राप्नुहीत्यर्थः। अत एव नृसिंहपुराणे
"मत्कृते निधनं यस्मात्त्वया प्राप्तं द्विजोत्तम। तस्मात्त्वं मत्प्रसादेन
विष्णुलोकमवाप्स्यसि" इति।
एवमुपक्रमादिषड्विधतात्पर्यलिङ्गैर्वेदान्तवेद्यं परतत्त्वं विष्णुरेवेति
श्रीरामायणेनोपबृंह्यते। एवमेवान्ते ब्रह्माप्याह "अस्याः परिषदो मध्ये
यद्ब्रवीमि निबोध तत्। एतदेव हि काव्यं ते काव्यानामुत्तमं श्रुतम्  ॥ 
सर्वं विस्तरतो राजन् व्याख्यास्यति न संशयः । आदिकाव्यमिदं राम त्वयि
सर्वं प्रतिष्ठितम् । न ह्यन्यो ऽर्हति काव्यानां यशोभाग्राघवादृते  ॥ "
इति। एवं स्थिते यत्केनचिन्नवीनेन जल्पितं व्यञ्जनावृत्त्या शिवपरं
रामायणमिति तदपहास्यमेव, न ह्यन्योऽर्हतीति प्रतिषिद्धरुद्रस्य
प्रतिपाद्यकोट्यन्तर्भाववचनस्य केवलबालिशप्रलपितत्वात्। यच्च
रामेणादित्योपस्थानादिकं कृतं तत्सर्वं
विश्वामित्राद्युपासनवन्मनुष्यभावनानुसारेणेति विज्ञेयम्। विशेषतश्च तत्र
तत्र वक्ष्यामः। "श्रीविष्णोः प्रथमे काण्डे जगज्जननहेतुता। द्वितीये
स्थितिहेतुत्वं तृतीये मोक्षदायिता। चतुर्थे गुणसम्पत्तिः पञ्चमे
सर्वहन्तृता। षष्ठे वेदान्तवेद्यत्वं सप्तमे स्रष्टृहेतुता। एवं विष्णुः
परं तत्त्वं रामात्मेति सुनिश्चितम्  ॥  श्रीशैलपूर्णाद्यतिशेखरेण श्रुतान्
पुराष्टादशधा प्रभिन्नान् । रामायणार्थान् क्रमशः करोमि
व्यक्ताञ्छठारातिगुरूपदिष्टान्  ॥ " गत एकोऽर्थः  ॥  १  ॥   

द्वितीयस्तु एवम्भूतं परतत्त्वं केन प्राप्यत इत्याकाङ्क्षायां
तत्प्राप्त्युपायभूतां शरणागतिं "यो ब्रह्माणं विदधाति पूर्वं यो वै
वेदांश्च प्रहिणोति तस्मै । तँह देवमात्मबुद्धिप्रसादं मुमुक्षुर्वै शरणमहं
प्रपद्ये" इति श्रुतिमुपबृंहयन् वाल्मीकिर्ह्यस्मिन् रामायणे
उपक्रमप्रभृत्युपसंहारान्तमनेकाधिकारिफलविशेषादिप्रदर्शनमुखेनाखिलफलसाधनतया
प्रतिपादयति । तथाहि उपक्रमे तावत् "एतस्मिन्नन्तरे विष्णुरुपयातो
महाद्युतिः । शङ्खचक्रगदापाणिः पीतवासा जगत्पतिः  ॥ " इति सर्वशेषी
सर्वेश्वरो रक्षापेक्षाप्रतीक्षो रक्षणसमयो लब्ध इति समुद्भूतौज्ज्वल्यो  

रक्षणोपकरणैः सह सन्नद्धो ऽभ्येत्य तस्थौ, तदा "देवगन्धर्वयक्षाश्च
ततस्त्वां शरणं गताः" इति रावणवधरूपफलार्थं
ब्रह्मरुद्रादिदेवगणशरणागतिरुक्ता । ततस्त्रिशङ्कुशुनःशेफादिवृत्तान्तेषु
विश्वामित्रादिव्यापादविशेषानुदीर्य शरणागतरक्षणं परमो धर्मः
समर्थकारुणिकविषया शरणागतिः फलाविनाभूतेति प्रदर्शितम् । ततश्च "स
भ्रातुश्चरणौ गाढं निपीड्य रघुनन्दनः । सीतामुवाचातियशा राघवं च महाव्रतम्
 ॥ " इति पुरुषकारपुरस्करणपुरःसरा शरणागतिः कार्येत्युदीरितम्। ततो भरतः
"शेष्ये पुरस्ताच्छालाया यावन्मे न प्रसीदति" इति रामाभिषेकफलाय
शरणवरणमकरोत्। अत्र रावणवधाय कृतदेवगणप्रपत्तिफलदानाय निर्गमनात् तदानीं
रामस्स्वप्रतिनिधिभूतपादुकाप्रदानेन तत्सफलं कृत्वा पश्चात्
देवगणमनोरथपूरणानन्तरमात्मानमभ्यषिञ्चत् अतो न शरणागतिवैफल्यं चोद्यम्। अथ
दण्डकारण्यवासिभिर्विरोधिनिरसनाय शरणागतिरनुष्ठिता, "ते वयं भवता रक्ष्या
भवद्विषयवासिनः। नगरस्थो वनस्थो वा त्वं नो राजा जनेश्वर  ॥ " इति । अत्र
कोसलजनपदवासिनामिव भगवद्विषयवास एव शरणागतिः । तदनन्तरं "स पित्रा च
परित्यक्तः सुरैश्च समहर्षिभिः । त्रीन् लोकान् सम्परिक्रम्य तमेव शरणं गतः
 ॥  स तं निपतितं भूमौ शरण्यः शरणागतम् । वधार्हमपि काकुत्स्थः कृपया
पर्यपालयत्  ॥ " इति काकवृत्तान्तेनाग्रतः पतनमेव शरणागतिरित्यदर्शि। तदनु
सुग्रीववृत्तान्तेन "कृतापराधस्य हि ते नान्यत् पश्याम्यहं क्षमम्।
अन्तरेणाञ्जलिं बद्ध्वा लक्ष्मणस्य प्रसादनात्  ॥ " इति
शरणागतिरञ्जलिरूपोक्ता । अथ सीतावचनेन "मित्रमौपयिकं कर्तुं रामः स्थानं
परीप्सता । वधं चानिच्छता घोरं त्वयासौ पुरुषर्षभः  ॥  विदितः स हि धर्मज्ञः
शरणागतवत्सलः । तेन मैत्री भवतु ते यदि जीवितुमिच्छसि  ॥ "
इत्यनेनानुकूल्यमेव शरणागतिरित्यबोधि। उपरि "सोऽहं परुषितस्तेन
दासवच्चावमानितः। त्यक्त्वा पुत्रांश्च दारांश्च राघवं शरणं गतः  ॥ " इति
विभीषणशरणागत्या विरोधिपरित्यागपूर्वकत्वमुक्तम् । "ततः सागरवेलायां
दर्भानास्तीर्य राघवः । अञ्जलिं प्राङ्मुखः कृत्वा प्रतिशिश्ये महोदधेः  ॥ "
इति रामशरणागत्या योग्यस्य नायोग्यतान्वेष्टव्या, अयोग्यस्य च न
योग्यतेत्युक्तम्। अशुचिभूतलङ्कानिर्गतमात्र एव हि विभीषणश्शरणमवृणोत्।
रामशरणागतेः फलाभावः समर्थकारुणिकविषयत्वाभावादित्याहुः। उत्तरत्र
"अभियाचाम वैदेहीमेतद्धि मम रोचते। राघवाद्धि भयं घोरं राक्षसानामुपस्थितम्
 ॥ " इति त्रिजटावचनानुमतिमात्रेण हनुमद्भयात् सर्वासां
रक्षितत्वकथनादन्यविषये ऽन्येनापि कृता शरणागतिः फलवतीति निदर्शितम् ।
विभीषणशरणागत्यैव तत्सचिवानां रक्षणात् शरणागतसम्बन्धिनो ऽपि
भगवत्कटाक्षपात्रभूता एवेति निरणायि । एवमन्यत्रापि द्रष्टव्यम् ।
एवमुपक्रमप्रभृत्योपसंहारात् प्रतिपादिता शरणागतिरेव सर्वफलप्रदा सैव
मुक्तेरपि हेतुरित्युक्तम् । विशेषस्तु तत्र प्रकरणे प्रपञ्चयिष्यते  ॥  २
 ॥   

अस्य चोपायस्य प्राप्यं भगवत्प्राप्तिपूर्वकं तत्कैङ्कर्यमेवेति रामायणेन
प्रतिपाद्यते । तथाहि उपक्रमे देवजातीयशरणागते रामकैङ्कर्यं
प्रधानफलमित्युच्यते, अप्सरःप्रभृतिष्ववतीर्य तैस्तदनुवर्तनोपदेशात् ।
रावणवधस्त्वानुषङ्गिकः । लक्ष्मणो ऽपि प्रपद्याह "अहं सर्वं करिष्यामि
जाग्रतः स्वपतश्च ते । भवांस्तु सह वैदेह्या गिरिसानुषु रंस्यते  ॥ " इति।
तेन सर्वदेशसर्वकालसर्वावस्थोचितसर्वकैङ्कर्यफलमिति व्यञ्जितम्। भरतोऽपि
रामकैङ्कर्यायैव तदभिषेकं प्रार्थ्य पादुकाविषयकैङ्कर्यक्रमेण मनीषितमलभत।
दण्डकारण्यवासिनां शरणागतेरपि वाचिकादिरूपमेव कैङ्कर्यं फलमित्यवगम्यते।
"ते तं सोममिवोद्यन्तं दृष्ट्वा वै धर्मचारिणः। मङ्गलानि प्रयुञ्जानाः
प्रत्यगृह्णन् दृढव्रताः  ॥ " इत्युक्तेः । सुग्रीवविभीषणादिप्रपत्तेरपि
मुख्यं फलं कैङ्कर्यम् अन्यदानुषङ्गिकमिति स्पष्टम् "अथ हरिवरनाथः प्राप्य
सङ्ग्रामकीर्तिं निशिचरपतिमाजौ  

योजयित्वा श्रमेण । गगनमतिविशालं लङ्घयित्वार्कसूनुर्हरिवरगणमध्ये
रामपार्श्वं जगाम  ॥ " "परित्यक्ता मया लङ्का मित्राणि च धनानि च। भवद्गतं
मे राज्यं च जीवितं च सुखानि च  ॥ " इत्यादिना । एवं प्राणार्थिनः काकस्य
प्राणप्रदानेन तत्प्रपत्तिः सफला । असत्प्रकृतेरस्य पुनरप्येवं
दुरितप्रवृत्तिर्माभूदिति शिक्षणरूपानुग्रहायैकाक्षिनिरसनेनास्त्रं
निवर्तयामास यथा परशुरामं प्रति प्रयुक्तमस्त्रं तस्मिन्
प्रातिकूल्यान्निवृत्ते तन्मनीषितविरोधिसुकृतेषु प्रायुङ्क्त, यथा च
समुद्रं प्रत्युपात्तमस्त्रं तस्मिन् सानुतापे शरणागते द्विषत्सु
आश्रितानां पापकृत्या प्रवेशनन्यायेन तद्विरोध्यसुरेषु प्रयुयुजे ।
रामप्रपत्तिस्त्वाकिञ्चन्यानन्यगतित्वरूपाधिकाररहितेन
कृतत्वादल्पज्ञाल्पशक्तिकविषयत्वाच्च विफलेति ध्येयम् । "समुद्रं राघवो
राजा शरणं गन्तुमर्हति" इति विभीषणोक्तिस्तु स्वप्रपत्तेः फलदर्शनकृता ।
तस्मादनेन प्रकारेण शरणागतेर्देशकालाधिकारिफलनियमाभावे ऽपि विषयनियमो
ऽस्तीत्युक्तम् । इयं च प्रपत्तिरस्मिन् प्रबन्धे प्रधानतया प्रतिपाद्यते ।
अत एव "श्रीरामायणं दीर्घशरणागतिः" इत्याभाणकः । तदुपयुक्ततयेतरेषामर्थानां
प्रतिपादनम् । तथाहि, समर्थकारुणिकसुशीलविषयिणी शरणागतिः फलदायिनी । तत्र
रौद्रधनुर्भङ्गपरशुरामजयसालभेदन समुद्रबन्धनादिभिरुक्तपरत्वप्रतिपादनैश्च
सामर्थ्यं सर्वज्ञत्वादिकं चोक्तम् । सीतावियोगकालिकवृत्तान्तविशेषैः
परमकारुणिकत्वम्, गुहशबरीसुग्रीवादिभिर्नीरन्ध्रसंश्लेषेण सौशील्यम्,
विश्वामित्राध्वरत्राणदण्डकारण्यवासिमुनिजनरक्षणरावणबाधितेन्द्रादिसकलदेवगणपरिपालनैः
निजजनपदजनानामात्मसौन्दर्यशीलादिभिः प्रीतिमुत्पाद्य
स्वपदप्राप्तिरूपसाक्षादवतारप्रयोजनभूतमोक्षप्रदानैश्च सर्वरक्षकत्वम्, अतः
समर्थपरमकारुणिकसुशीलभगवत्प्रपत्तेः सकलफलसाधनत्वे ऽपि
अधिकारिविशेषानुष्ठितायास्तस्या भगवत्प्राप्तिपूर्वकतत्कैङ्कर्यरूपमोक्ष एव
मुख्यं फलम्, आनुषङ्गिकं फलान्तरमिति सुस्पष्टम् । एवं सर्वत्र द्रष्टव्यम्
 ॥  ३  ॥   

इयं च प्रपत्तिः पुरुषकारेण विना न फलाय भवतीत्यर्थो ऽस्मिन्प्रबन्धे
प्रधानतया प्रतिपाद्यते । "सीतायाश्चरितं महत्" इति ह्युक्तम् । तस्याश्च
विश्लेषत्रयेण कृपापारतन्त्र्यानन्यार्हत्वरूपपुरुषकारधर्मप्रतिपादनात् ।
तत्सन्निधानेन काकः शिरो लेभे, तदभावान्न रावणः । विभीषणो ऽपि "निवेदयत मां
क्षिप्रं विभीषणमुपस्थितम्" इति घटकमुखेनैव रामं शरणमवृणुत । रामो ऽपि
"आनयैनं हरिश्रेष्ठ" इति घटकमुखेनैव विभीषणं विषयीचकार । एवं सुग्रीवो ऽपि
रामभक्तहनुमन्मुखेन रामं शरणं ययौ, इत्येवं ज्ञातव्यम्  ॥  ४  ॥   

एवम्भूतोपायाधिकारिस्वरूपं शेषत्वं पारतन्त्र्यं च । तत्र शेषत्वं
लक्ष्मणाचारेण प्राचीकशत् "अहमस्यावरो भ्राता गुणैर्दास्यमुपागतः । कुरुष्व
मामनुचरं वैधर्म्यं नेह विद्यते । कृतार्थो ऽहं भविष्यामि तव चार्थः
प्रकल्पते  ॥ " इत्यादिना  ॥  ५  ॥   

भरतमुखेन पारतन्त्र्यं प्रकटीकृतम् "विललाप सभामध्ये जगर्हे च पुरोहितम् ।
राज्यं चाहं च रामस्य धर्मं वक्तुमिहार्हसि  ॥ " इत्यादिना "सर्वात्मना
पर्य्यनुनीयमानो यदा न सौमित्रिरुपैति योगम्। नियुज्यमानो भुवि यौवराज्ये
ततोऽभ्यषिञ्चद्भरतं महात्मा  ॥ " इत्यन्तेन  ॥  ६  ॥   

श्रीशत्रुघ्नव्यापारेण भागवतपारतन्त्र्यं प्राचीकशत् "गच्छता मातुलकुलं
भरतेन तदानघः ।  

शत्रुघ्नो नित्यशत्रुघ्नो नीतः प्रीतिपुरस्कृतः  ॥ " इत्यादिना  ॥  ७  ॥   

अस्य चाधिकारिणो ज्ञातव्यमर्थपञ्चकमत्रोच्यते । तथोक्तम् "प्राप्यस्य
ब्रह्मणो रूपं प्राप्तुश्च प्रत्यगात्मनः । प्राप्त्युपायं फलं
प्राप्तेस्तथा प्राप्तिविरोधि च  ॥  वदन्ति सकला वेदाः  

सेतिहासपुराणकाः । मुनयश्च महात्मानो वेदवेदाङ्गपारगाः  ॥ " इति। तत्र
रामप्रस्तावेन परस्वरूपम्, लक्ष्मणादिवृत्तान्तेन प्रत्यगात्मस्वरूपम्,
शरणागतिवर्णनेनोपायस्वरूपम्, विभीषणादिकथया भगवत्कैङ्कर्यरूपफलस्वरूपम्,
रावणादिवृत्तान्तेन विरोधिस्वरूपं चोक्तमिति ज्ञेयम्  ॥  ८  ॥   

अस्याधिकारिण आकिञ्चन्यम् अनन्यगतित्वं चापेक्षितमिति वक्तुं
ब्रह्मरुद्रादिदत्तवरस्य रावणस्य वधेन ब्रह्मरुद्रादिदेवतान्तराणाम्,
दशरथचरितेन पितुः, कैकेय्यादि(काकादि)वृत्तान्तेन मात्रादेः,
विभीषणमेघनादादि वृत्तान्तेन भ्रातृपुत्रादेश्चारक्षकत्वोक्तिः  ॥  ९  ॥   

अस्य च भगवज्ज्ञानलाभ आचार्यमूल इति हनुमच्चरितेन दर्शितम् । तदेव
सुन्दरकाण्डे वक्ष्यामः  ॥  १०  ॥   

अनेन चाधिकारिणा "कृतकृत्याः प्रतीक्षन्ते मृत्युं प्रियमिवातिथिम्"
इत्युक्तरीत्या शरीरपातावधिकालः प्रतीक्षणीय इति सीताध्यवसायेनोच्यते ।
"शरैस्तु सङ्कुलां कृत्वा लङ्कां परबलार्दनः । मां नयेद्यदि
काकुत्स्थस्तत्तस्य सदृशं भवेत्  ॥ " इति ह्युक्तम्। लङ्कानाम शरीरम्,
रावणकुम्भकर्णावहङ्कारममकारौ, इन्द्रजिदादयः कामक्रोधादयः, विभीषणो विवेकः,
तत्र रुद्धा सीता चेतनः, तस्य च भगवज्ज्ञानं हनुमता आचार्येण,
तादृशशरीरध्वंसपूर्वकं तदन्तर्निरुद्धचेतनोद्धरणं भगवतैवेति विस्तरो
भविष्यति  ॥  ११  ॥   

अस्य च यावच्छरीरं कर्तव्यविषये रामादिवद्वर्तितव्यम्, न
रावणादिवदित्युपदेशश्च यथायोगं क्रियते  ॥   

१२  ॥   

अस्य च वासयोग्यो देशो भगवत्सन्निधिमान् देश एवेति
कोसलजनपदस्थजनवृत्तान्तेनोक्तम्  ॥   

१३  ॥   

अस्य च कालक्षेपो ऽपि रामायणेनैव, द्वयविवरणरूपत्वात् । अत एव "रामायणं
दीर्घशरणागतिः" इत्यभियुक्तैरुक्तम् । "द्वयमर्थानुसन्धानेन सह सदैवं
वक्ता" इति च भाष्यकारः । तत्र बालकाण्डेन श्रीमच्छब्दार्थ उक्तः,
अयोध्याकाण्डेन नारायणशब्दार्थः, कल्याणगुणानामुपवर्णनात् । आरण्यकाण्डेन
"ते तं सोममिवोद्यन्तम्" इत्यादिना दिव्यमङ्गलविग्रहवर्णनाच्चरणशब्दार्थः ।
किष्किन्धाकाण्डसुन्दरकाण्डाभ्यां शरणशब्दार्थः । युद्धकाण्डेन प्रपद्य
इत्यस्यार्थः । उत्तरकाण्डेन मुक्तिफलकीर्तनादुत्तरखण्डार्थः  ॥  १४  ॥   

अस्य चाधिकारिणः सदा जप्यं रामायणमेवेति दर्शयितुं गायत्र्यर्थो
ऽत्रप्रतिपाद्यते । तथाहि बालकाण्डे
वेदप्रसिद्धजगत्प्रसूतिहेतुभूतभगवत्स्वरूपवर्णनात् तत्सवितृशब्दार्थः ।
अयोध्याकाण्डकिष्किन्धाकाण्डयोः गुणगणवर्णनात् वरेण्यशब्दार्थः ।
आरण्यकाण्डे तेजोमयशरीरवर्णनात् भर्गश्शब्दार्थः । सुन्दरकाण्डे
दिव्यमङ्गलविग्रहलक्षणवर्णनात् देवशब्दार्थः । युद्धकाण्डे धीमहिशब्दार्थः
शरणागत्युक्तेः । उत्तरकाण्डे मुक्तिफलकीर्तनात्तृतीयपादार्थ इति  ॥  १५
 ॥   

एतेन चाधिकारिणा चार्वाकबौद्धादिदर्शनाद्यसच्छास्त्रस्पर्शो ऽपि न कार्य
इति जाबालिलक्ष्मणवचनतत्प्रत्यादेशादिना निर्णीयते  ॥  १६  ॥   

महतामपि व्यसनं भवति, अतः संसारे जिहासा कार्येति वैराग्यसम्पत्तये
नागपाशब्रह्मास्त्रबन्धसीतापहरणराज्यभ्रंशादिना व्यक्तमुक्तम् । विस्तरस्तु
तत्र तत्र प्रदर्शयिष्यते, दिङ्मात्रमत्र प्रदर्शितम्  ॥  १७  ॥   

लोकव्यवहाराय चतुःषष्टिकलार्थो ऽपि सङ्ग्रहेणात्र प्रतिपाद्यते, "यदिहास्ति
तदन्यत्र यन्नेहास्ति न तत्क्वचित् " इति न्यायात् । तथाहि प्रतिपादितया
दिशा वेदार्थो दर्शितः । हनुमद्वचनश्लाघायां  

"अनया चित्रया वाचा त्रिस्थानव्यञ्जनस्थया" इत्यादौ शीक्षार्थः ।
अश्वमेधादिप्रकरणे कल्पसूत्रार्थः । "नूनं व्याकरणं कृत्स्नमनेन बहुधा
श्रुतम्" इत्यादौ व्याकरणार्थः । एवमन्यत्सर्वमत्र सूक्ष्मबुद्ध्या
ज्ञातव्यम् । एवमेते ऽष्टादशार्था आचार्योपादिष्टाः  ॥  १८  ॥   

तत्र प्रथमं रावणनिबर्हणफलां गीर्वाणगणशरणागतिं दर्शयितुं पीठिकामारचयति
वाजिमेधपर्यन्तवृत्तान्तेन । अग्निपुरुषोत्थानमारभ्य रावणवधपर्यन्तो
वृत्तान्तस्तत्फलम् । उत्तरकाण्डे स्वावतारप्रयोजनं धर्मस्थापनं
मुक्तिप्रदानं च  ॥  ऽवक्तव्यमन्यत्तात्पर्यं तत्र तत्राभिधीयते । सन्तो
ऽत्युक्तमनुक्तं च समाधातुमिहार्हथ  ॥  नमः शठारिगुरवे नमो वल्मीकजन्मने ।
नमो नारायणायेदं नमो रामाय विष्णवे  ॥ ऽ  

इत्थं सङ्क्षेपेण "आचार्यवान् पुरुषो वेद । आचार्याद्ध्येव विद्या विदिता
साधिष्ठं प्रापत्" इति श्रुत्युक्तरीत्या आचार्यादेव विद्या
प्राप्तव्येत्यमुमर्थमभिव्यञ्जयन् स्वेन नारदाद्विदितमर्थं प्राचीकशत् । अथ
सर्गत्रयेणाचार्यप्रसादकार्यं
सर्ववस्तुसाक्षात्कारस्तद्विषयप्रबन्धनिर्माणचातुर्यं चाभिहितम्  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/01-kathAmukham/004_rAmAyaNagAnam.md">
<details><summary><h2>शिरोमणी ...{Loading}...</h2></summary>



पूर्वसर्गे रामचरितं सङ्क्षेपतो वर्णयामास । इदानीं विस्तरतो ऽपि रामचरितं
वर्णयति प्राप्तेत्यादिभिः । ऋषिः सर्वज्ञः अत एव आत्मवान्
रामचरितवर्णनविषयकयत्नवान् अत एव भगवान् परममाहात्म्यवान् वाल्मीकिः
प्राप्तराज्यस्य प्रकटीकृतस्वकीयनित्यमहाराजत्वस्य रामस्य कृत्स्नं
स्वबुद्धिविषयीभूतं चरितं विचित्रपदं विचित्राणि
दोषरहितत्वालङ्कारव्यञ्जकत्वसहितत्वादिना आश्चर्याणि पदानि प्रतिपादकत्वेन
यस्मिन् तच्चकार रचयामास । पदमर्थवदिति पाठे तु विचित्राणि
दोषरहितत्वानुप्रासादिना आश्चर्याणि पदानि यस्मिन् तदर्थवत्
दोषरहितत्वालङ्कारादिना प्रशस्तार्थविशिष्टं कृत्स्नं चरितं
तत्प्रतिपादककाव्यं चकार । चकारेति परस्मैपदेन लोकोपकारार्थं
कृतवानित्यर्थः सम्पन्नः । तेन स्वस्य रामचरितश्रवणमात्रेण कृतार्थत्वं
बोधितम्  ॥  १।४।१  ॥   

  

भ्रममूलकप्रक्षेपनिस्सारणाभावाय चिकीर्षितग्रन्थसङ्ख्यामाह चतुर्विंशदिति ।
ऋषिः सर्वज्ञो वाल्मीकिः श्लोकानां ऽतपस्स्वाध्यायऽ इत्यादि
ऽतद्ब्रह्माप्यन्वमन्यतऽ इत्यन्तानां चतुर्विंशत्सहस्राणि
चतुर्विंशतिसहस्रसङ्ख्याः उक्तवान् । चतुर्विंशत्सहस्रशब्दः सङ्ख्यापरः ।
अत एव ऽसङ्ख्यायां द्विबहुत्वे स्तःऽ इत्यनुशासनाद्बहुवचनम् । अन्यथा
ऽविंशत्याद्याः सदैकत्वेऽ इति कोशात्तदनुपपन्नं स्यात् । अत एव
श्लोकानामिति षष्ठ्युपपत्तिः । सङ्ख्याया उक्तेः सङ्ख्येयोक्तिमन्तरा
ऽसम्भवेन सङ्ख्येयोक्तिद्वारा सङ्ख्याम् उक्तवानिति फलितो ऽर्थः ।
चतुर्विंशत्सहस्रशब्दे इकारलोप आर्षः । पञ्च पञ्च सङ्ख्यागुणितान्सर्गशतान्
सर्गाणां शतांश्च उक्तवान् । षट्काण्डानि षट्सङ्ख्यासङ्ख्यातानि काण्डानि च
उक्तवान् । पूर्वस्तथाशब्दश्चार्थे स एव सर्वत्रान्वेति । शतशब्दस्य
पुँस्त्वं तु "शतायुतप्रयुताः पुंसि च" इति लिङ्गानुशासनादवगन्तव्यम् ।
क्वचिच्छतमिति पाठः । तस्यैकत्वं तु ऽविंशत्याद्याः सदैकत्वेऽ इति
कोशात्सिद्धम् । तस्य साधुत्वं तु
"पङ्क्तिविंशतित्रिंशच्चत्वारिंशत्पञ्चाशत्षष्टिसप्तत्यशीतिनवतिशतम्" इति
सूत्रेण निष्पन्नम् । तथोत्तरम् । तथाशब्दः दशाधिकशतसङ्ख्यासङ्ख्येयपरः ।
एवञ्च तथा दशाधिकशतसर्गसहितमुत्तरं सप्तमकाण्डमुक्तवानित्यर्थः । तथाहि ऽत
व्योम शून्यम्ऽ इत्याद्युक्तेः तशब्दस्य व्योमपरत्वं तस्य च शून्यबोधकत्वं
ज्योतिश्शास्त्रादौ स्पष्टमेव । ऽशिलोच्चये थकारः स्यात्ऽ इति कोशात्
थशब्दस्य पर्वतपरत्वं सो ऽस्ति अस्या इति अर्श आद्यचा थाशब्दः पृथिवीपरः ।
तेनाप्येकत्वबोधकत्वं तत्रैव स्पष्टम् । ऽअकारो वासुदेवे स्यात्ऽ इति
कोशात् । अशब्दः परमात्मपरः तेन "एको देवः सर्वभूतेषु गूढः"  

इत्यादिश्रुत्या एकत्वं बोध्यते एवञ्च ऽअङ्कानां वामतो गतिःऽ इति
न्यायात्तथाशब्देन दशाधिकशतबोधः । उत्तरकाण्डस्य पृथगुक्तिस्तु
भविष्यत्कालिकरघुनाथचरितविषयत्वेन
भूतवर्तमानकालिकरघुनाथचरितविषयीभूतकाण्डान्तरेभ्यो वैलक्षण्यं द्योतयितुम्
। एतेन उक्तसङ्ख्यापेक्षया षट्त्रिंषत्सर्गसङ्ख्याधिक्यदर्शनात्
चतुर्विंशतिसहस्रापेक्षया श्लोकसङ्ख्याया अपि आधिक्यदर्शनाच्च
उत्तरकाण्डीयसर्गसङ्ख्यानुक्तेश्च प्रक्षिप्तोयं श्लोको न त्वार्ष इति
भट्टोदाहृतकतककृतको दुस्तर्क इति बोध्यम् ।
एतच्छ्लोकोक्तसङ्ख्यासङ्ख्यातातिरिक्तत्वेन भासमानानां सर्गश्लोकानां
समूलां गतिं वक्ष्यामः । ऽकाण्डानि षट् कृतानीह सोत्तराणि महात्मनाऽ
इत्युत्तरकाण्डचतुर्नवतितमसर्गघटकपद्यघटकसोत्तराणीति । अस्यार्थस्तु
सशब्देनाकाश उच्यते सस्य वायोरयं जनक इति व्युत्पत्तेः । तेन शून्यलाभः । ओ
वासुदेवः । तेनैकत्वलाभः । पुनरो वासुदेवः । तेनाप्येकत्वलाभः । स च स च स
चेति द्वन्द्वः । एवं चाङ्कानां वामतो गतिरिति न्यायेन दशाधिकशतलाभः ।
तैस्तत्सङ्ख्याकसर्गैर्विशिष्टमुत्तरं काण्डं येषु तानि
दशाधिकशतसङ्ख्याकसर्गविशिष्टोत्तरकाण्डविशिष्टानीत्यर्थः । सशब्दस्य
वायुपरत्वं तु ऽसो वायुः परदेशदूरगमनम्ऽ इत्यादिना । वायोः
सदैवतत्वेनाभेदाध्यवसायात्सिद्धामिति दिक्  ॥  १।४।२  ॥   

  

कृत्वेति । महाप्राज्ञः महती पूजनीया प्रज्ञा यस्य स वाल्मीकिः । सहोत्तरम्
उत्तरकाण्डसहितं तत्काण्डषट्कं रामायणं कृत्वा सभविष्यं सभेषु
सभावत्पुरुषेषु विष्यं रामायणव्यापकत्वं यथा स्यात्तथा को नु प्रभुः
एतद्धारणसमर्थः एतद्रामायणं प्रयुञ्जीयात् सभासदान् श्रावयेदित्यर्थ इति
चिन्तयामास । एतेन रामचरितेषु ऋषेः परमानुरागः सूचितः । विष्यशब्दस्तु
व्याप्त्यर्थकविषधातोर्ण्यति सञ्ज्ञापूर्वकविधेरनित्यत्वाद्गुणाभावेन
सिद्धः । सभशब्दो ऽर्शआद्यजन्तः । प्रयुञ्जीयादित्यार्षम्  ॥  १।४।३  ॥   

  

तस्येति । भावितात्मनः भावितः परिशीलितः आत्मा सर्वनियन्तृरघुनाथो येन । अत
एव चिन्तयमानस्य रामचरितप्रवृत्त्युद्योगं विचारयतस्तस्य प्रसिद्धस्य
महर्षेः वाल्मीकेः पादौ मुनिवेषौ मुन्यनुवर्तित्वात्तद्वेषधरौ कुशीलवौ
अगृह्णीताम् । रामायणग्रहणार्थं तत्पादस्पर्शमकुरुतामित्यर्थः । एतेन
तयोरन्तर्वेदितृत्वं सूचितम् । तेनोत्तमशिष्यत्वं द्योतितम् । तदुक्तम्
ऽउत्तमश्चिन्तितं कुर्यात्ऽ इत्यादिना । भट्टास्तु अगृहीतामिति पाठमुक्त्वा
छान्दसमिदमित्याहुः  ॥  १।४।४  ॥   

  

पादग्रहणानन्तरकालिकं वृत्तमाह कुशीलवाविति । धर्मज्ञौ गुरुशुश्रूषणाभिज्ञौ
अत एव यशस्विनौ कीर्तिमन्तौ स्वरसम्पन्नौ स्वरोपलक्षितगानविद्यानिपुणौ
आश्रमवासिनौ स्वाश्रमवसनशीलौ भ्रातरौ सोदर्यौ राजपुत्रौ  

राजनिष्ठनित्यजनकतानिरूपितजन्यताविशिष्टौ कुशीलवौ ददर्श एव न तदानीं
किञ्चिदुवाचेत्यर्थः । तुश्ाब्द एवार्थे । न किञ्चिदुवाचेत्यनेन ऋषेः
कुशलवविषयकप्रीत्यतिशयः सूचितः  ॥  १।४।५  ॥   

  

स इति । प्रभुः दुर्बोधवस्तुबोधनसमर्थः स वाल्मीकिः मेधाविनौ
परमबुद्धिमन्तौ अत एव वेदेषु ऋग्यजुस्सामाथर्वसु परिनिष्ठितौ
तदध्ययनसम्पन्नौ तौ कुशलवौ वेदोपबृंहणार्थाय वेदानामुपबृंहणं तात्पर्यबोधनं
तदेव अर्थः प्रयोज्रनं तस्मै अग्राहयत अपाठयत  ॥  १।४।६  ॥   

  

किमपाठयतेत्यत आह काव्यमिति । चरितव्रतः चरितमाचरितं व्रतं रघुनाथोपासनं
येन स मुनिः वाल्मीकिः पौलस्त्यवधं रावणादिवधप्रतिपादकं रामायणं
रामचरितप्रतिपादकं सीतायाश्चरितं सीतासम्बन्धिचरितविशिष्टमत एव महत्
सर्वश्रेष्ठमत एव कृत्स्नं सम्पूर्णम् । एतज्जातीयकादन्यत्सर्वं
न्यूनमित्यर्थः । एतेन एतल्लाभान्न किञ्चिदुर्ल्लभमिति ध्वनितम् । किञ्च
कृतां सुकृतिनां स्नः स्नानं सादरावलोकनादि यस्मिन् सुकृद्भिरादृतमित्यर्थः
। तत्काव्यं चकार इति तदेव अग्राहयदित्यर्थः । एवेन पाठान्तरव्यवच्छेदः ।
तेन रामचरितविषयकप्रेमाधिक्यं सूचितम् । इत्येवमिति भाट्टपाठः  ॥  १।४।७
 ॥   

  

ग्रहणानन्तरं तत्काव्यं कुशलवाभ्यां गीतमित्याह पाठ्य इत्यादिभिः । पाठ्ये
पाठे गेये गाने च मधुरम् मनोहरम् । लोके किञ्चित्पाठे एव मनोहरं
किञ्चिद्गाने एव मनोहरम् । इदं तु उभयत्रापि मनोहरमित्यर्थः ।
शृङ्गारादिपञ्चभिः रौद्रादिभिः रौद्रबीभत्साद्भुतशान्तैश्चतुर्भिश्च रसैः
संयुक्तमेतत्काव्यं त्रिभिः त्रित्वसङ्ख्याविशिष्टैः प्रमाणैः
द्रुतमध्यमविलम्बितैरन्वितं यथा स्यात्तथा सप्तभिः सप्तत्वसङ्ख्याविशिष्टैः
जातिभिः ऽसर्वगीतसमाधारो जातिरित्यभिधीयते । खार्जी चैवाथ नैषादी धैवती
पञ्चमी तथा  ॥  माध्यमी चैव गान्धारी सप्तमी त्वार्षभी मता  ॥ ऽ इति
शाण्डिल्योक्त्या सर्वगीतसमाधारभूतखार्ज्यादिभिः सप्तभिः बद्धं यथा
स्यात्तथा तन्त्रीलयसमन्वितम्। तन्त्रीशब्दो लक्षणया
तन्त्रीयुक्तवीणाशब्दपरः। लयशब्दस्तालवेणुमृदङ्गादीनां समानकालिकविरामपरः।
ताभ्यां युक्तं यथा स्यात्तथा गान्धर्वतत्त्वज्ञौ। ऽगान्धर्वं गीतशासनम्ऽ
इति वैजयन्तीकोशाद्गान्धर्वस्य गीतशास्त्रस्य तत्त्वज्ञौ तात्पर्यवेदितारौ।
अत एव मूर्छनास्थानकोविदौ। मूर्छना च स्थानं च मूर्छनास्थाने तयोः कोविदौ
निपुणौ। मूर्छनाशब्देन वीणादिवादनमुच्यते। ऽवादने मूर्छना प्रोक्ताऽ इति
वैजयन्तीकोशात्। स्थानशब्देन
मन्द्रमध्यमताररूपस्वरत्रयोत्पत्तिस्थानमुच्यते। तदुक्तं शाण्डिल्येन  

ऽयदूर्ध्वं हृदयग्रन्थेः कपोलफलकादधः । प्राणसञ्चारणस्थानं
स्थानमित्यभिधीयते  ॥  उरः कण्ठः शिरश्चेति तत्पुनस्त्रिविधं भवेत् ।
मन्द्रं मध्यं च तारं चऽ इति । ऽस्थानमूर्छनकोविदौऽ इति भट्टसम्मतः पाठः ।
तत्र मूर्छनाशब्देन ऽयत्रैव स्युः स्वराः पूर्णा मूर्छना सेत्युदाहृताऽ इति
प्रामाण्येन मूर्छनाशब्दः स्वरपूर्णस्थानपर इति व्याख्यातम् । भ्रातरौ
सोदर्यौ स्वरसम्पन्नौ खर्जादिस्वरविज्ञौ । अत एव रूपिणौ मनुष्यरूपधारिणौ
गन्धर्वाविव मनुष्यरूपधारिगन्धर्वसदृशौ । रूपलक्षणसम्पन्नौ नाटकलक्षणविज्ञौ
। ऽरूपं स्वभावे शुक्लादौ सौन्दर्ये नाटकेप्यसौऽ इति भास्करः ।
मधुरस्वरभाषिणौ मनोहरस्वरभाषणशीलौ रामदेहाद्बिम्बादुत्थितौ । बिम्बौ
प्रतिबिम्बाविव रामदेहरूपबिम्बोत्थितप्रतिबिम्बसदृशावित्यर्थः । अत एव अपरौ
तथा रामप्रतियोगिकभेदाभाववन्ताविव तत्त्वेन प्रतीयमानावित्यर्थः । तौ
कुशलवौ अगायतामिति चतुर्णामेकत्रान्वयः । तथाशब्द इवार्थे  ॥  १।४।८११  ॥   

  

तदेव विशब्द(द)यन्नाह तावित्यादि सार्द्धश्लोकद्वयेन । सर्वलक्षणलक्षितौ
सर्वाणि निखिलानि लक्षणानि सामुद्रिकोक्तसच्चिह्नानि तैर्लक्षितौ युक्तौ ।
अत एव महाभागौ नित्यपरमभाग्यवन्तौ । अत एव महात्मानौ पूजितस्वरूपौ । अत एव
समाहितौ एकाग्रचित्तौ । अत एव तत्त्वज्ञौ वेदशास्त्रतात्पर्यवेदितारौ । अत
एवानिन्दितौ निन्दारहितौ तौ अमृतवदास्वादनीयगानविशिष्टौ राजपुत्रौ । तौ
कुशीलवौ । धर्म्यम् धर्मादनपेतम् । जनकर्त्तव्यबोधकमित्यर्थः । आख्यानम्
रामचरितप्रतिपादकम् । अत एव उत्तमं सर्वश्रेष्ठं तत् रामायणं
काव्यमादिकविवाल्मीकिनिष्पादितं सर्वं वाचोभि(वि)धेयं
पुस्तकावलोकनाद्यन्तरापि वचनार्हं कृत्वा अभ्यासतः सम्पाद्य ऋषीणां
मन्त्रद्रष्टृ़णां द्विजातीनां सामान्यब्राह्मणक्षत्रियविशां च साधूनां
जात्याद्यभिमानरहितपरमहंसानां च समागमे सम्मेलने यथोपदेशं
गुरूपदेशमनतिक्रम्य जगतुः गानं चक्रतुः । क्वचिल्लक्ष्यलक्षणलक्षिताविति
पाठः । अर्थः स्पष्ट एव । ऽतश्चौरामृतपुच्छेषु क्रोडे ऽम्ले ऽक्षे च
कुत्रचित्ऽ इति मेदिनीकोशात्तशब्दो ऽमृतपरः । सार्द्धश्लोकद्वयमेकान्वयि  ॥ 
१।४।१२,१३  ॥   

  

गानस्थलं निर्दिशन्नाह ताविति । कदाचित्कस्मिंश्चित्समये समेतानामेकत्र
समागतानां भावितात्मनां परिशीलितपरमात्मनाम् ऋषीणां समीपस्थौ कुशलवौ
मध्येसभं सभामध्ये इदं रामायणं काव्यमगायताम् । मध्येसभमित्यस्य स्थाने
आसीनानामिति पाठे आसीनानां मध्ये इत्यर्थः  ॥  १।४।१४  ॥   

  

गेयप्रशंसां कुर्वन्नाह तदिति । तद्गीयमानरामायणं श्रुत्वा परं विस्मयं केन
सुकृतेन इदमस्माभिः प्राप्तमित्याश्चर्यमागताः प्राप्ताः । अत एव
बाष्पपर्याकुलेक्षणाः सर्वे तत्रागतास्ते मुनयः साधुसाध्विति इदमित्यूचुः ।
हर्षे वीप्सा । अपिशब्द इत्यर्थे  ॥  १।४।१५  ॥   

  

गेयप्रशंसामुक्त्वा गातृप्रशंसामाह ते इति । धर्मवत्सलाः धर्माः
ध्ार्मस्वरूपाः वत्सलाः वात्सल्यरसवन्तः ते एव ते इति कर्मधारयः । अत एव
प्रीतमनसः प्रसन्नचित्ताः ते सर्वे मुनयः गायमानौ अद्भुतगानं कुर्वन्तौ अत
एव प्रशस्तव्यौ प्रशंसनीयौ कुशीलवौ प्रशशंसुः । प्रशस्तव्यावित्यत्र
आगमशास्त्रस्यानित्यत्वादिडभावः । नलोपश्छान्दसः । धर्मबाहुल्यात् धर्मवतां
धर्मत्वेन व्यपदेशः  ॥  १।४।१६  ॥   

  

प्रशंसास्वरूपमाह अहो इति । गीतस्य गानस्य माधुर्यं विशेषतः
अन्यगानाद्विलक्षणमत एव श्लोकानां च माधुर्यं विशेषतः श्लोकान्तरेभ्यः
विलक्षणमित्यहो आश्चर्यम् । एतेनैतादृग्गानं कर्तुर्न पूर्वमनुभूतिरिति
हेतुर्ध्वनितः । विलक्षणत्वमेवाह चिरेति । चिरनिर्वृतं
बहुकालिकरामव्यापारसम्पन्नमेतच्चरितमल्पकालतः प्रत्यक्षमिव दर्शितम् ।
अद्भुतगानविशिष्टप्रबन्धेन साक्षादिव कृतमित्यर्थः । अपिशब्दादल्पकाललाभः
 ॥  १।४।१७  ॥   

  

गानगेयविलक्षणत्वमुक्त्वा गातृविलक्षणत्त्वं बोधयँस्तत्प्रशंसास्वरूपमाह
प्रविश्येति । सहितौ समलयादिविशिष्टौ तावुभौ कुशलवौ मधुरं माधुर्यविशिष्टं
रक्तं श्रोत्रानुरागविषयीभूतं स्वरसम्पदा खर्जादिसम्पन्नं यथा भवति तथा
भावं रतिहासादिरूपं सुष्ठु प्रविश्य तत्तन्मयीभूय अगायताम् ।
श्रोतृतत्तद्रसनिष्पादजनकीभूतं गानं चक्रतुरित्यर्थः  ॥  १।४।१८  ॥   

  

एवमिति । तपःश्लाघ्यैः ज्ञानजनितप्रशंसाविशिष्टैः अत एव महात्मभिः
पूजितस्वरूपैर्मुनिभिः । एवं प्रशस्यमानौ तौ अमृतवदास्वादनीयगानविशिष्टौ तौ
प्रसिद्धौ कुशलवौ अत्यर्थं विलक्षणार्थविशिष्टं मधुरं माधुर्यगुणप्रधानकं
रामायणं संरक्ततरं श्रोतृ़णामत्यनुरागविषयीभूतं यथा भवति तथा अगायताम् ।
ऽतश्चौरामृतपुच्छेषु क्रोडे ऽम्ले ऽक्षे च कुत्रचित्ऽ इति
मेदिनीकोशात्तशब्दो ऽमृतपरः  ॥  १।४।१९  ॥   

  

प्रीत इति । प्रीतः गानश्रवणजनितप्रीतिविशिष्टः । अत एव संस्थितः उत्थितः ।
किञ्च दानकालयोग्यसम्यक्स्थितिविशिष्टः कश्चिन्मुनिः ताभ्यां कुशलवाभ्यां
कलशं जलाहरणपात्रं ददौ । प्रसन्नः महायशाः गानाभिज्ञत्वजनितकीर्तिविशिष्टः
कश्चिदपरो मुनिः ताभ्यां वल्कलमाच्छादनादियोग्यवृक्षविशेषत्वचं ददौ  ॥ 
१।४।२०  ॥   

  

अन्य इति । अन्यः मुनिः कृष्णाजिनमदात् । तथा ऽपरः यज्ञसूत्रमदात् ।
कश्चित्कमण्डलुं प्रादात् । अन्यो महामुनिः मौञ्जीं प्रादात्  ॥  १।४।२१
 ॥   

  

बृसीमिति । तदा तस्मिन्काले अन्यः बृसीम् ऋषियोग्यमासनं प्रादात् । अपरो
मुनिः कौपीनं प्रादात् । तदा अपरः हृष्टः मुनिः कुठारं ददौ  ॥  १।४।२२  ॥   

  

काषायमिति । अपरः मुनिः काषायं ब्रह्मचारिधार्यकुसुम्भरक्तं वस्त्रं ददौ ।
अन्यो मुनिः चीरं खण्डपटं ददौ । अन्यस्तु जटाबन्धनं जटाबन्धनयोग्यं
काष्ठरज्जुं पालाशादिमूलनिर्मितरश्ानां मुदान्वितः सन् ददौ  ॥  १।४।२३  ॥   

  

यज्ञेति । कश्चिदृषिः यज्ञभाण्डम्, तथा ऽपरः काष्ठभारम्, अन्यः
औदुम्बरीमुदुम्बरनिर्मितां बृसीं पीठं ददाविति पूर्वेणान्वयः । तदा
केचिदगृहीतवस्त्रादिकाः स्वस्ति अवदन्  ॥  १।४।२४  ॥   

  

आयुष्यमिति । तदा तस्मिन्काले मुदा हर्षेण अपरे महर्षयः आयुष्यं प्राहुः ।
एवमनेन प्रकारेण सत्यवादिनः सर्वे अन्ये ऽपि मुनयः वरान्
स्वस्वयोग्यान्ददुः । एतेन तदृषीणां परमानन्दः सूचितः । तेनैतत्प्राप्तिरेव
परो लाभ इति तेषां निश्चयः सूचितः । अत्र अन्यः कृष्णाजिनमदादित्यादि
ददुश्चैवं वरान्सर्वे इत्येतत्पर्यन्ताः पञ्चश्लोकाः भूषणाङ्कितपुस्तकेषु न
दृश्यन्ते तत्र हेतुर्लेखकप्रमादो बोध्यः । सर्वपुस्तकान्तरेष्वेषां
प्रसिद्धेः सन्दर्भानुकूलत्वाच्च  ॥  १।४।२५  ॥   

  

आश्चर्यमिति । आश्चर्यं वाङ्मनसगोचरातीतवस्तुबोधकत्वेन
स्वभावसिद्धमाधुर्यप्रधानत्वेन च सर्वतन्त्रविलक्षणमाख्यानं प्रबन्धरूपमत
एव कवीनां सहृदयाभिज्ञानां परमुत्कृष्टमाधारं सहृदयहृदयाभिहारकमित्यर्थः ।
मुनिना रघुनाथाचरितमननशीलवाल्मीकिना सम्प्रकीर्तितमिदं रामायणं यथाक्रमं
क्रममनतिक्रम्य समाप्तं कुशलवकर्तृकसमाप्तिमगमदित्यर्थः  ॥  १।४।२६  ॥   

  

अभीति । सर्वगीतेषु कोविदौ हे सर्वगीताभिज्ञकुशलवौ आयुष्यमायुर्वर्द्धकं
पुष्टिजननं पुष्टिजनकं सर्वश्रुतिसर्वाश्श्रुतयः तात्पर्यवृत्त्या यस्मिन्
मनोहरं सहृदयहृदयापकर्षकमिदं गीतं गानयोग्यरामचरितमभिगीतम् । भवद्भ्यां
मनोहरगानविषयीभूतं कृतमित्यर्थः । एतेन ऋषीणां परमानन्दो जात इति ध्वनितम्
। सर्वगीतिषु इति पाठः भट्टटीकायुक्तपुस्तकेषु दृश्यते । अर्थे तु न
वैलक्षण्यम्  ॥  १।४।२७  ॥   

  

प्रशस्यमानाविति । रथ्यासु अल्पवीथिषु राजमार्गेषु च सर्वत्र
मुन्याश्रमादिषु प्रशस्यमानौ  

गायकौ गानकर्तारौ कुशलवौ कदाचित्कस्मिँश्चित्समये भरताग्रजो रामो ददर्श  ॥ 
१।४।२८  ॥   

  

स्ववेश्मेति । ततः कुशलवकर्मकदर्शनानन्तरं शत्रुनिबर्हणः
स्वाश्रितारिदोषनिवर्तकः रामः पूजार्हौ पूजायोग्यौ भ्रातरौ कुशीलवौ
स्ववेश्म स्वगृहमानीय चकारेण स्वदत्तासने स्थापयित्वा पूजयामास च प्रशशंसैव
। एवेन कृत्यान्तरव्यवच्छेदः । तेन रामस्य प्रेमाधिक्यं सूचितम् ।
द्वितीयश्चकार एवार्थः  ॥  १।४।२९  ॥   

  

आसीन इति । तदा तस्मिन्काले प्रभुः महाराजाधिराजः । अत एव काञ्चने
स्वर्णमये दिव्ये प्राकृतविलक्षणे सिंहासने आसीनः । अत एव परन्तपः
आश्रितारिनिवर्तकः सचिवैर्मन्ित्त्रभिः भ्रातृभिश्च उपोपविष्टः परिवृतः ।
चकारान्तरेण छत्रचामरादिमहाराजाधिराजोपस्करविशिष्टः नियतः स रामः
रूपसम्पन्नौ उभौ तौ कुशलवौ दृष्ट्वा अवलोक्य देववर्चसोः अनयोर्बालयोः
सम्बन्धि विचित्रार्थपदं  

विलक्षणवाच्यवाचकविशिष्टमाख्यानं सम्यक् श्रूयताम् इदं लक्ष्मणं शत्रुघ्नं
भरतं च उवाच । तथा तेन प्रकारेण गायकौ समचोदयत् गीयतामिदमिति प्रेरयामास ।
त्रयाणामेकत्रान्वयः । तुश्चार्थे  ॥  १।४।३०३२  ॥   

  

प्रेरणानन्तरकालिकवृत्तमाह ताविति । अत्यर्थं गूढतात्पर्यार्थकं
विश्रुतार्थं विश्रुतः श्रुतिप्रसिद्धः अर्थो यस्य तन्मधुरं
स्वाभाविकमाधुर्यविशिष्टमत एव रक्तं श्रोत्रानुरागविषयीभूतं रामायणं
सञ्चितायतनिस्वनं सञ्चिता सम्यक् सम्पादितः आयतो दीर्घो निस्वनः आलापो
यस्मिंस्तत् तन्त्रीलयवत्तन्त्र्युपलक्षिततन्त्रीमृदङ्गतालादीनां
समानकालिकविश्रामः अस्ति अस्मिन्निति तन्त्रीलयवत् यथा स्यात्तथा तौ
प्रसिद्धौ वीरौ कुशलवौ अगायताम् । ऽतौ चापि मधुरं रक्तं
स्वचित्तायतनिःस्वनम्ऽ इति भट्टपाठः । स्वस्य श्रोतृचित्तस्य च अनुरूप आयतः
तारो निःस्वनो नादो यत्रेत्यर्थस्तैर्व्याख्यातः  ॥  १।४।३३  ॥   

  

ह्लादयदिति । श्रोत्राश्रयसुखं श्रोत्रं कर्णशष्कुली आश्रयो यस्य
तच्छ्रोत्राश्रयं श्रोत्रेन्द्रियं तस्य सुखं यस्मात्तत् । सर्वगात्राणि
निखिलावयवान् मनांसि हृदयानि हृत् हृदयमयं स्थानं येषां तानि
सान्तर्यामिजीवजातानि च ह्लादयत् गेयं गानं जनसंसदि जनाकुलसभायां बभौ
शुशुभे । जनाकुलसभायामित्युक्त्या तद्गानस्यातिप्रख्यातिर्ध्वनिता । तेन
तस्यालौकिकचमत्कारकारित्वं व्यक्तम्  ॥  १।४।३४  ॥   

  

बहुजनसङ्कुलत्वेन विपुलशब्दप्रभवशङ्कया सावधानीकुर्वन्नाह इमाविति ।
महातपस्विनौ गानविषयकपरमज्ञानवन्तौ मुनी मननशीलौ इमौ कुशीलवौ
पार्थिवलक्षणान्वितौ । स्त इति शेषः । महानुभावं
हृदयापकर्षत्वरूपपरमप्रभावविशिष्टं यच्चरितं प्रवक्ष्यते आभ्यां गास्यते
तन्ममापि भूतिकरम् मत्कर्मकनित्यप्राप्तिसम्पादकमेव । अतो निबोधत सावधानतया
यूयं शृणुत । पार्थिवलक्षणान्वितावित्यनेन स्वातिप्रीतिविषयत्वं
तयोस्सूचितम् । चो हेतौ । अपिशब्दो नित्यार्थकः । भूतिरित्यत्र
प्राप्त्यर्थकभूधातोः क्तिः । किञ्च महानुभावं भूतिकरं
श्रोतृनित्यप्रभूतिकरमेव मम चरितमाभ्यां प्रवक्ष्यत इत्यर्थः । अतो निबोधत
। अन्यत्समानम् । प्रचक्षते इति भट्टसम्मतः पाठः । तत्र महान्तो भूतिकरं
प्रचक्षते इत्यर्थः । अन्यत्समानम् । निबोधत इत्यनेनैतेषां मय्यनुरागातिशयः
स्यादिति हेतुर्ध्वनितः । तेन तेषु रघुनाथकृपातिशयः सूचितः । एतेनात्मयशो न
श्राव्यमित्याशङ्क्य सीताचरितत्वाद्रघुनाथेन श्रुतमिति समाहितमिति
भूषणकारोक्तशङ्कासमाधानमापाततो रमणीयम् । आत्मयशो न
श्राव्यमित्यादिनिषेधानां गर्वनिवारणतात्पर्यकाणां
सम्भावितगर्ववत्प्राकृतजनपरत्वेनात्र निषेधशङ्कानवसरत्वात् सीताचरितपरत्वेन
समाधानमप्ययुक्तम् । तच्चरितस्य रामचरितानतिरेकत्वेन  

शङ्कायास्तादवस्थ्यात् । अत एव ऽचरितं रघुनाथस्य शतकोटिप्रविस्तरम् ।
शृण्वन्रामकथानादम् । यः  

पिबन्सततं रामचरितामृतसागरम्ऽ इत्यादौ रघुनाथचरितेनैव सीतादिचरितानामुक्तिः
। अत एव काव्यं रामायणं कृत्स्नमित्यादौ काव्यं रामायणत्वेन विशेषितम् ।
ऽसीतायाश्चरितं महत्ऽ इति सीताचरितस्य महत्त्वोक्त्या सीताचरितस्य
प्राधान्यमिति तु न भ्रमितव्यम् । तस्य तत्रत्यमहच्छब्दः काव्यान्वयीति
तत्रैव निर्णीतत्वात् । अत एव ऽरामवीर्यं श्रोष्यसि त्वं
मार्कण्डेयमुखात्प्रभोऽ इत्यादि सङ्गच्छते इति दिक्  ॥  १।४।३५  ॥   

  

तत इति । ततः समाधानकरणानन्तरं रामवचःप्रचोदितौ रामप्रेरितौ कुशीलवौ
मार्गविधानसम्पदा मार्गो देशी चेति गानं द्विविधम्, तत्र प्राकृतावलम्बिनो
देशिसञ्ज्ञा संस्कृतावलम्बिनो मार्गसञ्ज्ञेति सङ्गीतशास्त्रे प्रसिद्धम् ।
तथा च मार्गस्य संस्कृतावलम्बिगानस्य यद्विधानं सामग्री तस्य सम्पत्तिः
परिपूर्णता तया शनैः अगायतामगायतामेव । परिषद्गतः सभासद्भिरुपविष्टः स रामो
ऽपि बुभूषया तादृग्गायकभवनेच्छया आसक्तमना बभूव । तुशब्द एवार्थे तेन
कृत्यान्तरव्यवच्छेदः । तेन चित्तैकाग्र्यं ध्वनितम् । किञ्च तुना
प्रतिश्लोकगानं प्रशंसां चकारेत्यर्थः  ॥  १।४।३६  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे चतुर्थः
सर्गः  ॥  ४  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/01-kathAmukham/004_rAmAyaNagAnam.md">
<details><summary><h2>तिलकम् ...{Loading}...</h2></summary>



प्राप्तेति । अनेन रावणवधोत्तरमेतत्काव्यकरणमिति सूचितम् ।
वाल्मीकिस्तद्विषयवासी ऋषिरित्यर्थादवगन्तव्यम् । चरितम् तत्प्रतिपादकं
काव्यम् । अर्थवद्ध्वन्यलङ्कारादिप्रशस्तार्थम् । "आत्मवान्" इति पाठे
ऽवहितान्तःकरणः । प्राशस्त्ये मतुप् । आत्मशब्दश्चान्तःकरणवाची  ॥  १।४।१
 ॥   

  

चतुर्विंशदिति । चतुर्विंशतिरित्यर्थकश्छान्दसः शतानिति पुल्लिङ्गो
ऽप्येवम् । तत्र पञ्चशतरूपसर्गसङ्ख्या षट्काण्डानामेव । श्लोकसङ्ख्या तु
सोत्तराणामित्याहुः । कतककृतस्तु उक्तसङ्ख्यापेक्षया
षट्त्रिंशत्सर्गसङ्ख्याधिक्यदर्शनात् चतुर्विंशत्सहस्रापेक्षया
श्लोकसङ्ख्याया अप्याधिक्यदर्शनाच्च उत्तरकाण्डीयसर्गसङ्ख्यानुक्तेश्च
प्रक्षिप्तो ऽयं श्लोको न त्वार्ष इत्याहुः  ॥  १।४।२  ॥   

  

कृत्वा त्विति । सहशब्दः सहितपरः भविष्येण सह सहितं विशिष्टं यदुत्तरं तेन
सहितमिदं काव्यं ब्रह्मनियोगात्तत्प्रसादाच्च कृत्वा को नु प्रभुः समर्थ
एतत्प्रयुञ्जीयात्सभासु पठञ्छ्रावयेत्सभ्यानिति तु चिन्तयामास ।
सहोत्तरमित्यत्रोत्तरपदार्थस्य सभविष्यमिति सविशेषणत्वे ऽप्यार्षः समासः ।
भविष्यं च सीताविसर्जनमारभ्येत्येके तस्या भूप्रवेशोत्तरकालिकमिति परे ।
प्रयुञ्जीयादिति च्छान्दसम्  ॥  १।४।३  ॥   

  

तस्येति । भावितात्मनो रामचरितबन्धनेन शुद्धचित्तस्य । अगृहीतामिति
च्छान्दसम् । आवां गातारावित्युक्त्वा पादग्रहणं कृतवन्तौ । मुनिवेषौ
राजकुमारावप्याश्रमस्थितिवशात्तथाभूतौ कुशीलवौ कुशलवौ कुशशब्दस्य कुशीभावः
पृषोदरादित्वात् । ददर्श काव्यग्रहणे योग्यतयापश्यदित्यर्थः  ॥  १।४।४,५
 ॥   

  

स त्विति । धीर्धारणावती मेधा । परिनिष्ठितौ जातवेदाध्ययनौ । उपबृंहणं
वेदस्य तत्तदर्थे तात्पर्यग्रहणं तद्रूपायार्थाय प्रयोजनाय अनेन
श्रुतितात्पर्यविषयीभूतार्थप्रतिपादकतया प्रामाण्यमस्योपादेयत्वं च सूचितम्
 ॥  १।४।६  ॥   

  

काव्यमिति । रामस्यायनं चरितं तत्प्रतिपादकं च महत्काव्यं
पौलस्त्यवधमित्येवंनामकं चकार । तत्तावदग्राहयतेति पूर्वेण सम्बन्धः, यथा
कृष्णचरितवर्णनरूपमाघकाव्यस्य शिशुपालवध इति नाम  ॥  १।४।७  ॥   

  

पाठ्य इति । इतः श्लोकचतुष्टयमेकान्वयम् । पाठ्यगेययोर्भावे ण्यद्यतौ तेन
पाठे गाने चेत्यर्थः । गानं तन्त्रीनाडीसमुत्थश्रुतिभेदोपेतम् उभयत्रापि
मधुरं श्रोतृसुखजनकम् । प्रमाणानि द्रुतमध्यविलम्बितानि । सप्तजातयः
षड्जादयः सप्तस्वराः सप्तस्वरविशिष्टगानानुरोधीति यावत्  ॥  १।४।८  ॥   

  

रसैरिति । वीरादीत्यादिना बीभत्साद्भुतशान्तसङ्ग्रहः । शृङ्गारादिरसैश्च
युक्तम् । नवरसयोगीति यावत् । ईदृशं काव्यं तावगायताम्  ॥  १।४।९  ॥   

  

तौ विशेषयति तौ त्विति । गान्धर्वस्य समग्रनाट्यस्य तत्त्वज्ञौ स्थानं च
मूर्छना च तयोः समाहारः स्थानमूर्छनं तत्र कोविदौ तत्तत्त्वज्ञौ
(तत्त्वज्ञौ इत्येव युक्तम्) । "यदूर्ध्वं हृदयग्रन्थेः कपोलफलकादधः ।
प्राणसञ्चारणस्थानं स्थानमित्यभिधीयते  ॥  उरः कण्ठः शिरश्चेति
तत्पुनस्त्रिविधं भवेत् । मन्द्रं मध्यं च तारं च" इति शाण्डिल्यः । तथा
"यत्रैव स्युः स्वराः पूर्णा मूर्छना सेत्युदाहृता" इति च । यत्र गीतविशेष
इत्यर्थः । रूपिणौ प्रशस्तरूपवन्तौ  ॥  १।४।१०  ॥   

  

रूपेति । अत्र रूपमवयवसंस्थानम् । उक्तस्य स्वरसम्पन्नावित्यस्यैव विवरणं
मधुरस्वरेति । बिम्बात्सूर्यादेरुत्थितौ बिम्बाविव प्रतिबिम्बाविव तथा
रामदेहादुत्थितौ परौ रामदेहावित्यर्थः  ॥  १।४।११  ॥   

  

ताविति । धर्म्यम् धर्मादनपेतम् । वाचोविधेयम् विनापि पुस्तकं पाठयोग्यम्
 ॥  १।४।१२  ॥   

ऋषीणां द्विजातीनामिति गोबलीवर्द्रन्यायेन । साधूनां द्विजेतराणमपि
यथोपदेशं जगतुः । तत्त्वज्ञौ काव्यस्य गानादेश्च तत्त्वज्ञौ । सुसमाहितौ
सुतरां स्थिरचित्तौ  ॥  १।४।१३  ॥   

  

"लक्ष्यलक्षण" इति पाठे सामुद्रिकवद्भिर्लक्ष्यं (सामुद्रिकविद्भिरिति
युक्तम्) परीक्ष्यं लक्षणं सुलक्षणं तेन लक्षितौ युतौ अत एव महात्मानौ
महाभागौ च भागो भाग्यमत्र । "गीयतामिदमाख्यानं भवद्भ्यामृषिसंसदि ।
राजर्षीणां पुण्यकृतां साधूनां च समागमे  ॥  गुरुणैवमनुज्ञातौ प्रकृत्या
मधुरस्वरौ" इति क्वचित्पठ्यते, तदनन्वयीति स्पष्टमेव । भावितात्मनाम्
शुद्धचित्तानाम्  ॥  १।४।१४  ॥   

  

मध्येसभमित्यव्ययीभावः । समीपस्थौ सहितावित्यर्थः । तद्गानम्  ॥  १।४।१५,१६
 ॥   

  

प्रशस्तव्यावितीडभावनलोपौ छान्दसौ । अहो आश्चर्यम्  ॥  १।४।१७  ॥   

  

चिरेति । एतद्रावणवधान्तचरितम् । एवमृषिप्रशंसोत्तरं पुनस्तयोर्गानमाह भावं
काव्याभिप्रायं तत्तद्रसरूपं प्रविश्य तन्मयीभूय सुष्ठु यथा श्रोतृ़णां
रसाविर्भावो भवति तथागायतामित्यर्थः  ॥  १।४।१८  ॥   

  

सहिताविति । मधुरम् पाठतो गानतश्च । रक्तमुच्चैः स्वरसम्पदा
षड्जादिस्वरसम्पदा सम्पन्नं यथा भवति तथागायतामिति पूर्वेण सम्बन्धः । एवम्
"अहो गीतस्य" इत्याद्युक्तरीत्या  ॥  १।४।१९  ॥   

  

संरक्ततरमत्युच्चतरं तथाप्यत्यर्थम् मधुरम् । ततो
रामायणगानश्रवणानन्दपरवशानां मुनीनां चेष्टा आह प्रीत इति । संस्थितः
सभायामिति शेषः  ॥  १।४।२०,२१  ॥   

  

बृसी ऋषीणामासनम्  ॥  १।४।२२२४  ॥   

  

स्वस्तीत्याद्याशीः  ॥  १।४।२५  ॥   

  

आश्चर्यमित्यादि मनोहरमित्यन्तमेकं वाक्यम्  ॥  १।४।२६  ॥   

  

परमिति । कवीनामाधारं वर्णनीयार्थस्य प्रकारभेदलाभद्वारा । हे सर्वगीतिषु
कोविदौ कुशीलवौ, इदं गीतं गायनयोग्यं वस्त्वभिगीतं सुष्ठु गीतं यथाक्रमं
समाप्तं समापितं च । "अविगीतम्" इति पाठे ऽनवद्यम् । यथा तथा गीतमित्यर्थः
 ॥  १।४।२७  ॥   

  

आयुष्यमायुर्जनकम् । पुष्टिरभ्युदयः । सर्वश्रुतिमनोहरं सर्वश्रुतीनां
मनांस्युपनिषदस्तदर्थहरमित्यनेन मोक्षदं गीतमित्येवं सर्वत्र प्रशस्यमानौ ।
तत्रायोध्यायाम्  ॥  १।४।२८  ॥   

  

रथ्यासु स्वल्पवीथिषु राजमार्गेषु च गायमानौ तौ कदाचिद्भरताग्रजो रामो
ददर्शेत्यन्वयः  ॥  १।४।२९,३०  ॥   

  

"उपोपविष्टसचिवः" इति पाठे उप समीप उपविष्टाः सचिवा यस्येत्यर्थः ।
"उपोपविष्टैः सचिवैः" इति पाठे समीपस्थैर्मन्त्रिभिर्भ्रातृभिश्च समन्वित
इत्यर्थः । "आत्मरूपसम्पन्नौ" इति पाठे आत्मसदृशावित्यर्थः । "दृष्ट्वा तु
रूपसम्पन्नौ" इति प्रचुरः पाठः  ॥  १।४।३१  ॥   

  

अनयोः सकाशादेतदाख्यानं श्रूयतामिति लक्ष्मणादीनुवाच  ॥  १।४।३२  ॥   

  

विचित्रार्थपदमिति पूर्वान्वयी । ततो गायकौ गातुं प्रैरयत् ।
स्वचित्तायतनिःस्वनं स्वस्य श्रोतृचित्तस्य चानुरूप आयतस्तारो निःस्वनो
नादो यत्र तथा । स्वबलानुरूपं श्रोतृचित्ताह्लादकं च यथा भवति
तावदुच्चस्वरमिति फलितम्  ॥  १।४।३३  ॥   

  

तन्त्रीलयवत्तन्त्रीशब्दसदृशम् । विश्रुतार्थं विशेषतः
श्रुतमात्रेणार्थबोधजनकं यथा भवति तथातिशयेनागायतामित्यन्वयः ।
सर्वगात्राणि श्रोतृणां सर्वगात्राणि
ह्वादयद्रोमाञ्चादिप्रादुर्भावेणानन्दानुभावनसमर्थानि कुर्वत् । मनस
आह्लादो नाम निद्रायामिव विस्मृतान्यव्यापारता । हृदयानि ।
हृदयमित्युपनिषन्निर्वचनाद्धृदयं प्रत्यगात्मा । उपाधिभेदाद्बहुवचनम् ।
तस्य ह्लादो नाम तत्सुखभोगः । श्रोत्रं कर्णशष्कुली तदाश्रयं
श्रोत्रेन्द्रियं तस्य सुखम्  ॥  १।४।३४  ॥   

  

अथाख्यानस्य श्रवणे प्रयोजनमुपदिशन्पुनरपि लक्ष्मणादीनत्यादरेण श्रवणार्थं
प्रेरयति इमाविति । तत्तस्मात् महातपस्विनावाश्रमवासात्तपोयुक्तौ
स्वरूपतस्त्वाजानुबाहुत्वादिपार्थिवलक्षणान्वितौ मुनिशिष्यत्वाच्च मुनी इमौ
प्रबन्धस्य गायकौ । चरितं गेयं काव्यं च महानुभावं
शब्दार्थालङ्कारललितसन्दर्भत्वादिवैभवेन सार्वभौमविषयत्वेन च महावैभवम् अतो
निबोधतादरेण शृणुत । किञ्च । यतस्तत्काव्यं तच्छ्रवणं च ममापि
भूतिकरमिहामुत्राभ्युदयकरं प्रचक्षते ऽनेककल्पजीविनो वृद्धाः
पूर्वपूर्वरामायणस्य तैस्तत्फलत्वोक्त्या अस्यापि तत्फलकत्वमिति भाव इति
प्राञ्चः । वस्तुतो मम चरितं मत्सम्बन्धि तच्चरितं मच्चरितार्थप्रतिपादकं
तल्लोकोत्तरं काव्यं निबोधत । यतस्तच्छ्रोतृ़णां भूतिकरमपि
भुक्तिमुक्तिदमपि प्रचक्षते पूर्ववत् । श्रवणमात्रेण सर्वगात्राह्लादाद्यपि
शब्दग्राह्यम्, अत एव महानुभावम् महाप्रभावम् । अस्य श्लोकस्य
लक्ष्मणादीनामेतच्छ्रवणप्रवर्तकार्थकत्वेनैवमेवास्य व्याख्योचितेति
द्रष्टव्यम्  ॥  १।४।३५  ॥   

  

तत इति । रामवचःप्रेरितौ तौ । मार्गविधानसम्पदा । गानं द्विविधम् मार्गो
देशी चेति । तत्र प्राकृतावलम्बि गानं देशी संस्कृतावलम्बि तु गानं मार्गः
। तयोर्मध्ये मार्गाख्यगानमार्गावलम्बनसामग्र्या अगायताम् । परिषद्गतः
सभागतः स रामो ऽपि बुभूषया स्वचरितस्य चिरकालं स्थितीच्छया प्रबन्धस्य
गीतश्रवणे आसक्तमना बभूव । शनैःपदेनोत्तमपुरुषत्वात्स्वप्रशंसार्थके ऽत्र
काव्ये शनैः प्रवृत्तिरिति ध्वन्यते । स्वयं श्रवणे चोत्तरोत्तरं
श्लोकानामुपादेयत्वबुद्ध्या श्रवणे प्रवृत्तौ तस्य स्थिरत्वं भवतीति तदाशयः
। स्वप्रवर्तितकविकृतत्वाच्चैवमिच्छा भगवत इति बोध्यम् ।
इहामुत्रस्वाभ्युदयेच्छयेति व्याख्यानं त्वयुक्तम्, भगवतः
स्वाभ्युदयेच्छाया बाधात् । एतेन राज्ञां कविकृतस्वकाव्यश्रवणमावश्यकमिति
सूचितम्  ॥  १।४।३६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
चतुर्थः सर्गः  ॥  ४  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/01-kathAmukham/004_rAmAyaNagAnam.md">
<details><summary><h2>द्राविडपाठः ...{Loading}...</h2></summary>


प्राप्तराज्यस्य रामस्य वाल्मीकिर्भगवानृषिः।  
चकार चरितं कृत्स्नं विचित्रपदमात्मवान् ॥ 1.4.1 ॥   
चतुर्विंशत्सहस्राणि श्लोकानामुक्तवानृषिः।  
तथा सर्गशतान् पञ्च षट्काण्डानि तथोत्तरम् ॥ 1.4.2 ॥   
कृत्वापि तन्महाप्राज्ञः सभविष्यं सहोत्तरम्।  
चिन्तयामास को न्वेतत्प्रयुञ्जीयादिति प्रभुः ॥ 1.4.3 ॥   
तस्य चिन्तयमानस्य महर्षेर्भावितात्मनः।  
अगृह्णीतां ततः पादौ मुनिवेषौ कुशीलवौ ॥ 1.4.4 ॥   
कुशीलवौ तु धर्मज्ञौ राजपुत्रौ यशस्विनौ।  
भ्रातरौ स्वरसम्पन्नौ ददर्शाश्रमवासिनौ ॥ 1.4.5 ॥   
स तु मेधाविनौ दृष्ट्वा वेदेषु परिनिष्ठितौ।  
वेदोपबृंहणार्थाय तावग्राहयत प्रभुः ॥ 1.4.6 ॥   
काव्यं रामायणं कृत्स्नं सीतायाश्चरितं महत्।  
पौलस्त्यवधमित्येव चकार चरितव्रतः ॥ 1.4.7 ॥   
पाठ्ये गेये च मधुरं प्रमाणैस्त्रिभिरन्वितम्।  
जातिभिः सप्तभिर्बद्धं तन्त्रीलयसमन्वितम् ॥ 1.4.8 ॥   
रसैः शृङ्गारकारुण्यहास्यवीरभयानकैः।  
रौद्रादिभिश्च संयुक्तं काव्यमेतदगायताम् ॥ 1.4.9 ॥   
तौ तु गान्धर्वतत्त्वज्ञौ मूर्च्छनास्थानकोविदौ।  
भ्रातरौ स्वरसम्पन्नौ गन्धर्वाविव रूपिणौ ॥ 1.4.10 ॥   
रूपलक्षणसम्पन्नौ मधुरस्वरभाषिणौ।  
बिम्बादिवोत्थितौ बिम्बौ रामदेहात्तथापरौ ॥ 1.4.11 ॥   
तौ राजपुत्रौ कार्त्स्न्येन धर्म्यमाख्यानमुत्तमम्।  
वाचोविधेयं तत्सर्वं कृत्वा काव्यमनिन्दितौ ॥ 1.4.12 ॥   
यथोपदेशं तत्त्वज्ञौ जगतुस्तौ समाहितौ।  
महात्मानौ महाभागौ सर्वलक्षणलक्षितौ ॥ 1.4.13 ॥   
तौ कदाचित्समेतानामृषीणां भावितात्मनाम्।  
आसीनानां समीपस्थाविदं काव्यमगायताम् ॥ 1.4.14 ॥   
तच्छ्रुत्वा मुनयः सर्वे बाष्पपर्याकुलेक्षणाः।  
साधु साध्विति तावूचुः परं विस्मयमागताः ॥ 1.4.15 ॥   
ते प्रीतमनसः सर्वे मुनयो धर्मवत्सलाः।  
प्रशशंसुः प्रशस्तव्यौ गायमानौ कुशीलवौ ॥ 1.4.16 ॥   
अहो गीतस्य माधुर्यं श्लोकानां च विशेषतः।  
चिरनिर्वृत्तमप्येतत्प्रत्यक्षमिव दर्शितम् ॥ 1.4.17 ॥   
प्रविश्य तावुभौ सुष्ठु तदा भावमगायताम्।  
सहितौ मधुरं रक्तं सम्पन्नं स्वरसम्पदा ॥ 1.4.18 ॥   
एवं प्रशस्यमानौ तौ तपःश्लाघ्यैर्महात्मभिः।  
संरक्ततरमत्यर्थं मधुरं तावगायताम् ॥ 1.4.19 ॥   
प्रीतः कश्चिन्मुनिस्ताभ्यां संस्थितः कलशं ददौ।  
प्रसन्नो वल्कले कश्चिद्ददौ ताभ्यां महायशाः ॥ 1.4.20 ॥   
आश्चर्यमिदमाख्यानं मुनिना सम्प्रकीर्तितम्।  
परं कवीनामाधारं समाप्तं च यथाक्रमम् ॥ 1.4.21 ॥   
अभिगीतमिदं गीतं सर्वगीतेषु कोविदौ।  
आयुष्यं पुष्टिजनकं सर्वश्रुतिमनोहरम् ॥ 1.4.22 ॥   
प्रशस्यमानौ सर्वत्र कदाचित्तत्र गायकौ।  
रथ्यासु राजमार्गेषु ददर्श भरताग्रजः ॥ 1.4.23 ॥   
स्ववेश्म चानीय ततो भ्रातरौ च कुशीलवौ।  
पूजयामास पूजार्हौ रामः शत्रुनिबर्हणः ॥ 1.4.24 ॥   
आसीनः काञ्चने दिव्ये स च सिंहासने प्रभुः।  
उपोपविष्टः सचिवैर्भ्रातृभिश्च परन्तपः ॥ 1.4.25 ॥   
दृष्ट्वा तु रूपसम्पन्नौ तावुभौ नियतस्तदा।  
उवाच लक्ष्मणं रामः शत्रुघ्नं भरतं तथा ॥ 1.4.26 ॥   
श्रूयतामिदमाख्यानमनयोर्देववर्चसोः।  
विचित्रार्थपदं सम्यग्गायिनौ तावचोदयत् ॥ 1.4.27 ॥   
तौ चापि मधुरं रक्तं स्वञ्चितायतनिःस्वनम्।  
तन्त्रीलयवदत्यर्थं विश्रुतार्थमगायताम् ॥ 1.4.28 ॥   
ह्लादयत् सर्वगात्राणि मनांसि हृदयानि च।  
श्रोत्राश्रयसुखं गेयं तद्बभौ जनसंसदि ॥ 1.4.29 ॥   
इमौ मुनी पार्थिवलक्षणान्वितौ कुशीलवौ चैव महातपस्विनौ।  
ममापि तद् भूतिकरं प्रवक्ष्यते महानुभावं चरितं निबोधत ॥ 1.4.30 ॥   
ततस्तु तौ रामवचः प्रचोदितावगायतां मार्गविधानसम्पदा।  
स चापि रामः परिषद्गतः शनैर्बुभूषयासक्तमना बभूव ह ॥ 1.4.31 ॥   

</details>
</div>
