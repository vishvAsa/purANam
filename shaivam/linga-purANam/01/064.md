---
title: ०६४

---
ऋषय ऊचुः॥  
कथं हि रक्षसा सक्तिर्भक्षितः सोनुजैः सह॥  
वासिष्ठो वदतां श्रेष्ठ सूत वक्तुमिहार्हसि॥ ६४.१ ॥  
  
सूत उवाच॥  
राक्षसो रुधिरो नाम वसिष्ठस्य सुतं पुरा॥  
शक्तिं स भक्षयामास शक्तेः शापात्सहानुजैः॥ ६४.२ ॥  
  
वसिष्ठयाज्यं विप्रेन्द्रास्तदा दिश्यैव भूपतिम्॥  
कल्माषपादं रुधिरो विश्वामित्रेण चोदितः॥ ६४.३ ॥  
  
भक्षितः स इति श्रुत्वा वसिष्ठस्तेन रक्षसा॥  
शक्तिः शक्तिमतां श्रेष्ठो भ्रातृभिः सह धर्मवित्॥ ६४.४ ॥  
  
हा पुत्र पुत्र पुत्रेति क्रन्दमानो मुहुर्मुहुः॥  
अरुन्धत्या सह मुनिः पपात भुवि दुःखितः॥ ६४.५ ॥  
  
नष्टं कुलमिति श्रुत्वा मर्तुं चक्रे मतिं तदा॥  
स्मरन्पुत्रशतं चैव शक्तिज्येष्ठं च शक्तिमान्॥ ६४.६ ॥  
  
न तं विनाहं जीविष्ये इति निश्चित्य दुःखितः॥ ६४.७ ॥  
  
आरुह्य मूर्धानमजात्मजोसौ तयात्मवान् सर्वविदात्मविच्च॥  
धराधरस्यैव तदा धरायां पपात पत्न्या सहसाश्रृदृष्टिः॥ ६४.८ ॥  
  
धराधरात्तं पतितं धरा तदा दधार तत्रापि विचित्रकण्ठी॥  
कराम्बुजाभ्यां करिखेलगामिनी रुदन्तमादाय रुरोद सा च॥ ६४.९ ॥  
  
तदा तस्य स्नुषा प्राह पत्नी शक्तेर्महामुनिम्॥  
वसिष्ठं वदतां श्रेष्ठं रुदन्ती भयविह्वला॥ ६४.१೦ ॥  
  
भगवन्ब्राह्मणश्रेष्ठ तव देवमिदं शुभम्॥  
पालयस्व विभो द्रष्टुं तव पौत्रं ममात्मजम्॥ ६४.११ ॥  
  
न त्याज्यं तव विप्रेन्द्र देहमेतत्सुशोभनम्॥  
गर्भस्थो मम सर्वार्थसाधकः शक्तिजो यतः॥ ६४.१२ ॥  
  
एवमुक्त्वाथ धर्मज्ञा कराभ्यां कमलेक्षणा॥  
उत्थाप्य श्वशुरं नत्वा नेत्रे सम्मृज्य वारिणा॥ ६४.१३ ॥  
  
दुःखितापि परित्रातुं श्वशुरं दुःखितं तदा॥  
अरुन्धतीं च कल्याणीं प्रार्थयामास दुःखिताम्॥ ६४.१४ ॥  
  
स्नुषावाक्यं ततः श्रुत्वा वसिष्ठोत्थाय भूतलात्॥  
सञ्ज्ञामवाप्य चालिङ्ग्य सा पपात सुदुःखिता॥ ६४.१५ ॥  
  
अंरुधती कराब्यां तां संस्पृश्यास्राकुलेक्षणाम्॥  
रुरोद मुनिशार्दूलो भार्यया सुतवत्सलः॥ ६४.१६ ॥  
  
अथ नाब्यम्बुजे विष्णोर्यथा तस्याश्चतुर्मुखः॥  
आसीनो गर्भशय्यायां कुमार ऋचमाह सः॥ ६४.१७ ॥  
  
ततो निशम्य भगवान्वसिष्ठ ऋचमादरात्॥  
केनोक्तमिति सञ्चिन्त्य तदातिष्ठत्समाहितः॥ ६४.१८ ॥  
  
व्योमाङ्गणस्थोथ हरिः पुण्डरीकनिभेक्षणः॥  
वसिष्ठमाह विश्वात्मा घृणया स घृणानिधिः॥ ६४.१९ ॥  
  
भो वत्सवत्स विप्रेन्द्र वसिष्ठ सुतवत्सल॥  
तव पौत्रमुखाम्भोजादृगेषाद्य विनिःसृता॥ ६४.२೦ ॥  
  
मत्समस्तव पौत्रोसौ शक्तिजः शक्तिमान्मुने॥  
तस्मादुत्तिष्ठ सन्त्यस्य शोकं ब्रह्मसुतोत्तम॥ ६४.२१ ॥  
  
रुद्रभक्तश्च गर्भस्थो रुद्रपूजापरायणः॥  
रुद्रदेवप्रभावेण कुलं ते सन्तरिष्यति॥ ६४.२२ ॥  
  
एवमुक्त्वा घृणी विप्रं भगवान् पुरुषोत्तमः॥  
वसिष्ठं मुनिशार्दूलं तत्रैवान्तरधीयत॥ ६४.२३ ॥  
  
ततः प्रणम्य शिरसा वसिष्ठो वारिजेक्षणम्॥  
अदृश्यन्त्या महातेजाः पस्पर्शोदरमादरात्॥ ६४.२४ ॥  
  
हा पुत्र पुत्र पुत्रेति पपात च सुदुःखितः॥  
ललापारुन्धती प्रेक्ष्य तदासौ रुदतीं द्विजाः॥ ६४.२५ ॥  
  
स्वपुत्रं च स्मरन् दुःखात्पुनरेह्येहि पुत्रक॥  
तव पुत्रमिमं दृष्ट्वा भो शक्ते कुलधारणम्॥ ६४.२६ ॥  
  
तवान्तिकं गमिष्यामि तव मात्रा न संशयः॥  
सूत उवाच॥  
एवमुक्त्वा रुदन्विप्र आलिङ्ग्यारुन्धतीं तदा॥ ६४.२७ ॥  
  
पपात ताडयन्तीव स्वस्य कुक्षी करेण वै॥  
अदृसश्यन्ती जघानाथ शक्तिजस्यालयं शुभा॥ ६४.२८ ॥  
  
स्वोदरं दुःखिता भूमौ ललाप च पपात च॥  
अरुन्धति तदा भीता वसिष्ठश्च महामतिः॥ ६४.२९ ॥  
  
समुत्थाप्य स्नुषां बालामूचतुर्भयविह्वलौ॥ ६४.३೦ ॥  
  
विचारमुग्धे तव गर्भमण्डलं कराम्बुजाभ्यां विनिहत्य दुर्लभम्॥  
कुलं वसिष्ठस्य समस्तमप्यहो निहन्तुमार्ये कथमुद्यता वद॥ ६४.३१ ॥  
  
तवात्मजं शक्तिसुतं च दृष्ट्वा चास्वाद्य वक्त्रामृतमार्यसूनोः॥  
त्रातुं यतो देहमिमं मुनीन्द्रः सुनिश्चितः पाहि ततः शरीरम्॥ ६४.३२ ॥  
  
सूत उवाच॥  
एवं स्नुषामुपालभ्य मुनिं चारुन्धती स्थिता॥  
अरन्धती वसिष्ठस्य प्राह चार्तेतिविह्वला॥ ६४.३३ ॥  
  
त्वय्येव जीवितं चास्य मुनेर्यत्सुव्रते मम॥  
जीवितं रक्ष देहस्य धात्री च कुरु याद्धितम्॥ ६४.३४ ॥  
  
अदृश्यन्ति उवाच॥  
मया यदि मुनिश्रेष्ठो त्रातुं वै निश्चितं स्वकम्॥  
ममाशुभं शुभं देहं कथञ्चित्पालयाम्यहम्॥ ६४.३५ ॥  
  
प्रियदुःखमहं प्राप्त ह्यसती नात्र संशयः॥  
मुने दुःखादहं दग्धा यतः पुत्री मुने तव॥ ६४.३६ ॥  
  
अहोद्भुतं मया दृष्टं दुःखपात्री ह्यहं विभो।  
दुःखत्राता भव ब्रह्मन्ब्रह्मसूनो जगद्गुरो॥ ६४.३७ ॥  
  
तथापि भर्तृरहिता दीना नारि भवेदिह॥  
पाहि मां तत आर्येन्द्र परिभूता भविष्यति॥ ६४.३८ ॥  
  
पिता माता च पुत्रास्च पौत्राः श्वशुर एव च॥  
एते न बान्धवाः स्त्रीणां भर्ता बन्धुः परा गतिः॥ ६४.३९ ॥  
  
आत्मनो यद्धि कथितमप्यर्धमिति पण्डितैः॥  
तदप्यत्र मृषा ह्याससीद्गतः शक्तिरहं स्थिता॥ ६४.४೦ ॥  
  
अहो ममात्र काठिन्यं मनसो मुनिपुङ्गव॥  
पतिं प्राणसमं त्यक्त्वा स्थिता यत्र क्षणं यतः॥ ६४.४१ ॥  
  
वसिष्ठाश्वत्थमाश्रित्य ह्यमृता तु यथा लता॥  
निर्मूलाप्यमृता भर्त्रात्यक्ता दीना स्थिताप्यहम्॥ ६४.४२ ॥  
  
स्नुषा वाक्यं निशम्यैव वसिष्ठो भार्यया सह॥  
तदा चक्रे मतिं धीमान् यातुं स्वाश्रममाश्रमी॥ ६४.४३ ॥  
  
कृच्छ्रात्सभार्यो भगवान्वासिष्ठः स्वाश्रमं क्षणात्॥  
अदृश्यन्त्या च पुण्यात्मा संविवेश स चिन्तयन्॥ ६४.४४ ॥  
  
सा गर्भं पालयामास कथञ्चिन्मुनिपुङ्गवाः॥  
कुलसन्धारणार्थाय शक्ति पत्नी पतिव्रता॥ ६४.४५ ॥  
  
ततः सासूत तनयं दशमे मासि सुप्रभम्॥  
शक्तिपत्नी यथा शक्तिं शक्तिमन्तमरुन्धती॥ ६४.४६ ॥  
  
असूत सा दितिर्विष्णुं यता स्वाहा गुहं सुतम्॥  
अग्निं यथारणिः पत्नी शक्तेः साक्षात्पराशरम्॥ ६४.४७ ॥  
  
यदा तदा शक्तिसूजुरवतीर्णो महीतले॥  
शक्तिस्त्यक्त्वा तदा दुःखं पितॄणां समतां ययौ॥ ६४.४८ ॥  
  
भ्रातृभिः सह पुण्यात्मा आदित्यैरिव भास्करः॥  
रराज पितृलोकस्थो वासिष्ठो मुनिपुङ्गवाः॥ ६४.४९ ॥  
  
जगुस्तदा च पितरो ननृतुश्च पितामहाः॥  
प्रपितामहाश्च विप्रेन्द्रा ह्यवतीर्णे पराशरे॥ ६४.५೦ ॥  
  
ये ब्रह्मवादिनो भूमौननृतुर्दिवि देवताः॥  
पुष्कराद्याश्च ससृजुः पुष्पवर्षं च खेचराः॥ ६४.५१ ॥  
  
पुरेषु राक्षसानां च प्रणादं विषमं द्विजाः॥  
आश्रमस्थाश्च मुनयः समूहुर्हर्षसन्ततिम्॥ ६४.५२ ॥  
  
अवतीर्णो यथा ह्यण्डाद्भानुः सोपि पराशरः॥  
अदृश्यन्त्याश्चतुर्वक्त्रो मेघजालाद्दिवाकरः॥ ६४.५३ ॥  
  
सुखं च दुःखमभवददृश्यन्त्यास्तथा द्विजाः॥  
दृष्ट्वा पुत्रं पतिं स्मृत्वा अरुन्धत्या मुनेस्तथा॥ ६४.५४ ॥  
  
दृष्ट्वा च तनयं बाला पराशरमतिद्युतिम्॥  
ललाप विह्वला बाला सन्नकण्ठी पपात च॥ ६४.५५ ॥  
  
सा पराशरमहो महामतिं देवदानवगणैश्च पूजितम्॥  
जातमात्रमनघं शुचिस्मिता बुध्य साश्रुनयना ललाप च॥ ६४.५६ ॥  
  
हा वसिष्ठसुत कुत्रचिद्गतः पश्य पुत्रमनघं तवात्मजम्॥  
त्यज्य दीनवदनां वनान्तरे पुत्र दर्शनपरामिमां प्रभो॥ ६४.५७ ॥  
  
शक्ते स्वं च सुतं पश्य भ्रातृभिः सह षण्मुखम्॥  
यथा महेश्वरोपश्यत्सगणो हृषिताननः॥ ६४.५८ ॥  
  
अथ तस्यास्तदालापं वसिष्ठो मुनिसत्तमः॥  
श्रुत्वा स्नुषामुवाचेदं मारोदीरिति दुःखितः॥ ६४.५९ ॥  
  
आज्ञया तस्य सा शोकं वसिष्ठस्य कुलाङ्गना॥  
त्यक्त्वा ह्यपालयद्बालं बाला बालमृगेक्षणा॥ ६४.६೦ ॥  
  
दृष्ट्वा तामबलां प्राह मङ्गलाभरणैर्विना॥  
आसीनामाकुलां साध्वीं बाष्पपर्याकुले क्षणाम्॥ ६४.६१ ॥  
  
शाक्तेय उवाच॥  
अम्ब मङ्गलविभूषणैर्विना देहयष्टिरनघे न शोभते॥  
वक्तुमर्हसि तवाद्य कारणं चन्द्रबिम्बरहितेव शर्वरी॥ ६४.६२ ॥  
  
मातर्मातः कथं त्यक्त्वा मङ्गलाभरणानि वै॥  
आसीना भर्तृहीनेव वक्तुमर्हसि शोभने॥ ६४.६३ ॥  
  
अदृश्यन्ती तदा वाक्यं श्रुत्वा तस्य सुतस्य सा॥  
न किञ्चिदब्रवीत्पुत्रं शुभं वा यदि वेतरत्॥ ६४.६४ ॥  
  
अदृश्यन्तीं पुनः प्राह शाक्तेयो भगवान्मम॥  
मातः कुत्र महातेजाः पिता वद वदेति ताम्॥ ६४.६५ ॥  
  
श्रुत्वा रुरोद सा वाक्यं पुत्रस्यातीव विह्वला॥  
भक्षितो रक्षसा तातस्तवेति निपपात च॥ ६४.६६ ॥  
  
श्रुत्वा वसिष्ठोपि पपात भूमौ पौत्रस्य वाक्यं स रुदन्दयालुः॥  
अरुन्धती चाश्रमवासिनस्तदा मुनेर्वसिष्ठस्य मुनीश्वराश्च॥ ६४.६६ ॥  
  
श्रुत्वा वसिष्ठोपि पपात भूमौ पौत्रस्य वाक्यं स रुदन्दयालुः॥  
अरुन्धती चाश्रमवासिनस्तदा मुनेर्वसिष्ठस्य मुनीश्वराश्च॥ ६४.६७ ॥  
  
भक्षितो रक्षसा मातुः पिता तव मुकादिति॥  
श्रुत्वा पराशरो धीमान्प्राह चास्राविलेक्षणः॥ ६४.६८ ॥  
  
पराशर उवाच॥  
अभ्यर्च्य देवदेवेशं त्रैलोक्यं सचराचरम्॥  
क्षणेन मातः पितरं दर्शयामीति मे मतिः॥ ६४.६९ ॥  
  
सा निशम्य वचनं तदा शुभं सस्मिता तनयमाह विस्मिता॥  
तथ्यमे तदिति तं निरीक्ष्य सा पुत्रपुत्र भवमर्चयेति च॥ ६४.७೦ ॥  
  
ज्ञात्वा शक्तिसुतस्यास्य सङ्कल्पं मुनिपुङ्गवः॥  
वसिष्ठो भगवान्प्राह पौत्रं धीमान् घृणानिधिः॥ ६४.७१ ॥  
  
स्थाने पौत्रं मुनिश्रेष्ठ सङ्कल्पस्तव सुव्रत॥  
तथापि श्रृणु लोकस्य क्षयं कर्तुं न चार्हसि॥ ६४.७२ ॥  
  
राक्षसानामभावाय कुरु सर्वेश्वरार्चनम्॥  
त्रैलोक्यं श्रृणु शाक्तेय अपराध्यति किं तव॥ ६४.७३ ॥  
  
ततस्तस्य वसिष्ठस्य नियोगाच्छक्तिनन्दनः॥  
राक्षसानामभावाय मतिं चक्रे महामतिः॥ ६४.७४ ॥  
  
अदृश्यन्तीं वसिष्ठं च प्रणम्यारुन्धतीं ततः॥  
कृत्वैकलिङ्गं क्षणिकं पांसुना मुनिसन्निधौ॥ ६४.७५ ॥  
  
सम्पूज्य शिवसूक्तेन त्र्यम्बकेन शुभेन च॥  
जप्त्वा त्वरितरुद्रं च शिवसङ्कल्पमेव च॥ ६४.७६ ॥  
  
नीलरुद्रं च शाक्तेयस्तथा रुद्रं च शोभनम्॥  
वामीयं पवमानं च पञ्चब्रह्म तथैव च॥ ६४.७७ ॥  
  
होतारं लिङ्गसूक्तं च अथर्वशिर एव च॥  
अष्टाङ्गमर्घ्यं रुद्राय दत्वाभ्यर्च्य यथाविधि॥ ६४.७८ ॥  
  
पराशर उवाच॥  
भगवन्रक्षसा रुद्र भक्षितो रुधिरेण वै॥  
पिता मम महातेजा भ्रातृभिः सह शङ्कर॥ ६४.७९ ॥  
  
द्रष्टुमिच्छामि भगवन् पितरं भ्रातृभिः सह॥  
एवं विज्ञापयाँल्लिङ्गं प्रणिपत्य मुहुर्मुहुः॥ ६४.८೦ ॥  
  
हा रुद्र रुद्ररुद्रेति रुरोद निपपात च॥  
तं दृष्ट्वा भगवान्नुद्रो देवीमाह च शङ्करः॥ ६४.८१ ॥  
  
पश्य बालं महाभागे बाष्पपर्याकुलेक्षणम्॥  
ममानुस्मरणे युक्तं मदाराधनतत्परम्॥ ६४.८२ ॥  
  
सा च दृष्ट्वा महादेवी पराशरमनिन्दिता॥  
दुःखात्सङ्क्लिन्नसर्वाङ्गमस्राकुलविलोचनम्॥ ६४.८३ ॥  
  
लिङ्गार्चनविधौ सक्तं हर रुद्रेति वादिनम्॥  
प्राह भर्तारमीशानं शङ्करं जगतामुमा॥ ६४.८४ ॥  
  
ईप्सितं यच्छ सकलं प्रसीद परमेश्वर॥  
निशम्य वचनं तस्याः शङ्करः परमेश्वरः॥ ६४.८५ ॥  
  
भार्यामार्यामुमां प्राह ततो हालाहलाशनः॥  
रक्षाम्येनं द्विजं बालं फुल्लेन्दीवरलोचनम्॥ ६४.८६ ॥  
  
ददामि दृष्टिं मद्रूपदर्शनक्षम एष वै॥  
एवमुक्त्वा गणैर्दिव्यैर्भगवान्नीललोहितः॥ ६४.८७ ॥  
  
ब्रह्मेन्द्रविष्णुरुद्राद्यैः संवृतः परमेश्वरः॥  
ददौ च दर्शनं तस्मै मुनिपुत्राय धीमते॥ ६४.८८ ॥  
  
सोपि दृष्ट्वा महादेवमानन्दास्राविलेक्षणः॥  
निपपात च हृष्टात्मा पादयोस्तस्य सादरम्॥ ६४.८९ ॥  
  
पुनर्भवान्याः पादौ च नन्दिनश्च महात्मनः॥  
सफलं जीवितं मेद्य ब्रह्माद्यांस्तांस्तदाह सः॥ ६४.९೦ ॥  
  
रक्षार्थमागतस्त्वद्य मम वालेन्दुभूषणः॥  
कोन्यः समो मया लोके देवो वा दानवोपि वा॥ ६४.९१ ॥  
  
अथ तस्मिन्क्षणादेव ददर्श दिवि संस्थितम्॥  
पितरं भ्रातृभिः सार्ध शाक्तेयस्तु पराशरः॥ ६४.९२ ॥  
  
सूर्यमण्डलसङ्काशे विमाने विश्वतो मुखे॥  
भ्रातृभिः सहितं दृष्ट्वा ननाम च जहर्ष च॥ ६४.९३ ॥  
  
तदा वृषध्वजो देवः सभार्यः सगणेश्वरः॥  
वसिष्ठपुत्रं प्राहेदं पुत्रदर्शनतत्परम्॥ ६४.९४ ॥  
  
श्रीदेव उवाच॥  
शक्ते पश्य सुतं बालमानन्दास्राविलेक्षणम्॥  
अदृश्यन्तीं च विप्रेन्द्र वसिष्ठं पितरं तव॥ ६४.९५ ॥  
  
अरुन्धतीं महाभागां कल्याणीं देवतोपमाम्॥  
मातरं पितरं चोभौ नमस्कुरु महामते॥ ६४.९६ ॥  
  
तदा हरं प्रणम्याशु देवदेवमुमां तथा॥  
वसिष्ठं च तदा श्रेष्ठंशक्तिर्वै शङ्कराज्ञया॥ ६४.९७ ॥  
  
मातरं च महाभागां कल्याणीं पतिदेवताम्॥  
अरुन्धतीं जगन्नाथनियोगात्प्राह शक्तिमान्॥ ६४.९८ ॥  
  
वासिष्ठ उवाच॥  
भो वत्सवत्स विप्रेन्द्र पराशर महाद्युते॥  
रक्षितोहं त्वया तात गर्भस्थेन महात्मना॥ ६४.९९ ॥  
  
अणिमादिगुणैश्वर्यं मया वत्स पराशर॥  
लब्धमद्याननं दृष्टं तव बाल ममाज्ञया॥ ६४.१೦೦ ॥  
  
अदृश्यन्तीं महाभागां रक्ष वत्स महामते॥  
अरुन्धतीं च पितरं वसिष्ठं मम सर्वदा॥ ६४.१೦१ ॥  
  
अन्वयः सकलो वत्स मम सन्तारितस्त्वया॥  
पुत्रेण लोकाञ्जयतीत्युक्तं सद्भिः सदैव हि॥ ६४.१೦२ ॥  
  
ईप्सितं वरयेशानं जगतां प्रभवं प्रभुम्॥  
गमिष्याम्यभिवन्द्येशं भ्रातृभिः सह शङ्करम्॥ ६४.१೦३ ॥  
  
एवं पुत्रमुपामन्त्र्य प्रणम्य च महेश्वरम्॥  
निरीक्ष्य भार्यां सदसि जगाम पितरं वशी॥ ६४.१೦४ ॥  
  
गतं दृष्ट्वाथ पितरं तदाभ्यर्च्यैव शङ्करम्॥  
तुष्टाव वाग्भिरिष्टाभिः शाक्तेयः शशिभूषणम्॥ ६४.१೦५ ॥  
  
ततस्तुष्टो महादेवो मन्मथान्धकमर्दनः॥  
अनुगृह्याथ शाक्तेयं तत्रैवान्तरधीयत॥ ६४.१೦६ ॥  
  
गते महेश्वरे साम्बे प्रणम्य च महेश्वरम्॥  
ददाह राक्षसानां तु कुलं मन्त्रेण मन्त्रवित्॥ ६४.१೦७ ॥  
  
तदाह पौत्रं धर्मज्ञो वसिष्ठो मुनिभिर्वृतः॥  
अलमत्यन्तकोपेन तात मन्युमिमं जहि॥ ६४.१೦८ ॥  
  
राक्षसा नापराध्यन्ति पितुस्ते विहितं तथा॥  
मूढानामेव भवति क्रोधो बुद्धिमतां न हि॥ ६४.१೦९ ॥  
  
हन्यते तात कः केन यतः स्वकृतभुक्पुमान्॥  
सञ्चितस्यातिमहता वत्स क्लेशेन मानवैः॥ ६४.११೦ ॥  
  
यशसस्तपसश्चैव क्रोधो नाशकरः स्मृतः॥  
अलं हि राक्षसैर्दग्धैर्दीनैरनपराधिभिः॥ ६४.१११ ॥  
  
सत्रं ते विरमत्वेतत्क्षमासारा हि साधवः॥  
एवं वसिष्ठवाक्येन शाक्तेयो मुनिपुङ्गवः॥ ६४.११२ ॥  
  
उपसंहृतवान् सत्रं सद्यस्तद्वाक्यगौरवात्॥  
ततः प्रीतश्च भगवान्वसिष्ठो मुनिसत्तमः॥ ६४.११३ ॥  
  
सम्प्राप्तश्च तदा सत्रं पुलस्त्यो ब्रह्मणः सुतः॥  
वसिष्ठेन तु दत्तार्घ्यः कृतासनपरिग्रहः॥ ६४.११४ ॥  
  
पराशरमुवाचेदं प्रणिपत्य स्थितं मुनिः॥  
वैरे महति यद्वाक्याद्गुरोरद्याश्रिताक्षमा॥ ६४.११५ ॥  
  
त्वया तस्मात्समस्तानि भवाञ्छास्त्राणि वेत्स्यति॥  
सन्ततेर्मम न च्छेदः क्रुद्धेनापि यतः कृतः॥ ६४.११६ ॥  
  
त्वया तस्मान्महाभाग ददम्यन्यं महावरम्॥  
पुराणसंहिताकर्ता भवान्वत्स भविष्यति॥ ६४.११७ ॥  
  
देवतापरमार्थं च यथावद्वेत्स्यते भवान्॥  
प्रवृत्तौ वा निवृत्तौ वा कर्मणस्तेऽमला मतिः॥ ६४.११८ ॥  
  
मत्प्रसादादसन्दिग्धा तव वत्स भविष्यति॥  
ततश्च प्राह भगवान्वसिष्ठो वदतां वरः॥ ६४.११९ ॥  
  
पुलस्त्येन यदुक्तं ते सर्वमेतद्भविष्यति॥  
अथ तस्य पुलस्त्यस्य वसिष्ठस्य च धीमतः॥ ६४.१२೦ ॥  
  
प्रसादाद्वैष्णवं चक्रे पुराणं वै पराशरः॥  
षट्प्रकारं समस्तार्थसाधकं ज्ञानसञ्चयम्॥ ६४.१२१ ॥  
  
षट्साहस्रमितं सर्वं वेदार्थेन च संयुतम्॥  
चतुर्थं हि पुराणानां संहितासु सुशोभनम्॥ ६४.१२२ ॥  
  
एष वः कथितः सर्वे वासिष्ठानां समासतः॥  
प्रभवः शक्तिसूनोश्च प्रभावो मुनिपुङ्गवाः॥ ६४.१२३ ॥  
  
इति श्रीलिङ्गमहापुराणे पूर्वभागे वासिष्ठकथनं नाम चतुःषष्टिमोऽध्यायः॥ ६४ ॥