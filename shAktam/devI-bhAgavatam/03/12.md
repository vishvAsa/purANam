+++
title = "१२"

+++
राजोवाच  
वद यज्ञविधिं सम्यग्देव्यास्तस्याः समन्ततः ।  
श्रुत्वा करोम्यहं स्वामिन्यथाशक्ति ह्यतन्द्रितः ॥ १ ॥  
पूजाविधिं च मन्त्रांश्च होमद्रव्यमसंशयम् ।  
ब्राह्मणाः कतिसङ्ख्याश्च दक्षिणाश्चतथा पुनः ॥ २ ॥  
  
व्यास उवाच  
शृणु राजन् प्रवक्ष्यामि देव्या यज्ञं विधानतः ।  
त्रिविधं तु सदा ज्ञेयं विधिदृष्टेन कर्मणा ॥ ३ ॥  
सात्त्विकं राजसं चैव तामसं च तथापरम् ।  
मुनीनां सात्त्विकं प्रोक्तं नृपाणां राजसं स्मृतम् ॥ ४ ॥  
तामसं राक्षसानां वै ज्ञानिनां तु गुणोज्झितम् ।  
विमुक्तानां ज्ञानमयं विस्तरात्प्रब्रवीमि ते ॥ ५ ॥  
देशः कालस्तथा द्रव्यं मन्त्राश्च ब्राह्मणास्तथा ।  
श्रद्धा च सात्वकी यत्र तं यज्ञं सात्त्विकं विदुः ॥ ६ ॥  
द्रव्यशुद्धिः क्रियाशुद्धिर्मन्त्रशुद्धिश्च भूमिप ।  
भवेद्यदि तदा पूर्णं फलं भवति नान्यथा ॥ ७ ॥  
अन्यायोपार्जितेनैव कर्तव्यं सुकृतं कृतम् ।  
न कीर्तिरिह लोके च परलोके न तत्फलम् ॥ ८ ॥  
तस्मान्न्यायार्जितेनैव कर्तव्यं सुकृतं सदा ।  
यशसे परलोकाय भवत्येव सुखाय च ॥ ९ ॥  
प्रत्यक्षं तव राजेन्द्र पाण्डवैस्तु मखः कृतः ।  
राजसूयः क्रतुवरः समाप्तवरदक्षिणः ॥ १० ॥  
यत्र साक्षाद्धरिः कृष्णो यादवेन्द्रो महामनाः ।  
ब्राह्मणाः पूर्णविद्याश्च भारद्वाजादयस्तथा ॥ ११ ॥  
कृत्वा यज्ञं सुसम्पूर्णं मासमात्रेण पाण्डवैः ।  
प्राप्तं महत्तरं कष्टं वनवासश्च दारुणः ॥ १२ ॥  
पीडनञ्चैव पाञ्चाल्यास्तथा द्यूते पराजयः ।  
वनवासो महत्कष्टं क्व गतं मखजं फलम् ॥ १३ ॥  
दासत्वञ्च विराटस्य कृतं सर्वमहात्मभिः ।  
कीचकेन परिक्लिष्टा द्रौपदी च प्रमद्वरा ॥ १४ ॥  
आशीर्वादा द्विजातीनां क्व गताः शुद्धचेतसाम् ।  
भक्तिर्वा वासुदेवस्य क्व गता तत्र सङ्कटे ॥ १५ ॥  
न रक्षिता तदा बाला केनापि द्रुपदात्मजा ।  
प्राप्तकेशग्रहा काले साध्वी च वरवर्णिनी ॥ १६ ॥  
किमत्र चिन्तनीयं वै धर्मवैगुण्यकारणम् ।  
केशवे सति देवेशे धर्मपुत्रे युधिष्ठिरे ॥ १७ ॥  
भवितव्यमिति प्रोक्ते निष्फलः स्यात्तदागमः ।  
वेदमन्त्रास्तथान्ये च वितथाः स्युरसंशयम् ॥ १८ ॥  
साधनं निष्फलं सर्वमुपायश्च निरर्थकः ।  
भवितव्यं भवत्येव वचने प्रतिपादके ॥ १९ ॥  
आगमोऽप्यर्थवादः स्यात्क्रियाः सर्वा निरर्थकाः ।  
स्वर्गार्थञ्च तपो व्यर्थं वर्णधर्मश्च वै तथा ॥ २० ॥  
सर्वं प्रमाणं व्यर्थं स्याद्‌भवितव्ये कृते हृदि ।  
उभयञ्चापि मन्तव्यं दैवं चोपाय एव च ॥ २१ ॥  
कृते कर्मणि चेत्सिद्धिर्विपरिता यदा भवेत् ।  
वैगुण्यं कल्पनीयं स्यात्प्राज्ञैः पण्डितमौलिभिः ॥ २२ ॥  
तत्कर्म बहुधा प्रोक्तं विद्वद्‌भिः कर्मकारिभिः ।  
कर्तृभेदान्मन्त्रभेदाद्‌द्रव्यभेदात्तथा पुनः ॥ २३ ॥  
यथा मघवता पूर्वं विश्वरूपो वृतो गुरुः ।  
विपरीतं कृतं तेन कर्म मातृहिताय वै ॥ २४ ॥  
देवेभ्यो दानवेभ्यस्तु स्वस्तीत्युक्त्वा पुनः पुनः ।  
असुरा मातृपक्षीयाः कृतं तेषाञ्च रक्षणम् ॥ २५ ॥  
दैत्यान् दृष्ट्वातिसम्पुष्टांश्चुकोप मघवा तदा ।  
शिरांसि तस्य वज्रेण चिच्छेद तरसा हरिः ॥ २६ ॥  
क्रियावैगुण्यमत्रैव कर्तृभेदादसंशयम् ।  
नोचेत्पञ्चालराजेन रोषेणापि कृता क्रिया ॥ २७ ॥  
भारद्वाजविनाशाय पुत्रस्योत्पादनाय च ।  
धृष्टद्युम्नः समुत्पन्नो वेदिमध्याच्च द्रौपदी ॥ २८ ॥  
पुरा दशरथेनापि पुत्रेष्टिस्तु कृता यदा ।  
अपुत्रस्य सुतास्तस्य चत्वारः सम्प्रजज्ञिरे ॥ २९ ॥  
अतः क्रिया कृता युक्त्या सिद्धिदा सर्वथा भवेत् ।  
अयुक्त्या विपरिता स्यात्सर्वथा नृपसत्तम ॥ ३० ॥  
पाण्डवानां यथा यज्ञे किञ्चिद्वैगुण्ययोगतः ।  
विपरीतं फलं प्राप्तं निर्जितास्ते दुरोदरे ॥ ३१ ॥  
सत्यवादी तथा राजन् धर्मपुत्रो युधिष्ठिरः ।  
द्रौपदी च तथा साध्वी तथान्येप्यनुजाः शुभाः ॥ ३२ ॥  
कुद्रव्ययोगाद्वैगुण्यं समुत्पन्नं मखेऽथवा ।  
साभिमानैः कृताद्वापि दूषणं समुपस्थितम् ॥ ३३ ॥  
सात्त्विकस्तु महाराज दुर्लभो वै मखः स्मृतः ।  
वैखानसमुनीनां हि विहितोऽसौ महामखः ॥ ३४ ॥  
सात्त्विकं भोजनं ये वै नित्यं कुर्वन्ति तापसाः ।  
न्यायार्जितञ्च वन्यञ्च तथा ऋष्यं सुसंस्कृतम् ॥ ३५ ॥  
पुरोडाशपरा नित्यं वियूपा मन्त्रपूर्वकाः ।  
श्रद्धाधिका मखा राजन् सात्त्विकाः परमाः स्मृताः ॥ ३६ ॥  
राजसा द्रव्यबहुलाः सयूपाश्च सुसंस्कृताः ।  
क्षत्रियाणां विशाञ्चैव साभिमानाश्च वै मखाः ॥ ३७ ॥  
तामसा दानवानां वै सक्रोधा मदवर्धकाः ।  
सामर्षाः संस्कृताः क्रूरा मखाः प्रोक्ता महात्मभिः ॥ ३८ ॥  
मुनीनां मोक्षकामानां विरक्तानां महात्मनाम् ।  
मानसस्तु स्मृतो यागः सर्वसाधनसंयुतः ॥ ३९ ॥  
अन्येषु सर्वयज्ञेषु किञ्चिन्न्यूनं भवेदपि ।  
द्रव्येण श्रद्धया वाऽपि क्रियया ब्राह्मणैस्तथा ॥ ४० ॥  
देशकालपृथग्द्रव्यसाधनैः सकलैस्तथा ।  
नान्यो भवति पूर्णे वै तथा भवति मानसः ॥ ४१ ॥  
प्रथमं तु मनः शोध्यं कर्तव्यं गुणवर्जितम् ।  
शुद्धे मनसि देहो वै शुद्ध एव न संशयः ॥ ४२ ॥  
इन्द्रियार्थपरित्यक्तं यदा जातं मनः शुचि ।  
तदा तस्य मखस्यासौ प्रभवेदधिकारवान् ॥ ४३ ॥
तदाऽसौ मण्डपं कृत्वा बहुयोजनविस्तृतम् ।  
स्तम्भैश्च विपुलैः श्लक्ष्णैर्यज्ञियद्रुमसम्भवैः ॥ ४४ ॥  
वेदीं च विशदां तत्र मनसा परिकल्पयेत् ।  
अग्नयोऽपि तथा स्थाप्या विधिवन्मनसा किल ॥ ४५ ॥  
ब्राह्मणानाञ्च वरणं तथैव प्रतिपाद्य च ।  
ब्रह्माध्वर्युस्तथा होता प्रस्तोता विधिपूर्वकम् ॥ ४६ ॥  
उद्‌गाता प्रतिहर्ता च सभ्याश्चान्ये यथाविधि ।  
पूजनीयाः प्रयत्नेन मनसैव द्विजोत्तमाः ॥ ४७ ॥  
प्राणोऽपानस्तथा व्यानः समानोदान एव च ।  
पावकाः पञ्च एवैते स्थाप्या वेद्यां विधानतः ॥ ४८ ॥  
गार्हपत्यस्तदा प्राणोऽपानश्चाहवनीयकः ।  
दक्षिणाग्निस्तथा व्यानः समानश्चावसथ्यकः ॥ ४९ ॥  
सभ्योदानः स्मृता ह्येते पावकाः परमोत्कटाः ।  
द्रव्यञ्च मनसा भाव्यं निर्गुणं परमं शुचि ॥ ५० ॥  
मन एव तदा होता यजमानस्तथैव तत् ।  
यज्ञाधिदेवता ब्रह्म निर्गुणं च सनातनम् ॥ ५१ ॥  
फलदा निर्गुणा शक्तिः सदा निर्वेददा शिवा ।  
ब्रह्मविद्याखिलाधारा व्याप्य सर्वत्र संस्थिता ॥ ५२ ॥  
तदुद्देशेन तद्‌द्रव्यं हुनेत्प्राणाग्निषु द्विजः ।  
पश्चाच्चित्तं निरालम्बं कृत्वा प्राणानपि प्रभो ॥ ५३ ॥  
कुण्डलीमुखमार्गेण हुनेद्‌ब्रह्मणि शाश्वते ।  
स्वानुभूत्या स्वयं साक्षात्स्वात्मभूतां महेश्वरीम् ॥ ५४ ॥  
समाधिनैव योगेन ध्यायेच्चेतस्यनाकुलः ।  
सर्वभूतस्थमात्मानं सर्वभूतानि चात्मनि ॥ ५५ ॥  
यदा पश्यति भूतात्मा तदा पश्यति तां शिवाम् ।  
दृष्ट्वा तां ब्रह्मविद्‌भूयात्सच्चिदानन्दरूपिणीम् ॥ ५६ ॥  
तदा मायादिकं सर्वं दग्धं भवति भूमिप ।  
प्रारब्धं कर्ममात्रं तु यावद्देहं च तिष्ठति ॥ ५७ ॥  
जीवन्मुक्तस्तदा जातो मृतो मोक्षमवाप्नुयात् ।  
कृतकृत्यो भवेत्तात यो भजेज्जगदम्बिकाम् ॥ ५८ ॥  
तस्मात्सर्वप्रयत्नेन ध्येया श्रीभुवनेश्वरी ।  
श्रोतव्या चैव मन्तव्या गुरुवाक्यानुसारतः ॥ ५९ ॥  
राजन्नेवं कृतो यज्ञो मोक्षदो नात्र संशयः ।  
अन्ये यज्ञाः सकामास्तु प्रभवन्ति क्षयोन्मुखाः ॥ ६० ॥  
अग्निष्टोमेन विधिवत्स्वर्गकामो यजेदिति ।  
वेदानुशासनं चैतत्प्रवदन्ति मनीषिणः ॥ ६१ ॥  
क्षीणे पुण्ये मृत्युलोकं विशन्ति च यथामति ।  
तस्मात्तु मानसः श्रेष्ठो यज्ञोऽप्यक्षय एव सः ॥ ६२ ॥  
न राज्ञा साधितुं योग्यो मखोऽसौ जयमिच्छता ।  
तामसस्तु कृतः पूर्वं सर्पयज्ञस्त्वयाधुना ॥ ६३ ॥  
वैरं निर्वाहितं राजंस्तक्षकस्य दुरात्मनः ।  
यत्कृते निहताः सर्पास्त्वयाऽग्नौ कोटिशः परे ॥ ६४ ॥  
देवीयज्ञं कुरुष्वाद्य विततं विधिपूर्वकम् ।  
विष्णुना यः कृतः पूर्वं सृष्ट्यादौ नृपसत्तम ॥ ६५ ॥  
तथा त्वं कुरु राजेन्द्र विधिं ते प्रब्रवीम्यहम् ।  
ब्राह्मणाः सन्ति राजेन्द्र विधिज्ञा वेदवित्तमाः ॥ ६६ ॥  
देवीबीजविधानज्ञा मन्त्रमार्गविचक्षणाः ।  
याजकास्ते भविष्यन्ति यजमानस्त्वमेव हि ॥ ६७ ॥  
कृत्वा यज्ञं विधानेन दत्त्वा पुण्य़ं मखार्जितम् ।  
समुद्धर महाराज पितरं दुर्गतिङ्गतम् ॥ ६८ ॥  
विप्रावमानजं पापं दुर्घटं नरकप्रदम् ।  
तथैव शापजो दोषः प्राप्तः पित्रा तवानघ ॥ ६९ ॥  
तथा दुर्मरणं प्राप्तं सर्पदंशेन भूभुजा ।  
अन्तराले तथा मृत्यूर्न भूमौ कुशसंस्तरे ॥ ७० ॥  
न सङ्ग्रामे न गङ्गायां स्नानदानादिवर्जितम् ।  
मरणं ते पितुस्तत्र सौधे जातं कुरूद्वह ॥ ७१ ॥  
कृपणानि च सर्वाणि नरकस्य नृपोत्तम ।  
तत्रैकं कारणं तस्य न जातं चातिदुर्लभम् ॥ ७२ ॥  
यत्र यत्र स्थितःप्राणो ज्ञात्वा कालं समागतम् ।  
साधनानामभावेऽपि ह्यवशश्चातिसङ्कटे ॥ ७३ ॥  
यदा निर्वेदमायाति मनसा निर्मलेन वै ।  
पञ्चभूतात्मको देहो मम किञ्चात्र दुःखदम् ॥ ७४ ॥  
पतत्वद्य यथाकामं मुक्तोऽहं निर्गुणोऽव्ययः ।  
नाशात्मकानि तत्त्वानि तत्र का परिदेवना ॥ ७५ ॥  
ब्रह्मैवाहं न संसारी सदा मुक्तः सनातनः ।  
देहेन मम सम्बन्धः कर्मणा प्रतिपादितः ॥ ७६ ॥  
तानि सर्वाणि मुक्तानि शुभानि चेतराणि च ।  
मनुष्यदेहयोगेन सुखदुःखानुसाधनात् ॥ ७७ ॥  
विमुक्तोऽतिभयाद्‌घोरादस्मात्संसारसङ्कटात् ।  
इत्येवं चिन्त्यमानस्तु स्नानदानविवर्जितः ॥ ७८ ॥  
मरणं चेदवाप्नोति स मुच्च्येज्जन्मदुःखतः ।  
एषा काष्ठा परा प्रोक्ता योगिनामपि दुर्लभा ॥ ७९ ॥  
पिता ते नृपशार्दूल श्रुत्वा शापं द्विजोदितम् ।  
देहे ममत्वं कृतवान्न निर्वेदमवाप्तवान् ॥ ८० ॥  
नीरोगो मम देहोऽयं राज्यं निहतकण्टकम् ।  
कथं जीवाम्यहं कामं मन्त्रज्ञानानयन्तु वै ॥ ८१ ॥  
औषधं मणिमन्त्रं च यन्त्रं परमकं तथा ।  
आरोहणं तथा सौधे कृतवान्नृपतिस्तदा ॥ ८२ ॥  
न स्नानं न कृतं दानं न देव्याः स्मरणं कृतम् ।  
न भूमौ शयनं चैव दैवं मत्वा परं तथा ॥ ८३ ॥  
मग्नो मोहार्णवे घोरे मृतः सौधेऽहिना हतः ।  
कृत्वा पापं कलेर्योगात्तापसस्यावमानजम् ॥ ८४ ॥  
अवश्यमेव नरकं एतैराचरणैर्भवेत् ।  
तस्मात्तं पितरं पापात्समुद्धर नृपोत्तम ॥ ८५ ॥  
सूत उवाच  
इति श्रुत्वा वचस्तस्य व्यासस्यामिततेजसः ।  
साश्रुकण्ठोऽतिदुःखार्तो बभूव जनमेजयः ॥ ८६ ॥  
धिगिदं जीवितं मेऽद्य पिता मे नरके स्थितः ।  
तत्करोमि यथैवाद्य स्वर्गं यात्युत्तरासुतः ॥ ८७ ॥  
इति श्रीदेवीभागवते महापुराणेऽष्टादशसाहस्र्यां संहितायां  
तृतीयस्कन्धे अम्बायज्ञविधिवर्णनं नाम द्वादशोऽध्यायः ॥ १२ ॥
