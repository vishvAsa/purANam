+++
title = "७९"

+++

ऊनाशीतितमोऽध्यायः ७९  

मार्कण्डेय उवाच  

आदित्या वसवो रुद्राः साध्या विश्वे मरुद्गणाः  ।  
भृगवोऽङ्गिरसश्चाष्टौ यत्र देवगणाः स्मृताः  ॥ ७९.१ ॥  
आदित्या वसवो रुद्रा विज्ञेयाः कश्यपात्मजाः  ।  
साध्याश्च मरुतो विश्वे धर्मपुत्रगणास्त्रयः  ॥ ७९.२ ॥  
भृगोस्तु भृगवो देवाः पुत्रा ह्यङ्गिरसः सुताः  ।  
एष सर्गश्च मारीचो विज्ञेयः साम्प्रताधिपः  ॥ ७९.३ ॥  
ऊर्जस्वी नाम चैवेन्द्रो महात्मा यज्ञभागभुक् ।  
अतीतानागता ये च वर्तन्ते साम्प्रतञ्च ये  ॥ ७९.४ ॥  
सर्वे ते त्रिदशेन्द्रास्तु विज्ञेयास्तुल्यलक्षणाः  ।  
सहस्राक्षाः कुलिशिनः सर्व एव पुरन्दराः  ॥ ७९.५ ॥  
मघवन्तो वृषाः सर्वे शृङ्गिणो गजगामिनः  ।  
ते शतक्रतवः सर्वे भूताभिभवतेजसः  ॥ ७९.६ ॥  
धर्माद्यैः कारणैः सुद्धैराधिपत्यगुणान्विताः  ।  
भूतभव्यभवन्नाथाः शृणु चैतत्त्रयं द्विज  ॥ ७९.७ ॥  
भूर्लोकोऽयं स्मृता भूमिरन्तरिक्षं दिवः स्मृतम्  ।  
दिव्याख्याश्च तथा स्वर्गस्त्रैलोक्यमिति गद्यते  ॥ ७९.८ ॥  
अत्रिश्चैव वसिष्ठश्च काश्यपश्च महानृषिः  ।  
गौतमश्च भरद्वाजौ विश्वामित्रोऽथ कौशिकः  ॥ ७९.९ ॥  
तथैव पुत्रो भगवानृचीकस्य महात्मनः  ।  
जमदग्निस्तु सप्तैते मुनयोऽत्र नथान्तरे  ॥ ७९.१० ॥  
इक्ष्वाकुर्नाभगश्चैव धृष्टः शर्यातिरेव च  ।  
नरिष्यन्तश्च विख्यातो नाभागारिष्ट एव च  ॥ ७९.११ ॥  
करूषश्च पृषध्रश्च वसुमान् लोकविश्रुतः  ।  
मनोर्वैवस्वतस्यैते नव पुत्राः प्रकीर्तिताः  ॥ ७९.१२ ॥  
वैवस्वतमिदं ब्रह्मन् ! कथितन्ते मयान्तरम्  ।  
अस्मिन् श्रुते नरः सद्यः पठिते चैव सत्तम  ।  
मुच्यते पातकैः सर्वैः पुण्यञ्च महदश्नते  ॥ ७९.१३ ॥  

इति श्रीमार्कण्डेयपुराणे सावर्णिके मन्वन्तरे वैवस्वतकीर्तनं नामैकोनाशीतितमोऽध्यायः  
