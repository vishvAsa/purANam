---
title: ०६४

---
॥मार्कण्डेय उवाच॥  
देव्याः कामेश्वरीं मूर्तिं शृणु वक्ष्यामि भैरव।  
यस्याश्चिन्तनमात्रेण साधको लभते प्रियान्॥ ६४.१ ॥  
  
तन्त्रं तस्याः प्रथमतस्ततोऽनुध्यानगोचरम्।  
ततः पूजाक्रमं वक्ष्यें क्रमाद् वेताल भैरव॥ ६४.२ ॥  
  
प्रजापतिस्ततो वह्निरन्द्रबीजं ततः परम्।  
चूडाचन्द्रार्धसहितं चतुर्थस्वरसंयुतम्॥ ६४.३ ॥  
  
इदं कामेश्वरं बीजमन्त्रं सर्वार्थसाधनम्।  
स्थानाभ्युक्षणयन्त्रादि पात्रन्यासादिकं यथा॥ ६४.४ ॥  
  
भूतापसारणादींश्च वैष्णवीतन्त्रभाषितान्।  
तथोक्तानुत्तरे यन्त्रे गृह्णीयात् साधकोत्तमः ॥ ६४.५ ॥  
  
प्राणायामत्रयं कुर्याद् दहनं प्लवन तथा।  
विशेषमण्डलं चास्याः शृणु वेताल भैरव॥ ६४.६ ॥  
  
षट्‌कोणं मण्डलं कुर्याद्रक्तवर्णं तु चिन्तयेत्।  
विभेद्य शक्त्या शम्भुं तु त्रिपुरातन्त्रवद् बुधः॥ ६४.७ ॥  
  
ततः शक्तिं शम्भुनापि भेदयेत् क्रमतः सुधीः।  
ऐशान्यादिनैर्ऋतान्तां रेखां कृत्वाथ दक्षिणे ॥ ६४.८ ॥  
  
पश्चिमात् पूर्वगां रेखां पूर्वादपि तथोत्तराम्।  
उत्तरात् पश्चिमान्तां तु कृत्वा रेखास्तु योजयेत्॥ ६४.९ ॥  
  
धनुस्तोरणसङ्काशं द्वारे चोत्तरपश्चिमे।  
दक्षिणं तु त्रिकोणं स्यात् षट्कोणं पूर्वमुच्यते॥ ६४.१० ॥  
  
जालन्धरं लिखेत् पीठमुत्तरे पश्चिमे लिखेत्।  
ओड्रपीठं दक्षिणे तु कामरूपं तु पूर्वतः॥ ६४.११ ॥  
  
देव्या द्वादशगुह्यानि यानि द्वादशभिः करैः।  
लिखेन्मण्डलकोणेषु तानि दिक्षु त्रयं त्रयम्॥ ६४.१२ ॥  
  
षड्‌भिः षड्भिस्तु रेखाभिः कर्तव्यो मण्डलक्रमः।  
अन्यदुत्तरतन्त्रोक्तं वैष्णवीतन्त्रभाषितम्॥ ६४.१३ ॥  
  
मण्डलस्य क्रमं सर्वं विद्धि वेताल भैरव।  
ॐ क्लीं मण्डलतत्त्वाय नम इत्यत्र मण्डलम्॥ ६४.१४ ॥  
  
पूजयेत् प्रथमं ध्यात्वा मण्डलं योगपीठकम्।  
पीठे शिलायां विलिखेन्मण्डलं योनिमण्डलम् ॥ ६४.१५ ॥  
  
त्रिकोणं विलिखेत् पश्चाद् वेष्टयेत् कमलेन तु।  
रूपं तु चिन्तयेद् देव्याः कामेश्वर्या मनोहरम्॥ ६४.१६ ॥  
  
प्रभिन्नाञ्जनसङ्काशां नीलस्निग्धसिरोरुहाम्।  
षड्‌वक्त्रां द्वादशभुजामष्टादशविलोचनाम्॥ ६४.१७ ॥  
  
प्रत्येकं षट्सु शीर्षेषु चन्द्रार्धकृतशेखराम्।  
मणिमाणिक्यमुक्तादिकृतमालामुरः स्थले॥ ६४.१८ ॥  
  
कण्ठे च बिभ्रतीं नित्यं सर्वालङ्कारमण्डिताम्।  
पुस्तकं सिद्धसूत्रं च पञ्चबाणं तु तं तथा॥ ६४.१९ ॥  
  
खड्गं शक्तिं च शूलं च बिभ्रतीं दक्षिणैः करैः।  
अक्षमालां महापद्मं कोदण्डं चाभयं तथा॥ ६४.२० ॥  
  
चर्म पश्चात् पिनाकं च बिभ्रतीं वामपाणिभिः।  
शुक्लं रक्तं च पीतं च हरितं कृष्णमेव च॥ ६४.२१ ॥  
  
विचित्रं क्रमतः शीर्षमैशान्यां पूर्वमेव च।  
दक्षिणं पश्चिमं चैव तथैवोत्तरशीर्षकम्॥ ६४.२२ ॥  
  
मध्यं चेति महाभाग क्रमाच्छीर्षाणि वर्णतः।  
शुक्लं माहेश्वरीवक्त्रं कामाख्यारक्तमुच्यते॥ ६४.२३ ॥  
  
त्रिपुरा पीतसङ्काशा शारदा हरिता तथा।  
कृष्णं कामेश्वरीवक्त्रं चण्डायाश्चित्रमिष्यते॥ ६४.२४ ॥  
  
धम्मिल्लसंयतकचं प्रतिशीर्ष प्रकीर्तितम्।  
सिंहोपरिसितप्रेतं तस्मिंल्लोहितपङ्कजम्॥ ६४.२५ ॥  
  
कामेश्वरी स्थिता तत्र ईषत्प्रहसितानना।  
विचित्रांशुकसंवीतां व्याघ्रचर्माम्बरां तथा॥ ६४.२६ ॥  
  
एवं कामेश्वरीं ध्यायेद् धर्मकामार्थसिद्धये।  
पीठेऽन्यत्राथवादेव्याः पूजायां कथ्यते क्रमः॥ ६४.२७ ॥  
  
पीठे विशेषो वक्तव्यः सामान्ये त्वन्यदिष्यते।  
अङ्गुष्ठादिक्रमादेव संयोज्याथ युगं युगम्॥ ६४.२८ ॥  
  
मूलमन्त्रस्याक्षरेण दीर्घस्वरयुतेन च।  
षड्‌भिराद्यैर्न्यसेत् पूर्वमङ्गुलीयकमेव च॥ ६४.२९ ॥  
  
हृच्छिरस्तु शीर्षवर्मनेत्रास्त्राणि पुनस्तथा।  
न्यसेद् दक्षिणहस्तेन षड्‌भिर्मन्त्रैस्तथा क्रमात्॥ ६४.३० ॥  
  
आस्यं बाहुयुगं कुक्षि गुह्यं जानुयुगं तथा।  
पादयुग्मं क्रमात् तेस्तु षड्‌भिर्मन्त्रैन्यसेत् तथा॥ ६४.३१ ॥  
  
अष्टधा मूलमन्त्रं तु जप्त्वाथार्घाहिते जले।  
तेनोपकरणं देयं चाभ्युक्ष्य क्रममारभेत्॥ ६४.३२ ॥  
  
दैशिकः पूजयेद् देवीं पीठेनादैशिकः क्वचित्।  
तस्यैव हि करस्पर्शाद् देवी नोद्विजते शिवा॥ ६४.३३ ॥  
  
यदि देशान्तराद् यातः पीठं देशान्तरं प्रति।  
तद्‌दैशिकोपदेशेन तदा पूजां समारभेत्॥ ६४.३४ ॥  
  
यद्यन्यतः समायाता कामरूपादृते नरः।  
तद्‌देशजोपदेशेन सम्पूज्यफलमाप्नुयात्॥ ६४.३५ ॥  
  
यस्मिन् देशे तु यः पीठ ओड्रपाञ्चलकादिषु।  
तद्‌देशजोपदेशेन पूज्यः पीठे सुरो नरैः॥ ६४.३६ ॥  
  
इतोऽन्यथा पूजने न सम्यक् फलमवाप्नुयात्।  
महाविभवस्म्पूर्णैर्विहितेनैव भैरव॥ ६४.३७ ॥  
  
अनुक्तो यः क्रमश्चात्र वैष्णवीतन्त्रगोचरे।  
तथैवोत्तरतन्त्रेऽपि प्रोक्तो ग्राह्यस्तु साधुकैः॥ ६४.३८ ॥  
  
पूर्वद्वारि प्रथमतः कामतत्त्वं प्रपूजयेत्।  
दक्षिणे प्रीतितत्त्वं तु रतितत्त्वं च पश्चिमे॥ ६४.३९ ॥  
  
उत्तरे मोहनं तत्त्वं क्रमादेतानि पूजयेत्।  
ऐशान्यां पूजयेद् देव गणैशं द्वारपालकम्॥ ६४.४० ॥  
  
अग्नौ तु चाग्निवेतालं नैर्ऋत्यां कालमेव च।  
वायव्यां नन्दिनं चापि पूजयेत् क्रमतस्त्विमान्॥ ६४.४१ ॥  
  
चतुष्कं पञ्चकं षट्कं चतुष्कं पञ्चकं चतुः।  
षट्कारं चैव यो वेद स योग्यः पीठपूजने॥ ६४.४२ ॥  
  
औड्राख्यं प्रथमं पीठं द्वितीयं जालशैलकम्।  
तृतीयं पूर्णपीठं तु कामरूपं चतुर्थकम्॥ ६४.४३ ॥  
  
ओड्रपीठं पश्चिमे तु तथैवोड्रेश्वरी शिवाम्।  
कात्यायनीं जगन्नाथमोड्रेशं च प्रपूजयेत्॥ ६४.४४ ॥  
  
उत्तरे पूजयेत् पीठं प्रशस्तं जालसैलकम्।  
जालेश्वरं महादेवं चण्डीं जालेश्वरीं तथा॥ ६४.४५ ॥  
  
दीर्घिकां चोग्रचण्डां च तत्रैव परिपूजयेत्।  
दक्षिणे पूर्णशैलं तु तथा पूर्णेश्वरीं शिवाम्॥ ६४.४६ ॥  
  
पूर्णनाथं महानाथं सरोजामथ चण्डिकाम्।  
पूजयेद् दमनीं देवीं शान्तामपि तथा शिवाम् ॥ ६४.४७ ॥  
  
कामरूपं महापीठं नाथं कामेश्वरीं शिवाम्।  
नीलं च पर्वतश्रेष्ठं नाथं कामेश्वरं तथा॥ ६४.४८ ॥  
  
पूजयेद् द्वारि पूर्वे तु क्रमादेतांस्तु भैरव।  
औड्रादीनां तु पीठानां क्षेत्रपालान् गुरूंस्तथा॥ ६४.४९ ॥  
  
अन्यांस्तु द्वारपालादीन् स्वे स्वे स्थाने प्रपूजयेत्।  
विशेषात् कामरूपस्य कामेश्वरीं प्रपूजयन्॥ ६४.५० ॥  
  
 तानेव नीलसैलस्थान् शृणु वेताल भैरव।  
नाथः कामेश्वरो देवो देवी कामेश्वरी तथा॥ ६४.५१ ॥  
  
करालः क्षेत्रपालाश्च चिञ्चावृक्षस्तथैव च।  
त्रिकूटे नीलशैलस्तु गुहा चापि मनोभवा॥ ६४.५२ ॥  
  
बटुकः कम्बलो नाम वल्ली चैवापराजिता।  
भैरवः पाण्डुनाथश्च श्मशानं हेरुकाह्वयम्॥ ६४.५३ ॥  
  
योगिनी च महोत्साहा तथा चन्द्रवती पुरी।  
लौहित्यो नदराजश्च प्रान्ता दिक्करवासिनी॥ ६४.५४ ॥  
  
जल्पीशाख्यस्तु वायव्यां केदाराख्योऽथ राक्षसे।  
एतान् सम्पूजयेद् द्वारि तथा देव्यास्तु मण्डले॥ ६४.५५ ॥  
  
द्वारपालो योगिनी च बटुकाद्या यथा तथा।  
कामरूपे पीठवरे ओड्रादिष्वथ तत् तथा॥ ६४.५६ ॥  
  
मध्ये तु मण्डलस्याथ द्रावणं शोषणं तथा।  
बन्धनं मोहनं चैव तथैवाकर्षणाह्वयम्॥ ६४.५७ ॥  
  
मनोभवस्य बाणांस्तु पश्चैतान् परिपूजयेत्।  
षट्‌कोणाग्रेषूत्तरादौ भगादिषट्कमेव च॥ ६४.५८ ॥  
  
त्रिपुरातन्त्रमन्त्रोक्तं पूजयेत् क्रमतः सुधीः।  
गणाक्रीडादिकं तद्‌वत् तथा विद्याकलादिकान्॥ ६४.५९ ॥  
  
बटुकान् सिद्धपुत्रादीन सिद्धाद्याश्च कुमारिकाः।  
चतुश्चतुष्कमित्येतच्चतुष्कमिति चोच्यते॥ ६४.६० ॥  
  
कामं रतिं च प्रीतिं च अनङ्गमेखलादिकम्।  
सप्त वै त्रिपुरघ्नाद्या असिताङ्गादयो नवे॥ ६४.६१ ॥  
  
माहेश्वर्यादिका देव्यो दशभिः पञ्चभिर्गणैः।  
द्वितीयं पञ्चकं प्रोक्तं पीठे कामफलप्रदम्॥ ६४.६२ ॥  
  
आधारशक्तिमुख्या ये नित्यं तत्र प्रतिष्ठिता।  
धर्माद्याश्च तथैवाष्टौ तथा सत्त्वादिका गुणाः॥ ६४.६३ ॥  
  
एकत्र ग्रहदिक्पालाश्चतुष्कमपरं स्मृतम्।  
देव्यास्तथोग्रचण्डाद्या नायिकाः परिपूजयेत्॥ ६४.६४ ॥  
  
पूर्वोक्तदेशे मन्त्रेण भक्त्या वेताल भैरव।  
आवाहनं षोडशोपचाराणां प्रतिपादनम्॥ ६४.६५ ॥  
  
जपं च बलिदानं च अङ्गास्त्राणां प्रपूजनम्।  
मुद्रा पूर्वा विसृष्टिश्च षट्कमेतत् प्रकीर्तितम्॥ ६४.६६ ॥  
  
एतानि सप्त जानाति प्रकारान् पूजकः सुधीः।  
स एवोड्रादिपीठानि सम्पूजयितुमर्हति॥ ६४.६७ ॥  
  
योऽज्ञात्वा सम्यगेतानि कुरुते पीठपूजनम्।  
न सम्यक् फलमाप्नोति हीनायुरपि जायते॥ ६४.६८ ॥  
  
त्रिपुरातन्त्रमन्त्रोक्तस्थानेष्वेतेषु भैरव।  
पूजयित्वा प्रथमतः पूजयेत् परमेश्वरीम्॥ ६४.६९ ॥  
  
कामेश्वरि इहागच्छ सम्मुखी भव चेश्वरि।  
चिन्तयित्वाथ मनसाऽभ्यर्च्य कामेश्वरीं हृदि॥ ६४.७० ॥  
  
मानसैर्गन्धपुष्पाद्यैस्ततो दक्षिणनासया।  
निःसार्य वायुं तत् पुष्पमारोप्य मण्डलान्तरे॥ ६४.७१ ॥  
  
आवाहयेन्महादेवीं सर्वकामेश्वरेश्वरीम्।  
कामेश्वरि इहागच्छ सम्मुखी भव सन्निधौ॥ ६४.७२ ॥  
  
कामेश्वरि विद्महे त्वां कामाख्यायै च धीमहि।  
तन्नः कुब्जि महामाये ततः पश्चात् प्रचोदयात्॥ ६४.७३ ॥  
  
एह्येहि भगवत्यम्ब लोकानुग्रहकारिणि।  
कामेशे कामरूपे त्वं कामकान्ते प्रसोद मे॥ ६४.७४ ॥  
  
ततस्तु प्रथम स्नानं जलं दत्त्वा तु पूजकः।  
मूलमन्त्रेण वितरेदुपचारांस्तु षोडश॥ ६४.७५ ॥  
  
पूजयेन्मध्यभागे तु षडङ्गानि ततोऽर्च्चयेत्।  
अङ्गन्यासे तु ये मन्त्राः क्रमे पूर्वं तु भाषिताः॥ ६४.७६ ॥  
  
तैरेव मन्त्रैरङ्गानि देव्या अपि च पूजयेत्।  
पूर्वाद्यष्टदलेष्वेता योगिनीः परिपूजयेत्॥ ६४.७७ ॥  
  
यथाक्रमेण कामानां सिद्ध्यर्थं कामदायिकाः।  
गुप्तकामां तु श्रीकामां तथैव विन्ध्यवासिनीम्॥ ६४.७८ ॥  
  
कोटेश्वरीं वनस्थां तु योगिनीं पादचण्डिकाम्।  
दीर्घेश्वरीं तु प्रकटां भुवनेशीं क्रमाद् यजेत्॥ ६४.७९ ॥  
  
वैष्णवीतन्त्रमन्त्रस्य यान्यष्टावक्षराणि तु।  
तानि बिन्दिबन्दुयुक्तानि मन्त्रन्यासांश्च च प्रक्षते॥ ६४.८० ॥  
  
मन्त्रेषु षष्णां कोणानां षडिमाः परिपूजयेत्।  
ऐशान्यादिक्रमेणैव कामाख्यां त्रिपुरां तथा॥ ६४.८१ ॥  
  
शारदां च महोत्साहां प्रकटां भुवनेश्वरीम्।  
सिद्धकामेश्वरीं चापि देव्या रूपाणि भैरव॥ ६४.८२ ॥  
  
अष्टपुष्पिकया देवीं पुनः सम्पूज्य चाष्टधा।  
जप्त्वा स्तुत्वा बलिं दत्त्वा नत्वा मुद्रां प्रदर्श्य च॥ ६४.८३ ॥  
  
देव्यास्तु सिद्धचण्ड्या वै निर्माल्यं प्रतिपाद्य च।  
विसृज्य मण्डलाद् देवीं स्थापयेद् योनिमण्डले॥ ६४.८४ ॥  
  
एतत् कामेश्वरीतन्त्रं कथितं युवयोः सुतौ।  
शारदाया महातन्त्रं समन्त्रं शृणु भैरव॥ ६४.८५ ॥  
  
इति श्रीकालिकापुराणे त्रिपुरापूजनं नाम चतुःषष्टितमोऽध्यायः॥