+++
title = "वैराग्यशतकम्"
author = "श्रीमदप्पय्यदीक्षितः"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2970"
source_url = "https://www.ebharatisampat.in/readbook3.php?bookid=MDQzMzk5OTM4ODAxNTgy&pageno=MjI0MjQyNjk5NTk="

+++
[[वैराग्यशतकम्	Source: [EB](https://www.ebharatisampat.in/readbook3.php?bookid=MDQzMzk5OTM4ODAxNTgy&pageno=MjI0MjQyNjk5NTk=)]]

\[













श्रीमदपय्यदीक्षितविरचितं

वैराग्यशतकम्‌ ।

आस्ते कश्चन भिक्षुः संगृह्णन्नव्ययानि दश ।  
न ममेत्यव्यययुगलं याचामस्तं किमस्त्यन्यत्‌ ॥ १ ॥  
धीसचिवं धैर्यबलं संकल्पविरोधि शान्तिधनम्‌ ।  
विश्वत्रयविषयमिदं वैराग्यं नाम साम्राज्यम्‌ ॥ २ ॥  
राज्ञो बिभेति लोको राजानः पुनरितोऽपि वैरिभ्यः ।  
आ ब्रह्मणः कृतान्तादकुतोभयमस्पृहाराज्यम्‌ ॥ ३ ॥  
भिक्षाप्रदा जनन्यः पितरो गुरवः कुमारकाः शिष्याः ।  
एकान्तरमणहेतुः शान्तिर्दयिता विरक्तस्य ॥ ४ ॥  
ये न किमपि चेष्टन्ते कार्यप्रतिकर्ययोर्विरहात्‌ ।  
सन्तस्त एव मुक्ताः संदेहे गौतमः साक्षी ॥ ५ ॥  
पततु नभः स्फुटतु मही चलन्तु गिरयो मिलन्तु वारिधयः ।  
अधरोत्तरमस्तु जगत्का हानिर्वीतरागस्य ॥ ६ ॥  
के चोराः के पिशुनाह के रिपवः केऽपि दायादाः ।  
जगदखिलं तस्य वशे यस्य वशे स्यादिदं चेतः ॥ ७ ॥  
विषया उपतिष्ठन्तां विषयैर्वा समवयन्तु करणानि ।  
आन्तरमेकं करणं शान्तं यदि का ततश्चिन्ता ॥ ८ ॥  
किं विषयान्परिहर्तुं वस्तव्यं मेरुकंदरेष्वबुधैः ।  
नह्यद्भिरनासेक्तुं धातुषु रोहन्ति पद्मानि ॥ ९ ॥  
अज्ञानमिह निदानं प्राग्रूपं जननमेव भवरोगे ।  
परिपाकः संसरणं भैषज्यं नैष्ठिकी शान्तिः ॥ १० ॥  
स्वेनोपभुक्तमर्थं सूकरजातिस्मरो मनुष्य इव ।  
दूरे जुगुप्समानो धीरो वैराग्यमद्रियते ॥ ११ ॥  
शैशवमिव कौमारे तत्तरुणिम्नीव स इव वृद्धत्वे ।  
न स्वदते धीराणां कामस्य विचेष्टितं शान्तौ ॥ १२ ॥  
शतशः परीक्ष्य विषयान्सद्यो जहति क्वचित्क्वचिद्धव्याः ।  
काका इव वान्ताशनमन्ये तानेव सेवन्ते ॥ १३ ॥  
चरमौ मातापितरौ चरमा गृहिणी सुताश्चरमाः ।  
कर्तव्येऽपि प्रेमणि कथमिह धीरा विरज्यन्ते ॥ १४ ॥  
तृणवद्भ्रमन्ति चपलाः स्त्रीनामनि चण्डमारुते चलति ।  
धरणिधरा इव सन्तस्तत्र न किंचित्प्रकम्पन्ते ॥ १५ ॥  
कामिजनपरमभोग्ये कामसुखे धारयन्ति बीभत्सम्‌ ।  
सन्तः शमसुखरसिकाः सुधाशनाः सूकरान्न इव ॥ १६ ॥  
विक्षेपमात्रभाजो विकासकाष्टागतज्ञानाः ।  
स्वस्यापि चेष्टितानि स्वयमीक्षन्ते परस्येव ॥ १७ ॥  
अस्थानेऽभिनिविष्टान्मूर्खानस्थान एव संतुष्टान्‌ ।  
अनुवर्तन्ते धीराः पितर इव क्रीडतो बालान्‌ ॥ १८ ॥  
पुष्णति पुरुषे सलिलैर्मुष्णति पुष्पं फलं च तरव इव ।  
वर्तन्ते सन्तः सममुपकर्तरि चापकर्तरि च ॥ १९ ॥  
नित्यानित्यविवेकः सर्वेषां घटघटत्वयोरास्ते ।  
स विवेको यः शान्तिकृदविवेकोऽन्यः समस्तोऽपि ॥ २० ॥  
अनधिगते कामसुखे कालेन यथा प्रवर्तते तरुणः ।  
एवं ब्रह्मसुखेऽपि प्रवर्तते कोऽपि भाग्यवशात्‌ ॥ २१ ॥  
पुत्रगुणाः स्वातन्त्र्ये दारगुणाश्चाधिवेदनावसरे ।  
भ्रातृगुणा दायविधौ द्रष्टव्या मोक्ष्यमाणेन ॥ २२ ॥  
का मे गतिरिति पृच्छति चरमश्वासेऽपि यः स्वार्थम्‌ ।  
तस्य जनस्यापि कृते पापाः पापानि कुर्वन्ति ॥ २३ ॥  
पितृभिः कलहायन्ते पुत्रानध्यापयन्ति पितृभक्तिम्‌ ।  
परदारानुपयन्तः पठन्ति शास्त्राणि दारेषु ॥ २४ ॥  
शान्तिरलभ्यादुपरतिरपात्रभावः प्रतिग्रहनिवृत्तिः ।  
क्षान्तिर्दुर्बलतेति च निवृत्तिधर्माः कलावेते ॥ २५ ॥  
नीतिज्ञा नियतिज्ञा वेदज्ञा अपि भवन्ति शास्त्रज्ञाः ।  
ब्रह्मज्ञा अपि लभ्याः स्वाज्ञानज्ञानिनो विरलाः ॥ २६ ॥  
कलिकलुषे मनसि स्वे कथमिव जगदार्जवं लभते ।  
चक्षुर्दोषे जाग्रति चन्द्रद्वित्वं कुतो यातु ॥ २७ ॥  
विषयाननुकूलयितुं विषयिणि हृदये विधीयतां यत्नः ।  
दृशि देयमौषधं को दृश्ये दत्त्वा सुखी भवति ॥ २८ ॥  
दाराः पुत्रेषु रताः पुत्राः पितृधनपरिग्रहव्यग्राः ।  
रोदनशरणा जननी परलोकगतस्य को बन्धुः ॥ २९ ॥  
पश्यन्ति म्रियमाणान्मरिष्यतोऽनुमिमते स्मरन्ति मृतान्‌ ।  
कथयन्ते चैवमसच्चेष्टन्ते नित्यवत्तु परम्‌ ॥ ३० ॥  
कलहायन्ते मूढाः कः प्रतिभूः श्वः प्रभात इति ।  
तस्यामेव रजन्यां कः प्रतिभूः स्वस्य सत्तायाम्‌ ॥ ३१ ॥  
कुल्याः कृता विशालाः कुड्यान्युपलैर्निबद्धानि ।  
क्रीता बलिनो महिपाः कृतकृत्याः स्म इति मन्यन्ते ॥ ३२ ॥  
आ प्रपदमा शिरस्कं चान्तः कलिमलमलीमसे वपुषि ।  
विफलं गङ्गाजलमपि मद्यघटे दर्भमुष्टिरिव ॥ ३३ ॥  
दण्ड्यं यत्सुखहेतोः पुष्णन्ति जनाः कथं तदेव वपुः ।  
नहि शर्कराभिलाषिभिरिक्षोः काण्डानि पूज्यन्ते ॥ ३४ ॥  
प्रायो मुह्यति चेतः प्राणभृतः प्राणनिर्गमावसरे ।  
पुण्येन यदि न मुह्यति पुत्रानेव स्मरन्म्रियते ॥ ३५ ॥  
शमयितुमौदरमग्निं संसाराख्याम्बुधौ निमज्जन्ति ।  
तुहिनव्यथानिवृत्त्यै नहि वेश्मनि पावको देयः ॥ ३६ ॥  
आहृत्य परित्यक्ता जनयन्त्यर्थाः सुखाभासम्‌ ।  
अत्यन्तपरित्यक्ताः परमानन्दाय कल्पन्ते ॥ ३७ ॥  
अर्थानामधिकानां राज्ञा चौरेण वा नाशः ।  
अन्ने खल्वतिमुक्ते वमनं वा स्याद्विरेको वा ॥ ३८ ॥  
प्रणमति परिसान्त्वयति\[प्रणि\]पतति सदा परिभ्रमति ।  
आविष्ट इव पिशाच्या पुरुषस्तृष्णावशं यातः ॥ ३९ ॥  
जननादृष्टात्पितरौ पुत्रा जामातरोऽप्ययादृष्टात्‌ ।  
कलहादृष्टाज्ज्ञातय इति निर्णीते किमेष्टव्यम्‌ ॥ ४० ॥  
स्वपितुः परलोकाय स्वयमनुदिवसं यदाचरति ।  
क्रियतामिदमुपमानं किं नालं पुत्रवैराग्ये ॥ ४१ ॥  
अननुगते दारिद्र्ये किमनुगतं लक्षणं दृष्टम्‌ ।  
कामस्यापूर्तिर्यदि कृपणं जगदा चतुर्वदनात्‌ ॥ ४२ ॥  
न खलु धनत्वं जातिर्यस्य यदिष्टं तदेव तस्य धनम्‌ ।  
तत्तदिव पामराणामाकिंचन्यं धनं विदुषाम्‌ ॥ ४३ ॥  
स्वीक्रियते यदि तृष्णा स्वीकर्तव्यं जगत्समस्तमपि ।  
स्वीक्रियते यदि शान्तिः स्वात्मापि स्वस्य भवति न वा ॥ ४४ ॥  
यद्दातारं वशयति यत्परिजनमस्य सान्त्वयति ।  
यदपत्रपते नान्तर्भावालाभः स कस्य समः ॥ ४५ ॥  
प्रादेशमात्रमुदरं परिपूरयितुं कियानयं यत्नः ।  
चुलकेनाम्भः पातुं स्वनितव्यः किं तटाकोऽपि ॥ ४६ ॥  
यामार्धमसंस्काराद्यामद्वयमनशनाच्च सुव्यक्ते ।  
शारीरे सौन्दर्येऽप्यभिनिविशन्ते कियन्मूढाः ॥ ४७ ॥  
वन्ध्येत्याहुस्तरुणीं जरतीति परित्यजन्ति बहुपुत्राम्‌ ।  
अभिनिन्दन्त्यल्पसुतां का गृहिणी कामिनो हृद्या ॥ ४८ ॥  
यान्ति शुचमकृतदारा द्वे भार्ये नेति कृतदाराः ।  
ते परदारा नेति स्त्रीभिस्तृप्तान्न पश्यामः ॥ ४९ ॥  
मदनस्याज्ञाकरणे मन्ये जगदखिलमेकरूपमिदम्‌ ।  
तिर्यञ्च इति नरा इति देवा इत्यन्यतो भेदः ॥ ५० ॥  
शुक्रविमोकस्थानं मलमूत्रत्यागदेशवत्किमपि ।  
स्त्रिय इति विहितं विधिना कियदत्र जना निमज्जन्ति ॥ ५१ ॥  
वेदानधीत्य विधिवन्मीमांसित्वा तदर्थं च ।  
दाराः कर्तव्या इति केनेदं प्रहसनं कथितम्‌ ॥ ५२ ॥  
दुःखेनोपार्ज्यन्ते पाल्यन्ते प्रत्यहं च लाल्यन्ते ।  
वामाः स्त्रियो विमूढैरुपभुञ्जानाः सुखं विगुणम्‌ ॥ ५३ ॥  
अश्नीत पिबत स्वादत जाग्रत संविशत तिष्ठत वा ।  
सकृदपि चिन्तयताह्नः सावधिको देहबन्ध इति ॥ ५४ ॥  
किं विजितया पृथिव्या किं काञ्चनभूभृता करस्थेन ।  
किं दिव्याभिः स्त्रीभिर्मर्तव्ये ब्रह्मणा लिखिते ॥ ५५ ॥  
जीवति कतिचिन्निमिषान्कतिचित्तेषु श्रुतीरधीत इव ।  
तावत्सैवाकुलयति तन्त्राणि नवानि चातनुते ॥ ५६ ॥  
स्वल्पो जीवनकालः स्वल्पा धीः परिचयः स्वल्पः ।  
तदपि तरेम कथंचिच्छ्रुतयो यदि नोपजायन्ते ॥ ५७ ॥  
कुत आगतं न जाने क्व नु वा गन्तव्यमिदमपि न जाने ।  
संचरसि क्वेदानीं संसारपथे महातमसि ॥ ५८ ॥  
तमसावृत्ताश्चरन्तः सविधे दूरे च नावयन्त्यर्थान्‌ ।  
अवयन्ति तु विस्पष्टं तडिताभिहते शिरसि मूढाः ॥ ५९ ॥  
निमिषन्त्यत्र तरुण्यस्तत्र तरुण्यो न निमिषन्ति ।  
ईदृक्षो हि विशेषः स्वर्गः स्वर्ग इति किं तत्र ॥ ६० ॥  
कोपो मैत्रावरुणेः शापो वा तार्किकस्य मुनेः ।  
संस्मर्यते यदि सकृच्छत्रोरपि मास्तु शक्रपदम्‌ ॥ ६१ ॥  
गच्छत्यमरावत्यां गच्छतु चतुराननस्य वा नगरे ।  
पुनरागन्तव्यं यदि पुंसा किं साधितं भवति ॥ ६२ ॥  
भुक्ता बहवो दारा लब्धाः पुत्राश्च पौत्राश्च ।  
नीतं शतमप्यायुः सत्यं वद मर्तुमस्ति मनः ॥ ६३ ॥  
विश्लेषणस्वभावान्पश्यन्विषयान्करोति को ममताम्‌ ।  
नश्यदवस्थापन्नं कः क्रीणीते धनैरश्वम्‌ ॥ ६४ ॥  
अन्नाभावे मृत्युः शालिभिरन्नानि शालयो वृष्ट्या ।  
वृष्टिस्तपसेति वदन्नमृत्यवे तत्तपश्चरतु ॥ ६५ ॥  
किं न निगृह्णन्ति मनः किं न भजन्ते जनाः शिवं शरणम्‌ ।  
अभिसंधिभेदमात्रान्मोक्षोपाये न बध्यन्ते ॥ ६६ ॥  
भोगाय पामराणां योगाय विवेकिनां शरीरमिदम्‌ ।  
भोगाय च योगाय च न कल्पते दुर्विदग्धानाम्‌ ॥ ६७ ॥  
ब्राह्मणचण्डाला इत्याह मुनिर्यन्महापथिकान्‌ ।  
भवमार्गमहापथिकानधिकृत्यैव प्रवर्तितं चैतत्‌ ॥ ६८ ॥  
एकद्वाः क्षितिपतिषु द्वित्रा देवेषु पञ्चषा द्रुहिणे ।  
एतावन्तो जगति ब्रह्मानन्दार्णवस्य कणाः ॥ ६९ ॥  
अज्ञानेनापिहिते विज्ञाने कर्म किं कुरुते ।  
विकले चक्षुषि तमसा व्यादाय मुखं किमीक्षेत ॥ ७० ॥  
अतिकलुषमाशुनश्वरमापातस्फुरणमनभिलाषकरम्‌ ।  
अपि हृष्यन्ति जनाः कथमवलम्ब्य ज्ञानखद्योतम्‌ ॥ ७१ ॥  
अयुतं नियुतं वापि प्रदिशन्तु प्राकृताय भोगाय ।  
क्रीणन्ति न बिल्वदलैः कैवल्यं पञ्चषैर्मूढाः ॥ ७२ ॥  
यावत्किल चेष्टन्ते तावत्पाशे निबध्यते ग्रन्थिः ।  
निभृतं यदि वर्तन्ते कालेन स्रंसते पाशः ॥ ७३ ॥  
उपरुन्धन्ति श्वासान्मुनयो नाश्नन्ति न पिबन्ति ।  
स्तूयन्ते सुजनैः किं कण्ठे कुर्वन्ति कनकपाशमिमे ॥ ७४ ॥  
कामं जनाः स्मयन्ते कैलासविलासवर्णनावसरे ।  
साधनकथनावसरे साचीकुर्वन्ति वक्त्राणि ॥ ७५ ॥  
वङ्गाः कथमङ्गाः कथमित्यनुयुङ्क्ते वृथा देशान्‌ ।  
कीदृक्कृतान्तपुरमिति कोऽपि न जिज्ञासते लोकः ॥ ७६ ॥  
त्यक्तव्यो ममकारस्त्यक्तुं यदि शक्यते नासौ ।  
कर्तव्यो ममकारः किं तु स सर्वत्र कर्तव्यः ॥ ७७ ॥  
पुत्रा इति दारा इति पोष्यान्मूर्खो जनान्ब्रूते ।  
अन्धे तमसि निमज्जन्नात्मा पोष्य इति नावैति ॥ ७८ ॥  
यच्चिन्तितमधिगर्भं यच्च चिरं चिन्तितं नरके ।  
विषयानिलसंसर्गान्ममृजे तत्सर्वमेकपदे ॥ ७९ ॥  
बाह्यगतागतशीला प्राणस्य श्वासलक्षणा वृत्तिः ।  
कर्षति मनसो वृत्तिं कुलटेव कुलस्त्रियं मुग्धाम्‌ ॥ ८० ॥  
अतिगम्भीरमनाविलमक्षोभ्यमदृष्टपारमविलङ्घ्यम्‌ ।  
अविरलतरङ्गसंकुलमैक्षिषि विज्ञानसागरं महताम्‌ ॥ ८१ ॥  
घोरं भवमपहातुं केचिदघोरं प्रपद्यन्ते ।  
संसरणकातराणां संशरणं शांभवी शक्तिः ॥ ८२ ॥  
पाशो यदि मोक्तव्यः पशुपतिरेवोपसर्तव्यः ।  
न खलु व्यतिमुच्यन्ते पशवः पाशेन संबद्धाः ॥ ८३ ॥  
अलमलमनुभूताभिर्मातृभिरलमस्तु पितृभिश्च ।  
भवितव्यं यदि नित्यवदर्थं मातुः पितुश्चास्तु ॥ ८४ ॥  
धन्यास्ते बहुदेवाः स्वामिनि येषां न दुर्भिक्षम्‌ ।  
जातु न जानीमो वयमेकं तं स्वामिनं पूर्णम्‌ ॥ ८५ ॥  
सन्तु बृहन्तो देवाः किं तु न तान्नन्तुमीहते चेतः ।  
आढ्यवदान्यन्यायादन्तकजितमेव चिन्तयेन्मनसि ॥ ८६ ॥  
निध्यायसि विषयसुखं न ध्यायसि विषममस्य परिपाकम्‌ ।  
बन्धुं तमेव चिन्तय बद्धुं मोक्तुं च यः क्षमते ॥ ८७ ॥  
सदनं गुरूपसदनं शरणं पञ्चाक्षरीपुरश्चरणम्‌ ।  
धनमभिलाषनिरोधनमन्त्याश्रमवर्तिनां पुंसाम्‌ ॥ ८८ ॥  
कौ पितरौ कः पुत्रः कः स्वामी यः प्रपञ्चस्य ।  
प्रत्यस्तमिते भेदे किमिदं किमिदमिति विप्रश्नः ॥ ८९ ॥  
स विधिर्यत्ते विदधति स प्रतिषेधो यतो निवर्तन्ते ।  
सोपनिषद्यद्ब्रुवते शैवाश्रवमर्तिनो धीराः ॥ ९० ॥  
त्यज संसारमसारं भज शरणं पार्वतीरमणम्‌ ।  
विश्वसिहि श्रुतिशिखरं विश्वमिदं तव निदेशकरम्‌ ॥ ९१ ॥  
भव्यमभव्यं वा नः प्रलिखतु वेधाः सुदुर्मेधाः ।  
सव्यमसव्यं वा नः शरणं चरणं महेशस्य ॥ ९२ ॥  
वेधाः कथं हरिः कथमिति तु प्रश्ने वयं मूकाः ।  
शिवमेकं जानीमो न शिवादन्यं विजानीमः ॥ ९३ ॥  
दारुणमसिपत्त्रवनं दारुणतममन्धतामिस्रम्‌ ।  
का वा ततः क्षतिर्नः शैवा वयमा चतुर्वदनात्‌ ॥ ९४ ॥  
कृतदीक्षो घोरमखे कुलकूटस्थो भरद्वाजः ।  
विद्येश्वरेषु कश्चन पितामहो न इति विस्रम्भः ॥ ९५ ॥  
कलहः कदापि मास्त्विति कलितशरीरैक्ययोः शिवयोः ।  
अहमस्म्यहमस्मीति प्राप्तः कलहो मम त्राणे ॥ ९६ ॥  
नरकायापि न भोगान्नराधमायापि नान्यसुरान्‌ ।  
मन्यन्ते कतिचिदमी माहेश्वरमाश्रिता योगम्‌ ॥ ९७ ॥  
ज्ञातुं हातुं विषयं श्रोतुं मन्तुं गृहीतुमात्मानम्‌ ।  
वत्सा यदि न हि घटते तत्साधयताविमुक्ताय ॥ ९८ ॥  
सांख्यं योगं निगमा भक्तिः कर्म प्रतीतिरिति ।  
एकत्र सकलमेतत्केवलमविमुक्तमेकत्र ॥ ९९ ॥  
बद्धः कस्ते वक्ष्यति मुक्तो मुक्तिं विजानाति ।  
यास्यसि चेदविमुक्तं ज्ञास्यसि विश्वेश्वरस्य मुखात्‌ ॥ १०० ॥  
न गृहीतं श्रुतिहृदयं न च न गृहीतं परिप्लवं हृदयम्‌ ।  
इच्छामि च धाम परं गच्छामि तु विश्वनाथपुरीम्‌ ॥ १०१ ॥

इति श्रीमदप्पयदीक्षितविरचितं वैराग्यशतकं संपूर्णम्‌ ।  











\]
