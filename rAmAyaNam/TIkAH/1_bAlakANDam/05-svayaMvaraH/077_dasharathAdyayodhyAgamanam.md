+++
title = "०७७ दशरथाद्ययोध्यागमनम्"
title_english = "077 Happy days after marriages"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-077-Dasharathaadi_Naamayodhyagamanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/05-svayaMvaraH/077_dasharathAdyayodhyAgamanam.md">
<details><summary><h2>IITK ...{Loading}...</h2></summary>

Dasaratha enters the city of Ayodhya with his sons and their
wives--Bharata and Satrughna depart with their maternal uncle--Rama's
virtues described.



### श्लोकः
#### मूलम्
गते रामे प्रशान्तात्मा रामो दाशरथिर्धनुः।  
वरुणायाप्रमेयाय ददौ हस्ते ससायकम्॥1.77.1॥

#### शब्दार्थः
रामे when Rama, गते had departed, प्रशान्तात्मा with serene mind, दाशरथिः son of Dasaratha, रामः Rama, ससायकम् together with arrow, धनुः bow, अप्रमेयाय immeasurable, strength, वरुणाय to Varuna, हस्ते in his hand, ददौ gave.

#### आङ्ग्लानुवादः
When Parasurama departed, Rama, son of Dasaratha with a serene mind gave the bow along with the arrow to Varuna of immeasurable strength.



### श्लोकः
#### मूलम्
अभिवाद्य ततो रामो वसिष्ठप्रमुखानृषीन्।  
पितरं विह्वलं दृष्ट्वा प्रोवाच रघुनन्दनः॥1.77.2॥

#### शब्दार्थः
ततः thereafter, रघुनन्दनः descendant of Raghu, रामः Rama, वसिष्ठप्रमुखान् Vasishta and other, ऋषीन् rishis, अभिवाद्य having paid obeisance, विह्वलम् agitated, पितरम् father, दृष्ट्वा  having seen, प्रोवाच said.

#### आङ्ग्लानुवादः
Thereafter Rama the descendant of the Raghus, paid obeisance to Vasishta and other rishis, and looked at his father who appeared agitated saidः



### श्लोकः
#### मूलम्
जामदग्न्यो गतो रामः प्रयातु चतुरङ्गिणी।  
अयोध्याभिमुखी सेना त्वया नाथेन पालिता॥1.77.3॥

#### शब्दार्थः
जामदग्न्यः son of Jamadagni, रामः Rama, गतः had gone, नाथेन by being a lord, त्वया by you, पालिता ruled, चतुरङ्गिणी सेना four divisions of army, अयोध्याभिमुखी towards Ayodhya, प्रयातु let it advance.

#### आङ्ग्लानुवादः
"Parasurama, son of Jamadagni, has gone. Let the four divisions of the army of  which you are the commander proceed towards Ayodhya.



### श्लोकः
#### मूलम्
सन्दिशस्व महाराज सेनां त्वच्छासने स्थिताम्।  
शासनं काङ्क्षते सेना चातकालिर्जलं यथा॥1.77.4॥

#### शब्दार्थः
महाराज O King, त्वच्छासने in your command, स्थिताम् remaining, सेनाम् army, सन्दिशस्व direct it, चातकालिः rows of Chataka birds, जलं यथा like water, सेना army, शासनं command, काङ्क्षते is seeking.

#### आङ्ग्लानुवादः
The army which is under your command O King is awaiting your orders like the chatakas awaiting water. Direct them (to proceed).



### श्लोकः
#### मूलम्
रामस्य वचनं श्रुत्वा राजा दशरथस् सुतम्।  
बाहुभ्यां सम्परिष्वज्य मूर्ध्नि चाघ्राय राघवम्॥1.77.5॥  
गतो राम इति श्रुत्वा हृष्टः प्रमुदितो नृपः।  
पुनर्जातं तदा मेने पुत्रमात्मानमेव च॥1.77.6॥

#### शब्दार्थः
राजा king, दशरथः Dasaratha, रामस्य Rama's, वचनम् words, श्रुत्वा having heard, सुतम् son, राघवम् Rama, बाहुभ्याम् with hands, सम्परिष्वज्य having embraced, मूर्ध्नि on the forehead, आघ्राय च having smelt (kissed in delight), रामः Parasurama, गतः इति had departed, श्रुत्वा having listened, हृष्टः filled with joy, प्रमुदितः exceedingly delighted, नृपः king, पुत्रम् son, तदा then, आत्मानमेव himself as well, पुनः again, जातम् having been born, मेने considered.

#### आङ्ग्लानुवादः
On hearing the words 'Parasurama has departed' from Rama, king Dasaratha embraced him and kissed his forehead. The king, immensely happy, felt he and his son were reborn.



### श्लोकः
#### मूलम्
चोदयामास तां सेनां जगामाशु ततः पुरीम्।  
पताकाध्वजिनीं रम्यां तूर्योद्घुष्टनिनादिताम्॥1.77.7॥  
सिक्तराज पथां रम्यां प्रकीर्णकुसुमोत्कराम्	।  
राजप्रवेशसुमुखैः पौरैर्मङ्गलवादिभिः॥1.77.8॥  
सम्पूर्णां प्राविशद्राजा जनौघैस्समलङ्कृताम्।

#### शब्दार्थः
राजा king Dasaratha, ताम् that, सेनाम् army, चोदयामास directed, पताकाध्वजिनीम् adorned with flags and banners, रम्याम् beautiful, तूर्योद्घुष्टनिनादिताम् resounding with the sounds of trumpets, सिक्तराजपथाम् royal highways sprinkled with water, प्रकीर्णकुसुमोत्करामम् with flowers strewn, राजप्रवेशसुमुखैः delighted with the king's entry, मङ्गलवादिभिः making auspicious sounds with instruments, पौरैः by citizens, सम्पूर्णाम् filled with, जनौघैः by  groups of people, समलङ्कृताम् well decorated, पुरीम् city, आशु speedily, जगाम went.

#### आङ्ग्लानुवादः
Thereafter, king Dasaratha directed his army to proceed speedily in advance. When he    reached the city of Ayodhya it looked welldecorated with flags and banners. It  resounded with trumpets. The royal highways were sprinkiled with water and strewn with flowers. It was filled with groups of people. Awaiting with delight the arrival of  the king the citizens produced merry sounds with musical instruments.



### श्लोकः
#### मूलम्
पौरैः प्रत्युद्गतो दूरं द्विजैश्च पुरवासिभिः।  
पुत्रैरनुगत श्श्रीमान् श्रीमद्भिश्च महायशाः ॥1.77.9॥  
प्रविवेश गृहं राजा हिमवत्सदृशं पुनः।

#### शब्दार्थः
पौरैः by the citizens, पुरवासिभिः living in the city, द्विजैः च by brahmins also, दूरम् from a long distance, प्रत्युद्गतः welcomed by walking towards him, श्रीमद्भिः by the graceful, पुत्रैः sons, अनुगतः followed by, श्रीमान् elegant, महायशाः possessing high fame, राजा king, पुनः again, हिमवत्सदृशम् resembling Himavat, गृहम् residence, प्रविवेश entered.

#### आङ्ग्लानुवादः
Prosperous king Dasaratha of great fame followed by his elegant sons entered the city of Ayodhya while the citizens and brahmins came forward from a long distance to welcome him who reentered his palace looking like the Himalayan mountain.



### श्लोकः
#### मूलम्
ननन्द सजनो राजा गृहे कामैस् सुपूजितः॥1.77.10॥  
कौसल्या च सुमित्रा च कैकेयी च सुमध्यमा।  
वधूप्रतिग्रहे युक्ता याश्चान्या राजयोषितः॥1.77.11॥

#### शब्दार्थः
राजा king, गृहे in the residence, कामैः with objects of enjoyment, सुपूजितः well honoured, सजनः with his relations and family members, ननन्द rejoiced, कौसल्या च Kausalya, सुमित्रा च Sumitra, सुमध्यमा slender waisted, कैकेयी च Kaikeyi, याः ह्यन्याः others, राजयोषितः women of royal family, वधूप्रतिग्रहे in receiving the new brides, युक्ताः engaged.

#### आङ्ग्लानुवादः
The king and his kith and kin were received with honour in a pleasing manner. Kausalya, Sumitra and Kaikeyi of slender waist and other women attending on the king were busy in receiving the new brides.



### श्लोकः
#### मूलम्
ततस्सीतां महाभागामूर्मिलां च यशस्विनीम्।  
कुशध्वजसुते चोभे जगृहुर्नृपपत्नयः॥1.77.12॥

#### शब्दार्थः
ततः thereafter, नृपपत्नयः king's wives, महाभागाम् highly fortunate, सीताम् Sita, यशस्विनीम्  having fame, ऊर्मिलां च Urmila, उभे both, कुशध्वजसुते daughters of Kusadhwaja, जगृहुः received.

#### आङ्ग्लानुवादः
Thereafter the queens received the highly fortunate Sita, Urmila of high fame and both the daughters of Kusadhwaja, Mandavi and Srutakirti.



### श्लोकः
#### मूलम्
मङ्गलालम्भनैश्चापि शोभिताः क्षौमवाससः।  
देवतायतनान्याशु सर्वास्ताः प्रत्यपूजयन्॥1.77.13॥

#### शब्दार्थः
ताः सर्वाः all of them, मङ्गलालम्भनैश्चापि holding auspicious substances, शोभिताः shining, क्षौमवाससः attired in silken apparels, आशु immediately, देवतायतनानि temples, प्रत्यपूजयन् worshipped.

#### आङ्ग्लानुवादः
With auspicious aricles in their hands, all the new brides who shone in silken apparels  
immediately went to temples and worshipped the family deities.



### श्लोकः
#### मूलम्
अभिवाद्याभिवाद्यांश्च सर्वा राजसुतास्तदा।  
स्वं स्वं गृहमथासाद्य कुबेरभवनोपमम्॥1.77.14॥  
गोभिर्धनैश्च धान्यैश्च तर्पयित्वा द्विजोत्तमान्।  
रेमिरे मुदिताः सर्वा भर्तृभिः सहिता रहः॥1.77.15॥

#### शब्दार्थः
तदा then, सर्वाः all of them, राजसुताः princesses, अभिवाद्यान् worthy of homage, अभिवाद्य having paid obeisance, अथ thereafter, कुबेरभवनोपमम् resembling the palace of Kubera, स्वं स्वम् their own, गृहम् residence, आसाद्य having reached, गोभिः with cows, धनैश्च with riches, धान्यैश्च with corn, द्विजोत्तमान् brahmins, तर्पयित्वा (अर्चयित्वा) having worshipped, रहः in private, भर्तृभिः with husbands, सहिताः united with, मुदिताः well pleased, रेमिरे enjoyed.

#### आङ्ग्लानुवादः
Then all the princesses paid obeisance to those worthy of worship and entered their residence that resembled the palace of Kubera.Thereafter pleased with gifting  cows, riches and corn to brahmins and satisfying them they joined their husbands and enjoyed themselves in privacy



### श्लोकः
#### मूलम्
कुमाराश्च महात्मानो वीर्येणाप्रतिमा भुवि ।  
कृतदाराः कृतास्त्राश्च सधनाः ससुहृज्जनाः॥1.77.16॥  
शुश्रूषमाणाः पितरं वर्तयन्ति नरर्षभाः।

#### शब्दार्थः
महात्मानः magnanimous, वीर्येण in prowess, भुवि on this earth, अप्रतिमाः incomparable, कृतदाराः having got married, कृतास्त्राश्च competent in the use of weapons, सधनाः endowed with wealth, ससुहृज्जनाः together with friends, नरर्षभाः excellent among men, कुमाराः sons, पितरम् father, शुश्रूषमाणाः serving, वर्तयन्ति were moving on their way.

#### आङ्ग्लानुवादः
All the princes who were best of men, great souls, incomparable in prowess on earth, capable of the use of weapons and endowed with wealth moved about with friends, serving their father and following his commands.



### श्लोकः
#### मूलम्
कस्यचित्त्वथ कालस्य राजा दशरथः सुतम्।1.77.17॥  
भरतं कैकयीपुत्र मब्रवीद्रघुनन्दनः।

#### शब्दार्थः
अथ thereafter, कस्यचित्कालस्य after some time, रघुनन्दनः delight of Raghu race, राजा दशरथः king Dasaratha, कैकयीपुत्रम् son of Kaikeyi, सुतम् son, भरतम् addressing Bharata, अब्रवीत् spoke.

#### आङ्ग्लानुवादः
After some time king Dasaratha the delight of the Raghu race addressed his son Bharataः



### श्लोकः
#### मूलम्
अयं केकयराजस्य पुत्रो वसति पुत्रक॥1.77.18॥  
त्वां नेतुमागतो वीर युधाजिन्मातुलस्तव।

#### शब्दार्थः
पुत्रक O Child, त्वाम् you, नेतुम् to take, आगतः has come, केकयराजस्य Kekaya king's, पुत्रः son, वीरः heroic one, तव your, मातुलः metarnal uncle, अयम् this, युधाजित् Yudhajit, वसति is here.

#### आङ्ग्लानुवादः
"The heroic Yudhajit son of the king of Kekaya, your maternal uncle, has come here and wishes to take you with him, O Child



### श्लोकः
#### मूलम्
प्रार्थितस्तेन धर्मज्ञ मिधिलायामहं तथा॥1.77.19॥  
ऋषिमध्ये तु तस्य त्वं प्रीतिं कर्तुमिहार्हसि।

#### शब्दार्थः
धर्मज्ञ O Knower of duties, अहम् I, तेन by him, मिधिलायाम् in Mithila, ऋषिमध्ये in the midst of sages, तथा in that way, प्रार्थितः have been requested, त्वम् you, तस्य for him, प्रीतिम् delight, कर्तुम् to cause, अर्हसि behoves of you.

#### आङ्ग्लानुवादः
O Knower of dharma this was his request to me in Mithila in the midst of sages. You should bring him delight (by obliging him).



### श्लोकः
#### मूलम्
श्रुत्वा दशरथस्यैतद्भरतः कैकयीसुतः॥1.77.20॥  
अभिवाद्य गुरुं रामं परिष्वज्य च लक्ष्मणम्।  
गमनायाभिचक्राम शत्रुघ्नसहितस्तदा॥1.77.21॥

#### शब्दार्थः
कैकयीसुतः son of Kaikeyi, भरतः Bharata, दशरथस्य Dasaratha's, एतत् this, श्रुत्वा having heard, गुरुम् father, रामम् Rama, अभिवाद्य having paid obeisance, लक्ष्मणम् Lakshmana, परिष्वज्य embracing, तदा then, शत्रुघ्नसहितः together with Satrughna, गमनाय to depart, अभिचक्राम started.

#### आङ्ग्लानुवादः
Having heard the words of Dasaratha, Bharata, son of Kaikeyi paid obeisance to his father and Rama, embraced Lakshmana and prepared for the journey with Satrughna.



### श्लोकः
#### मूलम्
आपृच्छ्य पितरं शूरो रामं चाक्लिष्टकारिणम्।  
मातृश्चापि नरश्रेष्ठ श्शत्रुघ्नसहितो ययौ॥1.77.22॥

#### शब्दार्थः
शूरः valiant, नरश्रेष्ठः excellent among men, Bharata, पितरम् father, अक्लिष्टकारिणम् doer of acts without fatigue, रामम् Rama, मातृश्चापि mothers also, आपृच्छ्य having asked (their leave), शत्रुघ्नसहितः together with Satrughna, ययौ departed.

#### आङ्ग्लानुवादः
Valiant Bharata, the best of men took leave of his father Dasaratha, a tireless brother Rama and mothers and departed with Satrughna.



### श्लोकः
#### मूलम्
गते तु भरते रामो लक्ष्मणश्च महाबलः।  
पितरं देवसंङ्काशं पूजयामासतुस्तदा॥1.77.23॥

#### शब्दार्थः
तदा then, भरते when Bharata, गते had departed, रामः Rama, महाबलः mighty one,  लक्ष्मणश्च Lakshmana also, देवसंङ्काशम् resembling god, पितरम् father, पूजयामासतुः both of them served.

#### आङ्ग्लानुवादः
After the departure of Bharata, mighty Rama  and Lakshmana continued to serve their godlike father.



### श्लोकः
#### मूलम्
पितुराज्ञां पुरस्कृत्य पौरकार्याणि सर्वशः।  
चकार रामो धर्मात्मा प्रियाणि च हितानि च॥1.77.24॥

#### शब्दार्थः
धर्मात्मा Illustrious, रामः Rama, पितुः father's, आज्ञाम् command, पुरस्कृत्य treating with respect, प्रियाणि pleasing, हितानि च of wellbeing welfare, पौरकार्याणि the duties towards citizens, सर्वशः all ones, चकार made.

#### आङ्ग्लानुवादः
Righteous Rama discharged his duties towards the citizens for their allround comfort and welfare giving top priority to (the execution of) the command of his father.



### श्लोकः
#### मूलम्
मातृभ्यो मातृकार्याणि कृत्वा परमयन्त्रितः।  
गुरूणां गुरुकार्याणि काले कालेऽन्ववैक्षत॥1.77.25॥

#### शब्दार्थः
परमयन्त्रितः highly cotrolled and disciplined to his duties, मातृभ्यः for his mothers, मातृकार्याणि duties towards his mothers, कृत्वा having done, गुरूणाम् for adorable ones, गुरुकार्याणि duties towards Spiritual preceptors, काले काले at approprtiate times, अन्ववैक्षत supervised.

#### आङ्ग्लानुवादः
With unfailing regularity Rama carried out his duties towards his mothers, and his elders, looking into them from time to time.



### श्लोकः
#### मूलम्
एवं दशरथः प्रीतो ब्राह्मणा नैगमास्तथा।  
रामस्य शीलवृत्तेन सर्वे विषयवासिनः॥1.77.26॥

#### शब्दार्थः
एवम् in this way, रामस्य Rama's, शीलवृत्तेन with good conduct and character, दशरथः Dasaratha, प्रीतः pleased, ब्राह्मणाः brahmanas, तथा also, नैगमाः inhabitants of the city, सर्वे all, विषयवासिनः the people of the country.

#### आङ्ग्लानुवादः
Dasaratha was pleased with the good conduct and character of Rama. Brahmanas as also the inhabitants of the city and the people of the country at large were happy with him.



### श्लोकः
#### मूलम्
तेषामतियशा लोके रामस् सत्यपराक्रमः।  
स्वयम्भूरिव भूतानां बभूव गुणवत्तरः॥1.77.27॥

#### शब्दार्थः
लोके in this world, अतियशाः possessing great fame, सत्यपराक्रमः truthful and full of prowess, गुणवत्तरः possessing many greater virtues, रामः Rama, तेषाम् for the people of that kingdom, भूतानाम् for beings, स्वयम्भूः इव like Brahma, बभूव became.

#### आङ्ग्लानुवादः
In world the glorious and virtuous Rama armed with the power of truthfulness became the protector of the people like Brahma (to living beings).



### श्लोकः
#### मूलम्
रामस्तु सीतया सार्धं विजहार बहूनृतून् ।  
मनस्स्वी तद्गतस्तस्याः नित्यं हृदि समर्पितः॥1.77.28॥

#### शब्दार्थः
मनस्वी the sensitive one, रामस्तु Rama, तद्गतः fixing his mind on Sita, तस्याः her, हृदि heart, नित्यम् always, समर्पितः dedicating, सीतया सार्धम् with Sita, बहून् many, ऋतून् seasons, विजहार went.

#### आङ्ग्लानुवादः
With his heart fixed on Sita to whom he was always devoted, Rama, the wise went about enjoying with her (the beauty of) all the seasons.



### श्लोकः
#### मूलम्
प्रिया तु सीता रामस्य दाराः पितृकृता इति।  
गुणाद्रूपगुणाच्चापि प्रीतिर्भूयोऽभ्यवर्धत॥1.77.29॥

#### शब्दार्थः
सीता Sita, पितृकृता by his father, दारा इति as wife, रामस्य Rama's, प्रिया became beloved, गुणात् because of virtues, रूपगुणाच्चापि by virtue of beauty as well, प्रीतिः affection, भूयः again, अभ्यवर्धत developed.

#### आङ्ग्लानुवादः
Chosen by his father Sita became Rama's beloved wife with her virtue and beauty his affection for her grew further.



### श्लोकः
#### मूलम्
तस्याश्च भर्ता द्विगुणं हृदये परिवर्तते।  
अन्तर्जातमपि व्यक्तमाख्याति हृदयं हृदा॥1.77.30॥

#### शब्दार्थः
भर्ता her husband Rama, तस्याः her, हृदये heart, द्विगुणम् twice, परिवर्तते revolving, हृदयम् in heart, अन्तर्जातम् अपि every thought born inside also, हृदा with heart, व्यक्तम् clearly, आख्याति he will communicate.

#### आङ्ग्लानुवादः
For sita her husband was doubly dear. They were clearly communicating through each other's heart every thought generated in the mind.



### श्लोकः
#### मूलम्
तस्य भूयो विशेषेण मैथिली जनकात्मजा।  
देवताभिस् समा रूपे सीता श्रीरिव रूपिणी॥1.77.31॥

#### शब्दार्थः
रूपे in beauty, देवताभिः with devatas, समा equal, रूपिणी (Sita) assuming the human form, श्रीरिव like Lakshmi, goddess of wealth, रूपिणी embodiment, मैथिली born in the city of Mithila, जनकात्मजा daughter of Janaka, सीता Sita, भूयो still, विशेषेण especially, तस्य in Rama's heart (परिवर्तते revolving).

#### आङ्ग्लानुवादः
Sita was an embodiment of Lakshmi (goddess of wealth). In beauty she was like a goddess. Born in the city of Mithila as daughter to Janaka, she was always especially dear to him.



### श्लोकः
#### मूलम्
तया स राजर्षिसुतोऽभिरामया  
समेयिवानुत्तमराजकन्यया।  
अतीव राम श्शुशुभेऽभिरामया।  
विभु श्श्रिया विष्णुरिवामरेश्वरः॥1.77.32॥

#### शब्दार्थः
राजर्षिसुतः son of rishi among kings Dasaratha, सः रामः that Rama, अभिरामया by the charming one, तया by her, उत्तमराजकन्यया excellent king Janka's daughter, समेयिवान्  united together, श्रिया with Lakshmi, अमरेश्वरः विभुः थord of devatas, विष्णुः इव like Visnu, (मुदा अन्वितः possessing joy), (अतीव) शुशुभे shone.

#### आङ्ग्लानुवादः
Rama, son of Rajarshi Dasaratha, united with the most charming princess, shone like Visnu, Lord of the gods in the company of Lakshmi.  

### समाप्तिः
 श्रीमद्रामायणे वाल्मीकीय आदिकाव्ये चतुर्विंशत्सहस्रिकायां संहितायां बालकाण्डे सप्तसप्ततितमस्सर्गः॥  
Thus ends the seventyseventh sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/05-svayaMvaraH/077_dasharathAdyayodhyAgamanam.md">
<details><summary><h2>भूषणम् ...{Loading}...</h2></summary>



गते रामे प्रशान्तात्मा रामो दाशरथिर्धनुः ।  

वरुणायाप्रमेयाय ददौ हस्ते ससायकम्  ॥  १।७७।१  ॥   

अथ स्वपुरं प्राप्य सीतया रामः सुखमुवासेत्याह सप्तसप्ततितमे--गत इत्यादि ।
रामे परशुरामे । वरुणाय न्यासत्वेनेति शेषः । अप्रमेयाय अदृश्यायेत्यर्थः
 ॥  १।७७।१  ॥   

  

अभिवाद्य ततो रामो वसिष्ठप्रमुखानृषीन् ।  

पितरं विह्वलं दृष्ट्वा प्रोवाच रघुनन्दनः  ॥  १।७७।२  ॥   

विह्वलं परवशम् । अनेन परशुरामेण कृतां परत्वसूचिकां स्तुतिं वरुणाय
धनुर्दानं च दशरथो न ज्ञातवानिति गम्यते  ॥  १।७७।२  ॥   

  

जामदग्न्यो गतो रामः प्रयातु चतुरङ्गिणी ।  

अयोध्याभिमुखी सेना त्वया नाथेन पालिता  ॥  १।७७।३  ॥   

चतुरङ्गिणीति "प्रातिपदिकान्तनुम्--" इत्यादिना णत्वम्  ॥  १।७७।३  ॥   

  

रामस्य वचनं श्रुत्वा राजा दशरथः सुतम् ।  

बाहुभ्यां सम्परिष्वज्य मूर्ध्नि चाघ्राय राघवम्  ॥  १।७७।४  ॥   

रामस्येत्यादिश्लोकद्वयमेकान्वयम् । रामस्य वचनं श्रुत्वा विह्वलतया
अस्पष्टं वचनं श्रुत्वा  ॥   

१।७७।४  ॥   

  

गतो राम इति श्रुत्वा हृष्टः प्रमुदितो नृपः  ॥  १।७७।५  ॥   

पुनर्जातं तदा मेने पुत्रमात्मानमेव च ।  

चोदयामास तां सेनां जगामाशु ततः पुरीम्  ॥  १।७७।६  ॥   

गतो राम इति श्रुत्वा । क्रमेण पुनः स्पष्टं श्रुत्वेत्यर्थः । हृष्टः
पुलकितः  ॥  १।७७।५,६  ॥   

  

पताकाध्वजिनीं रम्यां तूर्योद्घुष्टनिनादिताम् ।  

सिक्तराजपथां रम्यां प्रकीर्णकुसुमोत्कराम्  ॥  १।७७।७  ॥   

रम्यामिति पुनरुक्तिस्तत्तद्विशेषणकृतरमणीयत्वाभिप्रायेण । पताका ध्वजपटः,
ध्वजः दण्डः, पताकान्विता ध्वजा अस्यां सन्तीति पताकाध्वजिनीम् ।
ह्रस्वदीर्घध्वजभेद इत्यप्याहुः । उद्घुष्टमिति भावे निष्ठा ।
तूर्योद्घोषेण सञ्जातनिनादामित्यर्थः  ॥  १।७७।७  ॥   

  

राजप्रवेशसुमुखैः पौरैर्मङ्गलवादिभिः ।  

सम्पूर्णां प्राविशद्राजा जनौघैः समलङ्कृताम्  ॥  १।७७।८  ॥   

पौरैः प्रत्युद्गतो दूरं द्विजैश्च पुरवासिभिः ।  

पुत्रैरनुगतः श्रीमान् श्रीमद्भिश्च महायशाः  ॥  १।७७।९  ॥   

राजप्रवेशेन सुमुखैः विकसन्मुखैः । मङ्गलम् आशीर्वचनं वक्तुं
शीलमेषामस्तीति मङ्गलवादिभिः  ॥  १।७७।८,९  ॥   

  

प्रविवेश गृहं राजा हिमवत्सदृशं पुनः ।  

ननन्द सजनो राजा गृहे कामैः सुपूजितः  ॥  १।७७।१०  ॥   

जनः सम्बन्धिजनः । गृहे स्थितैरिति शेषः । काम्यन्त इति कामाः,
विषयभोगपरिकराः तैः  ॥  १।७७।१०  ॥   

  

कौसल्या च सुमित्रा च कैकयी च सुमध्यमा ।  

वधूप्रतिग्रहे युक्ता याश्चान्या राजयोषितः  ॥  १।७७।११  ॥   

वधूनां स्नुषाणाम् । प्रतिग्रहे उपचारे स्वस्वान्तःपुरानयने वा ।
"वधूर्जाया स्नुषा" इत्यमरः । युक्ता आसक्ताः, आसन्निति शेषः  ॥  १।७७।११
 ॥   

  

ततः सीतां महाभागामूर्मिलां च यशस्विनीम् ।  

कुशध्वजसुते चोभे जगृहुर्नृपपत्नयः  ॥  १।७७।१२  ॥   

जगृहुः अन्तःपुरं प्रावेशयन्  ॥  १।७७।१२  ॥   

  

मङ्गलालापनैश्चैव शोभिताः क्षौमवाससः ।  

देवतायतनान्याशु सर्वास्ताः प्रत्यपूजयन्  ॥  १।७७।१३  ॥   

मङ्गलालापनैः स्वस्तिवाचनैः, शोभिताः । मङ्गलालम्भनैरितिपाठे--आलम्भनं
चन्दनचर्चा ।  

देवतायतनानि गृहदेवतानामर्चागृहाणि । प्रत्यपूजयन् गन्धपुष्पादिभिरपूजयन् ।
आयतनपूजामात्रे स्त्रीणामधिकारादिति भावः  ॥  १।७७।१३  ॥   

  

अभिवाद्याभिवाद्यांश्च सर्वा राजसुतास्तदा ।  

रेमिरे मुदिताः सर्वा भर्तृभिः सहिता रहः  ॥  १।७७।१४  ॥   

अभिवाद्येति । सर्वा अभिवाद्य सर्वा रेमिर इत्यन्वयः  ॥  १।७७।१४  ॥   

  

कुमाराश्च महात्मानो वीर्येणाप्रतिमा भुवि ।  

कृतदाराः कृतास्त्रा श्च सधनाः ससुहृज्जनाः ।  

शुश्रूषमाणाः पितरं वर्तयन्ति नरर्षभाः  ॥  १।७७।१५  ॥   

वर्तयन्ति अनुवर्तयन्ति स्म  ॥  १।७७।१५  ॥   

  

कस्यचित्त्वथ कालस्य राजा दशरथः सुतम् ।  

भरतं कैकयीपुत्रमब्रवीद्रघुनन्दनः  ॥  १।७७।१६  ॥   

कस्यचित्त्वथ कालस्य कस्मिंश्चित्काले गते सति  ॥  १।७७।१६  ॥   

  

अयं केकयराजस्य पुत्रो वसति पुत्रक ।  

त्वां नेतुमागतो वीर युधाजिन्मातुलस्तव  ॥  १।७७।१७  ॥   

श्रुत्वा दशरथस्यैतद्भरतः कैकयीसुतः ।  

गमनायाभिचक्राम शत्रुघ्नसहितस्तदा  ॥  १।७७।१८  ॥   

मातुलस्तवेति । अतो गच्छेति व्यञ्जनावृत्त्योक्तिः पुत्रविरहकातर्यात्  ॥ 
१।७७।१७,१८  ॥   

  

आपृच्छ्य पितरं शूरो रामं चाक्लिष्टकारिणम् ।  

मातृ़श्चापि नरश्रेष्ठः शत्रुघ्नसहितो ययौ  ॥  १।७७।१९  ॥   

गते च भरते रामो लक्ष्मणश्च महाबलः ।  

पितरं देवसङ्काशं पूजयामासतुस्तदा  ॥  १।७७।२०  ॥   

पितुराज्ञां पुरस्कृत्य पौरकार्याणि सर्वशः ।  

चकार रामो धर्मात्मा प्रियाणि च हितानि च  ॥  १।७७।२१  ॥   

अक्लिष्टं कस्यापि दुःखरहितं यथा भवति तथा कर्तुं शीलमस्त्यस्येति तथा  ॥ 
१।७७।१९२१  ॥   

  

मातृभ्यो मातृकार्याणि कृत्वा परमयन्त्रितः ।  

गुरूणां गुरुकार्याणि काले काले ऽन्ववैक्षत  ॥  १।७७।२२  ॥   

परमयन्त्रितः परमम् अत्यन्तं यन्त्रितः श्रुतिस्मृतिमर्यादानतिलङ्घी ।
गुरुकार्याणि  

गुरूचितशुश्रूषादिकार्याणि । अन्ववैक्षत परिपालयतिस्मेत्यर्थः  ॥  १।७७।२२
 ॥   

  

एवं दशरथः प्रीतो ब्राह्मणा नैगमास्तदा ।  

रामस्य शीलवृत्तेन सर्वे विषयवासिनः  ॥  १।७७।२३  ॥   

एवमेतादृशेन शीलवृत्तेन । नैगमाः वणिजः  ॥  १।७७।२३  ॥   

  

तेषामतियशा लोके रामः सत्यपराक्रमः ।  

स्वयम्भूरिव भूतानां बभूव गुणवत्तरः  ॥  १।७७।२४  ॥   

न केवलं शीलवृत्तेन, किन्तु सर्वैरपि गुणैरित्याशयेनाह--तेषामिति । तेषां
ब्राह्मणादीनां मध्ये  ॥  १।७७।२४  ॥   

  

रामस्तु सीतया सार्द्धं विजहार बहूनृतून् ।  

मनस्वी तद्गतस्तस्या नित्यं हृदि समर्पितः  ॥  १।७७।२५  ॥   

एवं धर्मपरतां रामस्योक्त्वा धर्माविरुद्धकामाभिरतिं
दर्शयति--रामस्त्वित्यादिना श्लोकचतुष्टयेन । रामस्तु तुशब्देन
पूर्वस्माद्वैलक्षण्यमुच्यते । पितृशुश्रूषणधर्मप्रवर्तनदेवताराधनादिकं हि
पूर्वमुक्तम् । स एवं कर्ता सम्प्रति वात्स्यायनमभ्यस्य कामतन्त्रपरो ऽभूत्
। सीतया अयोनिजया "सहयुक्ते ऽप्रधाने" इति तृतीया ।
स्वाभाविकसौन्दर्यसमृद्ध्यैवावतीर्णापि भोगस्रोतस्यप्रधानाभूदिति रामस्य
प्रावण्यातिशयः(?) प्रदर्शितः । विजहार । परस्मैपदेन फलापर्यवसायितोच्यते ।
"स्वरित़ञितः कर्त्रभिप्राये क्रियाफले" इति विहाररूपक्रियाफलस्य
कर्तृगामित्वे ह्यात्मनेपदमेव भवेत् । तथा च चिरतरविहारोपि
भोगोपोद्घातकेलितां नातिशेत इति भावः । बहूनृतून् । अत्यन्तसंयोगे द्वितीया
। तया भोगनैरन्तर्यं सूच्यते । बहून् ऋतूनित्युक्तं न तु वत्सरानिति । तेन
तत्तदृतूचितभोगोपकरणैर्भोगान् स बुभुज इत्युक्तम् । मनो ऽस्यास्तीति मनस्वी
। भूमार्थे मत्वर्थीयः । तथा च संश्लेषदशायां सीतासङ्कल्पमप्यतिशय्य
भोगस्रोतः प्रवर्तयितेत्यर्थः । नित्यं तद्गतः तस्यां गतः "सप्तमी--" इति
योगविभागात्समासः । जातिगुणवदपृथक्सिद्धतया तदेकरसो ऽभूदित्यर्थः । सर्वदा
तदासक्तचित्तो ऽभूदिति भावः । तस्या हृदि नित्यं समर्पितः, सीतापि
रामकृततत्तद्व्यापारेण वशीकृता तदायत्तचित्तासीत् । नित्यं सुचिरं भोगे ऽपि
सद्यःसङ्गतेव निरवधिकप्रेमभारभरिताभूदित्यर्थः  ॥  १।७७।२५  ॥   

  

प्रिया तु सीता रामस्य दाराः पितृकृता इति ।  

गुणाद्रूपगुणाच्चापि प्रीतिर्भूयो ऽभ्यवर्द्धत  ॥  १।७७।२६  ॥   

नित्यं तद्गत इत्यत्र हेतुमाह--प्रियात्विति । तुरवधारणे । पितृकृता दारा
इति हेतोरेव रामस्य सीता प्रियासीत् । तर्हि सीतावैलक्षण्यमकिञ्चित्करम्,
नेत्याह--गुणात् भर्तृशुश्रूषणादिगुणात् । रूपस्य देहस्य गुणात्
सौन्दर्यात् । अपिशब्दो ऽनुक्तसमुच्चयार्थः । अभिजात्यादिभिश्च
प्रीतिर्भूयो ऽभ्यवर्द्धत । रामस्य सीतायामित्यर्थसिद्धम् । अतो बहूनृतून्
विजहारेत्यन्वयः  ॥  १।७७।२६  ॥   

  

तस्याश्च भर्ता द्विगुणं हृदये परिवर्तते ।  

अन्तर्जातमपि व्यक्तमाख्याति हृदयं हृदा  ॥  १।७७।२७  ॥   

अथ रामस्येव सीताया अपि रामे निरन्तरानुरागं दर्शयन् तस्या हृदि नित्यं
समर्पित इत्युक्तं विवृणोति--तस्याश्चेति । तस्या भर्ता रामश्च । हृदये
सीताया हृदये । द्विगुणं यथा भवति तथा परिवर्तते, रामाद्द्विगुणा प्रीतिः
सीताया रामे ऽभूदित्यर्थः । यथा रामस्य सीतायां प्रीतिः पितृकृतदारत्वकृता
सौन्दर्यकृता च, एवं रामे ऽपि सीतायाः प्रीतिर्नोभयकृता, किन्तु
भर्तृत्वमात्रकृता ।  

वक्ष्यत्यनसूयां प्रति सीता-- "यद्यप्येष भवेद्भर्ता ममार्ये वृत्तवर्जितः
। अद्वैधमुपचर्तव्यस्तथाप्येष मया भवेत्  ॥ " इत्यादि। अनेन
गुणादित्युक्तरामविषयानुरागो विवृतः। एतादृशानुरागो रामेण कथं विज्ञायत
इत्यत्राह अन्तरिति। अन्तर्जातं सीताहृद्गतमपि हृदयगूढभावम्, अनुरागमिति
यावत्। हृदा तर्केण, अनुभावैरिति यावत्। व्यक्तमाख्याति जानाति। चक्षिङः
ख्याञादेशः सार्वधातुकेऽप्यार्षः। तस्य दर्शनार्थत्वं चख्युरित्यादौ
सिद्धम्। परकीयहृदयं कथं व्यक्तीभवतीत्यपेक्षायां तत्रैव सर्वदा
परिवर्तमानत्वात् इत्युक्तं पूर्वार्धे  ॥  १।७७।२७  ॥   

  

तस्य भूयो विशेषेण मैथिली जनकात्मजा ।  

देवताभिः समा रूपे सीता श्रीरिव रूपिणी  ॥  १।७७।२८  ॥   

रामवत् सीतापि रामहृदयं विशेषेण व्यक्तं वेत्तीत्याह--तस्येति । तस्य
रामस्य हृदयं सीता भूयो विशेषेण रामादतिरिक्तं जानातीत्यर्थः । रामो
यादृशभोगमभिलषति तदिङ्गितेन ज्ञात्वा स्वयं तदनुरूपा भवति, नतु
तदतिरिक्तभोगमभिलषते । एवं रामो ऽपीति भावः । रामादप्यतिशयेन सीतायाः
कान्तेङ्गितपरिज्ञाने हेतुचतुष्टयमाह मैथिलीत्यादि ।
देशस्वभावाद्वंशस्वभावाच्च सूक्ष्मज्ञा । देवताभिः समेति प्रागल्भ्यमुच्यते
। रूपे विषये रूपिणी सर्वैर्दृश्यमानरूपवती श्रीरिव स्थिता । अनेन
सहजबुद्धिविशेषो दर्शितः  ॥  १।७७।२८  ॥   

  

तया स राजर्षिसुतो ऽभिरामया समेयिवानुत्तमराजकन्यया ।  

अतीव रामः शुशुभे ऽतिकामया विभुः श्रिया विष्णुरिवामरेश्वरः  ॥  १।७७।२९
 ॥   

इत्यार्षे श्रीरामायणे आदिकाव्ये वाल्मीकीये चतुर्विंशत्सहस्रिकायां
संहितायां श्रीमद्बालकाण्डे सप्तसप्ततितमः सर्गः  ॥  ७७  ॥   

एवमनवधिकमन्योन्यानुरागमुपपाद्य तदनुरूपं भोगं दर्शयति--तयेति ।
राजर्षिसुतः महाराजसुतत्वेन निरवधिकभोगोपकरणवान् । उत्तमराजकन्यया ततो
ऽप्यधिकतदुपकरण्ावत्या । रामः रमयिता । अभिरामया ततो ऽप्यतिशयेन रमयित्र्या
। सः अतिशयितकामः । अतिकामया रामादप्यधिककामयेत्यर्थः । तया सीतया ।
समेयिवान् सम्यगेयिवान् । एकीभावेन संश्लिष्टः
स्वयङ्ग्रहाश्लेषविषयीभूतःसन् "लीनेव प्रतिबिम्बितेव लिखितेवोत्कीर्णरूपेव
च प्रत्युप्तेव च वज्रलेपघटितेवान्तर्निखातेव च । सा नश्चेतसि कीलितेव
विशिखैश्चेतोभुवः पञ्चभिश्चिन्तासन्ततितन्तुजालनिबिडस्यूतेव लग्ना प्रिया
 ॥ " इतिवत्। विभुः प्रत्यालिङ्गनादिसमर्थः। अमरेश्वरो विष्णुः आदिविष्णुः।
श्रियेव मूर्तिभेदेनोपमानत्वम्। अतीव अतिशयेन शुशुभे रेजे। तुल्यानुरागस्य
अतिशयितस्त्रीकामस्य। भोगसमृद्धिहेतुत्वादिति भावः  ॥  १।७७।२९  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने सप्तसप्ततितमः सर्गः  ॥  ७७  ॥   

 ॥  इति श्रीमद्बालकाण्डः समाप्तः  ॥   ॥  श्रीरस्तु  ॥   

वेदे शास्त्रेषु वादेप्यनितरसुलभां कीर्तिमाटीकमानः
काव्यालङ्कारनाट्यप्रभृतिषु पटुधीः कोपि टीकाविधाने । शुद्धान्तः
पद्मशुद्धान्तितमधुमथनः शुद्धसत्त्वैकमूर्तिर्गोविन्दार्यो विचार्य्य
व्यतनुत विमलां बालकाण्डस्य टीकाम्  ॥  श्रीरघुनन्दनपरब्रह्मणे नमः  ॥  ॥  इति
श्रीरामायणे बालकाण्डः समाप्तः  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/05-svayaMvaraH/077_dasharathAdyayodhyAgamanam.md">
<details><summary><h2>शिरोमणी ...{Loading}...</h2></summary>



गते इति । रामे परशुरामे गते सति प्रशान्तात्मा महायशाः दाशरथी रामः
अप्रमेयाय अन्यैरयं वरुण इति तस्मिन्काले प्रमातुमशक्याय वरुणाय हस्ते
स्वकरे स्थितं धनुः वैष्णवचापं ददौ  ॥  १।७७।१  ॥   

  

अभिवाद्येति । ततः चापदानानन्तरं रघुनन्दनो रामः वशिष्ठप्रमुखान् ऋषीन्
पितरं चाभिवाद्य विकलं वीनां पक्षिणां कलं स्वस्वनीडगमनं यस्मिन् तं
सायङ्कालं दृष्ट्वा प्रोवाच  ॥  १।७७।२  ॥   

  

तद्वचनमेवाह जामदग्न्य इति । जामदग्न्यो रामो गतः अतो नाथेन त्वया पालिता
चतुरङ्गिणी सेना अयोध्याभिमुखी सती प्रयातु सायङ्कालं दृष्ट्वापि
चतुरङ्गिणी प्रयात्वित्युक्त्या अयोध्यादर्शनाभिलाषातिशयः सूचितः  ॥  १।७७।३
 ॥   

  

रामस्येति । राजा दशरथः रामस्य तद्वचः श्रुत्वा राघवं सुतं बाहुभ्यां
सम्परिष्वज्य मूर्ध्नि आघ्राय प्रमुमुदे इति शेषः  ॥  १।७७।४  ॥   

  

गत इति । तदा रामोक्तिकाले रामः परशुरामो गतः इति श्रुत्वैव आहृष्टः
परमहर्षं प्राप्तः प्रमुदितः प्रमुत् प्रकृष्टो हर्षः इता जनान् प्रापिता
येन सः नृपो दशरथः पुत्रमात्मानं च पुनर्जातं मेने अत एव तां सेनां
चोदयामास गन्तुं प्रेरयामास ततः प्रेरणानन्तरमेव पुरीमयोध्यामाशु जगाम  ॥ 
१।७७।५  ॥   

  

पताकेति । पताकाध्वजिनीं पताकया ध्वजवस्त्रेण युक्तो यो ध्वजः पताकादण्डः
तद्वतीं रम्यां तूर्योद्घुष्टनिनादितां तूर्यजनितशब्दपूरिताम्  ॥  १।७७।६
 ॥   

  

सिक्तैः राजपथैः रम्यां रमणीयां प्रकीर्णकुसुमोत्करां प्रकीर्णाः विस्तृताः
कुसुमोत्कराः पुष्पसमूहा यस्यां तां राजप्रवेशसुमुखैः राजप्रवेशेन शोभनानि
प्रफुल्लितानि मुखानि येषां तैः मङ्गलपाणिभिः पौरैः सम्पूर्णां जनौघैः
समलङ्कृतामयोध्यायां राजा प्राविशत्  ॥  १।७७।७  ॥   

  

पौरैरिति । पौरैः अयोध्यापुरोद्भवैः पुरवा सिभिः स्वाभीष्टसिद्ध्यर्थं
तत्पुरनिवसनशीलैश्च द्विजैः दूरं प्रत्युदग्तः श्रीमद्भिः पुत्रैरनुगतः
युक्तः महायशाः राजा दशरथः हिमवत्सदृशं प्रियं गृहं प्रविवेश  ॥  १।७७।८,९
 ॥   

  

ननन्देति । स्वजनैः कामैः इच्छाविषयीभूतपदार्थैः सुपूजितः राजा गृहे ननन्द
 ॥  १।७७।१०  ॥   

  

कौशल्येति । सुमध्यमा कौशल्यादिः अन्या कौशल्यादिभिन्ना या राजयोषितः ताश्च
वधूप्रतिग्रहे  

वधूनां स्नुषाणां प्रतिग्रहः आचारपूर्वकस्वस्वगृहनयनं तत्र युक्ताः संसक्ता
अभवन्निति शेषः  ॥  १।७७।११  ॥   

  

तत इति । ततः वधूप्रतिग्रहसंसक्त्यनन्तरं यशस्विनीं महाभागां सीतामूर्मिलां
च उभे कुशध्वजसुते च नृपयोषितः कौशल्यादयः जगृहुः  ॥  १।७७।१२  ॥   

  

मङ्गलेति । मङ्गलालापनैः स्वस्तिवचनोच्चारणैः होमैश्च शोभिताः क्षौमवाससः
पट्टवस्त्रवत्यः ताः सर्वाः देवतायतनानि प्रत्यपूजयन्  ॥  १।७७।१३  ॥   

  

अभीति । तदा पूजनकाले अभिवाद्यान् अभिवादनार्हान् अभिवाद्य भर्तृभिः सहिता
एव मुदिताः सर्वा राजसुताः रहो रेमिरे । चशब्द एवार्थे  ॥  १।७७।१४  ॥   

  

कृतेति । कृतदाराः प्राप्तभार्याः कतास्त्राः प्राप्तमन्त्रास्त्रशस्त्राः
सधना नित्यधनविशिष्टाः ससुहृज्जनाः पितरं शुश्रूषमाणाः नरर्षभाः रामादयः
वर्तयन्ति वर्तन्ते णिजर्थो ऽविवक्षितः  ॥  १।७७।१५  ॥   

  

कस्यचिदिति । अथ अनन्तरं कस्यचित्कालस्यापगमे सतीति शेषः । रघुसत्तमो राजा
दशरथः केकयीपुत्रं सुतं स्वपुत्रं भरतमब्रवीत्  ॥  १।७७।१६  ॥   

  

तद्वचनमेवाह अयमिति । हे पुत्रक हे वीर त्वा त्वामानेतुमागतः केकयराजस्य
पुत्रः तव मातुलो ऽयं युधाजित् वसति । अत्र गच्छेत्यनुक्त्या
पुत्रवियोगासहिष्णुत्वं राज्ञः सूचितम्  ॥  १।७७।१७  ॥   

  

श्रुत्वेति । तदा राजोक्तिकाले दशरथस्य एतद्वचनं श्रुत्वा शत्रुघ्नसहितः
केकयीसुतो भरतः गमनाय अभिचक्राम  ॥  १।७७।१८  ॥   

  

आपृच्छ्येति । वीरः नरश्रेष्ठः शत्रुघ्नसहितो भरतः पितरमक्लिष्टकारिणं रामं
च मातृ़श्च आपृच्छ्यैव ययौ  ॥  १।७७।१९  ॥   

  

युधाजिदिति । भरतं शत्रुघ्नं च प्राप्पय प्रहर्षितो वीरो युधाजित्स्वपुरं
प्राविशत् तेन तस्य पिता तुतोष । हो हेतौ  ॥  १।७७।२०  ॥   

  

गत इति । भरते गते सति महाबलो रामो लक्ष्मणश्च देवसङ्काशं पितरं तदोचितकाले
पूजयामासतुः  ॥  १।७७।२१  ॥   

  

पितुरिति । पितुः आज्ञां पुरस्कृत्यैव प्रियाणि मनोहराणि हितानि अपकारकाणि
सर्वशः पौरकार्याणि धर्मात्मा रामो नित्यं चकार । एकश्चकार एवार्थे
एकश्चकारो नित्यार्थः  ॥  १।७७।२२  ॥   

  

मातृभ्य इति । परमयन्त्रितः शास्त्रानुरोधित्वादतिसङ्कुचितवृत्तिः रामः
मातृकार्याणि काले काले कृत्वा गुरूणां गुरुकार्याणि महान्त्यपि कृत्यानि
अन्ववैक्षत विचार्याकरोदित्यर्थः  ॥  १।७७।२३  ॥   

  

एवमिति । रामस्य शीलवृत्तेन दशरथः प्रीतः एवं नैगमा ब्राह्मणाः प्रीताः तथा
सर्वे विषयवासिनः प्रीताः  ॥  १।७७।२४  ॥   

  

तेषामिति । सत्यपराक्रमः स्वयं भवति प्रादुर्भूततां प्राप्नोतीति स्वयम्भूः
रामः लोके भूतानां प्रादुर्भावं प्राप्तानां मध्ये अतियशाः गुणवत्तरश्च
बभूव । इवश्चार्थे  ॥  १।७७।२५  ॥   

  

राम इति । रामः सीतयैव साकं बहून् ऋतून् विजहार । चशब्द एवार्थे  ॥  १।७७।२६
 ॥   

  

विहाराकारमाह मनस्वीति । तस्यां सीतायामेव गतं नित्यं संलग्नं मनो यस्य अत
एव मनस्वी निश्चलचित्तो रामः तस्याः तया सीतया हृदि समर्पितः संस्थापित
इवेत्यर्थः । पितृकृताः पित्रा समर्पिताः प्रिया अतिप्रीतिविषयीभूता रामस्य
दाराः सीतापि रामस्पय रामेण इत्यनेन प्रकारेण हृदि समर्पितेति
लिङ्गविपरिणामेनात्रान्वयः । तुशब्दो ऽप्यर्थे  ॥  १।७७।२७  ॥   

  

गुणादिति । गुणात् परस्परमतिशयसौशील्यसौन्दर्यादेः रूपगुणान्
परस्परनिष्ठरूपस्वरूपगुणाच्च प्रीतिः परस्परं प्रेम भूयो ऽत्यन्तमभिवर्धते
अत एव भर्ता रामः तस्याः सीतायाः हृदये द्विगुणं द्वयोरुक्तगुणयोः समाहारः
परिवर्तते । गुणवत्त्वेनैव रूपेण परिवर्तते चशब्देन सापि तस्य हृदि
गुणवत्त्वेनैव रूपेण परिवर्तते इत्यर्थः  ॥  १।७७।२८  ॥   

  

अन्तर्गतमिति । विशेषेण विशिष्टगुणादिना विशिष्टा सीता किञ्च या विशेषेण
लक्ष्म्यादितो ऽपि परतया विद्यमाना मैथिली मिथिलोद्भवा जनकात्मजा सीता रूपे
देवताभिः समा श्रीरिव रूपिणी कविभिर्वण्यत इति शपः । सा हृदा बुद्ध्या
अन्तर्गतं हृदये निवेशितमप्यभिप्रायं तस्य रामस्य समीपे व्यक्तं यथा भवति
तथा भूयो ऽत्यन्तमाख्याति कथयति । हृत् आश्रितसन्तापनाशको ऽयं रामो ऽपि
आख्याति । सार्धश्लोक एकान्वयी  ॥  १।७७।२९  ॥   

  

तयेति । अभिकामया अभितः कामो यस्यास्तयोत्तमराजकन्यया तया सीतया समेयिवान्
रामो ऽतीव शुशुभे तत्र दृष्टान्तः अतिकामया श्रिया अमरेश्वरो
विभुर्विष्णुरिव  ॥  १।७७।२९  ॥   

  

श्रीमन्मैथिलराजराजतनयासंसेव्यमानं विभुं  

सीतापद्ममुखालिमार्यमयतामाज्यात्मजं यः स्वभाः ।  

सर्वव्यापकसच्चिदात्मकमयं ब्रह्माव्ययं तं मनो  

नित्यं येन तदीयनित्यचरणान् द्रक्ष्यामि मे चक्षुषा  ॥  १  ॥   

  

वाल्मीकिरामायणबालाकण्डे टीका समाप्ता सविधे त्रिवेण्याः ।  

रामायणादिर्हि शिरोमणिः सा श्रीरामहर्षाय सदैव भूयात्  ॥  २  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
सप्तसप्ततितमः सर्गः  ॥  ७७  ॥   

  

इति श्रीरामायणे बालकाण्डं समाप्तम् ।  

फ़्  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/05-svayaMvaraH/077_dasharathAdyayodhyAgamanam.md">
<details><summary><h2>तिलकम् ...{Loading}...</h2></summary>



रामे पशुरामे । प्रशान्तो गतक्रोध आत्मा चित्तं यस्य । हस्ते स्वहस्ते
स्थितं धनुर्वरुणाय देवैः सह कौतुकदर्शनार्थमन्तरिक्षे स्थिताय ददौ ।
न्यासात्मनेति शेषः । वरुणस्याप्रमेयत्वं भृगवे
साक्षाद्ब्रह्मविद्याप्रदत्वात् । इदं च तैत्तिरीयोपनिषदि स्पष्टम्  ॥ 
१।७७।१  ॥   

  

विकलम् परशुरामभयेन । धनुर्दानवृत्तान्तस्य मायया तिरोधानमन्यान्प्रति  ॥ 
१।७७।२४  ॥   

  

हर्ष एवाधिकावस्थः प्रमोदः  ॥  १।७७।५  ॥   

  

ताम् सेनाम् । प्रथमं क्षुभितां पश्चात्प्राप्ताश्वासां चेत्यर्थः । जगाम ।
सेनेति शेषः । पताका ध्वजपटः । ध्वजो दण्डः । पताकायुक्तध्वजवतीम् । पताकाः
क्षुद्रध्वजाः । ध्वजा महान्त इत्यन्ये । रम्याम् स्वभावतः । उद्घुष्टम्
घोषः  ॥  १।७७।६  ॥   

  

सिक्तेन राजपथेन समन्ताद्रम्याम्  ॥  १।७७।७,८  ॥   

  

श्रीमद्भिर्दारपरिग्रहादधिकलक्ष्मीवद्भिः पुत्रैः ।
सुधालेपजधावल्यादौन्नत्याच्च हिमवत्सादृश्यं गृहे  ॥  १।७७।९  ॥   

  

कामैर्विषयभोगपरिकरस्रक्चन्दनादिभिः । सुपूजितः प्राप्तपूजो ननन्द  ॥ 
१।७७।१०  ॥   

  

वधूनां स्नुषाणां प्रतिग्रहे मङ्गलाचरणपूर्वकं दर्शनस्पर्शने  ॥  १।७७।११
 ॥   

  

मङ्गलालापनैर्मङ्गलार्थमालापनैराशीर्वादैः । उपलक्षिता इति शेषः ।
होमैर्गृहप्रवेशनीयहोमैः । प्राप्तशोभनाः  ॥  १।७७।१२  ॥   

  

देवतायतनानि पुरगृहदेवतायतनानि ताः सर्वा राजसुताः स्नुषाः सर्वा
राजपत्न्यः प्रत्यपूजयन्प्रणामयन्ति स्म । अभिवाद्यानभिवादनार्हानभिवाद्य
नमस्कार्य  ॥  १।७७।१३  ॥   

  

कृतास्राः लब्धास्त्राः । "कृताज्ञा" इति पाठे ऽनुष्ठितपित्रभियोगाः  ॥ 
१।७७।१४  ॥   

  

वर्तयन्ति पित्रुक्तं कुर्वन्ति । नरर्षभा रामादयः । कस्यचित्कालस्य ।
अत्यये इति शेषः  ॥  १।७७।१५,१६  ॥   

  

मातुलस्तवेति । अतस्तन्नगरं गत्वागच्छेति शेषः । एतद्वाक्यम्  ॥  १।७७।१७
 ॥   

  

अक्लिष्टं कस्यापि दुःखं यथा न भवति तथा कर्तुं शीलमस्य तं रामम्  ॥ 
१।७७।१८२१  ॥   

  

प्रियाणि इहितानि । हितानि पर्यस्ते इहजनकानि पौराणाम् । परममत्यन्तं
यन्त्रितः श्रुतिस्मृतिमर्यादा ऽलङ्घी  ॥  १।७७।२२  ॥   

  

गुरूणां तद्विषये परमयन्त्रितः । गुरुकार्याणि गुरुसम्बन्धिशुश्रूषादीनि ।
नैगमा वणिजः  ॥  १।७७।२३  ॥   

  

विषयवासिनः । प्रीता इति शेषः । तेषां चतुर्णां पुत्राणां मध्ये
सत्यपराक्रमो राम एवातियशाः । भूतानां मध्ये स्वयम्भूरिव गुणवत्तरो
बभूवेत्युत्तरेणान्वयः  ॥  १।७७।२४  ॥   

  

बहूनृतून् । द्वादशवर्षाणीत्यर्थ इति बहवः  ॥  १।७७।२५  ॥   

  

मनस्व्यनुकूलमनस्कः । अत एव तद्गतमना नित्यं सीतागतमनाः । तस्या हृदि
समर्पितः । सम्बन्धसामान्ये षष्ठी । तयेत्यर्थः । एतेन परस्परानुरागो
दर्शितः । पितृकृता ब्राह्मविवाहसदृशविवाहेन पितृदत्ताः । स विवाह एव
सर्वथा श्लाघ्य इति भावः  ॥  १।७७।२६  ॥   

नैतावदेव, किन्तु गुणाद्धितकारित्वपातिव्रत्यादिरूपात्, रूपं सौन्दर्यं
तद्रूपाद्गुणाच्च, भूयो ऽधिकं रामस्य प्रीतिर्वर्धते स्म । तस्याश्च हृदये
गुणाद्रूपगुणाच्च भर्ता द्विगुणं परिवर्तते स्म  ॥  १।७७।२७  ॥   

  

तस्य रामस्यान्तर्गतं हृदयं हृदयाभिप्रायं मैथिली हृदा स्वहृदयेन भूयो
ऽधिकं विशेषेण मैथिली जनकात्मजा रूपिणी श्रीरिव रूपे देवताभिः समा
सीताख्याति जानाति । अतो ज्ञायते भर्ता तद्धृदयस्थ इति  ॥  १।७७।२८  ॥   

  

अभिकामया स्वविषयेच्छावत्या स्वेच्छाविषयया च समेयिवान्संयुक्तः
विभुर्विभुत्वशक्तिमान् अमरेश्वरो विष्णुः श्रियेव । "तत्र द्वादशवर्षाणि
राघवः सह सीतया । रमयामास धर्मात्मा नारायण इव श्रिया  ॥ " इति पादम उक्तम्।
एकोनषोडशवर्षस्य विश्वामित्रेण नयनात्पञ्चदशवर्षसमाप्तौ विवाह इति बोध्यम्
 ॥   

१।७७।२९  ॥   

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तसप्ततितमः सर्गः  ॥  ७७  ॥   

 ॥  इति श्रीरामायणे बालकाण्डः समाप्तः  ॥   



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/05-svayaMvaraH/077_dasharathAdyayodhyAgamanam.md">
<details><summary><h2>द्राविडपाठः ...{Loading}...</h2></summary>


गते रामे प्रशान्तात्मा रामो दाशरथिर्धनुः।  
वरुणायाप्रमेयाय ददौ हस्ते ससायकम् ॥ 1.77.1 ॥   
अभिवाद्य ततो रामो वसिष्ठप्रमुखानृषीन्।  
पितरं विह्वलं दृष्ट्वा प्रोवाच रघुनन्दनः ॥ 1.77.2 ॥   
जामदग्न्यो गतो रामः प्रयातु चतुरङ्गिणी।  
अयोध्याभिमुखी सेना त्वया नाथेन पालिता ॥ 1.77.3 ॥   
रामस्य वचनं श्रुत्वा राजा दशरथः सुतम्।  
बाहुभ्यां सम्परिष्वज्य मूर्ध्नि चाघ्राय राघवम् ॥ 1.77.4 ॥   
गतो राम इति श्रुत्वा हृष्टः प्रमुदितो नृपः ॥ 1.77.5 ॥   
पुनर्जातं तदा मेने पुत्रमात्मानमेव च।  
चोदयामास तां सेनां जगामाशु ततः पुरीम् ॥ 1.77.6 ॥   
पताकाध्वजिनीं रम्यां तूर्योद्घुष्टनिनादिताम्।  
सिक्तराजपथां रम्यां प्रकीर्णकुसुमोत्कराम् ॥ 1.77.7 ॥   
राजप्रवेशसुमुखैः पौरैर्मङ्गलवादिभिः।  
सम्पूर्णां प्राविशद्राजा जनौघैः समलङ्कृताम् ॥ 1.77.8 ॥   
पौरैः प्रत्युद्गतो दूरं द्विजैश्च पुरवासिभिः।  
पुत्रैरनुगतः श्रीमान् श्रीमद्भिश्च महायशाः ॥ 1.77.9 ॥   
प्रविवेश गृहं राजा हिमवत्सदृशं पुनः।  
ननन्द सजनो राजा गृहे कामैः सुपूजितः ॥ 1.77.10 ॥   
कौसल्या च सुमित्रा च कैकयी च सुमध्यमा।  
वधूप्रतिग्रहे युक्ता याश्चान्या राजयोषितः ॥ 1.77.11 ॥   
ततः सीतां महाभागामूर्मिलां च यशस्विनीम्।  
कुशध्वजसुते चोभे जगृहुर्नृपपत्नयः ॥ 1.77.12 ॥   
मङ्गलालापनैश्चैव शोभिताः क्षौमवाससः।  
देवतायतनान्याशु सर्वास्ताः प्रत्यपूजयन् ॥ 1.77.13 ॥   
अभिवाद्याभिवाद्यांश्च सर्वा राजसुतास्तदा।  
रेमिरे मुदिताः सर्वा भर्तृभिः सहिता रहः ॥ 1.77.14 ॥   
कृतदाराः कृतास्त्रा श्च सधनाः ससुहृज्जनाः।  
शुश्रूषमाणाः पितरं वर्तयन्ति नरर्षभाः ॥ 1.77.15 ॥   
कस्यचित्त्वथ कालस्य राजा दशरथः सुतम्।  
भरतं कैकयीपुत्रमब्रवीद्रघुनन्दनः ॥ 1.77.16 ॥   
अयं केकयराजस्य पुत्रो वसति पुत्रक।  
त्वां नेतुमागतो वीर युधाजिन्मातुलस्तव ॥ 1.77.17 ॥   
श्रुत्वा दशरथस्यैतद्भरतः कैकयीसुतः।  
गमनायाभिचक्राम शत्रुघ्नसहितस्तदा ॥ 1.77.18 ॥   
आपृच्छ्य पितरं शूरो रामं चाक्लिष्टकारिणम्।  
मातॄश्चापि नरश्रेष्ठः शत्रुघ्नसहितो ययौ ॥ 1.77.19 ॥   
गते च भरते रामो लक्ष्मणश्च महाबलः।  
पितरं देवसङ्काशं पूजयामासतुस्तदा ॥ 1.77.20 ॥   
पितुराज्ञां पुरस्कृत्य पौरकार्याणि सर्वशः।  
चकार रामो धर्मात्मा प्रियाणि च हितानि च ॥ 1.77.21 ॥   
मातृभ्यो मातृकार्याणि कृत्वा परमयन्त्रितः।  
गुरूणां गुरुकार्याणि काले कालेऽन्ववैक्षत ॥ 1.77.22 ॥   
एवं दशरथः प्रीतो ब्राह्मणा नैगमास्तदा।  
रामस्य शीलवृत्तेन सर्वे विषयवासिनः ॥ 1.77.23 ॥   
तेषामतियशा लोके रामः सत्यपराक्रमः।  
स्वयम्भूरिव भूतानां बभूव गुणवत्तरः ॥ 1.77.24 ॥   
रामस्तु सीतया सार्द्धं विजहार बहूनृतून्।  
मनस्वी तद्गतस्तस्या नित्यं हृदि समर्पितः ॥ 1.77.25 ॥   
प्रिया तु सीता रामस्य दाराः पितृकृता इति।  
गुणाद्रूपगुणाच्चापि प्रीतिर्भूयोऽभ्यवर्द्धत ॥ 1.77.26 ॥   
तस्याश्च भर्ता द्विगुणं हृदये परिवर्तते।  
अन्तर्जातमपि व्यक्तमाख्याति हृदयं हृदा ॥ 1.77.27 ॥   
तस्य भूयो विशेषेण मैथिली जनकात्मजा।  
देवताभिः समा रूपे सीता श्रीरिव रूपिणी ॥ 1.77.28 ॥   
तया स राजर्षिसुतोऽभिरामया समेयिवानुत्तमराजकन्यया।  
अतीव रामः शुशुभेऽतिकामया विभुः श्रिया विष्णुरिवामरेश्वरः ॥ 1.77.29 ॥   

</details>
</div>
