+++
title = "कनकधारास्तोत्रम्"
author = "शङ्कराचार्यः"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3023"
source_url = "https://www.ebharatisampat.in/readbook3.php?bookid=NjA3MTQ4MDQ2NjkxMDky&pageno=MjI0MjQyNjk5NTk="

+++
[[कनकधारास्तोत्रम्	Source: [EB](https://www.ebharatisampat.in/readbook3.php?bookid=NjA3MTQ4MDQ2NjkxMDky&pageno=MjI0MjQyNjk5NTk=)]]

\[



॥ कनकधारास्तोत्रम् ॥  
अङ्गं हरेः पुलकभूषणमाश्रयन्ती  
भृङ्गाङ्गनेव मुकुलाभरणं तमालम् ।  
अङ्गीकृताखिलविभूतिरपाङ्गलीला  
माङ्गल्यदाऽस्तु मम मङ्गलदेवतायाः ॥ १ ॥  
मुग्धा मुहुर्विदधती वदने मुरारेः  
प्रेमत्रपाप्रणिहितानि गतागतानि ।  
माला दृशोर्मधुकरीव महोत्पले या  
सा मे श्रियं दिशतु सागरसंभवायाः ॥ २ ॥  
विश्वामरेन्द्रपदविभ्रमदानदक्ष-  
मानन्दहेतुरधिकं मुरविद्विषोऽपि ।  
ईषन्निषीदतु मयि क्षणमीक्षणार्ध-  
मिन्दीवरोदरसहोदरमिन्दिरायाः ॥ ३ ॥  
आमीलिताक्षमधिगंय मुदा मुकुन्द-  
मानन्दकन्दमनिमेषमनङ्गतन्त्रम् ।  
आकेकरस्थितकनीनिकपक्ष्मनेत्रं  
भूत्यै भवेन्मम भुजङ्गशयाङ्गनायाः ॥ ४ ॥  
बाह्वन्तरे मधुजितः श्रितकौस्तुभे या  
हारावलीव हरिनीलमयी विभाति ।  
कामप्रदा भगवतोऽपि कटाक्षमाला  
कल्याणमावहतु मे कमलालयायाः ॥ ५ ॥  
कालांबुदालिललितोरसि कैटभारे-  
र्धाराधरे स्फुरति या तटिदङ्गनेव ।  
मातुः समस्तजगतां महनीयमूर्ति-  
र्भद्राणि मे दिशतु भार्गवनन्दनायाः ॥ ६ ॥  
प्राप्तं पंद प्रथमतः खलु यत्प्रभावा-  
न्माङ्गल्यभाजि मधुमाथिनि मन्मथेन ।  
मय्यापतेत्तदिह मन्थरमीक्षणार्धं  
मन्दालसं च मकरालसकन्यकायाः ॥ ७ ॥  
दद्याद्दयानुपवनो द्रविणांबुधारा-  
मस्मिन्नकिञ्चनविहङ्गशिशौ विषण्णे ।  
दुष्कर्मघर्ममपनीय चिराय दूरं  
नारायणप्रणयिनीनयनांबुवाहः ॥ ८ ॥  
इष्टाविशिष्टमतयोऽपि यया दयार्द्र-  
दृष्ट्या त्रिविष्टपपदं सुलभं लभन्ते ।  
दृष्टिः प्रहृष्टकमलोदरदीप्तिरिष्टां  
पुष्टिं कृषीष्ट मम पुष्करविष्टरायाः ॥ ९ ॥  
गीर्देवतेति गरुडध्वजसुन्दरीति  
शाकंभरीति शशिशेखरवल्लभेति ।  
सृष्टिस्थितिप्रलयकेलिषु संस्थितायै  
तस्यै नमस्त्रिभुवनैकगुरोस्तरुण्यै ॥ १० ॥  
श्रुत्यै नमोऽस्तु शुभकर्मफलप्रसूत्यै  
रत्यै नमोऽस्तु रमणीयगुणार्णवायै ।  
शक्त्यै नमोऽस्तु शतपत्रनिकेतनायै  
पुष्ट्यै नमोऽस्तु पुरुषोत्तमवल्लभायै ॥ ११ ॥  
नमोऽस्तु नालीकनिभाननायै  
नमोऽस्तु दुग्धोदधिजन्मभूंयै ।  
नमोऽस्तु सोमामृतसोदरायै  
नमोऽस्तु नारायणवल्लभायै ॥ १२ ॥  
संपत्कराणि सकलेन्द्रियनन्दनानि  
सांराज्यदानविभवानि सरोरुहाक्षि ।  
त्वद्वन्दनानि दुरिताहरणोद्यतानि  
मामेव मातरनिशं कलयन्तु मान्ये ॥ १३ ॥  
यत्कटाक्षसमुपासनाविधिः  
सेवकस्य सकलार्थसंपदः ।  
सन्तनोति वचनाङ्गमानसै-  
स्त्वां मुरारिहृदयेश्वरीं भजे ॥ १४ ॥  
सरसिजनिलये सरोजहस्ते  
धवलतमांशुकगन्धमाल्यशोभे ।  
भगवति हरिवल्लभे मनोज्ञे  
त्रिभुवनभूतिकरि प्रसीद मह्यम् ॥ १५ ॥  
दिग्घस्तिभिः कनककुंभमुखावसृष्ट-  
स्वर्वाहिनीविमलचारुजलप्लुताङ्गीम् ।  
प्रातर्नमामि जगतां जननीमशेष-  
लोकाधिनाथगृहिणीममृताब्धिपुत्रीम् ॥ १६ ॥  
कमले कमलाक्षवल्लभे त्वं  
करुणापूरतरङ्गितैरपाङ्गैः ।  
अवलोकय मामकिञ्चनानां  
प्रथमं पात्रमकृत्रिमं दयायाः ॥ १७ ॥  
स्तुवन्ति ये स्तुतिभिरमूभिरन्वहं  
त्रयीमयीं त्रिभुवनमातरं रमाम् ।  
गुणाधिका गुरुतरभाग्यभाजिनो  
भवन्ति ते भुवि बुधभाविताशयाः ॥ १८ ॥  
इति श्रीमच्छङ्करभगवत्पूज्यपादैः विरचितं कनकधारास्तोत्रं संपूर्णम् ॥  



\]
