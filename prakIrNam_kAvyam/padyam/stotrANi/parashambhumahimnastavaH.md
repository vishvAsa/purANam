+++
title = "परशम्भुमहिम्नस्तवः"
"publish year" = "1946"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
pages = "40"
language = "संस्कृतम्"
printer = "एन.राजम-&amp-को-मद्रास्"
"serial no." = "Ebharati-7103"
source_url = "https://www.ebharatisampat.in/readbook3.php?bookid=NjY0MzI5OTAzMTY4MTg2&pageno=MjI0MjQyNjk5NTk="

+++
[[परशम्भुमहिम्नस्तवः	Source: [EB](https://www.ebharatisampat.in/readbook3.php?bookid=NjY0MzI5OTAzMTY4MTg2&pageno=MjI0MjQyNjk5NTk=)]]

\[



[TABLE]



शिवाभ्यां नमः

**परशंभुमहिम्नस्तवः**

** प्रथमं प्रकरणम्**

अनेकशक्तिसंघट्टप्रकाशलहरीतनुः।  
शुद्धसंविच्छिवः पायाद्विभुः श्रीपरमेश्वरः॥

श्रीशंभो ते महिम्नःस्तुतिपथरचिताः साङ्गवेदाः सशास्त्राः  
  सिद्धान्ताः साङ्गविद्याः सचकितमतयो नैव पश्यन्ति पारम्।  
साद्यन्तास्त्वामनन्तं परमशिवगुरुं ते कथं वर्णयेयु-  
  स्तस्मात्प्रज्ञानुसारादहमपि भवतः स्तौमि किंचिच्चरित्रम्॥**१**॥

क्वानन्दात्मप्रकाशस्तव परमहिमापारपीयूषसिन्धु-  
  स्त्वद्भक्त्यामोदमग्नाः क्व च कविमधुपा ब्रह्मविष्णुप्रमुख्याः।  
श्रीशंभो मोहजृम्भो न जनयति परां स्वात्मवत्तां किमेत-  
   च्चित्रं तद्वन्मयापि स्वमतिविभवतः स्तूयसे त्वं न दोषः॥**२**॥

श्रीमद्भिर्दृश्यभावैरहमहमिदमित्यात्मजृम्भाधिरूढै-  
  र्नानारूपैः पदार्थैरनवधिविभवैराशुदेदीप्यमानः।  
सर्वातीतस्त्वमेकः परशिवचरण स्वप्रकाशात्मशंभो  
  नान्यस्त्वत्तः परोऽस्तीत्यहमिह गुरुणा त्वां स्वभावैरवैमि॥**३**॥



आत्मैवैष स्वकीयो निरतिशयचिदानन्दसद्ब्रह्मपूर्णो  
  जिह्मः संसारभावैरतिदुरधिगमैरात्तमायाविलासैः।  
सर्वात्मत्वादनन्तस्तव शिवमहसः श्रीगुरोः सत्यवाक्यैः  
  निस्तर्कोपाधिभेदैः परमपुरुष ते तत्त्वमद्वैतमेति॥**४**॥

दीक्षां यः शांभवीयां शिवगुरुविहितां दिव्यबीजागमोक्तां  
  प्राप्य श्रीशंमुतादात्म्यवितरणचणां जन्ममृत्युप्रभेत्रीम्।  
भित्वा भेद्यं पशुत्वं परशिवचरणध्यानयोगेन पूर्णः  
  स्वाघोरब्रह्मविद्याविदितपरपदं ब्रह्म स प्रैति विद्वान्॥**५**॥

ब्रह्माण्डं पिण्डमेतत्पितरमिव सुतस्तत्समं नैकधर्मं  
  विज्ञायाज्ञानमुक्तः शिवगुरुवचनैरात्मविज्ञानशान्तः।  
सर्वात्मैकप्रभोस्ते परशिवचरणाराधनासक्तचित्तो  
  यः कोऽप्येकः स योगी जयति जनिमृती भो महामृत्युमृत्यो॥**६**॥

पिण्डे षाट्कोशिकेऽस्मिन्नवविवरपुरे पञ्चभूतेन्द्रियाढ्ये  
  पुंस्केस्त्रैणे च षाण्डे शिवगुरुवचनैरत्र विज्ञायसे चेत्।  
केनाप्यन्नासुचित्तप्रमितिनिरुपमानन्दकोशात्तराशि-  
  स्त्वं षोढा भिन्नमूर्तिः परशिव स बुधो विश्वरूपत्वमीयात्॥**७**॥

सर्वेश श्रीपुरेश त्रिभुवनभवनव्यक्तयः शक्तयस्ते-  
  ऽनन्ताद्याः श्रीपराद्या निरवधिविभवा मातृकान्ताः क्षकान्ताः।  
विज्ञाताः स्युः स्वरूपे यदि शिवगुरुणा विश्वदृश्यप्रपञ्च-  
  स्वात्मज्योतिर्विलीनान्विदधति विदुषो योगिनः सैव मुक्तिः॥**८**॥



**प्रथमं प्रकरणम्**

या षोढा पञ्चधा च प्रकटितविभवा श्रीपरा देव शंभो  
  सैव श्रीसुन्दरीति श्रुतिभिरभिनुता चक्रराजासनस्था।  
सर्वत्रानेककोटिप्रकटितगणनायोगिनीर्व्यश्नुवाना  
  त्वत्तेजोऽन्तर्निरूढा रचयति जगतामादिमध्यान्तकालान्॥**९**॥

या शक्तिः पञ्चवाहप्रवहणलहरीव्यक्तनैजात्मतेजः  
  संवर्ताग्निप्रपीतत्रिभुवनजलधिः कालसंकर्षणी ते।  
दिक्कालातीतमूर्ते परशिव महतां भक्तिभाजामविद्यां  
  मृत्युं विज्ञानदानात्प्रहरति विदुषां तन्महत्वं त्वमेव॥**१०**॥

सर्वज्ञो नित्यतृप्तः सदसदुभयगोऽनादिबोधः स्वतन्त्रो  
  नित्या लुप्तात्मशक्तिर्निरुपमचरितोऽनन्तइत्यङ्गषट्कैः।  
षट्च्छक्तिव्यक्तभावस्त्वमिह यदि शिव ज्ञायसे देशिकोक्त्या  
  येन स्वात्मन्यनादौ सकलविलसितं ते परायाः स भेदः॥**११**॥

गायत्री वेदधात्री शतमखफलदा वेदशास्त्रैकवेद्या  
  चिच्छक्तिं ब्रह्मविद्यापरमशिव तव श्रीपरां व्याकरोति।  
शब्दब्रह्मैक्यवाच्यामखिलमतमिति व्यक्ततत्त्वामवाच्यां  
  सप्तस्रोतोविभूतिं त्रिभुवनमयतां तत्त्वतः सर्वतुर्याम्॥**१२**॥

संसारासारभावप्रवहणचतुरामादिशक्तिं परां तां  
  स्वात्माभिन्नां विदित्वा वपुरनुमतिभिर्नावृताहंकृतिस्थः।  
त्रैलोक्यब्रह्मविश्वप्रसरमनवधिस्वप्रकाशप्रपूर्णं  
  ज्ञात्वा मुक्तः स योगी भवति गतभवस्त्वत्प्रसादान्महेश॥**१३**॥  




विश्वेश स्वप्रकाशप्रसरमिह विना नान्यदस्तीति तत्त्वं  
  मीमांसारूपमेतत्तव परमगुरो श्रीमुखाम्नायजालम्।  
स्वप्रत्यक्षं विहाय स्वरहितमिति चेदस्ति चान्यत्र तत्त्वं  
  ये धीरास्तर्कयेयुस्त इह जनिमृतीराप्नुवन्त्यङ्गभारैः॥**१४**॥

न ब्रह्मा विष्णुरुद्रौ सुरपतिरमरा नासुरा नैव पृथ्वी  
  नापोऽग्निर्नैव वायुर्नच गगनतलं नो दिशो नैव कालः।  
नो वेदा नैव यज्ञा न च रविशशिनौ नो वियन्नो विकल्पः  
  स्वज्योतिः सत्यमेकं जयति तव पदं सच्चिदानन्दमूर्ते॥**१५**॥

शंभो सैद्धान्तिका ये स्वमतिविभवतोऽखर्वगर्वाः प्रमाणैः  
  मीमांसन्ते भवन्तं बहुमतजनकैरावृता शुद्धविद्यैः।  
अन्योन्यस्पर्धिनस्ते कथमिह भवतस्तत्त्वमीयुः स्वतेजः  
  सर्वातीतं विकल्पग्रहरहितमजं मानतर्काद्यगम्यम्॥**१६**॥

धीराः केचिन्महान्तो गुरुवचनरतास्त्यक्तसंसारभावा  
  निःशङ्काघोरविद्या परिणतमतयः सर्वसंकल्पमुक्ताः।  
त्वत्कारुण्याक्षिलक्ष्याः परमशिव भवत्साधकाः पुण्यपापैः  
  कृत्याकृत्यैर्विहीनाः परपदविभवं त्वां प्रपश्यन्ति विश्वम्॥**१७**॥

सिद्धान्तः शांभवोऽयं शिवगुरुवचनाघोरविद्याक्षरोक्तः  
  स्तोत्रव्याजेन निर्वाह्यत इति भवतः श्रीविभो चापलं मे।  
अत्र न्यूनातिरेकोक्तिजनितमसकृत्क्षम्यतां दासबुद्ध्या  
  मच्चित्तस्थः प्रमेयं समुपदिश परं मातृकावर्णराशिम्॥**१८**॥

इति श्रीदूर्वासकृतपरशंभुमहिम्नस्तवे उपोद्धातप्रकरणं प्रथमम्॥१॥  




**द्वितीयं प्रकरणम्**

श्रीमद्रश्मिप्रभावं त्रिभुवनभवनव्यञ्जकेस्वात्मदीपं  
  को वा वक्तुं निरुक्त्या प्रभवति यतधीरात्तसम्यग्विमर्शः।  
यत्र ब्रह्मादिविद्वन्मतिरपि विगतिर्याति भीत्या विनाशं  
  श्रुत्या सार्धं स केन प्रविततमतिना वर्ण्यते ते महेश॥**१**॥

षण्णामप्यन्वयानां क्षितिजलदहनस्पर्शनाकाशचेतः -  
  पीठस्थानां पराद्याः परशिव भवतः शक्तयो मातृकान्ताः।  
ब्रह्मादिप्रेतसिंहासनगतविभवैस्तावकीयैः षडङ्गैः  
  द्वात्रिंशद्रश्मिमुख्याः स्वकिरणकरणव्याप्तविश्वैर्विभान्ति॥**२**॥

बुद्धेः सम्यग्विमर्शप्रकटितसरणेरर्थवद्वाक्प्रवृत्तेः  
  यत्र स्थाने तुरीये नवकलितमहावाक्यतत्त्वे विनाशः।  
तत्किं ज्योतिस्तमो वा सदसदुभयगं किंन्वमूर्तं नु मूर्तं  
  निर्धारश्चेद्विनाशो न हि मतिवचसां देव तस्मात्परस्त्वम्॥**३**॥

ज्ञानं योगः प्रकाशो विधिरुभयमतिर्देहधीः प्राणशून्या-  
  हंकारश्चाधिकामः स्वविषयमनघं चाश्रयन्नन्तरास्ते।  
इत्यात्माकाशसत्ता तव परिविदिता सम्यगेतत्प्रमेया-  
  धारेष्वन्तर्घृतं यत्पयसि तिलचये तैलवद्भासि हीश॥**४**॥



षट्त्रिंशत्तत्त्वपुष्पस्तबकपरिमलस्तावकीयः स तेजः-  
  कल्पद्रुश्चेत्प्रबुद्धः शिवगुरुवचसा सर्वतः स्वानुभूतः।  
अद्वैतब्रह्मबुद्धिं जनयति विदुषामेष एवास्मदादि-  
  ब्रह्मान्तात्मप्रपञ्चे विलसति न परोऽस्तीति चेत्पारिजातः॥**५**॥

स्वप्रत्यक्षेऽपि तत्त्वे करतलफलवद्वेत्ति नासौ स्वरूपं  
  नानासिद्धान्तजालप्रलपितजनिताज्ञानमोहान्धकारैः।  
आक्रान्तः पुण्यपापैरधिगतनिधनैरात्मकर्मण्यनादौ  
  हेयोपादेयबुद्ध्या भव इति विहितस्ते महामाययेश॥**६**॥

एकाऽसौ लक्षणैश्चेदखिलतनुगतैरिन्द्रियार्थैरनेकैः  
  भिन्नः स्वात्मप्रकृत्या विधिजनिमृतिभिः संनिबद्धः किमेतत्।  
देवत्वं मानुषत्वं वपुषि मुजगतां सर्वजीवात्मकत्वं  
  धत्से शैलूषवत्ते स्मरति न तु पदं श्रीमहादेवमूर्ते॥**७**॥

**इति श्रीदूर्वासकृतपरशंभुमहिम्नस्तवे पराशक्तिस्कन्धरश्मिप्रकरणं द्वितीयम्॥२॥**  
             



तृतीयं प्रकरणम्

सत्त्वं चित्त्वं महत्त्वं तव परमगुरोरात्मशक्तेः परायाः  
  पिण्डीकृत्य प्रकृत्या प्रथमरतिपतिव्याजकालान्तवह्निः।  
भूत्वा संसारसृष्टिस्थितिलयनिलयाद्याति तोयार्णवान्तं  
  तन्वानो निर्ममेच्छस्त्वमिह विजयसे विष्णुमायाविभूते॥**१**॥

मायायामन्तरस्थः कुसुमशररसस्तावकीयः स्वकाले  
  ज्ञानज्ञेयप्रमातृप्रकटितमहिमा स्वप्ररोहप्रसारैः।  
उत्पाद्याद्यं विरिञ्चं तदनु भुवनतामात्मना व्यश्नुवानो  
  बीजाकारःस्वयंभूरिति कथयति ते नाम विश्वात्मसृष्टेः॥**२**॥

आदिक्षान्तार्णसृष्टिं त्रिभुवनभवनाभासभूमिं शिवादि-  
  क्षित्यन्तात्मीयतत्त्वावलिविकृतगतिं वेधसाण्डान्तभूमिम्।  
आत्मीयानुत्तरेच्छागुणपरवशतां प्राप्य संव्यश्नुवानः  
  श्रीशंभो विश्वसृष्टिर्भवसि निजमलत्रय्युपप्रोषितात्मा॥**३**॥

चत्वारः कालतत्त्वे तव युगपतयस्ते च धातुश्च पुत्राः  
  व्याख्याता द्वादशैते स्थितिकृतिविदिताः सविताराः सदाराः।  
श्रीकण्ठाद्याश्च नाथा धृतयुगविधयस्त्वन्नियत्युत्थितान्ता-  
   श्चैतन्या एव तस्मात्स्थितिरिति विदितस्त्वं सहस्रार्कदीप्ते॥**४**॥



आत्मीयानादिरश्मीनिह भवजनितानेकसिद्धान्तजाल-  
  व्यामोहोद्यद्विकल्पानृतनिजविषयान्पुण्यपापादिभेदैः।  
दुर्ज्ञेयान्देशिकोक्त्या प्रविमलवपुषि स्वप्रकाशैकवह्नौ  
  स्वात्मत्वेन प्रबुद्धाञ्झडिति विजयते यस्त्वदात्माविरोधः॥**५**॥

जाग्रत्स्वप्नप्रसुप्तिप्रकटितविभवैरात्ममायागुणैः स्वै-  
  र्ज्ञानेच्छाक्रोधरूपैर्विधिहरिहरकैरावृते मोक्षमार्गे।  
पान्थाः केचित्सुधीराः शिवगुरुवचनज्ञानशास्त्राग्निदीप्ता-  
  स्त्वत्कारुण्यैकरक्षापरिविहितभियस्त्वां प्रयान्त्यादिमूर्ते॥**६**॥

त्वं मायाकामदेवप्रथममसि ततः स्वस्य सृष्टौ विधाता  
  रक्षायां विष्णुरन्ते प्रबलतरमहारुद्रमूर्तिः स्वमूर्तौ।  
सत्योऽनन्तः प्रमाता शिवगुरुरिति च स्वात्ममूर्तिप्रभावैः  
  स्वेच्छावस्थागुणाढ्योऽप्यगुण इति विभो वस्तुतः स्तूयसे त्वम्॥**७**॥

इच्छाशक्त्या ययैतत्कबलितमखिलं ते जगज्जालरूपं  
  सृष्टिस्थित्यन्तवृत्या सरसि जलधरासारतुल्यात्मगत्या।  
सैवानन्तान्तरङ्गप्रसरबहुविधानेकसंकल्पभावै-  
  राविर्भूत्वा त्वदङ्गप्रकटनकृतये बोधसिन्धुस्त्वमेव॥**८**॥

इति श्रीदूर्वासकृतपरशंभुमहिम्नस्तवे इच्छाशक्तिस्कन्धरश्मिप्रकरणं तृतीयम्॥३॥



चतुर्थं प्रकरणम्

संवेद्यं तत्त्वजालं परशिवधरणीमूलपारं विचित्रं  
  कर्मानन्तप्रपञ्चं निरुपममहिमानादिमध्यावसानः।  
ब्रह्मानन्दामृताब्धिः समरसविधुना जृम्भितस्वात्मभासो  
  हेतुत्वेन प्रबोधज्वलन तव महाज्ञानशक्तिं व्यनक्ति॥**१**॥

गोजं क्षीरं यथैकं द्युतिविविधगुणस्वेन्द्रियार्थप्रकाशोऽ-  
  प्येकस्तद्वर्णनानारुचिरधिकरणस्यैकता कारणेन।  
नीलाद्याभासबुद्ध्या नभसि परिवृतो धूमभासैरिवाग्निः  
  प्राचुर्येण प्रदीप्तः परमशिव ततः सत्यविश्वात्मकस्त्वम्॥**२**॥

नित्याखण्डप्रकाशादमलतरविभो त्वत्सकाशात्कदाचि-  
  न्माया संजायमाना त्रिगुणमुखगणव्यक्तशक्तिस्वभावा।  
सिद्धान्तैर्भिन्नमानप्रमितिभिरसुखैर्भेदबुद्धिप्रधानैः  
  संसारित्वं प्रसार्य दृढयति भवतः सत्यतां वेदविद्या॥**३**॥

अन्यः पक्षोऽथवात्र प्रविमलकलनानन्तशक्तिप्रकाशः  
  सत्याख्यः सोऽपि यत्र प्रविलयमयते शून्यगर्ते तदात्मा।  
यौष्माकः सत्यभावः स च निजमहसां कामरूपात्ममाया-  
  मुत्पाद्यैतत्प्रपञ्चं घटयति तदिदं व्यश्नुषे स्वात्मयोने॥**४**॥



ऐक्याच्छिच्छक्तयोश्चेदिदमहमिति च द्वंद्वभावस्य जीव-  
  ब्रह्मादिद्वैतबुद्ध्योर्दिनकरशशिनोरण्डविध्यण्डयोश्च।  
प्राणापानाख्यवाय्वोः सुकृतदुरितयोः स्याद्यदा सामरस्य-  
  प्रादुर्भावस्तदा त्वं भवसि सदसदानन्दनाथः परोऽग्रे॥**५**॥

सेयं विज्ञानशक्तिस्तव शिवगुरुणा दर्शिता नित्यशुद्धा  
  निर्द्वंद्वब्रह्मतत्त्वं गमयति सुधियां सच्चिदानन्दपूर्णम्।  
लोके मेयप्रमातृप्रमितिभिरिति चेदर्थिता भिन्नमार्गाः  
  मुद्रा नानास्वरूपाः प्रकटयति मुदाहंकृतिस्थाः परेश॥**६**॥

**इति श्रीदूर्वासकृतपरशंभुमहिम्नस्तवे ज्ञानशक्तिस्कन्धरश्मिप्रकरणं चतुर्थम्॥४॥**  
            



पञ्चमं प्रकरणम्

बुद्धिज्ञानेन्द्रियाणां निजनिजविषयास्वादभोगप्रबोध-  
  क्षीराब्धिः प्रोद्यदिच्छामृतकरणरुचा वाङ्मुखक्षालितैश्च।  
संक्रान्तश्चालितार्थप्रसरबहुपथः स्वात्ममायोरुपूर-  
  त्रुट्यद्ब्रह्माण्डबिन्दून्विकिरति तव चेत्त्वं शिवातः क्रियात्मा॥**१**॥

सृष्टिस्थित्यन्तलीलावकलितसरणिर्यत्प्रयत्नो यदीयं  
  धैर्यं विख्यातवीर्यं सकलमिति गता यस्य बुद्धिः समृद्धा।  
यत्सामर्थ्यं प्रभूतं निरवधिगणनाजाण्डरुद्राण्डभाण्डा-  
  गारं यद्ब्रह्मसत्ता जयति तव मनोरूपविश्वात्मकत्वम्॥**२**॥

संवेशं दूरदेशं कलयति सकलं कर्मकृत्यं च तत्त्वं  
  स्वं यद्बाह्येन्द्रियाणां चलनमपि विना स्वान्तमन्तःप्रकाशम्।  
तत्ते वीर स्वतन्त्रप्रकृतिनिगमनं निर्गतोपाधितर्कं  
  बाह्याख्यादर्शनार्थं विमलशिव ततस्त्वं हृषीकाश्रयात्मा॥**३**॥

यद्वन्न्यग्रोधबीजं पृथुतरविटपानोकहत्वेन रूढं  
  सामर्थ्यं दर्शयेस्त्वं परमशिव सदा सत्यविज्ञानबीजम्।  
इच्छाक्षेत्रे सुबुद्धीन्द्रियकुलकलितं सर्वतः स्वक्रियाभिः  
  स्वात्मानं विश्वरूपं प्रकटयसि यदा त्वं तदा गोचरः स्याः॥**४**॥



स्वात्माशेषाक्षवृत्तेः पृथगयनतया क्वापि भूतानि पञ्च  
  क्वापि प्रेक्षाप्रपञ्चः क्व च निनदमुखाः क्वापि वाक्यादयश्च।  
एतैरेव प्रवृत्तो निजविषयतया सर्वविश्वात्मजृम्भ-  
  स्तस्मात्त्वं लोकमुख्योऽद्वयमिति रहितः स्वप्रकाशप्रमेयः॥**५**॥

कालावस्थाश्च तिस्रो गिरिश दश दिशः सप्तधा भूमिरापो  
  नाना तेजः समीरा दश वियदखिलव्यापि चैकादशाक्षाः।  
भिन्नार्थानन्तबोधप्रकटितमहिमा बीजभेदास्त्वनन्ता-  
  स्त्वत्सक्ता बीजजाताः स्वगुणमनुसरन्त्येव ते देव सत्त्वात्॥**६**॥

पञ्चाशद्वर्णमाला बहुविधनिनदोच्चारणात्तत्त्वजाल-  
  व्यक्तिव्यापारसक्ता गिरिश गुरुमुखाम्नायविद्यास्वरूपा।  
धात्राद्युत्पत्तिपूर्वं श्रुतिमुखविविधानेकसिद्धान्तविद्या  
  नानाभाषाक्रियाभिः प्रकटयति ततः सैव ते साङ्गवेदान्॥**७**॥

वर्णेभ्यो धातवः स्युर्विविधपदचयस्तद्भवस्तेन वाक्यं  
  तस्माज्जातं प्रमाणं विविधनिगमनं तेन सिद्धान्तजालम्।  
तस्मान्नानात्मतत्त्वप्रकटनमिति यत्तत्त्वविद्या त्वदीया  
  त्वं चेदेकोऽद्वितीयः क्रमरहितमहासंविदात्मा महेशः॥**८**॥

यज्ञस्थानं श्मशानं सकलमिति गृहं भास्वदोङ्कारपीठं  
  प्रादुर्भूतप्रयाणस्थलमिति विपुलं कल्पवृक्षाविरूढैः।  
संवीतैर्भैरवैश्चोरगपतिगणपैस्तत्र दिव्यार्घ्यपात्रं  
  वह्निब्रघ्नेन्दुक्लृप्तं परशिव सकलं व्यनुषे स्वात्मना त्वम्॥**९**॥



चित्पूजा दृक्क्रियात्मा गुरुकथितमहारुद्रमूर्तिः समन्ता-  
  दात्मीयैरङ्गदेवैरधिगतविषयाज्याहुतिर्निर्विकल्पः।  
निष्कामैरात्मकामैरुपचितयजनश्चित्स्वतन्त्रैरतन्द्रै-  
  रात्माग्नौ ब्रह्मविद्यापरिणतमतिभिः श्रीविभो हूयसे त्वम्॥**१०**॥

द्वैतं यत्रानघेध्मं पशुरधिपिशितो मृत्युरक्षाणि जिह्वा-  
  हव्यं चाथ प्रबोधः प्रकटहुतवहो निर्मलात्मैव होता।  
अध्वर्युः स्वच्छचेतो गुरुमुखविदिता मातृकोद्गातृवर्गः  
  स्वाचार्यो देशिकेन्द्रः परमखमुगसि त्वं परः शंभुरीशः॥**११**॥

यागाश्चान्ये सकामैः पशुभिरिह कृताः सर्वसिद्धान्तकृत्याः  
  नानायज्ञक्रियाश्च त्रिभुवनभवने चित्रकर्मप्रसाराः।  
विश्वोत्पत्तिप्रतिष्ठाप्रहरणविधयः स्वक्रियाशक्तिबीजाः  
  संजाताः सर्वतस्त्वं प्रभवसि मनसा चित्रनिर्माणमूर्ते॥**१२**॥

इति श्रीदूर्वासकृतपरशंभुमहिम्नस्तवे क्रियाशक्तिस्कन्धरश्मिप्रकरणं पञ्चम्॥५॥



**षष्ठं प्रकरणम्**

नित्या लुप्तात्मशक्तिः सकलतिथिफणापञ्चदश्या प्रदीप्त-  
  स्त्रुट्यादीन्कालवायून्ग्रसदुरुरसनश्चक्रवल्मीकेवर्ती।  
सम्यक् चैतन्यगुम्फैरवगतकिरणो विश्वजृम्भैकभर्ता  
  कृष्णोध्वार्केन्दुयोनिर्मुजगपतितनुस्त्वं ततः कुण्डलीशः॥**१**॥

स्वस्थात्मा चित्तपूर्वं रविशशिपदवीं पूरितांशुप्रचारां  
  दीपान्तर्वह्निवैधैरविततगतिभिर्बोधिताधारशक्तिम्।  
तत्तच्चक्रप्रभेदोद्भवविविधमहाशब्दरूपामनन्त  
  ब्रह्मानन्दप्रवाहामनुभवसि परामादिसौषुम्णमूर्ते॥**२**॥

यस्मात्प्राणः प्ररोहत्युपरिगतिरधः संप्रधावत्यपान-  
  स्तस्मादेवाविरोधात्तदुभयजनिकृद्वायुसंरोधमात्रात्।  
विद्याविद्यादियुग्मप्रसरसमरसाम्भोधिजृम्भैरदम्भैः  
  सार्धं हंसः परस्मिन्महसि खलु लयं प्रैति ते प्राणसूत्रः॥**३**॥

सर्वेषामिन्द्रियाणां निजनिजविषयोद्योतनं यत्प्रसूतं  
  साराः सर्वेषु कर्मस्वनुपमविषयाः साध्वसानन्दकोपाः।  
यज्जातोः सर्वनाडीपथचलद‌निलव्याप्तयः सर्वभावाः  
  नानारूपाश्च सर्वायनपथिकमहास्पन्दकः स त्वमेव॥**४**॥



बुद्ध्वा सद्देशिकोत्त्या सुविदितविभवां खेचरीं दिव्यमुद्रा-  
  मर्थामनन्तप्रपञ्चान्वितनिजकरणान्यात्मचित्ते निरुध्य।  
तच्चित्तं ज्योतिरङ्गं निरवधिकरणं चिन्तयेद्यः स योगी  
  निर्वाणः कृष्णवर्त्मा भवति तव महास्पन्दतामेत्य शंभो॥**५**॥  

प्राणाख्या कुण्डलिन्या जगदिदमखिलं प्राणितं ते ययेश  
  ज्ञात्वा यां योगिनस्ते परतरमभयं यान्ति शान्तं पदं तत्।  
यामज्ञात्वा भवाब्धौ जननमरणकृत्क्रूरकर्मप्रबद्धा  
  मज्जन्त्याद्यन्तहीना यदि कृपयति सा मोचयेन्मृत्युबन्धात्॥**६**॥



**इति श्रीदुर्वासकृतपरशंभुमहिम्नस्तवे कुण्डलिनीशक्तिस्कन्धरश्मिप्रकरणं षष्ठम्॥६॥**  
              



**सप्तमं प्रकरणम्**

अज्ञातं ब्रह्मतत्त्वं निजहृदयदरीलीनमात्मप्रकाशं  
  व्यक्तीकर्तुं स्वनित्याक्षरविदितमहामातृकात्वं प्रपन्नः।  
त्वं दिव्याम्नायविद्या सुविदितमहिमानन्तशक्तिप्रकाश-  
  स्तत्तद्वर्णात्मभेदैरुपदिशसि पदं श्रीगुरो स्वस्वरूपम्॥**१**॥

श्रीशब्दब्रह्ममूर्ते सकलरवमयानाहतध्वानभेदा-  
  नात्मीयानक्षरस्थान्बहुविधनिनदैर्भूरिवाद्यप्रभेदैः।  
भेरीनिःसाणघण्टादरमुरजमहाशृङ्गनालोरुतालै-  
  र्वंशैर्यन्त्रैश्च गात्रैर्जलधरपटलैस्त्वं ब्रवीषि ध्वनिज्ञः॥**२**॥

तत्त्वानां व्यक्तिहेतुः सकलतिथिगतः सप्तपुर्यष्टकाङ्ग  
  स्त्रीपुंसद्वंद्वरूपो द्युमणिशशिमहावह्निपादः षडात्मा।  
सर्वाभिप्रायसंवित्प्रकटितविभवस्त्वं महाम्नायविद्या-  
  सारस्फारस्वरूपः पुरुष इति ततः सोऽक्षरात्मादिवर्णः॥**३**॥

रम्योदात्तानुदात्तस्वरितविकृतिगः प्रोच्चनीचोभयस्थो  
  भेदादष्टादशात्मा महितनिजमहास्फूर्तिरेकोऽक्षरादिः।  
षड्जादिग्रामजातश्रुतिविततलसद्गीतसप्तस्वरोद्य-  
  न्नानारागान्प्रबन्धानधिवसति भवानादिनित्यस्वरात्मन्॥**४**॥



सर्वास्यस्थानवर्णः प्रथमविगणितस्त्वं स्तुतः षोडशीति  
  स्वेच्छाशक्त्या निरूढद्रढिमनिजमहाप्रौढिमाढौकमानः।  
कालव्यक्तस्त्रिलिङ्गिन्निजगतिविलयान्ह्रस्वदीर्घप्लुतादीन्  
  विद्याविद्योभयत्मा जनयसि परितः श्रीमहावर्णजात्मन्॥**५**॥

पक्षद्वंद्वैककर्तावनिजलहुतभुङ्मारुताकाशमूर्ते  
  श्रोत्राद्यक्षाणि सर्वाण्यधिगतचरणः स्वप्रकृत्या निबद्धः।  
अन्तस्थो विश्वरूपः पुरुष इति यतो ज्ञायसे स्वक्रमेण  
  ज्ञातावर्गाक्षराणां परमशिव जनैस्त्वं ततो वर्गजोऽसि॥**६**॥

सर्वातीतात्मधामानलनिलयपदज्ञापिका मन्त्रविद्याः  
  सत्याभिप्रायबुद्ध्या शिवगुरुवदनाम्भोरुहाद्भासमानाः  
नानार्था धातवश्च प्रकटितविभवाश्चित्रवाग्ब्रह्मवेदाः  
  सर्वं नश्यद्विना त्वां परशिव सहजं वर्णसंयोगरूपम्॥**७**॥

ओंकारं स्वात्मवासं श्रुतिभिरभिनुतं वाग्भवं शक्तिबीजं  
   माबीजं स्मारबीजं परतरविभवं मातृकाबीजयुग्मम्।  
शैवान्त्य चापि गत्वा षडयनविलसत्कूटषट्कं च भित्वा  
   हंसः सोऽहं तथा त्वं विरमसि मनसामन्तरे मन्त्रमूर्ते॥**८**॥

बिन्द्वेन्दोरूर्ध्वनादैरवकलितकलाव्याप्तिभिः साधिदेवै-  
  र्नानानन्ताधिदेवैः परिणतिसुलभैः श्रीगुरूक्तागमस्थैः।  
न्यासैर्विद्याविशेषैः श्रुतिमुखविविधानेकसिद्धान्तमन्त्रैः  
  विष्वक्प्रोतप्रतीको दहसि भवमधं दुष्प्रभामन्त्रवह्नौ॥**९**॥



वर्णास्ते मन्त्रविद्या दशविकरणगा धातवो नित्यशब्दाः  
  वाक्यान्याम्नायभेदा बहुविधमतजाः साङ्गवेदाश्च भाषाः।  
नानाच्छन्दांसि तालाः स्वरविकृतिगुणाः सर्वतो वाङ्मयस्थाः  
  नानारूपाः पराग्नेः समजनिषत ते मातृकाशक्तिबीजात्॥**१०**॥

इति श्रीदूर्वासकृतपरशंभुमहिम्नस्तवे मातृकाशक्तिस्कन्धरश्मि-प्रकरणं सप्तमम्॥७॥



**अष्टमं प्रकरणम्**

एवं रात्रिंदिवस्थाः परशिवघटिका एव ते रश्मिभूताः  
  स्त्रीपुंसद्वंद्वरूपा रविशशिचरणाक्रान्तयो रक्तशुक्लाः।  
षट्छक्त्यंशप्रभेदा दहरपुरयुगे कोणषट्कान्तरस्थाः  
  कालावस्थाश्चतुर्भिः प्रविदधति युगैर्विश्वभूतैर्निदानैः ॥**१**॥

षट्त्रिंशत्तत्त्वमालामवनिमुखशिवान्तामुपेतात्मवृत्तिं  
  खे वायौ सप्तविंशत्युडुगणविकृतिर्जीवमाया शिवांशात्।  
तेजस्थाःस्वान्तरात्मान्तरतनुविकृतीरस्थिमांसप्रमुख्याः  
  क्षोण्या त्वं जीवमायागुणगणमभितो भासयस्यंशुमालिन्॥**२**॥

यावन्तस्ते मयूखाःक्षितिजलदहनस्पर्शनाकाशचेतः  
  पीठस्थाः षट्प्रमाणाः परमधिपतयो भैरवा एव सर्वे।  
तेषां मध्ये त्वमेकः परतरमहिमोज्जृम्भमाणः प्रचण्डो  
  मार्तण्डो रश्मिमध्यस्थित इव परितो भासि चिद्भैरवाग्ने॥**३**॥

भैरव्यो रश्मिदेव्यस्तव शिव करुणापूरिताक्षाः प्रसन्ना-  
  स्त्वत्सत्ताकाशवाहोदितनिजगतयश्चर्वितात्मार्थकृत्याः।  
तद्धामन्येव शान्ता सुरमुनिपितृभिः पुण्यपापैश्च बद्धान्  
  भक्तांश्चानेकबाधाञ्झटिति विघटयन्त्यात्माबोधाग्निजृम्भैः॥**४**॥



श्रीनाथ श्रीपरेशेश्वर परशिव ते दिव्यदिव्या मरीची-  
  र्ब्रह्मादीनां मनोवागनवगतमहाचित्रनानार्थरूढाः।  
गूढप्रौढप्रकाशाः सुरमुनिवचनैरप्यबुद्धाः कथं वा  
  स्तोतुं ज्ञातुं समर्थो भवति कविजनः कोऽत्र मन्दो नृमात्रः॥**५**॥

इति श्रीदूर्वासकृतपरशंभुमहिन्नस्तवे साधारण्येन षडन्वयरश्मिविवेकस्कन्धप्रकरणमष्टमम्॥८॥



**नवमं प्रकरणम्**

साङ्गा भूमिः शताङ्गः शतधृत्तिरपि तत्सारथिः सप्तयस्ते  
  वेदब्रह्मैकवेद्याः पृथुतरचरणौ पुष्पवन्तौ तदक्षः।  
मेरुस्तत्कीलबन्धः कमठपतिरिभास्तत्पृथुस्तम्भपङ्क्तिः  
  शेषस्तद्रज्जुबन्धस्तदुपरि पितृभूस्तत्र चिन्त्यो रथी त्वम्॥**१**॥

कल्पान्तानन्तसूर्यद्युतिमति विकटानेकदंष्ट्रं षडास्यं  
  वह्नीन्द्वर्काम्बुकाष्ठादशयुतमभितः प्रज्वलन्तं मयूखैः।  
शूलासीषूग्रशक्त्यङ्कुशवरनृशिरःश्रीफलेष्वासनारि-  
  द्योतत्पाशाभयाङ्कैर्निजमुजपरिघैस्त्वां गुरुं शंभुमीडे॥**२**॥

नागास्थीन्दुप्रसूतैः श्रवणगतमहाभूषणैः कुण्डलीन्द्रै-  
  राक्रोशन्मुण्डमालापरिवृतवपुषा दिक्षु जाथ्वल्यमानम्।  
मत्तेभेन्द्रोरुकृत्त्यन्तरघटितकटीमण्डलं साट्टहासं  
  तं भास्वद्व्योमगर्भोदरविधृतकराङ्‌गुष्ठमात्रं प्रपद्ये॥**३**॥

नागेन्द्रैः कल्पवृक्षैरधिगतविहगैर्भैरवैर्देवदैत्यैः  
  भूतैः प्रेतैः पिशाचैः परिवृतमभितो योगिनीभिः श्मशाने।  
सर्वप्रज्ञैकवासं त्रिभुवननिलयं स्वात्मनाध्यात्मदीप्तं  
  सर्वोत्तीर्णात्मतत्त्वेश्वरमनलमुखं त्वां गुरुं शंभुमीडे॥**४**॥



नानाध्यानात्मयोगप्रकटितशिवतासिद्धरूपप्रसादः  
  स्वेच्छाज्ञानक्रियात्मत्रिशिखविदलितत्रय्युदीर्णप्रमोहः।  
सत्यज्ञानासिभिन्नप्रमितिजनिरिपुः स्वात्मयोगेषु धारा-  
  च्छिन्नाविद्यासु लक्ष्यः परमशिव विभो तेन मृत्युंजयस्त्वम् ॥**५**॥

देव ब्रह्माण्डसृष्टिस्थितिलयसमयध्वंसिनी ते त्रिशक्ति-  
  र्मायाशक्तिप्रचण्डोद्धतघनकरिणी वारिणी सा सृणिस्ते।  
धर्मार्थात्मेष्टमुक्तिप्रवितरणचणस्ते वरस्तेऽप्यभीति-  
  र्विश्वाग्रासोग्रमृत्युप्रतिभयदलिनी तद्भवान्मृत्युमृत्युः॥**६**॥

पाशस्ते विश्ववश्यः, पितृपतिकृतभीर्हस्तिनी—सिंहवृत्ति-  
  श्चक्रः संसाररात्रिद्युमणिसमुदयेस्तावकस्ते पिनाकः।  
आक्रान्ताशेषमोहप्रकृतिविकृतिमहामातृकाचित्परात्मा  
  प्राणास्ते तत्कपालं हतविधिमुखसत्प्रेतचिद्रूपमीश॥**७**॥

एवं ते दिव्यदिव्यायुधपरमहिमा गीयते वेदशास्त्रैः  
  प्रागुक्तस्ते शताङ्गोऽप्यपि च पितृगणप्रेतशीर्षोच्चरङ्गे।  
उच्चण्ड ताण्डवं ते त्रिभुवनभयकृद्वज्रपाताट्टहासो  
  भीषास्मात्त्वत्सकाशादपर इव परो नास्ति तेनोग्रवीरः॥**८**॥

चित्ताकाशानिलाग्न्यम्ब्ववनितलपतिप्रेतसिंहासनस्थः  
  षट्च्छक्तिव्यक्तमूर्तिः षडयनपथिकः सोमसूर्याग्निपादः।  
ब्रह्माग्निः सप्तजिह्वाकबलितविषयीभूतविश्वप्रपञ्च-  
  स्थूलोऽपि ध्यानदृष्टेस्त्वमधिकतमसां ज्योतिषामप्यगम्यः॥**९**॥



इत्युक्तध्यानचिन्त्योऽप्यनवगतमनोवाक्प्रवृत्तिस्वभावः  
  स्वच्छन्दात्मीयसत्ता चिदुचितविभवः पावकः शंभूरूपः।  
सर्वातीतस्वभावोऽप्युपनिषदुदितज्ञानमीमांस्यमानः  
  सत्वं यस्यान्तरङ्गे निवससि सशिवस्त्वन्मयः स्यान्महेश॥**१०**॥

श्रीमानप्यादिभिक्षुस्त्रिभुवनजनकोऽप्यात्मभूरागमोक्ति-  
  व्याख्यावेद्योऽप्यवाचः प्रकृतिसुविमलोऽप्यात्ममायाविलासः।  
तत्त्वादेकोऽप्यनेकः परयुवतिरतोऽप्यात्मवित्सेव्यमानः  
  तस्मात्स्वच्छन्दलीलस्त्वमिह विजयसे मानसीं भाववृत्तिम्॥**११**॥

**इति श्रीदुर्वासकृतपरशंभुमहिम्नस्तवे पावकध्यानयोगप्रकरणंनवमम्॥९॥**  
               



**दशमं प्रकरणम्**

द्रष्टव्यस्त्वं जगद्भिर्बहुविधविधिभिः सर्वसिद्धान्तवाक्यैः  
  श्रोतव्यो निर्विकल्पः शिवगुरुवदनाम्भोरुहेण प्रबुद्धः।  
मन्तव्यः सर्वतत्त्वावकलितचरणस्तन्निदध्यदसितव्यः  
  सत्तामात्रावलम्बीत्यमरनुतपदो नास्ति देवस्त्वदन्यः॥**१**॥

उग्रं शान्तं च वीरं सकलमयमहाविष्णुमग्निं ज्वलन्तं  
  सर्वत्रानन्तवक्त्रं नरमृगवपुषं भीषणं सर्वभद्रम्।  
सर्वज्ञं मृत्युमृत्युं बहुबिधनुतिभिर्वन्दितं सर्वलोकैः  
  विश्वाहंकारजृम्भं परमशिव गुरुं त्वां भजे मन्त्रराजम्॥**२**॥

शंभो त्वां भूर्मुवःस्वर्महरुदिततनुं त्वन्तरिक्षद्युसूर्या-  
  रज्ञाचार्येन्दुशुक्रार्किभिरपि निगमब्रह्मभिः प्रोतशक्तिम्।  
प्राणापानादिभेदैः कलयति सकलं मानसं ध्यानयोगं  
  येषां तेषां सपर्या भवति सुरकृतब्रह्मता योगिता च॥**३**॥

सर्वोत्कृष्टं परं तत्सवितुरनुपमं ते वरेण्यं शरण्यं  
  भर्गो देवस्य धीमह्यभिदधति धियो यो न इत्यैर्वतेजः।  
तुर्यं सर्वाणिभूतान्यधिगतममलं सर्वतो दृक्क्रमाद्यं  
  ध्यायामि ध्येयमन्तःकरणसुनियतैर्योगिभिः श्रीमहेश‌॥**४**॥



कालोऽनन्तो युगात्मा शिव दिवसनिशापक्षमासास्तथाब्दाः  
  तद्भेदाः षडृतुस्थास्तदनुगतजगत्सर्ववृत्तान्तभेदाः।  
नानायज्ञक्रियाश्च त्रिदशदितिसुता मानुषाः सर्वनागाः  
  योगीन्द्रा जीवसंघास्तव चरणबिल यान्ति जन्मान्तमध्यात्॥**५**॥

भूतं भव्यं भविष्यत्त्रिमुवनभवने षण्महाशक्तिभिस्त्वं  
  तत्सर्वं व्यश्नुवानो विचरसि कलितः सृष्टिगत्यन्तकामैः।  
देवैर्दैत्यैर्मनुष्यैरुरगपतिकुलैः सर्वजीवप्रेसारै-  
  रात्मीयैश्चित्रिताङ्गः शिव भवतमसः सूर्यभास्त्वं परस्तात्॥**६**॥

श्रोता स्पर्शी निजरसरसिकः सर्वगन्धान्तरज्ञो  
  वक्ता कर्ता च गन्ता त्रिभुवन भवतो विश्वसर्गः प्रमोदी।  
कामी मीमांसकश्च प्रथितशुचिशिखासप्तकव्याप्तविश्वो  
  बोद्धा स्वार्थाननन्तानधिगतचरणः सर्वतस्त्वं शिवोऽसि॥**७**॥

सर्वार्थी सर्वनामा सकलकुलपतिः सर्वलोकाङ्गनेशः  
  शृङ्गारी सर्वभोगी नवरसरसिकः प्राज्यसाम्राज्यभोक्ता।  
त्रैलोक्ये वाक्प्रपञ्चे प्रवचनेपठितः सोमयाजी चयज्ञः  
  संसारी कामचारीत्यनुवदति जनो यः स धन्यः शिव त्वाम्॥**८**॥

क्षेत्रं क्षेत्रप्रमाता शिवगुरुवदनाघोरविद्याधिदेवो  
  मन्त्रो मन्त्राधिदेवो मखविधिरनघो योगयोग्यः पदार्थः।  
त्वं दर्शः पूर्णमासः परिधिरपिमखाचार्यवर्यश्च होतो-  
  द्गाताध्वर्युश्च हव्यं त्रिविधहुतवहस्त्वां विना नास्ति शंभो॥ **९**॥



क्षेत्रज्ञाः सर्वदेवाः सुरनरभुजगाः सर्वजीवाश्च तच्च  
  क्षेत्रं ब्रह्माण्डरूपं त्रिभुवनभवनव्यापकं चित्ररूपम्।  
एतावद्व्याप्य तत्र स्थितमखिलजगद्भक्तभोक्तारमग्नि  
  ज्ञात्वा षट्च्छक्तिभिस्त्वां परमशिव महामृत्युमत्येति विद्वान्॥**१०**॥

उक्तक्षेत्राधिदेवे परतरपुरुषे त्वय्यनन्तस्वरूपे  
  दिव्याम्नाया गुरूक्ता निजनिजनियतिस्फूर्तयः सर्ववेदाः।  
साङ्गोपाङ्गाश्च शास्त्राण्यधिगतमहिमान्योन्यसिद्धान्तविद्या  
  भाषा स्वार्थैर्विभान्ति त्रिणयन भवतो विश्वमूर्तेः परः कः॥**११**॥

मूलं व्योमैव वायुज्वलनजलधरा मध्यमं यस्य शाखा  
  देवाः पर्णानि दैत्याः किसलयनिचयाः मानुषाश्च प्रतानाः।  
नागाः पुष्पाणि जीवा बहुविधतनवो पक्वसस्यप्रबोधे  
  विश्वन्यग्रोधकद्रोः परमशिव भवान् बीजभूतो विभाति॥**१२**॥

मायारूपेण कालो जननमरणकृत्सर्वजीवाङ्गवृत्ते  
  र्विद्यारूपेण कालान्तक इति विनुतःस त्वमेवापरोन।  
देहाहंकार एवान्तक इति गुरुणा यः प्रविज्ञाय मायां  
  जागर्त्यात्मप्रबोधे शिव तव कृपया सोऽत्र मृत्युंजयः स्यात्॥**१३**॥

त्वं नाथस्त्वं गुरुस्त्वं परपदजनिताम्नायविद्यार्थकोश-  
  स्त्वं शंमुस्त्वं परेशः परतरमहिमा त्वं परौ त्वं पराग्निः।  
त्वं भानुस्त्वं सुधांशुस्त्वमपि च जननी त्वं पिता त्वं सुमित्र-  
  स्त्वं भ्राता बान्धवस्त्वं त्वमसि धननिधिस्त्वां विना नास्ति मेऽन्यः॥**१४**॥



शब्दार्थाधारभूतं त्रिभुवनजनकं सर्वतो दिक्सतत्त्वं  
  त्रैलोक्यस्थायि लिङ्गत्रयविदितपदं सर्वतत्त्वैकवेद्यम्।  
सर्वानिर्वाच्यसत्तागतपरविभवज्योतिरुज्जृम्भमाणं  
  व्यक्तीकृत्यात्मवर्णैः प्रकटयसि परं तत्त्वमात्मीयमग्रे॥**१५**॥

त्वं विश्वं विश्वहेतुर्विरहितकरणे विश्वकार्यैककर्ता  
  विश्वातीतश्च विश्वेश्वर इति बहुधा निश्चितश्चाक्षरज्ञैः।  
अद्वैतात्मप्रबोधानलबहुलशिखाचर्वितात्मीयहव्यः  
  श्रीशंभो विश्वसत्ता परतरवियति पैषि निर्वाणपूजाम्॥**१६**॥

एवं यः स्तौति भूतिं त्रिभुवनमहतीं विष्वगाश्चर्यचर्या-  
  मन्तर्बाह्यागमोक्तिप्रविनुतविभवामादिमध्यान्तहीनाम्।  
सौम्योग्राकारदेवासुरनरभुजगानेकजीवप्रभेदो-  
  त्पत्तिस्थित्यन्तभूमिः स भवति जगदाश्चर्यवानेव शंभो॥**१७**॥

इति श्रीदूर्वासकृतपरशंभुमहिम्नस्तवे महाविभूतिप्रकरणं दशमम्॥१०॥



**एकादशं प्रकरणम्**

का पूजा पूजकः कः शिवगुरुरिति कः को विधिः कश्च मन्त्रः  
  किं पीठं किं प्रसूनं किममलसलिलं केऽत्र सर्वोपचाराः।  
निर्द्वंद्वस्यात्मनस्ते द्वयमिति रचितं सर्वमेतत्कथं स्या-  
  त्संतोषार्थे महेश त्रिकरणविमलज्ञानपूजाप्रसन्नाः॥**१**॥

त्रैकाल्यं सर्वतस्ते सकलजगदिदं व्यश्नुवानात्मसत्ता-  
  विस्फूर्तेरष्टमूर्तेरखिलजनमनः प्रोच्चसिंहासनस्य।  
कस्मादावाहनं स्याद्बहिरिह चरितं क्वासनं चन्द्रमौले-  
  र्माया संसारभवो रचयति नितरामात्मभोगाय भेदम्॥**२**॥

आधारोऽग्निः सुपात्रं रविरमृतकलानायकः पूर्णमद्यं  
  शक्तीशस्त्वं प्रपूज्यः षडवयवयुतस्तत्र पात्रप्रवर्गे।  
पाद्यं ते तर्पणं च प्रभवति समुदे बाह्ययागार्घ्यपात्रैः  
  संतुष्टः स्याः कथं त्वं परशिव विमलज्ञानदुग्धाब्धिशायिन्॥**३**॥

भास्वच्चन्द्राग्निबिम्बोदितविमलशिवज्ञाननित्यप्रमोद-  
  ज्ञानानन्दप्रवाहोस्त्रिगुणितसरितो मुख्यनाडीत्रयस्थाः।  
कालिन्दीजह्नुकन्यान्तरसरिदभिधास्ते तनुस्नानकृत्ये  
  सृष्टा हृल्लिङ्गमूर्तेः कथमितरजलैः स्यात्तव स्नानमत्र॥**४**॥



लज्जारागादिमायातिमिरदिनकरीभूतचेतः प्रबोध-  
  ज्योतिःपुञ्जप्रवृत्तेर्गतभवतमसो दिक्पटालंकृतस्य।  
प्रज्ञायज्ञोपवीतैरुपचितवपुषः प्रेतभस्माङ्गराग-  
  स्यान्ये मिथ्योपचारास्तव वसनमहासूत्रबन्धानुलेपाः॥**५**॥

सर्वाहिंसन्द्रियाश्वद्रुतगतिशमनं सर्वभूतानुकम्पा-  
  शान्तिः सत्यं प्रबोधो गुरुकथिततपो निश्चलध्यानदृष्टिः।  
श्रद्धाभक्तिश्च नित्यं निजविषयपरित्यागिता निःस्पृहत्वं  
  संवित्पूज्येति पुष्पाण्यमल शिव भवत्पूजनाय क्रियन्ते॥**६**॥

ब्राह्म्याद्या मातरोऽष्टौ स्वविषयकुसुमैरात्मभावप्रसूनैः  
  योगिन्यः शक्तयस्ते निजनिजमहिमस्फूर्तिसन्मञ्जरीभिः।  
त्वद्भावं भावयद्भिस्तवकिरणमहाभैरवैरात्तसाङ्गा-  
  स्त्वां श्रीचिद्भैरवेशं परमशिवगुरुं पूजयन्ति स्मरन्त्यः॥**७**॥

सद्विद्याङ्गारमध्यार्पितसततमहावासनाभ्यासधूपैः  
  श्रीमद्वक्त्रारविन्दोदितसकलकुलाम्नायबोधप्रदीपैः।  
सर्वाक्षार्थान्नभेदैरुपचितमहादिव्यनैवेद्यपानै-  
  राराध्यो योगिभिस्त्वं कथमितरकृतैस्तोष्यसे श्रीपरेश॥**८**॥

इति श्रीदूर्वासकृतपरशंभुमहिम्नस्तवे अन्तर्यागोपाचारपरामर्शप्रकरणमेकादशम्॥११॥



**द्वादशं प्रकरणम्**

विद्या नानाविभूषा मृगमदघनसारादिसौरभ्यवस्तु-  
  प्रोतश्रीचन्दनानि प्रविकचकुसुमान्यद्भुतान्यम्बराणि।  
नानामोदाश्च धूपाः क्रमुकशकलवद्वीटिकाः पानभेदाः  
  नानापात्राणि भूम्याः परशिव भवतः पूजनाय क्रियन्ते॥**१**॥

सप्तैते मण्डलस्थाश्चरुजलनिधयो दिव्यनैवेद्यराशी-  
  न्नानापक्वान्नभेदान्विविधपिशितवच्छाकनानोपदंशान्।  
भक्ष्यं भोज्यं च चोष्यं विविधशशिसुधास्वादवद्वस्तुलेह्यं  
  हालादध्याज्यदुग्धान्यपि विदधति ते सूपहाराय शंभो॥**२**॥

मन्त्राकारैः प्रदीपैर्दहनरविकलानाथनक्षत्रमाला-  
  विद्युन्माणिक्यमुक्तारजतकनकधात्वादिनानाप्रकाशैः।  
युष्मन्नीराजनायै विरचितरचनः स्वप्रकाशादिमूर्तिं  
  सर्वानन्दात्मरूपं परमशिवगुरुं भासयत्यौर्वतेजाः॥**३**॥

मुद्रा नानार्थपोषानतिपथचलितानष्टयोगांश्च नाट्यं-  
  तीर्थाक्रान्तिं प्रणामं निजकरणगतिं सर्वसिद्धान्तवाचः।  
कर्माज्ञानप्रवाहान्व्यजनमपि महाचामराण्यातपत्रं  
  हस्त्यश्वादीन्रथांस्ते परशिवचरणाध्यास्य दास्यं विधत्ते॥**४**॥



आकाशः शब्दभेदैः प्रलयजलधरामन्ददम्भोलिजृम्भै-  
  र्भेरीनिःसोणवाद्यैर्दरनिकररवैर्भूरिघण्टानिनादैः।  
तालैर्नादैर्मृदङ्गैर्मुरजडमरुकैर्गीतसद्वल्लकीभिः  
  सर्वैर्वाद्यप्रभेदध्वनिभिरिह विभो नाथ पूजां करोति॥**५**॥

शांभव्यो रश्मिदेव्यः समरसमुदिता मातृकावर्णरूपा  
  भास्वान्तो भैरवाष्टा अपि सरसकलापानमत्ताः क्रमस्थाः।  
वेदान्तैरागमान्तैरभिदधति परं शांभवं वैभवं ते  
  सर्वानिर्वाच्यसत्तावियदुदितपदं श्रीविभो विश्वमूर्ते॥**६**॥

योगिन्यः क्षेत्रपालाः सरसमधुमदावेदशास्त्रार्थतत्त्व-  
  व्याख्यानध्यानवक्त्राः पितृवनदशदिग्वृक्षगा भैरवाश्च।  
सौधास्वादप्रमत्ताः प्रकटितविकटाटोपसिंहाट्टहासाः  
  स्वस्वव्यापारपुष्पैः परमशिवगुरुं त्वां विभो पूजयन्ति॥**७**॥

भूताः प्रेताः पिशाचाः स्वविकृतिविभवैः प्राप्तबीभत्सवेषा  
  योगिन्यस्ते श्मशानावरणगतमहादेवता भासयन्ति।  
देवास्ते पूर्वदेवा मधुरसमुदिता विस्मयाविष्टचित्ताः  
  शान्ता ध्यायन्ति गायन्त्यपि परमशिव त्वां मुदोपासते च॥**८**॥

ब्रह्मा वेदोक्तिगानैर्हरिरपि कमलैस्ताण्डवैश्चण्डरुद्रा  
  स्तौयत्रय्या महेन्द्रो निजनिजविषयैरन्यदिक्पालदेवाः।  
सिद्धाः सर्वे मुनीन्दा स्तुतिनुतिवचनैः सर्वदुर्गागणेशा  
  नृत्तैर्वाद्यप्रभेदैर्विदधति सुमुदं ते महादेव शंभो॥**९**॥



संतप्तः प्रेतसिंहासनविहितमहाभैरवः शांभवाग्निः  
  पञ्चाशद्विस्फुलिङ्गाक्षरविदितपराघोरविद्योग्रतेजाः।  
सत्यान्तर्यज्ञदेवस्त्रिभुवनहविषा तोषितात्मीयरश्मि-  
  र्वागर्थव्यक्तभावत्सकलमिह तनुं व्यश्नुवानो विभाति॥**१०**॥

सर्वज्ञानैकभूमिस्त्रिभुवनकरवीराख्यशून्यश्मशान-  
  ज्ञानकूपारपूरश्रुतमुखबहुविच्छास्त्रबोधोदवाहान्।  
प्रज्ञां गाम्भीर्यगर्वात्ग्रसति रविरिव स्वप्रकाशात्प्रकाशा-  
  नन्यानिन्दूडुमुख्यान्निविडतररुचिर्ध्वान्तपूरांस्तवाग्निः॥**११**॥

श्रीशंभो विश्वमूर्ते परमशिव गुरो नाथ विश्वेश्वरात्म-  
  न्नेषाशेषार्थवद्वाक्प्रसवविरचिता स्रग्धरावृत्तपूजा।  
त्वय्येव ज्ञानवह्नौ हुतवहरसने संहता मुक्तये मे  
  भूयादागः क्षमस्व प्रवचनपठितः श्रीविभो मे प्रसीद॥**१२**॥

इति श्रीदूर्वासकृतपरशंभुमहिम्नस्तवे विशेषोपचारपरामर्शे शान्तिप्रकरणं  
द्वादशम्॥**१२**॥



**त्रयोदशं प्रकरणम्**

इति तव कृपादोग्ध्री पूजा सुभक्तिस्रुतामृता  
  जननमरणप्रादुर्भावप्रभेदपटीयसी।  
जनयति मुदं ब्रह्मानन्दप्रवाहतरङ्गिणीं  
  दहति विपदः पुण्यं पापं दुरन्तभवाटवीम्॥**१**॥

परशिव मम जन्म धन्यमेत-  
  त्तव महिमस्तुतिमोचितो यतोऽहम्।  
कुलमिदमखिलं द्विधाविभिन्नं  
  परमपदं गतमेव ते प्रसादात्॥**२**॥

हतो मायामृत्युर्गुरुवचनखड्गेन मनसः  
  प्रभिन्नं मालिन्यं व्यपहतमहंकारतिमिरम्।  
हता मे कामाद्याः प्रबलरिपवः स्वात्मविषयाः  
  महेश त्वत्सेवाविदितसुविवेकाग्निमहसा॥**३**॥

जातिर्लज्जा निजकुलमदः सर्वसंशीतिराधि-  
  र्देहाहन्तासुकृतदुरितद्वंद्वपाशोऽभिमानः।  
सर्वे ह्येते मम विनिहतास्त्वन्महावाक्यसूर्य-  
  ज्योतिः पुञ्जैः किमपरमहं देव भद्रं समीहे॥**४**॥



मद्विद्याभ्यसनमभूदिहैव सार्थं सांनिध्यात्तव च तदुक्तिगोचरस्य।  
अद्य त्वं त्रिभुवनवाङ्मनस्यलभ्यो निर्वाधः सकलपथैकगम्यमूर्ते॥**५**॥

श्रुतिस्मृतिमिथः पथेप्रचलितोऽहमेकान्ततः  
  प्रभोः शिवगुरोः तव त्रिजगदुन्नताज्ञां गतः।  
भजामि परपावकं त्रिजगदात्महव्याशिनं  
  भवन्तमधिदैवतं भववने ज्वलन्तं स्वतः॥**६**॥

ब्रह्मत्वं सुरनायकत्वमखिलं क्षोणीपतित्वं लस-  
  द्ब्राह्मण्यं सुरयक्षनागपितृता गन्धर्वता सिद्धता।  
एतत्सर्वमनित्यमेव गणितं नाहं समीहे सुखं  
  किं तु त्वत्पदपद्मनिश्चलतरध्यानं समीहे विभो॥**७**॥

संप्राप्ता कृतकृत्यता सफलता वाचां तव स्तोत्रता  
  मृत्योरप्रमितैश्च मृत्युरभवद्वश्यं गतंत्वत्पदम्।  
संसारानवधिप्रचण्डजलधिस्तीर्णः प्रमोहो हतः  
  पुण्यं पापमगाद्विनाशमिह मे प्राप्तः प्रबोधो विभो ॥**८**॥

इति परशिवशंभोऽनन्तकान्ते महिम्न-  
  स्तवविरचितमेतत्स्तोत्रमात्मोक्तिशक्त्या।  
प्रभवतु सुमुदे ते त्वं मम स्वान्तवर्ती  
  भव भवगतदुःखं छिन्धि चागः क्षमस्व॥**९**॥

यावांस्ते जीवलोकः परशिवचतुराशीतिलक्षैकसंख्य-  
  स्तत्तत्कर्मप्रभेदोपगतजनिमृती घोरसंसारचक्रे।



सृष्टिस्थित्यन्तवृत्तिं भजति निरवधित्वत्पदध्यानहीनो  
  दृष्ट्वैनं भीतभीतं शरणमुपगतं त्राहि मां देव मृत्योः॥**१०**॥

दुर्वासाः सत्यवासाः कनकगिरिरहं कंदरे मे हृदाख्ये  
  श्लोकाश्चैते मृगेन्द्राः पदनखदशनाः शांभवास्त्रैवीर्याः।  
मायाध्वान्तेभयूथप्रदलनपटवो ब्रह्मविद्याटवीस्थाः  
  वक्तॄञ्श्रोतॄन्प्रमातॄन्निजहृदयगुहाब्रह्मसत्तां नयन्ति॥**११**॥

भूष्यं वैदुष्यमुद्यद्दिनकरकिरणाकारमाकारतेजः  
  प्रज्ञानं भूरिमानं निजकरकलितं दुर्गमं योगमार्गम्।  
आयुष्यं ब्रह्मपोष्यं हरगिरिविशदां कीर्तिमभ्येत्य भूमौ  
  देहान्ते ब्रह्मपारं परशिवचरणाकारमभ्येत्य विद्वान्॥**१२**॥

ये श्रीशांभवशासने कृतधियः श्रीशासने कर्मठाः  
  श्रौतस्मार्तविधिष्वमन्दमतयः सत्यव्रता ब्राह्मणाः।  
विद्वांसः सकलागमेषु च कलाविद्यासु ते शांभव-  
  ब्रह्मप्राप्तिमवाप्नुवन्ति पठनाच्छंभोर्महिम्नस्तुतेः॥**१३**॥

स्तोत्रं चैतत्पठेद्यः शिवगुरुवदनाघोरविद्यात्तदीक्षः  
  सत्यज्ञानप्रकाशात्प्रबलभवरिपुं पुण्यपापाद्यविद्याम्।  
भित्वा मुक्तो विकल्पस्त्रिजगति महितं सौख्यमात्मप्रबोधं  
  तेजः कीर्तिं च लक्ष्मीमभिलषितपदं व्यश्नुते स्तोत्रवीरः॥**१४**॥

महिम्नस्तोत्रस्य त्रिभुवनगुरोर्यो जपरतः  
  पराशक्तेस्तत्त्वं परशिवपदं वेत्ति स बुधः।  




अगाधं गाम्भीर्यं स्तुतिगतमनन्तप्रमितिजं  
समस्ताः सिद्धीरप्यनुभवति गच्छेत्परपदम्॥**१५**॥

श्रीक्रोधभट्टारकदिव्यनाम्ना दुर्वाससा सूक्तमहामहिम्नः।  
स्तोत्रं पठेद्यो भुवनाधिपत्यं नित्यं गुरुत्वं शिवतामुपैति॥**१६**॥

महेशान्नापरो देवो महिम्नो नापरा स्तुतिः।  
अघोरान्नापरो मन्त्रो नास्ति तत्त्वं गुरोः परम्॥**१७**॥

सदसदनुग्रहनिग्रहगृहीतमुनिविग्रहो भगवान्।  
सर्वासामुपनिषदां दुर्वासा जयति देशिकः प्रथमः॥**१८**॥

श्रीगुरुकरुणालक्ष्यो यः कोऽप्यात्मविदनुगृहीतिपरः।  
परशंभुस्तुतिबोधो जगदाधारो भवेत्सदा धीरम्॥**१९**॥

परशंभोस्तव पद्यं रविप्रकरणं पठंस्त्रिकालेऽपि।  
रविरिव जगत्प्रकाशमतिचातुर्याज्जगद्गुरुर्भवति॥**२०**॥

तस्मात्स्मृतिमतिबुद्धिप्रज्ञावानात्मविन्महादेवः।  
परशंभोस्तव हृदयं सत्पात्रेषु प्रकाशयेत्सदयम्॥**२१**॥

इति श्रीदूर्वासकृतपरशंभुमहिम्नस्तवे उपसंहारप्रकरणं त्रयोदशम्॥१३॥

**इति श्रीक्रोधभट्टारकापग्नाम्ना महामहिम्ना दुर्वाससा मुनीश्वरेण विरचितपरशंभुमहिम्नस्तवः संपूर्णः॥**  
      




\]
