+++
title = "०५५ वानरकृतशीघ्रान्वेषणनिश्चयः"
title_english = "055 Monkeys decide to fast unto death"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-055-Monkeys_decide_to_fast_unto_death.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/05-daxiNAnveShaNam/055_vAnarakRtashIghrAnveShaNanishchayaH.md">
<details><summary><h3>IITK ...{Loading}...</h3></summary>

Angada resolves not to return -- monkeys decide to fast unto death



#### श्लोकः
##### मूलम्
श्रुत्वा हनुमतो वाक्यं प्रश्रितं धर्मसंहितम्।  
स्वामिसत्कारसंयुक्तमङ्गदो वाक्यमब्रवीत्॥4.55.1॥

##### शब्दार्थः
हनुमतः Hanuman's, प्रश्रितम् humble, धर्मसंहितम् consistent with righteousness, स्वामिसत्कारसंयुक्तम् full of devotion to his master, the king, वाक्यम् words, श्रुत्वा on hearing, अङ्गदः Angada, वाक्यम् these words, अब्रवीत् said.

##### आङ्ग्लानुवादः
On hearing Hanuman's humble words (of advice) consistent with righteousness and full of devotion to his master, the king, Angada saidः



#### श्लोकः
##### मूलम्
स्थैर्यमात्ममनश्शौचमानृशंस्यमथाऽर्जवम्।  
विक्रमश्चैव धैर्यं च सुग्रीवे नोपपद्यते॥4.55.2॥

##### शब्दार्थः
स्थैर्यम् steadfastness, आत्ममनश्शौचम् purity of body and mind, आनृशंस्यम् compassion, अथ and, आर्जवम् rectitude, विक्रमश्चैव valour, धैर्यं च as well as patience, सुग्रीवे in Sugriva, नोपपद्यते not found.

##### आङ्ग्लानुवादः
'Sugriva has no steadfastness, purity of body and mind, compassion, rectitude, valour and patience.



#### श्लोकः
##### मूलम्
भ्रातुर्ज्येष्ठस्य यो भार्यां जीवतो महिषीं प्रियाम्।  
धर्मेण मातरं यस्तु स्वीकरोति जुगुप्सितः॥4.55.3॥  
कथं स धर्मं जानीते येन भ्रात्रा महात्मना।  
युद्धायाभिनियुक्तेन बिलस्य पिहितं मुखम्॥4.55.4॥

##### शब्दार्थः
जुगुप्सितः despicable person, यः who, ज्येष्ठस्य of elder's, भ्रातुः brother's, जीवतः while he was alive, धर्मेण from the point of view of morality, मातरं motherlike, भार्याम् wife, प्रियाम् loved, महिषीम् queen, स्वीकरोति he took over (used her as his wife), महात्मना by the great, भ्रात्रा by the brother, युद्धाय for combat, अभिनियुक्तेन engaged, येन by whom, बिलस्य cave's, मुखम् entrance, पिहितम् blocked, सः he, धर्मम् morals, कथम् how, जानीते will he know?

##### आङ्ग्लानुवादः
'He usurped his elder brother's queen, while he was still alive. It is morally abominable since an elder brother's wife is like a mother. How can a person who blocks the entrance of a cave while his noble brother is engaged in fighting inside be treated as righteous?



#### श्लोकः
##### मूलम्
सत्यात्पाणिगृहीतश्च कृतकर्मा महायशाः।  
विस्मृतो राघवो येन स कस्य तु कृतं स्मरेत्॥4.55.5॥

##### शब्दार्थः
सत्यात् truly, पाणिगृहीतश्च held his hand, कृतकर्मा accepted, महायशाः an illustrious man, राघवः Rama, येन whom, विस्मृतः forgotten, सः he, कस्य whose, तु indeed, कृतम् help, स्मरेत् will he remember?

##### आङ्ग्लानुवादः
'Illustrious Rama, who faithfully held his hand was forgotten after he received his help. Indeed whose help would he remember?



#### श्लोकः
##### मूलम्
लक्ष्मणस्य भयाद्येन नाधर्मभयभीरुणा।  
आदिष्टा मार्गितुं सीतां धर्ममस्मिन्कथं भवेत्॥4.55.6॥

##### शब्दार्थः
येन by whom, लक्ष्मणस्य Lakshmana's, भयात् out of fear, सीताम् Sita, मार्गितुम् to search, आदिष्टाः ordered, अधर्मभयभीरुणा out of fear of unrighteousness, न not, अस्मिन् in this, धर्मम् righteousness, कथम् how, भवेत् will be?

##### आङ्ग्लानुवादः
'Sugriva ordered search for Sita out of fear of Lakshmana and not out of fear of unrighteousness. How can such a man be pious?



#### श्लोकः
##### मूलम्
तस्मिन्पापे कृतघ्ने तु स्मृतिहीने चलात्मनि।  
आर्यः को विश्वसेज्जातु तत्कुलीनो जिजीविषुः॥4.55.7॥

##### शब्दार्थः
पापे in a sinner, कृतघ्ने in an ungrateful one, स्मृतिहीने in one devoid of memory, चलात्मनि in a fickleminded self, तस्मिन् in him, जातु indeed, आर्यः a respectable one, कः who, विश्वसेत् have confidence, जिजीविषुः who wishes to live, तत् कुलीनः born in that family.

##### आङ्ग्लानुवादः
'He is a sinner and an ungrateful person as he does not remember others' help. He is fickleminded. Which respectable person will believe him? Which member of his family will wish to live?



#### श्लोकः
##### मूलम्
राज्ये पुत्रः प्रतिष्ठाप्यस्सगुणो विगुणोऽपि वा।  
कथं शत्रुकुलीनं मां सुग्रीवो जीवयिष्यति॥4.55.8॥

##### शब्दार्थः
सुगुणः virtuous, विगुणोऽपि or not virtuous also, पुत्रः a son, राज्ये in the kingdom, प्रतिष्ठाप्यः should be installed, सुग्रीवः Sugriva, शत्रुकुलीनम् enemy's descendant, माम् me, कथम् how, जीवयिष्यति will allow me to live.

##### आङ्ग्लानुवादः
'If I am the king's son, virtuous or otherwise, I will be installed in the kingdom (as successor). How can Sugriva suffer me to live when I am his enemy's descendant?



#### श्लोकः
##### मूलम्
भिन्नमन्त्रोऽपराद्धश्च हीनशक्तिः कथं ह्यहम्।  
किष्किन्धां प्राप्य जीवेयमनाथ इव दुर्बलः॥4.55.9॥

##### शब्दार्थः
भिन्नमन्त्रः my effort failed (my counsels are divided), अपराद्धश्च a crime too, हीनशक्तिः powerless, अहम् I am, किष्किन्धाम् Kishkinda, प्राप्य after reaching, दुर्बलः a weak person, अनाथ इव like an orphan, कथम् how, जीवेयम् will I live.

##### आङ्ग्लानुवादः
'My alternate strategy has failed. I have already made a mistake (by announcing my plan). My advisors are holding different views. I am powerless. How can a weakling, an orphan like me live in Kishkinda?



#### श्लोकः
##### मूलम्
पांशुदण्डेन हि मां बन्धने नोपपादयेत्।  
शठः क्रूरो नृशंसश्च सुग्रीवो राज्यकारणात्॥4.55.10॥

##### शब्दार्थः
शठः deceitful person, क्रूरः cruel one, नृशंसः treacherous person, सुग्रीवः Sugriva, राज्यकारणात् for the sake of kingdom, माम् me, उपांशुदण्डेन with secret punishment, बन्धनेन imprisonment, उपपादयेत् inflict.

##### आङ्ग्लानुवादः
'Sugriva is deceitful, cruel and treacherous. He will inflict secret punishment on me by way of imprisonment for the sake of the kingdom.



#### श्लोकः
##### मूलम्
बन्धनाद्वाऽवसादान्मे श्रेयः प्रायोपवेशनम्।  
अनुजानीत मां सर्वे गृहं गच्छन्तु वानराः॥4.55.11॥

##### शब्दार्थः
बन्धनाद्वा with imprisonment or, अवसादात् with pain, मे me, प्रायोपवेशनम् by fasting unto death, श्रेयः is better, सर्वे all, वानराः monkeys माम् me, अनुजानीत you may permit, गृहम् home, गच्छन्तु may go.

##### आङ्ग्लानुवादः
'It is better for me to fast unto death rather than suffer imprisonment. Permit me to do so. You may all go back.



#### श्लोकः
##### मूलम्
अहं वः प्रतिजानामि नागमिष्याम्यहं पुरीम्।  
इहैव प्रायमासिष्ये श्रेयो मरणमेव मे॥4.55.12॥

##### शब्दार्थः
अहम् I am, वः to you, प्रतिजानामि I pledge, अहम् I am, पुरीम् to city, न आगमिष्यामि I will not come, इहैव here only, प्रायम् आसिष्ये I seek death by fasting, मे to me, मरणमेव death alone, श्रेयः better.

##### आङ्ग्लानुवादः
'I swear I will not return to the city. I will fast unto death here only. Death for me is desirable.



#### श्लोकः
##### मूलम्
अभिवादनपूर्वं हि राघवौ बलशालिनौ।  
अभिवादनपूर्वं तु राजा कुशलमेव च॥4.55.13॥  
वाच्यस्तातो यवीयान्मे सुग्रीवो वानरेश्वरः।

##### शब्दार्थः
बलशालिनौ two powerful ones, राघवौ Rama and Lakshmana, अभिवादनपूर्वम् greet them with due courtesy on my behalf, वानरेश्वरः king of monkeys, मे to me, यवीयान् तातः father's younger brother, राजा king, सुग्रीवः Sugriva, अभिवादनपूर्वम् by conveying my respects, कुशलम् wellbeing, वाच्यः greet.

##### आङ्ग्लानुवादः
'Convey my greetings with due courtesy to Rama and Lakshmana on my behalf and my respects to my father's younger brother, king of monkeys, Sugriva and wish him well.



#### श्लोकः
##### मूलम्
आरोग्यपूर्वं कुशलं वाच्या माता रुमा च मे॥4.55.14॥  
मातरं चैव मे तारामाश्वासयितुमर्हथ।

##### शब्दार्थः
मे my, माता mother, रुमा च also Ruma, आरोग्यपूर्वम् enquire about their health, कुशलम् wellbeing, वाच्या by words, मे my, मातरम् mother, ताराम् Tara, आश्वासयितुं चैव to console, अर्हथ you should.

##### आङ्ग्लानुवादः
'You should convey my mother as well as Ruma my good wishes for their health and wellbeing. You should console my mother Tara also.



#### श्लोकः
##### मूलम्
प्रकृत्या प्रियपुत्रा सा सानुक्रोशा तपस्विनी॥4.55.15॥  
विनष्टमिह मां श्रुत्वा व्यक्तं हास्यति जीवितम्।

##### शब्दार्थः
प्रकृत्या by nature, सानुक्रोशा a compassionate woman, प्रियपुत्रा fond of her son, तपस्विनी a helpless lady, सा she, इह here, माम् me, विनष्टम् dead, श्रुत्वा on hearing, व्यक्तम् certainly, जीवितम् life, हास्यति she will give up.

##### आङ्ग्लानुवादः
'By nature my mother, is compassionate. She is fond of me. (But) she is helpless. On hearing about my death, she will certainly give up her life'.



#### श्लोकः
##### मूलम्
एतावदुक्त्वा वचनं वृद्धांस्तानभिवाद्य च॥4.55.16॥  
विवेश चाङ्गदो भूमौ रुदन्दर्भेषु दुर्मनाः।

##### शब्दार्थः
एतावत् so much, वचनम् word, उक्त्वा having expressed, तान् them, वृद्धान् old, अभिवाद्य saluted, च and, अङ्गदः Angada, रुदन् started crying, दुर्मनाः a disheartened one, भूमौ on the ground, दर्भेषु on darbha (Kusa) grass, विवेश lay down.

##### आङ्ग्लानुवादः
Having expresed so much of his feelings, disheartened Angada saluted the elderly monkeys and started crying. Then he spread the darbha grass and lay down on the ground.



#### श्लोकः
##### मूलम्
तस्य संविशतस्तत्र रुदन्तो वानरर्षभाः॥4.55.17॥  
नयनेभ्यः प्रमुमुचुरुष्णं वै वारि दुःखिताः।

##### शब्दार्थः
तस्य his, तत्र there, संविशतः when he sat down, वानरर्षभाः bulls among the monkeys, दुःखिताः said, रुदन्तः cried, नयनेभ्यः from the eyes, उष्णम् hot, वारि tears, प्रमुमुचुः shed.

##### आङ्ग्लानुवादः
Seeing him lie down the bulls among the monkeys became sad and shed hot tears from their eyes.



#### श्लोकः
##### मूलम्
सुग्रीवं चैव निन्दन्तः प्रशंसन्तश्च वालिनम्॥4.55.18॥  
परिवार्याङ्गदं सर्वे व्यवसन्प्रायमासितुम्।

##### शब्दार्थः
सर्वे all , सुग्रीवम् Sugriva, निन्दन्तः while they were blaming, वालिनम् Vali, प्रशंसन्तश्च while praising, अङ्गदम् Angada, परिवार्य after surrounding, प्रायम् आसितुम् to seek fast unto death, व्यवसन् while he decided

##### आङ्ग्लानुवादः
Blaming Sugriva and praising Vali, all the companions of Angada sat there surrounding him after having decided to fast unto death .



#### श्लोकः
##### मूलम्
मतं तद्वालिपुत्रस्य विज्ञाय प्लवगर्षभाः॥4.55.19॥  
उपस्पृश्योदकं तत्र प्राङ्मुखास्समुपाविशन्।  
दक्षिणाग्रेषु दर्भेषु उदक्तीरं समाश्रिताः॥4.55.20॥  
मुमूर्षवो हरिश्रेष्ठा एतत् क्षममिति स्म ह।

##### शब्दार्थः
वालिपुत्रस्य of Vali's son, तत् मतम्  his opinion, विज्ञाय after knowing, प्लवगर्षभाः bulls among monkeys, तत्र there, हरिश्रेष्ठाः best of monkeys, एतत् this, क्षमम् is fitting, इति in this way, मुमूर्षवः they were willing to die, उदकम् water, उपश्पृश्य having sipped, उदक्तीरम् on the (northern) shore of the sea, समाश्रिताः assembled, प्राङ्मुखाः facing the east, दक्षिणाग्रेषु pointing to the south, दर्भेषु darbha grass, समुपाविशन् sat down together.

##### आङ्ग्लानुवादः
With the opinion of Vali's son ascertained, all the great monkeys thought it proper to die. They sipped water and assembled on the northern shore of the sea facing the east with the darbha grass spread on the ground, their edges pointing southward.



#### श्लोकः
##### मूलम्
रामस्य वनवासं च क्षयं दशरथस्य च॥4.55.21॥  
जनस्थानवधं चैव वधं चैव जटायुषः।  
हरणं चैव वैदेह्या वालिनश्च वधं रणे॥4.55.22॥  
रामकोपं च वदतां हरीणां भयमागतम्।

##### शब्दार्थः
रामस्य Rama's, वनवासं च exile in the forest, दशरथस्य Dasaratha's, क्षयं च death, जनस्थानवधं चैव destruction of demons in Janasthana, जटायुषः Jatayu's, वधं चैव death, वैदेह्याः Vaidehi's, हरणं चैव and the abduction, रणे in war, वालिनः Vali's, वधं च death, रामकोपं च  and Rama's anger, वदताम् while they talked about, हरीणाम् for the monkeys, भयम् fear, आगतम् overtook.

##### आङ्ग्लानुवादः
Overtaken by the fear of death, the monkeys kept talking about Rama's exile into the forest, Dasaratha's death, destruction of demons in Janasthana, the death of Jatayu, abduction of Sita, Vali's death and Rama's anger.



#### श्लोकः
##### मूलम्
स संविशद्भिबहुभिर्महीधरो  
महाद्रिकूटप्रतिमैः प्लवङ्गमैः।  
बभूव सन्नादितनिर्दरान्तरो  
भृशं नदद्भिर्जलदैरिवोल्बणैः॥4.55.23॥

##### शब्दार्थः
संविशद्भिः preparing to lay down, महाद्रिकूटप्रतिमैः  as huge as mountain peaks, बहुभिः by many, प्लवङ्गमैः by monkeys, भृशम् greatly, सन्नादितनिर्दरान्तरः the sound that came from inside the cave, सः that, महीधरः mountain, नदद्भिः by the thundering, जलदैः with clouds,  इव like, उल्बणैः stormy clouds, बभूव appeared.

##### आङ्ग्लानुवादः
While the numerous monkeys, resembling peaks of high mountains were roaring, it resounded through the mountain caves. It was like the sound of the  stormy thunderclouds.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे पञ्चपञ्चाशस्सर्गः॥  
Thus ends the fiftyfifth sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/05-daxiNAnveShaNam/055_vAnarakRtashIghrAnveShaNanishchayaH.md">
<details><summary><h3>भूषणम् ...{Loading}...</h3></summary>



श्रुत्वा हमुमतो वाक्यं प्रश्रितं धर्मसंहितम् ।  

स्वामिसत्कारसंयुक्तमङ्गदो वाक्यमब्रवीत्  ॥  ४।५५।१  ॥   

अथ हरीणां प्रायोपवेशः पञ्चपश्चाशे श्रुत्वेत्यादि  ॥  ४।५५।१  ॥   

  

स्तैर्यमात्ममनःशौचमानृशंस्यमथार्जवम् ।  

विक्रमश्चैव धैर्यं च सुग्रीवे नोपपद्यते  ॥  ४।५५।२  ॥   

स्थैर्यं स्थिरबुद्धिता । आत्ममनःशौचम् आत्मशुद्धिः मनसः शैचम्,
अन्तःकरणशुद्धिश्चेत्यर्थः । धैर्यं गाम्भीर्यम्  ॥  ४।५५।२  ॥   

  

भ्रातुर्ज्येष्ठस्य यो भार्यां जीवतो महिषीं प्रियाम् ।  

धर्मेण मातरं यस्तु स्वीकरोति जुगुस्पितः ।  

कथं स धर्मं जानीते येन भ्रात्रा महात्मना  ॥  ४।५५।३  ॥   

मनःशौचाभावमुपपादयति भ्रातुरिति । स कथं धर्मं जानीत इति
वक्ष्यमाणमाकृष्यते । जीवत इत्यनेन भ्रातुर्मरणानन्तरं तद्भार्यापरिग्रहः
कुलधर्म इत्यवगम्यते  ॥  ४।५५।३  ॥   

  

युद्धायाभिनियुक्तेन बिलस्य पिहितं मुखम्  ॥  ४।५५।४  ॥   

आनृशंस्याभावमुपपादयति युद्धायेति । युद्वायाभिनियुक्तेन,
द्वारान्निर्गतस्य शत्रोः युद्धायवालिना नियुक्तेनेत्यर्थः  ॥  ४।५५।४  ॥   

  

सत्यात्पाणिगृहीतश्च कृतकर्मा महायशाः ।  

विस्मृतो राघवो येन स कस्य तु कृतं स्मरेत्  ॥  ४।५५।५  ॥   

आर्जवाभावमुपपादयति सत्यादिति । पाणिगृहीतः पाणौ गृहीतः  ॥  ४।५५।५  ॥   

  

लक्ष्मणस्य भयाद्येन नाधर्मभयभीरुणा ।  

आदिष्टा मार्गितुं सीतां धर्ममस्मिन् कथं भवेत्  ॥  ४।५५।६  ॥   

तस्मिन् पापे कृतघ्ने तु स्मृतिहीने चलात्मनि ।  

आर्यः को विश्वसेज्जातु तत्कुलीनो जिजीविषुः  ॥  ४।५५।७  ॥   

कथं तर्हि सेनामानीतवान् सुग्रीव इत्याशङ्क्याह लक्ष्मणस्येति ।
नाधर्मभयभीरुणा, भयशब्दो ऽत्र भयहेतुपरः, अधर्मरूपभयहेतोर्भीरुणा न च,
किन्तु लक्ष्णस्य भयात् लक्ष्मणदण्डनिमित्तभयादित्यर्थः  ॥  ४।५५।६,७  ॥   

  

राज्ये पुत्रः प्रतिष्ठाप्यः सगुणो निर्गुणो ऽपि वा ।  

कथं शत्रुकुलीनं मां सुग्रीवो जीवयिष्यति  ॥  ४।५५।८  ॥   

तव यौवराज्यस्थापनं किं विस्मृतो ऽसीत्यत्राह राज्य इति । पुत्रः
जनिष्यमाणः स्वपुत्रः  ॥  ४।५५।८  ॥   

  

भिन्नमन्त्रो ऽपराद्धश्च हीनशक्तिः कथं ह्यहम् ।  

किष्किन्धां प्राप्य जीवेयमनाथ इव दुर्बलः  ॥  ४।५५।९  ॥   

भिन्नमन्त्रः प्रकाशितविगृह्यावस्थानमन्त्रः । अपराद्धः कृतापराधः । यद्वा
पितृहिंसनेन सञ्जातापराधः  ॥  ४।५५।९  ॥   

  

उपांशुदण्डेन हि मां बन्धनेनोपपादयेत् ।  

शठः क्रूरो नृशंसश्च सुग्रीवो राज्यकारणात्  ॥  ४।५५।१०  ॥   

उपांशुदण्डेन रहस्यदण्डरूपेण । उपपादयेत् प्रापयेत्  ॥  ४।५५।१०  ॥   

  

बन्धनाद्वा ऽवसादान्मे श्रेयः प्रायोपवेशनम् ।  

अनुजानीत मां सर्वे गृगं गच्छन्तु वानराः  ॥  ४।५५।११  ॥   

अहं वः प्रतिजानामि नागमिष्याम्यहं पुरीम् ।  

इहैव प्रायमासिष्ये श्रेयो मरणमेव मे  ॥  ४।५५।१२  ॥   

बन्धनाद्वा ऽवसादान्म इति । वेति प्रसिद्धौ । बन्धनरूपावसादात्  ॥ 
४।५५।११,१२  ॥   

  

अभिवादनपूर्वं तु राघवौ बलशालिनौ ।  

अभिवादनपूर्वं तु राजा कुशलमेव च ।  

वाच्यस्तातो यवीयान् मे सुग्रीवो वानरेश्वरः  ॥  ४।५५।१३  ॥   

आरोग्यपूर्वं कुशलं वाच्या माता रुमा च मे ।  

मातरं चैव मे तारामाश्वासयितुमर्हथ  ॥  ४।५५।१४  ॥   

अभिवादनेति । राघवौ कुशलं वाच्यावित्यनुषङ्गः  ॥  ४।५५।१३,१४  ॥   

  

प्रकृत्या प्रियपुत्रा सा सानुक्रोशा तपस्विनी ।  

विनष्टमिह मां श्रुत्वा व्यक्तं हास्यति जीवितम्  ॥  ४।५५।१५  ॥   

एतावदुक्त्वा वचनं वृद्धांस्तानभिवाद्य च ।  

विवेश चाङ्गदो भूमौ रुदन् दर्भेषु दुर्मनाः  ॥  ४।५५।१६  ॥   

तपस्विनी शोचनीया  ॥  ४।५५।१५,१६  ॥   

  

तस्य संविशतस्तत्र रुदन्तो वानरर्षभाः ।  

नयनेभ्यः प्रमुमुचुरुष्णं वै वारि दुःखिताः  ॥  ४।५५।१७  ॥   

सुग्रीवं चैव निन्दन्तः प्रशंसन्तश्च वालिनम् ।  

परिवार्याङ्गदं सर्वे व्यवसन् प्रायमासितुम्  ॥  ४।५५।१८  ॥   

तस्य संविशतस्तस्मिन् संविशति । संवेशः शयनम्  ॥  ४।५५।१७,१८  ॥   

  

मतं तद्वालिपुत्रस्य विज्ञाय प्लवगर्षभाः ।  

उपस्पृश्योदकं तत्र प्राङ्मुखाः समुपाविशन्  ॥  ४।५५।१९  ॥   

तत्र विन्ध्ये  ॥  ४।५५।१९  ॥   

  

दक्षिणाग्रेषु दर्भेषु उदक्तीरं समाश्रिताः ।  

मुमूर्षवो हरिश्रेष्टा एतत्क्षममिति स्म ह  ॥  ४।५५।२०  ॥   

उदक्तीरं समुद्रस्योत्तरतीरम् । एतत् प्रायोपवेशनं क्षममिति, मत्वेति शेषः
 ॥  ४।५५।२०  ॥   

  

रामस्य वनवासं च क्षयं दशरथस्य च ।  

जनस्थानवधं चैव वधं चैव जटायुषः  ॥  ४।५५।२१  ॥   

जनस्थानवधं जनस्थानस्थरक्षोवधम्  ॥  ४।५५।२१  ॥   

  

हरणं चैव वैदेह्या वालिनश्च वधं रणे ।  

रामकोपं च वदतां हरीणां भयमागतम्  ॥  ४।५५।२२  ॥   

स संविशद्भिर्बहुभिर्महीधरो महाद्रिकूटप्रतिमैः प्लवङ्गमैः ।  

बभूव सन्नादितनिर्दरान्तरो भृशं नदद्भिर्जलदैरिवोल्बणैः  ॥  ४।५५।२३  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चपञ्चाशः सर्गः  ॥  ५५  ॥   

आगतं भयं प्रायोपवेशनरूपभयनिमित्तं च वदतां वदत्सु च स महीधरो भृशं
सन्नादितनिर्दरान्तरो बभूवेत्युत्तरेणान्वयः । अस्मिन्सर्गे
सार्धत्रयोविंशतिश्लोकाः  ॥  ४।५५।२२,२३  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने पञ्चपञ्चाशः सर्गः  ॥  ५५  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/05-daxiNAnveShaNam/055_vAnarakRtashIghrAnveShaNanishchayaH.md">
<details><summary><h3>शिरोमणी ...{Loading}...</h3></summary>



श्रुत्वेति । स्वामिसत्कारसंयुक्तं हनुमतो वाक्यं श्रुत्वा अङ्गदो ऽब्रवीत्
 ॥  ४।५५।१ ॥   

  

तद्वचनाकारमाह-- स्थैर्यमिति । सुग्रीवे स्थैर्यप्रभृतिः नोपपद्यते घटते  ॥ 
४।५५।२ ॥   

  

तत्र हेतुं वदन्नाह भ्रातुरिति । धर्मेण धर्मबुद्ध्या मातरं ज्येष्ठस्य
भ्रातुर्भार्यां जुगुप्सितं यथा भवति तथा यः स्वीकरोति । युद्धाय युद्धं
कर्तुं गच्छतेति शेषः । भ्रात्रा अभिनियुक्तेन बिलमुखरक्षणाय नियोजितेन येन
च बिलस्य मुखं पिहितं स सुग्रीवः धर्मं कथं जानीते । श्लोकद्वयमेकान्वयि  ॥ 
४।५५।३,४  ॥   

  

सत्यादिति । सत्यात्सत्यमवलम्ब्य पाणिगृहीतः पाणिग्रहेण स्वीकृतः कृतकर्मा
कृतोपकृतिः राघवः येन विस्मृतः सः सुग्रीवः कस्य सुकृतं स्मरेत् न
कस्यापीत्यर्थः  ॥  ४।५५।५  ॥   

  

ननु विस्मृतिश्चेत् कथं वयं प्रेषिताः इत्यत आह लक्ष्मणस्येति ।
नाधर्मभयभीरुणा अधर्मभयभीतभिन्नेन येन सुग्रीवेण लक्ष्मणस्य भयेन हेतुना
सीतां मार्गितुं स्वयमादिष्टास्तस्मिन् सुग्रीवे धर्मः कथं भवेत्  ॥  ४।५५।६
 ॥   

  

तस्मिन्निति । स्मृतिभिन्ने धर्मशास्त्रोक्तधर्मरहिते किंच
उपकृतिविषयकस्मरणरहिते अत एव पापादिविशिष्टे तस्मिन् सुग्रीवे आर्यः
बुद्धिमत्वादिना श्रेष्ठस्तत्कुलीनः तत् कुलजातः को विशेषतो विश्वसेत् न को
ऽपीत्यर्थः  ॥  ४।५५।७  ॥   

  

राज्य इति । सगुणो धर्मावान् विगुणः अधर्मवान् तद्विचारेण न
किंचित्फलमित्यर्थः, सुग्रीवः पुत्रं जनिष्यमाणस्वतनयं राज्ये प्रतिष्ठाप्य
प्रतिष्ठापयितुं विचार्य शत्रुकुलीनं मां कथं जीवयिष्यति  ॥  ४।५५।८  ॥   

  

भिन्नेति । भिन्ना विनष्टा शक्तिः अन्वेषणसामर्थ्यं यस्य सः अत एव भिन्नः
दूरीकृतो मन्त्रः तदुपदिष्टकालो येन अत एव अपराद्धो ऽहं किष्किन्धां
प्राप्य अनाथ इव कथं जीवेयम्  ॥  ४।५५।९  ॥   

  

उपांश्विति । सुग्रीवः राजकारणात् उपांशुदण्डेन अल्पवधोपायेन बन्धनेन
सर्वकालं निरोधेन उपपादयेत् योजयेत्  ॥  ४।५५।१०  ॥   

  

बन्धनादिति । बन्धनात् बन्धनजनितात् अवसादात् खेदात् प्रायोपवेशनमेव श्रेयः
अतः सर्वे वानराः मामनुजानन्तु प्रायोपवेशनाय आज्ञापयन्तु गृहं गच्छन्तु च
 ॥  ४।५५।११ ॥   

  

मत्कर्तृककिष्किन्धागमनाय न यतितव्यमिति बोधयन्नाह अहमिति । इह अस्मिन्
समये मरणमेव श्रेयः अतः प्रायं प्रायोपवेशनमासिष्ये प्राप्स्यामि अतः
किष्किन्धामहं न गमिष्यामि इति वः युष्माकमग्रे ऽहं प्रतिजानामि प्रतिज्ञां
करोमि  ॥  ४।५५।१२  ॥   

  

अभीति । बलशालिनौ राघवौ अभिवादनपूर्वकं प्रणामपूर्वकं कुशलं वाच्यौ
वानरेश्वरो वानरेश्रेष्ठः यवीयान् कनिष्ठो वृद्धो राजा सुग्रीवश्च
अभिवादनपूर्वं कुशलं वाच्यः । मे मातरं राम् आश्वासयितुमर्हथ ।
सार्धश्लोकद्वयमेकान्वयि  ॥  ४।५५।१३,१४ ॥   

  

आश्वासने हेतुमाह प्रकृत्येति । प्रकृत्या स्वभावेन प्रियपुत्रा सानुक्रोशा
दयावती तपस्विनी सा तारा विनष्टं मां श्रुत्वा जीवितं जीवनं हास्यति
त्यक्ष्यति । एतेनाश्वासनस्य प्राणरक्षाहेतुत्वं सूचितम् ।
अर्धद्वयमेकान्वयि  ॥  ४।५५।१५  ॥   

  

एतावदिति । दुर्मुखः उदासीनवदनो ऽङ्गदः रुदन् वृद्धान् तान् एतावदुक्त्वा
अभिवाद्य च भूमौ दर्भेषु विवेश  ॥  ४।५५।१६  ॥   

  

तस्येति । संविशतस्तस्याङ्गदस्य समीपे दुःखिताः अत एव रुदन्तो वानरर्षभाः
नयनेभ्यः उष्णं वारि प्रमुमुचुः  ॥  ४।५५।१७  ॥   

  

सुग्रीवमिति । सुग्रीवं निन्दन्तः यस्य एक एव पुत्रः सो ऽपि मुमूर्षुरिति
तस्यातीव दुर्भगत्वमिति वदन्तः वालिनं प्रशंसन्तः वाली अतीव भाग्यवान्
युद्धे रामसंमुखे मृतः इति वदन्तः सर्वे वानराः अङ्गदं परिवार्य
प्रायमासितुं व्यवसन् व्यवस्यन्  ॥  ४।५५।१८  ॥   

  

तदिति । प्लवगर्षभाः वालिपुत्रस्य तत् प्रायोपवेशनविषयकप्रतिज्ञाबोधकं
वाक्यं विज्ञाय संस्मृत्य उदकमुपस्पृश्य समुपाविशन्  ॥  ४।५५।१९  ॥   

  

दक्षिणेति । उदक्तीरं समुद्रस्य उत्तरतटं समाश्रिताः दक्षिणाग्रेषु दर्भेषु
संस्थिताः इति शेषः, मुमूर्षवो हरिश्रेष्ठाः एतत् प्रायोपवेशनं क्षमं
युक्तमित्यूचुरिति शेषः  ॥  ४।५५।२० ॥   

  

रामस्येति । रामस्य वनवासादीन् वदतां हरीणां वानराणां भयं
वक्ष्यमाणभीतिरागतं प्राप्तम् । अर्धचतुष्टयमेकान्वयि  ॥  ४।५५।२१,२२  ॥   

  

स इति । संविशद्भिः महाद्रिकूटप्रतिमैः महाशैलशृङ्गसदृशैः प्लवङ्गमैः सः
वानरसमीपवतीं महीधरः नदद्भिर्जलदैरम्बरमाकाशमिव सन्नादितं निर्झरान्तरं
निर्झरमध्यं यस्य सः बभूव  ॥  ४।५५।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
पञ्चपञ्चाशः सर्गः  ॥  ४।५५  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/05-daxiNAnveShaNam/055_vAnarakRtashIghrAnveShaNanishchayaH.md">
<details><summary><h3>तिलकम् ...{Loading}...</h3></summary>



प्रश्रितं विनीतम् । स्वामिसत्कारसंयुक्तं सुग्रीवसन्मानयुक्तमिति
हनुमद्वाक्यविशेषणम्  ॥  ४।५५।१  ॥   

  

आत्ममनसोः शौचं कामादिदोषराहित्यम्  ॥  ४।५५।२  ॥   

  

तदनुपपत्तिमेव दर्शयति भ्रातुरिति । ज्येष्ठस्य भ्रातुर्भार्यां धर्मेण
मातरं धर्ममार्गेण वर्तमानां ज्येष्ठभ्रातृपत्नीं तां मातृतुल्यां जीवतो मम
समक्षम् अनेन "देवराच्च सुतोत्पतिम्" इत्यतो ऽपि धर्मत्वं वारितम् । यद्वा
जीवतो महिषीमिति महिषयुद्धकालिकस्वीकारपरम् । यः स्वीकरोति कथं स धर्मं
जानीत इत्यन्वयः । एतेन हनूमदुक्तं धर्मराजत्वं प्रत्याख्यातम् । एतद्वचो
ऽङ्गदस्य केवलरोषमूलं त्रैवर्णिकातिरिक्तधर्मास्मरणमूलकम्  ॥  ४।५५।३  ॥   

  

स उक्तजुगुप्सितकर्मकारी । धर्माज्ञाने उपपत्त्यन्तरमप्याह युद्धाय
युद्धार्थं गच्छता भ्रात्रा ऽभिनियुक्तेन । बिलरक्षणनियुक्तेनेत्यर्थः  ॥ 
४।५५।४  ॥   

  

सत्यादग्निसाक्षिकतया पाणिगृहीतो मित्रं कृतो राघवो ऽपि येन विस्मृतः, स
कस्य सुकृतमुपकारं स्मरेत् न कस्यापीत्यतः कथं कृतज्ञ इत्यर्थः  ॥  ४।५५।५
 ॥   

  

ननु तत्कार्ये प्रवृत्तत्वात्कथं न कृतज्ञो ऽत आह-- लक्ष्मणस्येति ।
भयौपाधिक्येषा प्रवृत्तिर्न धर्ममूलेति भावः । "धर्ममस्मिन्" इति पाठे
धर्मं धर्मधीमूलं प्रवर्तनमित्यर्थः  ॥  ४।५५।६  ॥   

  

स्मृतिभिन्ने स्मृतिर्मन्वादीनां भिन्ना त्यक्ता येन । चलात्मनि
चञ्चलान्तःकरणे । तत्कुलीनो तज्ज्ञातिकोटिप्रविष्टः  ॥  ४।५५।७  ॥   

  

तदेव विवृणोति राज्ये इति । सुग्रीवः सुगुणो निर्गुणो वा ऽस्तु, न मे
तद्विचारेण किञ्चित्, अपि तु शत्रुकुलीनं मां पुत्रं राज्ये प्रतिष्ठाप्य
कथं सुग्रीवो जीवयिष्यति न कथमपीत्यर्थः  ॥  ४।५५।८  ॥   

  

इतो ऽपि न जीवयिष्यतीत्याह भिन्नेति । भिन्नो बिलप्रवेशरूपो मन्त्रो यस्य
सः । एवं मन्त्रस्य यस्य कस्यापि मुखाच्छ्रवणे ऽवश्यंभाविनि
स्पष्टमपराद्धश्च भवामि । हीनशक्तिः सुग्रीवापेक्षया हीनबलः
हनुमदुक्तरीत्या सहायबलहीनश्च  ॥  ४।५५।९  ॥   

  

उपांशुदण्डस्यैव रूपम् बन्धनेनेति । पुत्र इति कृत्वा वधाभावः । अपराद्ध
इति च बन्धननिश्चयः  ॥  ४।५५।१०  ॥   

  

तदेव द्रढयन्नाह बन्धनादिति । अवसादो बन्धनजं दुःखम्  ॥  ४।५५।११,१२  ॥   

  

राजा सुग्रीवः कुशलमेव वाच्य इत्यनुकर्षः । न त्विदानीं
दुःखवशादुक्तमित्यर्थः । राघवौ कुशलं वाच्यौ  ॥  ४।५५।१३  ॥   

  

अथ मातुः कुशलविज्ञापनाशेषतया, आरोग्यपूर्वकत्वविशेषाभिधित्सया च पुनः
सुग्रीवे कुशलविज्ञापनमाह वाच्यस्तात इति  ॥  ४।५५।१४,१५  ॥   

  

वृद्धाञ्जाम्बवदादीन्  ॥  ४।५५।१६,१७  ॥   

  

सुग्रीवं निन्दन्तः अङ्गदपक्ष्या इति शेषः  ॥  ४।५५।१८  ॥   

  

व्यवसन् व्यवास्यन्नित्यर्थः  ॥  ४।५५।१९,२०  ॥   

  

हरिश्रेष्ठा अपि एतत्प्रायोपवेशनमेवास्माकमद्य क्षमं युक्तमिति मन्यन्ते
स्मेति शेषः । स्वामिनि म्रियमाणे तं परित्यज्यास्माकं गमनमयुक्तमिति
तत्क्षमत्वव्यवसायः । रामस्य वनवासमित्यादिना ऽग्रिमसर्गार्थसङ्क्षेपः  ॥ 
४।५५।२१  ॥   

  

भयमागतम् संपातिजं वक्ष्यमाणं भयमित्यर्थः  ॥  ४।५५।२२  ॥   

  

भृशं नदद्भिः संपातिजभयादिति शेषः  ॥  ४।५५।२३  ॥   

  

इति श्रीरामाभिरामे श्रीरामीये रामायणतिलके वाल्मीकिय आदिकाव्ये
किष्किन्धाकाण्डे पञ्चपञ्चाशः सर्गः  ॥  ४।५५  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/05-daxiNAnveShaNam/055_vAnarakRtashIghrAnveShaNanishchayaH.md">
<details><summary><h3>द्राविडपाठः ...{Loading}...</h3></summary>



  
श्रुत्वा हमुमतो वाक्यं प्रश्रितं धर्मसंहितम्।  
स्वामिसत्कारसंयुक्तमङ्गदो वाक्यमब्रवीत् ॥ 4.55.1 ॥   
स्तैर्यमात्ममनःशौचमानृशंस्यमथार्जवम्।  
विक्रमश्चैव धैर्यं च सुग्रीवे नोपपद्यते ॥ 4.55.2 ॥   
धर्मेण मातरं यस्तु स्वीकरोति जुगुस्पितः।  
कथं स धर्मं जानीते येन भ्रात्रा महात्मना ॥ 4.55.3 ॥   
युद्धायाभिनियुक्तेन बिलस्य पिहितं मुखम् ॥ 4.55.4 ॥   
सत्यात्पाणिगृहीतश्च कृतकर्मा महायशाः।  
विस्मृतो राघवो येन स कस्य तु कृतं स्मरेत् ॥ 4.55.5 ॥   
लक्ष्मणस्य भयाद्येन नाधर्मभयभीरुणा।  
आदिष्टा मार्गितुं सीतां धर्ममस्मिन् कथं भवेत् ॥ 4.55.6 ॥   
तस्मिन् पापे कृतघ्ने तु स्मृतिहीने चलात्मनि।  
आर्यः को विश्वसेज्जातु तत्कुलीनो जिजीविषुः ॥ 4.55.7 ॥   
राज्ये पुत्रः प्रतिष्ठाप्यः सगुणो निर्गुणोऽपि वा।  
कथं शत्रुकुलीनं मां सुग्रीवो जीवयिष्यति ॥ 4.55.8 ॥   
भिन्नमन्त्रोऽपराद्धश्च हीनशक्तिः कथं ह्यहम्।  
किष्किन्धां प्राप्य जीवेयमनाथ इव दुर्बलः ॥ 4.55.9 ॥   
उपांशुदण्डेन हि मां बन्धनेनोपपादयेत्।  
शठः क्रूरो नृशंसश्च सुग्रीवो राज्यकारणात् ॥ 4.55.10 ॥   
बन्धनाद्वाऽवसादान्मे श्रेयः प्रायोपवेशनम्।  
अनुजानीत मां सर्वे गृगं गच्छन्तु वानराः ॥ 4.55.11 ॥   
अहं वः प्रतिजानामि नागमिष्याम्यहं पुरीम्।  
इहैव प्रायमासिष्ये श्रेयो मरणमेव मे ॥ 4.55.12 ॥   
अभिवादनपूर्वं तु राजा कुशलमेव च।  
वाच्यस्तातो यवीयान् मे सुग्रीवो वानरेश्वरः ॥ 4.55.13 ॥   
आरोग्यपूर्वं कुशलं वाच्या माता रुमा च मे।  
मातरं चैव मे तारामाश्वासयितुमर्हथ ॥ 4.55.14 ॥   
प्रकृत्या प्रियपुत्रा सा सानुक्रोशा तपस्विनी।  
विनष्टमिह मां श्रुत्वा व्यक्तं हास्यति जीवितम् ॥ 4.55.15 ॥   
एतावदुक्त्वा वचनं वृद्धांस्तानभिवाद्य च।  
विवेश चाङ्गदो भूमौ रुदन् दर्भेषु दुर्मनाः ॥ 4.55.16 ॥   
तस्य संविशतस्तत्र रुदन्तो वानरर्षभाः।  
नयनेभ्यः प्रमुमुचुरुष्णं वै वारि दुःखिताः ॥ 4.55.17 ॥   
सुग्रीवं चैव निन्दन्तः प्रशंसन्तश्च वालिनम्।  
परिवार्याङ्गदं सर्वे व्यवसन् प्रायमासितुम् ॥ 4.55.18 ॥   
मतं तद्वालिपुत्रस्य विज्ञाय प्लवगर्षभाः।  
उपस्पृश्योदकं तत्र प्राङ्मुखाः समुपाविशन् ॥ 4.55.19 ॥   
दक्षिणाग्रेषु दर्भेषु उदक्तीरं समाश्रिताः।  
मुमूर्षवो हरिश्रेष्टा एतत्क्षममिति स्म ह ॥ 4.55.20 ॥   
रामस्य वनवासं च क्षयं दशरथस्य च।  
जनस्थानवधं चैव वधं चैव जटायुषः ॥ 4.55.21 ॥   
हरणं चैव वैदेह्या वालिनश्च वधं रणे।  
रामकोपं च वदतां हरीणां भयमागतम् ॥ 4.55.22 ॥   
स संविशद्भिर्बहुभिर्महीधरो महाद्रिकूटप्रतिमैः प्लवङ्गमैः।  
बभूव सन्नादितनिर्दरान्तरो भृशं नदद्भिर्जलदैरिवोल्बणैः ॥ 4.55.23 ॥   

</details>
</div>
