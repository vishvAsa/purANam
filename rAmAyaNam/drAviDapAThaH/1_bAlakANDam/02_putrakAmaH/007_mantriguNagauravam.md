---
title: ००७ मन्त्रिगुणगौरवम्
title_english: 007 Estimable nature of king dasharatha s ministers

---


  
तस्यामात्या गुणैरासन्निक्ष्वाकोस्तु महात्मनः।  
मन्त्रज्ञाश्चेङ्गितज्ञाश्च नित्यं प्रियहिते रताः ॥ 1.7.1 ॥   
अष्टौ बभूवुर्वीरस्य तस्यामात्या यशस्विनः।  
शुचयश्चानुरक्ताश्च राजकृत्येषु नित्यशः ॥ 1.7.2 ॥   
धृष्टिर्जयन्तो विजयः सिद्धार्थोह्यर्थसाधकः।  
अशोको मन्त्रपालश्च सुमन्त्रश्चाष्टमोऽभवत् ॥ 1.7.3 ॥   
ऋत्विजौ द्वावभिमतौ तस्यास्तामृषिसत्तमौ।  
वसिष्ठो वामदेवश्च मन्त्रिणश्च तथाऽपरे ॥ 1.7.4 ॥   
(सुयज्ञोऽप्यथ जाबालिः काश्यपोऽप्यथ गौतमः ।  
मार्कण्डेयस्तु दीर्घायुस्तथा कात्यायनो द्विजः ॥  
एतैर्ब्रह्मर्षिभिर्नित्यमृत्विजस्तस्य पौर्वकाः ।)  
विद्याविनीता ह्रीमन्तः कुशला नियतेन्द्रियाः।  
श्रीमन्तश्च महात्मानः शास्त्रज्ञा दृढविक्रमाः ॥ 1.7.5 ॥   
तेजःक्षमायशःप्राप्ताः स्मितपूर्वाभिभाषिणः।  
क्रोधात्कामार्थहेतोर्वा न ब्रूयुरनृतं वचः ॥ 1.7.6 ॥   
तेषामविदितं किञ्चित् स्वेषु नास्ति परेषु वा।  
क्रियमाणं कृतं वापि चारेणापि चिकीर्षितम् ॥ 1.7.7 ॥   
कुशला व्यवहारेषु सौहृदेषु परीक्षिताः।  
प्राप्तकालं तु ते दण्डं धारयेयुः सुतेष्वपि ॥ 1.7.8 ॥   
कोशसङ्ग्रहणे युक्ता बलस्य च परिग्रहे।  
अहितं वापि पुरुषं न विहिंस्युरदूषकम् ॥ 1.7.9 ॥   
वीराश्च नियतोत्साहा राजशास्त्रमनुष्ठिताः।  
शुचीनां रक्षितारश्च नित्यं विषयवासिनाम् ॥ 1.7.10 ॥   
ब्रह्मक्षत्रमहिंसन्तस्ते कोशं समपूरयन्।  
सुतीक्ष्णदण्डाः सम्प्रेक्ष्य पुरुषस्य बलाबलम् ॥ 1.7.11 ॥   
शुचीनामेकबुद्धीनां सर्वेषां सम्प्रजानताम्।  
नासीत्पुरे वा राष्ट्रे वा मृषावादी नरः क्वचित् ॥ 1.7.12 ॥   
कश्चिन्न दुष्टस्तत्रासीत् परदाररतो नरः।  
प्रशान्तं सर्वमेवासीद्राष्ट्रं पुरवरं च तत् ॥ 1.7.13 ॥   
सुवाससः सुवेषाश्च ते च सर्वे सुशीलिनः।  
हितार्थं च नरेन्द्रस्य जाग्रतो नयचक्षुषा ॥ 1.7.14 ॥   
गुरौ गुणगृहीताश्च प्रख्याताश्च पराक्रमे।  
विदेशेष्वपि विज्ञाताः सर्वतो बुद्धिनिश्चयात् ॥ 1.7.15 ॥   
(अभितो गुणवन्तश्च न चासन् गुणवर्जिताः ।)  
सन्धिविग्रहतत्त्वज्ञाः प्रकृत्या सम्पदान्विताः।  
मन्त्रसंवरणे शक्ताः श्लक्ष्णास्सूक्ष्मासु बुद्धिषु ॥ 1.7.16 ॥   
नीतिशास्त्रविशेषज्ञाः सततं प्रियवादिनः ॥ 1.7.17 ॥   
ईदृशैस्तैरमात्यैश्च राजा दशरथोऽनघः।  
उपपन्नो गुणोपेतैरन्वशासद्वसुन्धराम् ॥ 1.7.18 ॥   
अवेक्षमाणश्चारेण प्रजा धर्मेण रञ्जयन्।  
प्रजानां पालनं कुर्वन्नधर्मं परिवर्जयन् ॥ 1.7.19 ॥   
विश्रुतस्त्रिषु लोकेषु वदान्यः सत्यसङ्गरः+++(=सत्यसन्धिः)+++ ।  
स तत्र पुरुषव्याघ्रः शशास पृथिवीमिमाम् ॥ 1.7.20 ॥   
(नाध्यगच्छद्विशिष्टं वा तुल्यं वा शत्रुमात्मनः ।)  
मित्रवान्नतसामन्तः प्रतापहतकण्टकः।  
स शशास जगद्राजा दिवं देवपतिर्यथा ॥ 1.7.21 ॥   
तैर्मन्त्रिभिर्मन्त्रहिते नियुक्तैर्वृतोऽनुरक्तैः कुशलैः समर्थैः।  
स पार्थिवो दीप्तिमवाप युक्तस्तेजोमयैर्गोभिरिवोदितोऽर्कः ॥ 1.7.22 ॥   