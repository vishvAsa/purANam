---
title: ००७

---
नारद उवाच  
रामो वशिष्ठं मातॄश्च नत्वाऽत्रिञ्च प्रणम्य सः।  
अनसूयाञ्च तत्पत्नीं शरभङ्गं सुतीक्ष्णकम् ॥ १ ॥  
  
अगस्त्य भ्रातरं नत्वा अगस्त्यन्तत्प्रसादतः।  
धनुः खङ्गञ्च सम्प्राप्य दण्डकारण्यमागतः ॥ २ ॥  
  
जनस्थाने पञ्चवट्यां स्थितो गोदावरीं तटे।  
तत्र सूर्पणखायाता भक्षितुं तान् भयङ्करी ॥ ३ ॥  
  
रामं सुरूपं दृष्ट्वा सा कामिनी वाक्यमब्रवीत्।  
कस्त्वं कस्मात्समायातो भर्त्ता मे भव चार्थितः ॥ ४ ॥  
  
एतौ च भक्षयिष्यामि इत्युक्त्वा तं समुद्यता ।  
तस्या नासाञ्च कर्णौ च रामोक्तो लक्ष्मणोऽच्छिनत् ॥ ५॥  
  
रक्तं क्षरन्ती प्रययौ खरं भ्रातरमब्रवीत्।  
मरीष्यामि विनासाऽहं खर जीवामि वै तदा ६ ॥  
  
रामस्य भार्य्या सीताऽसौ तस्यासील्लक्ष्मणोऽनुजः।  
तेषां यद्रुधिरं सोष्णं पाययिष्यसि मां यदि ॥ ७ ॥  
  
खरस्तथेति तामुक्त्वा यतुर्दृशसहस्त्रकैः।  
रक्षसां दूषणेनागाद्योद्धु त्रिशिरसा सह ॥ ८ ॥  
रामं रामोऽपि युयुधे शरैर्विव्याध राक्षसान्।  
हस्त्यश्वरथपादातं बलं निन्ये यमक्षयम् ॥ ९ ॥  
  
त्रिशीर्षाणं खरं रौद्रं युध्यन्तञ्चौव दूषणम्।  
ययौ सूर्पणखा लङ्कां रावणाग्रेपतद् भुवि ॥ १० ॥  
  
अब्रवीद्रावणं क्रुद्धा न त्वं राजा न रक्षकः।  
खरादिहन्तू रामस्य सीतां भार्यां हरस्व च ॥ ११ ॥  
  
रामलक्ष्मणरक्तस्य पानाज्जीवामि नान्यथा।  
तथेत्याह च तच्छ्रुत्वा मारीचं प्राह वै व्रज ॥ १२ ॥  
  
स्वर्णचित्रमृगो भूत्वा रामलक्ष्मणकर्षकः।  
सीताग्रे तां हरिष्यामि अन्यथा मरणं तव ॥ १३ ॥  
  
मारीचो रावणं प्राह रामो मृत्युर्धनुर्धरः।  
रावणादपि मर्त्तव्यं मर्त्तव्यं राघवादपि ॥ १४ ॥  
  
अवश्यं यदि मर्त्तव्यं वरं रामो न रावणः।  
इति मत्वा मृगो भूत्वा सीताग्रे व्यचरन्मुहुः ॥ १५ ॥  
  
सीतया प्रेरितो रामः शरेणाथावधीच्च तम्।  
म्रियमाणो मृगः प्राह हा सीते लक्ष्मणेति च ॥ १६ ॥  
  
सौमित्रिः सीतयोक्तोऽथ विरुद्धं राममागतः।  
रावणोऽप्यहरत् सीतां हत्वा गृध्रं जटायुषम् ॥ १७ ॥  
  
जटायुषा स भिन्नाङ्गः अङ्केनादाय जानकीम्।  
गतो लङ्कामशोकाख्ये धारयामास चाब्रवीत् ॥ १८ ॥  
  
भव भार्य्या ममाग्र्या त्वं राक्षस्यो रक्ष्यतामियम् ।  
रामो हत्वा तु मारीचं दृष्ट्वा लक्ष्मणमब्रवीत् ॥ १९ ॥  
  
मायामृगोऽसौ सौमित्रे यथा त्वमिह चागतः ।  
तथा सीता हृता नूनं नापश्यत् स गतोऽथ ताम् ॥ २० ॥  
  
शुशोच विललापार्त्तो मां त्यक्त्वा क्क गतासि वै।  
लक्ष्मणाश्वासितो रामो मार्गयामास जानकीम् ॥ २१ ॥  
  
दृष्ट्वा जटायुस्तं प्राह रावणो हृतवांश्च ताम्।  
मृतोऽथ संस्कृतस्तेन कबन्धञ्चावधीत्ततः ॥  
  
शापमुक्तोऽब्रवीद्रामं स त्वं सुग्रीवमाव्रज ॥ २२ ॥  
  
इत्यादिमहापुराणे अग्नेये रामायणे आरण्यककाण्डवर्णनं नाम सप्तमोऽध्यायः ।