---
title: २३६

---
पुष्कर उवाच  
यात्राविधानपूर्वन्तु वक्ष्ये साङ्‌ग्रामिकं विधिं ।  
सप्ताहेन यदा यात्रा भविष्यति महीपतेः ॥ २३६.१ ॥  
  
पूजनीयो हरिः शम्भुर्मोदकाद्यैर्विनायकः ।  
द्वितीयेऽहनि दिङ्क्‌पालान् सम्पूज्य शयनञ्चरेत् ॥ २३६.२ ॥  
  
शय्यायां वा तदग्रेऽथ कदेवान् प्रार्च्य मनुं स्मरेत् ।  
नमः शम्भो त्रिनेत्राय रुद्राय वरदाय च ॥ २३६.३ ॥  
  
वामनाय विरूपाय स्वप्नाधिपतये नमः ।  
भगवन्देवदेवेश शूलभृद्‌वृषवाहन ॥ २३६.४ ॥  
  
इष्टानिष्टे ममाचक्ष्व स्वप्ने सुप्तस्य शाश्वत ।  
यज्जाग्रतो दूरमिति पुरोधा मन्त्रमुच्चरेत् ॥ २३६.५ ॥  
  
तृतीयेऽहनि दिक्‌पालान् रुद्रांस्तान् दिक्पतीन्यजेत् ।  
ग्रहन् यजेच्चतुर्थेऽह्नि पञ्चमे चाशिवनौ यजेत् ॥ २३६.६ ॥  
  
मार्गे या देवतास्तासान्नद्यादीनाञ्च पूजनं ।  
दिव्यान्तरीक्षभौमस्थदेवानाञ्च तथा बलिः ॥ २३६.७ ॥  
  
रात्रौ भूतगणानाञ्च वासुदेवादिपूजनं ।  
भद्राकाल्याः श्रियः कुर्य्यात् प्रार्थयेत् सर्व्देवताः ॥ २३६.८ ॥  
  
वासुदेवः सङ्कर्षणः प्रद्यम्नश्चानिरुद्धकः ।  
नारायणोऽब्जजो विष्णुर्न्नारसिंहो वराहकः ॥ २३६.९ ॥  
  
शिव ईशस्तत्‌पुरुषो ह्यघोरो राम सत्यजः२।  
सूर्य्यः सोमः कुकजचश्चान्द्रिजीवशुक्रशनैश्चराः ॥ २३६.१० ॥  
  
राहुः केतुर्गणपतिः सेनानी चण्डिका ह्युमा ।  
लक्ष्मीः सरस्वती दुर्गा ब्रह्माणीप्रमुखा गणाः ॥ २३६.११ ॥  
  
रुद्रा इन्द्रादयो वह्निर्न्नागास्तार्क्ष्योऽपरे सुराः ।  
दिव्यान्तरीक्षभूमिष्ठा विजयाय भवन्तु मे ॥ २३६.१२ ॥  
  
मर्दयन्तु रणे शत्रून् सम्प्रगृह्योपहारकं ।  
सपुत्रमातृभृत्योऽहं देवा वः शरणङ्गतः ॥ २३६.१३ ॥  
  
चमूनां पृष्ठतो गत्वा रिपुनाशा नमोऽस्तु वः५ ।  
विनिवृत्तः प्र्दास्यामि दत्तादभ्यधिकं बलिं ॥ २३६.१४ ॥  
  
षष्ठेऽह्नि विजयस्नानं कर्त्तव्यं चाभिषेकवत् ।  
यात्रादिने सप्तमे च पूजयेच्च त्रिवक्रमं ॥ २३६.१५ ॥  
  
नीराजनोक्तमन्त्रैश्च आयुधं वाहनं यजेत् ।  
पुण्याहजयशब्देन मन्त्रमेतन्निशामयेत् ॥ २३६.१६ ॥  
  
दिव्यान्तरीक्षभूमिष्ठाः सन्त्वायुर्दाः सुराश्च ते ।  
देवसिद्धिं प्रप्नुहि त्वं देवयात्रास्तु सा तव ॥ २३६.१७ ॥  
  
रक्षन्तु देवताः सर्वा इति श्रुत्वा नृपो व्रजेत् ।  
गृहीत्वा सशरञ्चापं धनुर्नागेति मन्त्रतः ॥ २३६.१८ ॥  
  
नद्विण्णोरिति जप्त्वाथ दद्याद्रिपुमुख पदं ।  
दक्षिणं पदं द्वात्रिंशद्दिक्षुं प्राच्यादिषु क्रमात् ॥ २३६.१९ ॥  
  
नागं रथं हयञ्चैव धुर्यांश्चैवारुहेत् क्रमात् ।  
आरुह्य वाद्यैर्गच्छेत पृष्ठतो नावलोकयेत् ॥ २३६.२० ॥  
  
क्रोशमात्रं गतस्तिष्ठेत् पूजयेद्देवता द्विजान् ।  
परदेशं व्रजेत् पश्चादात्मसैन्यं हि पालयन् ॥ २३६.२१ ॥  
  
राजा प्राप्य विदेशन्तु देशपालन्तु पालयेत्९ ।  
देवानां पूजनं कुर्य्यान्न छिन्द्यादायमत्र तु ॥ २३६.२२ ॥  
  
नावमानयेत्तद्देश्यानागत्य स्वपुरं पुनः ।  
जयं प्राप्यार्च्चयेद्देवान् दद्याद्दानानि पार्थिपः ॥ २३६.२३ ॥  
  
द्वितीयेऽहनि सङ्‌ग्रामो भविष्यति यदा तदा ।  
स्नापयेद्‌गजमश्वादि यजेद्देवं नृसिंहकं ॥ २३६.२४ ॥  
  
छत्रादिराजलिङ्गानि शस्त्राणि निशि वै गणान् ।  
प्रातर्नृसिंहकं पूज्य वाहनाद्यमशेषतः ॥ २३६.२५ ॥  
  
पुरोधसा हुतं पश्येद्वह्निं हुत्वा द्विजान्यदेत्।  
गृहीत्वा सशरञ्चापं गजाद्यारुद्य वै ब्रजेत् ॥ २३६.२६ ॥  
  
देशे त्वदृश्यः शत्रूणां कुर्य्यात् प्रकृतिकल्पनां ।  
संहतान् योधयेदल्पान् कामं विस्तारयेद्‌बहून् ॥ २३६.२७ ॥  
  
सूचीमुखमनीकं स्यादल्पानां बहुभिः सह।  
व्यूहाः प्राण्यङ्गरूपाश्च द्रव्यरूपाश्च कीर्त्तिताः ॥ २३६.२८ ॥  
  
गरुडो मकरव्यूहश्चक्रः श्येनस्तथैव च ।  
अर्द्धचन्द्रश्च वज्रश्च शकटव्यूह एव च ॥ २३६.२९ ॥  
  
मण्डलः सर्वतोभद्रः सूचीव्यूहश्च ते नराः ।  
व्यूहानामथ सर्वेषां पञ्चधा सैन्यकल्पना ॥ २३६.३० ॥  
  
द्वौ पक्षावनुपक्षौ द्वाववश्यं पञ्चमं भवेत् ।  
एकेन यदि वा द्वाभ्यां भागाभ्यां युद्धमाचरेत् ॥ २३६.३१ ॥  
  
भागत्रयं स्थापयेत्तु तेषां रक्षार्थमेव च ।  
न व्यूहकल्पना कार्य्या राज्ञो भवति कर्हिञ्चित् ॥ २३६.३२ ॥  
  
मूलच्छेदे विनाशः स्यान्न युध्येच्च स्वयन्नृपः ।  
सैन्यस्य पश्चात्तिष्ठेत्तु क्रोशमात्रे महीपतिः ॥ २३६.३३ ॥  
  
भग्नसन्धारणं तत्र योधानां परिकीर्त्तितं ।  
प्रधानभङ्गे सैन्यस्य नावस्थानं विधीयते ॥ २३६.३४ ॥  
  
न संहतान्न विरलान्योधान् व्यूहे प्रकल्पयेत् ।  
आयुधानान्तु सम्मर्द्दो यथा न स्यात् परस्परं ॥ २३६.३५ ॥  
  
भेत्तुकामः परनीकं संहतैरेव भेदयेत् ।  
भेदरक्ष्याः परेणापि कर्त्तव्याः संहतास्तथा ॥ २३६.३६ ॥  
  
व्यूहं भेदावहं कुर्य्यात् परव्यूहेषु चेच्छया ।  
गजस्य पादरक्षार्थाश्चत्वारस्तु तथा द्विज ॥ २३६.३७ ॥  
  
रथस्य चाश्वाश्चत्वारः समास्तस्य च चर्म्मिणः ।  
धन्विनश्चर्मिभिस्तुल्याः पुरस्ताच्चर्म्मिणो रणे ॥ २३६.३८ ॥  
  
वृष्ठतो धन्विनः पश्चाद्धन्विनान्तुरगा रथाः ।  
रथानां कुञ्जराः पश्चाद्धातव्याः पृथिवीक्षिता ॥ २३६.३९ ॥  
  
पदातिकुञ्जराश्वनां धर्म्मकार्य्यं प्रयत्नतः ।  
शूराः प्रमुखतो देयाः स्कन्धमात्रप्रदर्शनं ॥ २३६.४० ॥  
  
कर्त्तव्यं भीरुसङ्घेन शत्रुविद्रावकारकं ।  
दारयन्ति पुरस्तात्तु न देया भीरवः पुरः ॥ २३६.४१ ॥  
  
प्रोत्साहयन्त्येव रणे भीरून् शूगः पुरस्थिताः ।  
प्रांशवः शुकनाशाश्च ये चाजिह्मेक्षणा२ नराः ॥ २३६.४२ ॥  
  
संहतभ्रयुगाश्चैव क्रोधनाः कलहप्रियाः ।  
नित्यहृष्टाः प्रहृष्टाश्च शूरा ज्ञेयाश्य कामिनः ॥ २३६.४३ ॥  
  
संहतानां हतानं च रणापनयनक्रिया३ ।  
प्रप्तियुद्धं गजानाञ्च तोयदानादिकश्च यत् ॥ २३६.४४ ॥  
  
आयुधानयनं चैव पत्तिकर्म्मं विधीयते ।  
रिपूणां भेत्तुकामानां स्वसैन्यस्य तु रक्षणं ॥ २३६.४५ ॥  
  
भेदनं संहतानाञ्च चर्मिणां कर्म्म कीर्त्तिन्तं ।  
विमुखीकरणं युद्धे धन्विनां च तथोच्यते ॥ २३६.४६ ॥  
  
दूरापसरणं यानं सुहतस्य तथोच्यते ।  
त्रासनं रिपुसैन्यानां रथकर्म्म तथोच्यते ॥ २३६.४७ ॥  
  
भेदनं संहतानाञच भेदानामपि संहतिः ।  
प्राकारतोरणाट्टालद्रुमभङ्गश्च सद्‌गजे ॥ २३६.४८ ॥  
  
पत्तिभूर्विषमा ज्ञेया रथाश्वस्य तथा सभा ।  
सकर्द्दमा च नागानां युद्धभूमिरुदाहृता ॥ २३६.४९ ॥  
  
एवं विरचितव्यूहः कृतपृष्ठदिवाकरः ।  
तथानुलोपशुक्रार्किदिक्पालमृदुमारुताः ॥ २३६.५० ॥  
  
योधानुत्तेजयेत्सर्व्वान्नामगोत्रावदानतः ।  
भोगप्राप्त्या च विजये स्वर्गप्राप्त्या मृतस्य च ॥ २३६.५१ ॥  
  
जित्वारीन् भोगसम्प्राप्तिः मृतस्य च परा गतिः ।  
निष्कृतिः स्वामिपिण्डस्य नास्ति युद्धसमा गतिः ॥ २३६.५२ ॥  
  
शूराणां रक्तमायाति तेन पापन्त्यजन्ति ते ।  
घातादिदुःखसहनं रणे तत् परमन्तपः ॥ २३६.५३ ॥  
  
वराप्सरः सहस्राणि यान्ति शूरं रणे मृतं ।  
स्वामी सुकृतमादत्ते भग्नानां विनिवर्त्तिनां ॥ २३६.५४ ॥  
  
ब्रह्महत्याफलं तेषां तथा प्रोक्तं पदे पदे ।  
त्यक्त्वा सहायान् यो गच्छेद्देवास्तस्य विनष्टये ॥ २३६.५५ ॥  
  
अश्वमेधफलं प्रोक्तं शूराणामनिवर्त्तिनां ।  
धर्म्मनिष्ठे जयो राज्ञि योद्धव्याश्च समाः समैः ॥ २३६.५६ ॥  
  
गजाद्यैश्च गजाद्याश्च न हन्तव्याः पलायिनः ।  
न प्रेक्षकाः प्रविष्टाश्च अशस्त्राः पतितादयः ॥ २३६.५७ ॥  
  
शान्ते निद्राभिभूते च अर्द्धोत्तीर्णे नदीवने ।  
दुर्द्दिने कूटयुद्धानि शत्रुनाशार्थमाचरेत् ॥ २३६.५८ ॥  
  
बाहू प्रगृह्य विक्रोशेद्भग्ना भग्नाः परे इति।  
प्राप्तं मित्रं बलं भूरि नायकोऽत्र निपातितः ॥ २३६.५९ ॥  
  
सेनानीर्निहतश्चायं भूपतिश्चापि विप्लुतः ।  
विद्रुतानान्तु योधानां सुखं धातो विधीयते ॥ २३६.६० ॥  
  
धूपश्च देया धर्म्मज्ञ तथा च परमोहनाः ।  
पताकाश्चैव सम्भारो वादित्राणां भयावहः ॥ २३६.६१ ॥  
  
सम्प्राप्य विजयं युद्धे देवान्विप्रांश्च संयजेत् ।  
रत्नानि राजगामीनि अमात्येन कृते रणे ॥ २३६.६२ ॥  
  
तस्य स्त्रियो न कस्यापि रक्ष्यास्ताश्च परस्य च ।  
शत्रुं प्राप्य रणे मुक्तं पुत्रवत् परिपालयेत् ॥ २३६.६३ ॥  
  
पुनस्तेन न योद्धव्यं देशाचारादि पालयेत् ।  
ततश्च स्वपुरं प्राप्य ध्रुवे भे प्रविशेद् गृहं ॥ २३६.६४ ॥  
  
देवादिपूजनं कुर्य्याद्रक्षेद्योधकुटुम्बकं ।  
संविभागं परावाप्तैः कुर्य्याद् भृत्यजनस्य च ॥ २३६.६४ ॥  
  
रणदीक्षा मयोक्ता ते जयाय नृपतेर्ध्रु वा ।  
  
इत्यादिमहापुराणे आग्नेये रणदीक्षा नाम षट्‌त्रिंशदधिकद्विशततमोऽध्यायः ।