---
title: २६३

---
पुष्कर उवाच  
श्रीसूक्तं प्रतिवेदञ्च क्षेयं लक्षअमीविवर्द्धनं ।  
हिरण्यवर्णा हरिणीमृचः पञ्चदश श्रियः ॥ २६३.१ ॥  
  
रथेष्वक्षेषु वाजेति चतस्रो यजुषि श्रियः ।  
स्रावन्तीयं तथा साम श्रीसूक्तं सामवेदके ॥ २६३.२ ॥  
  
श्रियं धातर्मयि धेहि प्रोक्तमाथर्वणे तथा ।  
श्रीसूक्तं यो जपेद्‌भक्त्या हत्वा श्रीस्तस्य वै भवेत् ॥ २६३.३ ॥  
  
पद्मानि चाथ विल्वानि हुत्वाज्यं वा लिलान् श्रियः ।  
एकन्तु पौरुषं सूक्तं प्रतिवेदन्तु सर्वदं ॥ २६३.४ ॥  
  
सूक्तेन दद्यान्निष्पापो ह्येकैकया१ जलाञ्जलिं ।  
स्नात एकैकया पुष्पं विष्णोर्द्दत्वाघहा भवेत् ॥ २६३.५ ॥  
  
स्नात एकैकया दत्वा फलं स्यात् सर्वकामभाक् ।  
महापापोपपापान्तो भवेज्जप्त्वा तु पैरुषं ॥ २६३.६ ॥  
  
कृच्छ्रैर्विशुद्धो जप्त्वा च हुत्वा स्नात्वाऽथ सर्वभाक् ।  
अष्टादशभ्यः सान्तिभ्यस्तिस्रोऽन्याः शान्तयो वराः ॥ २६३.७ ॥  
  
अमृता चाभ्या सौम्या सर्व्वोत्पातविमर्द्दनाः ।  
अमृता सर्वदैवत्या अभ्या ब्रह्मदैवता ॥ २६३.८ ॥  
  
सौम्या च सर्वदैवत्या एका स्यात्सर्व्वकामदा ।  
अभयायामणिः कार्य्यो वरुणस्य भृगूत्तम ॥ २६३.९ ॥  
  
शतकाण्डोऽमृतायाश्च सौम्यायाः शङ्खजो मणिः ।  
तद्दैवत्यास्तथा मन्त्राः सिद्धौ स्यान्मणिबन्धनं ॥ २६३.१० ॥  
  
दिव्यान्तरीक्षभौमादिसमुत्पातार्दनाइमाः ।  
द्विव्यान्तरीक्षभौमन्तु अद्भुतं त्रिविधं श्रृणु ॥ २६३.११ ॥  
  
ग्रहर्क्षवैकृतं दिव्यमान्तरीक्षन्निबोध मे ।  
उल्कापातश्च दिग्दाहः परिवेशस्तथैव च ॥ २६३.१२ ॥  
  
गन्धर्वनगरञ्चैव वृष्टिश्च विकृता च या ।  
चरस्थिरभवं भूमौ भूकम्पमपि भूमिजं ॥ २६३.१३ ॥  
  
सप्ताहाभ्यन्तरे वष्टावद्भुतं निष्फलं भवेत् ।  
शान्तिं विना त्रिभिर्वर्षैरद्भुतं भयकृद्भवेत् ॥ २६३.१४ ॥  
  
देवतार्च्चाः प्रनृत्यन्ति वेपन्ते प्रज्वलन्ति च ।  
आरठन्ति च रोदन्ति प्रस्विद्यन्तेहसन्ति च ॥ २६३.१५ ॥  
  
अर्च्चाविकारोपशमोऽभ्यर्च्य हुत्वा प्रजापतेः ।  
अनग्निर्दीप्यते यत्र राष्ट्रे च भृशनिस्वनं ॥ २६३.१६ ॥  
  
न दीप्यते चेन्धनवांस्तद्राष्ट्रं पीड्यते नृपैः ।  
अग्निवैकृत्यशमनमग्निमन्त्रैश्च भार्गव ॥ २६३.१७ ॥  
  
अकाले फलिता वृक्षाः क्षीरं रक्तं स्रवन्ति च ।  
वृक्षोत्पातप्रशमनं शिवं पूज्य च कारयेत् ॥ २६३.१८ ॥  
  
अतिवृष्टिरनावृष्टिर्दुर्भिक्षायोभयं मतं ।  
अनृतौ त्रिदिनारब्घवृष्टिर्ज्ञेया भयाय हि ॥ २६३.१९ ॥  
  
वृष्टिवैकृत्यनाशः स्यात्पर्जन्येन्द्वर्कपूजनात् ।  
नगरादपसर्पन्ते समीपमुपयान्ति च ॥ २६३.२० ॥  
  
नद्यो ह्रदप्रश्रवणा विरसाश्च भवन्ति च ।  
सलिलाशयवैकृत्ये जप्तव्यो वारुणो मनुः ॥ २६३.२१ ॥  
  
अकालप्रसवा नार्य्यः कालतो वाप्रजास्तथा ।  
विकृतप्रसवाश्चैव युग्मप्रसवनादिकं ॥ २६३.२२ ॥  
  
स्त्रीणां प्रसववैकृत्ये स्त्रीविप्रादि प्रपूजयेत् ।  
वडवा हस्तिनी गौर्वा यदि युग्मं प्रसूयते ॥ २६३.२३ ॥  
  
विजात्यं विकृतं वापि षड्‌भिर्मासैर्म्रियेत् वै ।  
विकृतं वा प्रसूयन्ते परचक्रभयं भवेत् ॥ २६३.२४ ॥  
  
होमः प्रसूतिवैकृत्ये जपो विप्रादिपूजनं ।  
यानि यानान्ययुक्तानि युक्तानि न वहन्ति च ॥ २६३.२५ ॥  
  
आकाशे तूर्यनादाश्च महद्भयमुपस्थितं ।  
प्रविशन्ति यदा ग्राममारण्या मृगपक्षिणः ॥ २६३.२६ ॥  
  
अरण्यं यान्ति वा ग्राम्याः जलं यान्ति स्थलोद्भ्वाः ।  
स्थलं वा जलजा यान्ति राजाद्वारादिके शिवाः ॥ २६३.२७ ॥  
  
प्रदोषे कुक्कुटो वासे शिवा चार्कोदये भवेत् ।  
गृहङ्कपोतः प्रविशेत् क्रव्याद्वा मूर्दिध्न लीयते ॥ २६३.२८ ॥  
  
मधुरां मक्षिकां कुर्य्यान्त् काको मैथुनगो दृशि ।  
प्रासादतोरणोद्यानद्वारप्राकारवेश्मनां ॥ २६३.२९ ॥  
  
अनिमित्तन्तु पतनं दृढानां राजमृत्यवे ।  
रजसा वाथ कधूमेन दिशो यत्र समाकुलाः ॥ २६३.३० ॥  
  
केतूदयोपरागौ च छिद्रता शशिसूर्ययोः ।  
ग्रहर्क्षविकृतिर्यत्र तत्रापि भयमादिशेत् ॥ २६३.३१ ॥  
  
अग्निर्यत्र न दीप्येत स्त्रवन्ते चोदकुम्भकाः ।  
मृतिर्भयं शून्य्तादिरुत्पातानां फलम्भवेत् ॥ २६३.३२ ॥  
  
द्विजदेवादिपूजाब्यः शान्तिर्जप्यैस्तु होमतः ।  
  
इत्यादिमहापुराणे आग्नेये उत्पातशन्तिर्नाम त्रिषष्ट्यधिकद्विशततमोऽध्यायः ॥