---
title: ३१२

---
अग्निरुवाच  
विद्याप्रस्तावमाख्यास्ये धर्म्मकामादिसिद्धिदम् ।  
नवकोष्ठविभागेन विद्याभेदञ्च विन्दति ॥ ३१२.१ ॥  
  
अनुलोमविलोमेन समस्तव्यस्तयोगतः ।  
कर्णाविकर्णयोगेन अत ऊद्‌र्ध्वं विभागशः ॥ ३१२.२ ॥  
  
त्रित्रिकेण च योगेन देव्या सन्नद्धविग्रहः ।  
जानाति सिद्धिदान्मन्त्रान् प्रस्तावान्निर्गतान् बहून् ॥ ३१२.३ ॥  
  
शास्त्रे शास्त्रे स्मृता मन्त्राः प्रयोगास्तत्र दुर्ल्लभाः ।  
गुरुः स्यात् प्रथमो वर्णः पूर्व्वेद्युर्न च वर्ण्यते ॥ ३१२.४ ॥  
  
प्रस्तावे तत्र चैकार्णा द्व्यर्णस्त्र्यर्णादयोऽभवन् ।  
तिर्य्यगूद्‌र्ध्वगता रेखाश्चतुरश्चतुरो भजेत् ॥ ३१२.५ ॥  
  
नव कोष्ठा भवन्त्येवं मध्यदेशे तथा इमान् ।  
प्रदक्षिणेन संस्थाप्य प्रस्तावं भेदयेत्ततः ॥ ३१२.६ ॥  
  
प्र्स्तावक्रमयोगेन प्रस्तावं यस्तु विन्दति ।  
करमुष्टिस्थितास्तस्य साधकस्य हि सिद्धयः ॥ ३१२.७ ॥  
  
त्रैलोक्यं पादमूले स्यान्नवखण्डां भुवं लभेत् ।  
कपाले तु समालिख्य शिवतत्त्वं समन्ततः ॥ ३१२.८ ॥  
  
श्मशानकर्पटे वाथ वाह्यं निष्क्रम्य मन्त्रवित् ।  
तस्य मध्ये लिखेन्नाम कर्णिकोपरि संस्थितम् ॥ ३१२.९ ॥  
  
तापयेत्‌खादिराङ्गारैर्भूर्जमाक्रम्य पादयोः ।  
सप्ताहादानयेत् सर्व्वं त्रैलोक्यं सचराचरम् ॥ ३१२.१० ॥  
  
वज्रसम्पुटगर्भे तु द्वादशारे तु लेखयेत् ।  
मध्ये गर्भगतं नाम सदाशिवविदर्मितम् ॥ ३१२.११ ॥  
  
कुड्ये१ फलकके वाथ शिलापट्टे हरिद्रया।  
मुखस्तम्भं गतिस्तम्भं सैन्यस्तम्भन्तु जायते ॥ ३१२.१२ ॥  
  
विषरक्तेन संलिख्य शमशाने कर्परे बुधः ।  
षट्‌कोणं दण्डमाक्रान्तं समन्ताच्छक्तियोजितम् ॥ ३१२.१३ ॥  
  
मारयेदचिरादेष श्मशाने निहतं रिपुं ।  
छेदं करोति राष्ट्रस्य चक्रमध्ये न्यसेद्रिपुं ॥ ३१२.१४ ॥  
  
चक्रधाराङ्गतां शक्तिं रिपुनाम्ना रिपुं हरेत् ।  
तार्क्ष्येणैव चु वीजेन खड्गमध्ये तु लोखयेत् ॥ ३१२.१५ ॥  
  
विदर्भरिपुनामाथ श्मशानाङ्गारलेखितम् ।  
सप्ताहात्साधयेद्देशं ताडयेत् प्रेतभस्मना ॥ ३१२.१६ ॥  
  
भेदने छेदने चैव मारणेषु शिवो भवेत् ।  
तारकं नेत्रमुद्देष्टं शान्तिपुष्टी नियोजयेत् ॥ ३१२.१७॥  
  
दहनादिप्रयोगोयं शाकिनीञ्चैव कर्षयेत् ।  
मध्यादिवारुणीं यावद्वक्रतुण्डसमन्वितः ॥ ३१२.१८ ॥  
  
कुष्ठाद्या व्याधयो ये तु नाशयेत्तान्न संशयः ।  
मध्यादिउत्तरान्तन्तु करालीबन्धनाज्जपेत् ॥ ३१२.१९ ॥  
  
रक्षयेदात्मनो विद्यां प्रतिवादी यदा शिवः ।  
वारुण्यादि ततो न्यस्य ज्वरकाशविनाशनम् ॥ ३१२.२० ।.  
  
सौम्यादि मध्यमान्तन्तु गुरुत्वं जायते वटे ।  
पूर्व्वादि मध्यमान्तन्तु लघुत्वं कुरुते क्षणात् ॥ ३१२.२१ ॥  
  
भूर्ज्जे रोचनया लिख्य एतद्वज्राकुलं पुरम् ।  
क्रमस्थैर्म्मन्त्रवीजैस्तु रक्षां देहेषु कारयेत् ॥ ३१२.२२ ॥  
  
वेष्टिता भावहेम्ना च रक्षेयं मृत्युनाशिनी ।  
विघ्नपापारिदमनी सौभाग्यायुःप्रदा धृता ॥ ३१२.२३ ॥  
  
द्यूते रणे च जयदा शक्रसैन्ये न संशयः ।  
बन्ध्यानां पुत्रदा ह्येणा चिन्तामणिरिवापरा ॥ ३१२.२४ ॥  
  
साधयेत् परराष्ट्राणि राज्यञ्च पृथिवीं जयेत् ।  
फट् स्त्रीं क्षें हूँ लक्षज्प्याद्यक्षादिर्वशगो भवेत् ॥ ३१२.२५ ॥  
  
इत्यादिमहापुराणे आग्नेये त्वरिताविद्या नाम द्वादशाधिकत्रिशततमो  
ऽध्यायः ॥