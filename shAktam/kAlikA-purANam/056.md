---
title: ०५६

---
॥श्रीभगवानुवाच॥  
अस्य मन्त्रस्य कवचं शृणु वेतालभैरव।  
वैष्णवीतन्त्रसञ्ज्ञस्य वैष्णव्याश्च विशेषतः॥ ५६.० ॥  
  
तत्र मन्त्राद्यक्षरं तु वासुदेवस्वरूपधृक्।  
वर्णो द्वितीयो ब्रह्मैव तृतीयश्चन्द्रशेखरः॥ ५६.२ ॥  
  
चतुर्थो गजवक्त्रश्च पञ्चमस्तु दिवाकरः।  
शक्तिः स्वयं पकारश्च महामाया जगन्मयी॥ ५६.३ ॥  
  
यकारस्तु महालक्ष्मीः शेषवर्णः सरस्वतो।  
योगिनीपूर्ववर्णस्य शैलपुत्री प्रकीर्तिता॥ ५६.४ ॥  
  
द्वितीयस्य तु वर्णस्य चण्डिका योगिनी मता।  
चन्द्रघण्टा तृतीयस्य कुष्माण्डी तत् परस्य च॥ ५६.५ ॥  
  
स्कन्दमाता तकारस्य पस्य कात्यायनी स्वयम्।  
कालरात्रिः सप्तमस्य महादेवीति संस्थिता॥ ५६.६ ॥  
  
प्रथमं वर्णकवचं योगिनीकवचं तथा ततः ।  
देवौघकवचं पश्चाद् देवीदिक्‌कवचं तथा॥ ५६.७ ॥  
  
ततस्तु पार्श्वकवचं द्वितीयान्ताव्यस्य च।  
कवचं तु ततः पश्चात् षड्वर्णं कवचं तथा॥ ५६.८ ॥  
  
अभेद्यकवचं चेति सर्वत्राणपरायणम्।  
इमानि कवचान्यष्टौ यो जानाति नरोत्तमः॥ ५६.९ ॥  
  
सोऽहमेव महादेवी देवीरूपश्च शक्तिमान्।  
अस्य वैष्णवीतन्त्रकवचस्य नारदऋषि रनुष्टुप्छन्दः॥ ५६.०० ॥  
  
कात्यायनी देवता सर्वकामार्थसाधने विनियोगः।  
अः पातु पूर्वकाष्ठायामाग्नेय्यां पातु कः सदा॥ ५६.०० ॥  
  
पातु चो यमकाष्ठायां दो नैऋत्यां च सर्वदा।  
मां पातु तोऽसौ पाश्चात्ये शक्तिर्वायव्यदिग्गता॥ ५६.०२ ॥  
  
यः पातु मां चोत्तरस्यामैशान्यां यस्तथावतु।  
मूर्ध्नि रक्षतु मां सोऽसौ बाहौ मां दक्षिणे तु कः॥ ५६.०३ ॥  
  
मां वामबाहौ चः पातु हृदि टो मां सदावतु।  
तः पातु कण्ठदेशे मां कट्योः शक्तिस्तथावतु॥ ५६.०४ ॥  
  
यः पातु दक्षिणे पादे षो मां वामपादे तथा।  
शैलपुत्री तु पूर्वस्यामाग्नेय्यां पातु चण्डिका॥ ५६.०५ ॥  
  
चन्द्रघण्टा पातु याम्यां यमभीतिविवर्धिनी।  
नैर्ऋत्ये त्वथ कूष्माण्डी पातु मां जगतां प्रसूः॥ ५६.०६ ॥  
  
स्कन्दमाता पश्चिमायां मां रक्षतु सदैव हि।  
कात्यायनी मां वायव्ये पातु लोकेश्वरी सदा॥ ५६.०७ ॥  
  
कालरात्री तु कौबेर्यां सदा रक्षतु मां स्वयम्।  
महागौरी तथैशान्यां सततं पातु पावनी॥ ५६.०८ ॥  
  
नेत्रयोर्वासुदेवो मां पातु नित्यं सनातनः।  
ब्रह्मा मां पातु वदने पद्मयोनिरयोनिजः॥ ५६.०९ ॥  
  
नासाभागे रक्षतु मां सर्वदा चन्द्रशेखरः।  
गजवक्त्रः स्तनयुग्मे पातु नित्यं हरात्मजः॥ ५६.२० ॥  
  
वामदक्षिणपाण्योर्मां नित्यं पातु दिवाकरः।  
महामाया स्वयं नाभौ मां पातु परमेश्वरी॥ ५६.२० ॥  
  
महालक्ष्मीः पातु गुह्ये जानुनोश्च सरस्वती।  
महामाया पूर्वभागे नित्यं रक्षतु मां शुभा॥ ५६.२२ ॥  
  
अग्निज्वाला तथाग्नेय्यां पायान्नित्यं वरासिनी।  
रुद्राणी पातु मां याम्यां नैर्ऋत्यां चण्डनायिका॥ ५६.२३ ॥  
  
उग्रचण्डा पश्चिमायां पातु नित्यं महेश्वरी।  
प्रचण्डा पातु वायव्ये कौबेर्यां घोररूपिणी ॥ ५६.२४ ॥  
  
ईश्वरी च तथैशान्यां पातु नित्यं सनातनी।  
ऊर्ध्वं पातु महामाया पात्वधः परमेश्वरी॥ ५६.२५ ॥  
  
अग्रतः पातु मामुग्रा पृष्ठतो वैष्णवी तथा।  
ब्रह्माणी दक्षिणे पार्श्वे नित्यं रक्षतु शोभना॥ ५६.२६ ॥  
  
माहेश्वरी वामपार्श्वे नित्यं पायाद् वृषध्वजा।  
कौमारी पर्वते पातु वाराही सलिले च माम् ॥ ५६.२७ ॥  
  
नारसिंही दंष्टिभये पातु मां विपिनेषु च।  
ऐन्द्री मां पातु चाकाशे तथा सर्वजले स्थले॥ ५६.२८ ॥  
  
सेतुः सर्वाङ्गुलीः पातु देवादिः पातु कर्णयोः।  
देवान्तश्चिबुके पातु पार्श्वयोः शक्तिपञ्चमः॥ ५६.२९ ॥  
  
हा पातु मां तथैवोर्वोर्माया रक्षतु जङ्घयोः।  
सर्वैन्द्रियाणि यः पातु रोमकूपेषु सर्वदा॥ ५६.३० ॥  
  
त्वचि मां वै सदा पातु मां शम्भुः पातु सर्वदा।  
नखदन्तकरोष्ठादौ राँ मां पातु सदैव हि॥ ५६.३० ॥  
  
देवादिः पातु मां वस्तौ देवान्तः स्तनकक्षयोः।  
एतदादौ तु यः सेतुर्बाह्ये मां पातु देहतः॥ ५६.३२ ॥  
  
आज्ञाचक्रे सुषम्नायां षट्चक्रे हृदि सन्धिषु।  
आदिषोडशचक्रे च ललाटाकाश एव च॥ ५६.३३ ॥  
  
वैष्णवी तन्त्रमन्त्रो मां नित्यं रक्षंश्च तिष्ठतु।  
कर्णनाडीषु सर्वासु पार्श्वकक्षशिखासु च॥ ५६.३४ ॥  
  
रुधिरस्नायुमज्जासु मस्तिष्केषु च पर्वसु।  
द्वितीयाष्टाक्षरो मन्त्रः कवचं पातु सर्वतः॥ ५६.३५ ॥  
  
रेतो वायौ नाभिरन्ध्रे पृष्ठसन्धिषु सर्वतः।  
षडक्षरस्तृतीयोऽयं मन्त्रो मां पातु सर्वदा॥ ५६.३६ ॥  
  
नासारन्ध्रे महामाया कण्ठरन्ध्रे तु वैष्णवी।  
सर्वसन्धिषु मां पातु दुर्गा दुर्गातिहारिणी॥ ५६.३७ ॥  
  
श्रोत्रयोर्हूं फडित्येवं नित्यं रक्षतु कालिका।  
नेत्रबीजत्रयं नेत्रे सदा तिष्ठतु रक्षितुम्॥ ५६.३८ ॥  
  
ॐ ऐं ह्रीं ह्रैं नासिकायां रक्षन्ती चास्तु चण्डिका।  
ॐ ह्रीं हूं मां सदा तारा जिह्वामूले तु तिष्ठतु ॥ ५६.३९ ॥  
  
हृदि तिष्ठतु मे सेतुर्ज्ञानं रक्षितुमुत्तमम्।  
ॐ क्षौं फट् च महामाया पातु मां सर्वतः सदा ॥ ५६.४० ॥  
  
ॐ युँ सः प्राणान् कौशिकी मां प्राणान् रक्षतु रक्षिका।  
ॐ ह्रीं हूं सौं भर्गदयिता देहशून्येषु पातु माम्॥ ५६.४० ॥  
  
ॐ नमः सदा शैलपुत्री सर्वान् रोगान् प्रमृज्यताम् प्रमार्जनाम् ।  
ॐ ह्रीं सः स्फें क्षः फडस्त्राय सिंहव्याघ्रभयाद्रणात्॥ ५६.४२ ॥  
  
शिवदूती पातु नित्यं ह्रीं सर्वास्त्रेषु तिष्ठत्।  
ॐ हां हीं सश्चण्डघण्टा कर्णच्छिद्रेषु पातु माम्॥ ५६.४३ ॥  
  
ॐ क्रीं सः कामेश्वरी कामानभितिष्ठतु रक्षतु।  
ॐ आं हं फडुग्रचण्डा रिपून् विघ्नान् विमर्दताम्॥ ५६.४४ ॥  
  
ओ पं पातु नारसिंही मां क्रव्यादेभ्यस्रयास्त्रतः।  
ओं श्रीं ह्रीं ह्रां ह्रँ कालरात्रिः खड्गाद्‌रक्षतु मां सदा॥  
  
ॐ अं शूलात् पातु नित्यं वैष्णवी जगदीश्वरी।  
ॐ कं ब्रह्माणी पातु चक्रात् चं रुद्राणी तु शक्तितः॥ ५६.४५ ॥  
  
ओं टं कौमारी पातु वज्रात् ओं तं वाराही तु काण्डतः।  
ॐ पं पातु नारसिंही मां क्रव्यादेभ्यस्तथास्त्रतः॥ ५६.४६ ॥  
  
शस्त्रास्त्रेभ्यः समस्तेभ्यो यन्त्रेभ्योऽनिष्टमन्त्रतः।  
चण्डिका मां साद पातु यं सं देव्यै नमो नमः।  
विश्वासघातकेभ्यो मामैन्द्री रक्षतु मन्मनः ॥ ५६.४७ ॥  
  
ओं नमो महामायायै ओं वैष्णव्यै नमे नमः।  
रक्ष मां सर्वभूतेभ्यः सर्वत्र परमेश्वरि॥ ५६.४८ ॥  
  
आधारे वायुमार्गे हृदि कमलदले चान्द्रवत् स्मेरसूर्ये ।  
वस्तौ वह्नौ समिद्धे विशतुवरदया मन्त्रमष्टाक्षरन्तत्।  
यद्ब्रह्मा मूर्ध्नि धत्ते हरिरवति गले चन्द्रचूडो हृदिस्थं  
तं मां पातु प्रधानं निखिलमतिशयं पद्मगर्भाभबीजम्॥ ५६.४९ ॥  
  
आद्याः शेषाः स्वरौघैर्म मयवलवरैरस्वरेणापि  
युक्तैः सानुस्वाराविसर्गैर्हरिहरविदितं यत्सहस्रं च साष्टम्।  
मन्त्राणां सेतुबन्धं निवसति सततं वैष्णवीतन्त्रमन्त्रे  
तन्मां पायात्पवित्रं परमपरमजं भूजल भूतलव्योमभागे॥ ५६.५० ॥  
  
अङ्गान्यष्टौ तताष्टौ वसव इह तथैवाष्टमूर्तिर्दलानि  
प्रोक्तान्यष्टौ तथाष्टौ मधुमतिरचिताः सिद्धयोऽष्टौ तथैव।  
अष्टावष्टाष्टसङ्ख्या जगति रतिकलाः क्षिप्रकाष्ठाङ्गयोगा  
मय्यष्टावक्षराणि क्षरतु न हि गणो यद्‌धृदो यस्त्वमूषाम् ॥ ५६.५० ॥  
  
इयि तत्कवचं प्रोक्तं धर्मकामार्थसाधनम् ।  
इदं रहस्यं परममिदं सर्वार्थसाधकम्॥ ५६.५२ ॥  
  
यः सकृच्छृणुयादेतत् कवचं मयकोदितम्।  
स सर्वांल्लभते कामान् परत्र शिवरूपताम्॥ ५६.५३ ॥  
  
सकृद् यस्तु पठेदेतत् कवचं मयकोदितम्।  
स सर्वयज्ञस्य फलं लभते नात्र संशयः॥ ५६.५४ ॥  
  
सङ्ग्रामेषु जयेच्छत्रुं मातङ्गानिव केशरी।  
दहेत् तृणं यतावह्निस्तथा शत्रुं दहेत् सदा॥ ५६.५५ ॥  
  
नास्त्राणि तस्य शस्त्राणि शरीरे प्रविशन्ति वै।  
न तस्य जायते व्याधिर्न च दुःखं कदाचन॥ ५६.५६ ॥  
  
गुटिकाञ्जनपातालपादलेपरसाञ्जनम्।  
उच्चाटनाद्यास्ताः सर्वाः प्रसीदन्ति च सिद्धयः॥ ५६.५७ ॥  
  
वायोरिव गतिस्तस्य भवेदन्यैरवारिता।  
दीर्घायुः कामभोगी च धनवानभिजायते॥ ५६.५८ ॥  
  
अष्टम्यां संयतो भूत्वा नवम्यां विधिवच्छिवाम्।  
पूजयित्वा विधानेन विचिन्त्य मनमा शिवाम्॥ ५६.५९ ॥  
  
यो न्यसेत् कवचं देह तस्य पुण्यफल शृणु।  
जितव्याधिः शतायुश्च रूपवान् गुणवान् सदा॥ ५६.६० ॥  
  
धनरत्नौघसम्पूर्णो विद्यावान् स च जायते।  
नाग्निर्दहति तत्कायं नापः सङ्क्लेदयन्ति च॥ ५६.६० ॥  
  
न शोषयति तं वायुः क्रव्यात् तं न हिनस्ति च।  
शस्त्राणि नैनं छिन्दन्ति न तापयति भास्करः॥ ५६.६२ ॥  
  
न तस्य जायते विघ्नो नास्ति तस्य च सञ्ज्वरः।  
वेतालाश्च पिशाचाश्च राक्षसा गणनायकाः॥ ५६.६३ ॥  
  
सर्वे तस्य वशं यान्ति भूतग्रामाश्चतुर्विधाः।  
नित्यं पठति यो भक्तया कवचं हरिनिर्मितम्॥ ५६.६४ ॥  
  
सोऽहमेव महादेवो महामाया च मातृका।  
धर्मार्थकाममोक्षाश्च तस्य नित्यं करे स्थिताः॥ ५६.६५ ॥  
  
अन्यस्य वरदः सोऽर्थैर्नित्यं भवति पण्डितः।  
कवित्वं सत्यवादित्वं सततं तस्य जायते॥ ५६.६६ ॥  
वदेच्छ्लोकसहस्राणि भवेच्छ्रुतिधरस्तथा।  
लिखितं यस्य गेहे तु कवचं भैरव स्थितम्॥ ५६.६७ ॥  
  
न तस्य दुर्गतिः क्वापि जायते तस्य दूषणम्।  
ग्रहाश्च सर्वे तुष्यन्ति वशं गच्छन्ति भूमिपाः॥ ५६.६८ ॥  
  
यद्राज्ये कवचज्ञोऽस्ति जायन्ते तत्र नेतयः।  
सेतुर्देवः शक्तिबीजं पञ्चमोहाय ते नमः॥ ५६.६९ ॥  
  
वायुर्बलेन चैतायै द्वितीयाष्टाक्षरं त्विदम्।  
सेतुर्देवोऽथ वैष्णव्यै षडक्षरमिदं स्मृतम्॥ ५६.७० ॥  
  
एतद् द्वयं तु जिह्वाग्रे सततं यस्य वर्तते।  
तस्य देवी महामाया काये तिष्ठति वै सदा॥ ५६.७० ॥  
  
मन्त्राणां प्रणवः सेतुस्तत्सेतुः प्रणवः स्मृतः।  
क्षरत्यनोङ्कृतः पूर्वं परस्ताच्च विशीर्यते॥ ५६.७२ ॥  
  
नमस्कारो महामन्त्रो देव इत्युच्यते सुरैः।  
द्विजातीनामयं मन्त्रः शूद्राणां सर्वकर्मणि॥ ५६.७३ ॥  
  
अकार चात्युकारं च मकारं च प्रजापतिः।  
वेदत्रयात्समुद्‌धृत्य प्रणवं निर्ममे पुरा॥ ५६.७४ ॥  
  
स उदात्तो द्विजातीनां राज्ञां स्यादनुदात्तकः।  
प्रचितश्चोरुजातानां मनसापि तथा स्मरेत्॥ ५६.७५ ॥  
  
चतुर्दशस्वरो योऽसौ शेष औकारसञ्ज्ञकः।  
स चानुस्वारचन्द्राभ्यां शूद्राणां सेतुरुच्यते॥ ५६.७६ ॥  
  
निःसेतु च यथा तोयं क्षणान्निम्नं प्रसर्पति।  
मन्त्रस्तथैव निःसेतुः क्षणात् क्षरति यज्वनाम्॥ ५६.७७ ॥  
  
तस्मात् सर्वत्र मन्त्रेषु चतुर्वर्णा द्विजातयः।  
पार्श्वयोः सेतुमादाय जतकर्मसमारभेत्॥ ५६.७८ ॥  
  
शूद्राणामादिसेतुर्वा द्विःसेतुर्वा यथेच्छतः।  
द्विःसेतवः समाख्याताः सर्वदैव द्विजातयः॥ ५६.७९ ॥  
  
॥और्व्व उवाच॥  
एतत् ते सर्वमाख्यातं कवचं त्र्यम्बकोदितम्।  
अभेद्यं कवचं तत् तु कवचाष्टकमुत्तमम्॥ ५६.८० ॥  
  
महामायामन्त्रकल्पं कवचं मन्त्रसंयुतम्।  
षडक्षरसमायुक्तं त्रिषु लोकेषु दुर्लभम्॥ ५६.८० ॥  
  
एतत् त्वं नृपषार्दूल नित्यभक्तियुतः पठन्।  
जपन् मन्त्रं च वैष्णव्याः सर्वसिद्धिमवाप्स्यसि॥ ५६.८२ ॥  
  
इति श्रीकालिकापुराणे महामायामन्त्रकल्पे नाम षट्पञ्चाशोऽध्यायः ॥