+++
title = "२९"

+++

॰१  

ऊनत्रिंशोऽध्यायः  

अलर्क उवाच  

यत्कार्यं पुरुषाणाञ्च गार्हस्थ्यमनुवर्तताम्  ।  
बन्धश्च स्यादकरणे क्रियाया यस्य चोच्छ्रितिः  ॥ २९.१ ॥  
उपकाराय यन्नृणां यच्च वर्ज्यं गृहे सता  ।  
यथा च क्रियते तन्मे यथावत्पृच्छतो वद  ॥ २९.२ ॥  

मदालसोवाच  

वत्स ! गार्हस्थ्यमादाय नरः सर्वमिदं जगत् ।  
पुष्णाति तेन लोकांश्च स जयत्यभिवाञ्छितान्  ॥ २९.३ ॥  
पितरो मुनयो देवा भूतानि मनुजास्तथा  ।  
कृमिकीटपतङ्गाश्च वयांसि पशवोऽसुराः  ॥ २९.४ ॥  
गृहस्थमुपजीवन्ति ततस्तृप्तिं प्रयान्ति च  ।  
मुखं चास्य निरीक्षन्ते अपि नो दास्यतीति वै  ॥ २९.५ ॥  
सर्वस्याधारभूतेयं वत्स ! धेनुस्त्रयीमयी  ।  
यस्यां प्रतिष्ठितं विश्वं विश्वहेतुश्च या मता  ॥ २९.६ ॥  
ऋक्पृष्ठासौ यजुर्मध्या सामवक्त्रशिरोधरा  ।  
इष्टापूर्तविषाणा च साधुसूक्ततनूरुहा  ॥ २९.७ ॥  
शान्तिपुष्टिशकृन्मूत्रा वर्णपादप्रतिष्ठिता  ।  
आजीव्यमाना जगतां साक्षया नापचीयते  ॥ २९.८ ॥  
स्वाहाकारस्वधाकारौ वषट्कारश्च पुत्रक !  ।  
हन्तकारस्तथा चान्यस्तस्याःस्तनचतुष्टयम्  ॥ २९.९ ॥  
स्वाहाकारं स्तनं देवाः पितरश्च स्वधामयम्  ।  
मुनयश्च वषट्कारं देवभूतसुरेतराः  ॥ २९.१० ॥  
हन्तकारं मनुष्याश्च पिबन्ति सततं स्तनम्  ।  
एवमाप्याययत्येषा वत्स ! धेनुस्त्रयीमयी  ॥ २९.११ ॥  
तेषामुच्छेदकर्ता च यो नरोऽत्यन्तपापकृत् ।  
स तमस्यान्धतामिस्त्रे तामिस्त्रे च निमज्जति  ॥ २९.१२ ॥  
यश्चेमां मानवो धेनुं स्वैर्वत्सैरमरादिभिः  ।  
पाययत्युचिते काले स स्वर्गायोपपद्यते  ॥ २९.१३ ॥  
तस्मात्पुत्र ! मनुष्येण देवर्षिपितृमानवाः  ।  
भूतानि चानुदिवसं पोष्याणि स्वतनुर्यथा  ॥ २९.१४ ॥  
तस्मात्स्त्रातः शुचिर्भूत्वा देवर्षिपितृतर्पणम्  ।  
प्रजापतेस्तथैवादिभः काले कुर्यात्समाहितः  ॥ २९.१५ ॥  
सुमनोगन्धपुष्पैश्च देवानभ्यर्च्य मानवः  ।  
ततोऽग्नेस्तर्पणं कुर्याद्देयाश्च बलयस्तथा  ॥ २९.१६ ॥  
ब्रह्मणे गृहमध्ये तु विश्वेदेवेभ्य एव च  ।  
धन्वन्तरिं समुद्दिश्य प्रागुदीच्यां बलिं क्षिपेत् ॥ २९.१७ ॥  

प्राच्यां शक्राय याम्यायां यमाय बलिमाहरेत् ।  
प्रतीच्यां वरुणायाथ सोमायोत्तरतो बलिम्  ॥ २९.१८ ॥  
दद्याद्धात्रे विधात्रे बलिं द्वारे गृहस्य तु  ।  
अर्यम्णेऽथ बहिर्दद्याद्गृहेभ्यश्च समन्ततः  ॥ २९.१९ ॥  
नक्तञ्चरेभ्यो भूतेभ्यो बलिमाकाशतो हरेत् ।  
पितॄणां निर्वपेच्चैव दक्षिणाभिमुखस्थितः  ॥ २९.२० ॥  
गृहस्थस्तत्परो भूत्वा सुसमाहितमानसः  ।  
ततस्तोयमुपादाय तेष्वेवाचमनाय वै  ॥ २९.२१ ॥  
स्थानेषु निक्षिपेत्प्राज्ञस्तास्ता उद्दिश्य देवताः  ।  
एवं गृहबलिं कृत्वा गृहे हृहपतिः शुचिः  ॥ २९.२२ ॥  
आप्यायनाय भूतानां कुर्यादुत्सर्गमादरात् ।  
श्वभ्यश्च श्वपचेभ्यश्च वयोभ्यश्चावपेद्भुवि  ॥ २९.२३ ॥  
वैश्वदेवं हि नामैतत्सायं प्रातरुदाहृतम्  ।  

आचम्य च ततः कुर्यात्प्राज्ञो द्वारावलोकनम्  ॥ २९.२४ ॥  
मुहूर्तस्याष्टमं भागमुदीक्ष्योऽप्यतिथिर्भवेत् ।  
अतिथिं तत्र सम्प्राप्तमन्नाद्येनोदकेन च  ॥ २९.२५ ॥  
सम्पूजयेद्यथाशक्ति गन्धपुष्पादिभिस्तथा  ।  
न मित्रमतिथिं कुर्यान्नैकग्रामनिवासिनम्  ॥ २९.२६ ॥  
अज्ञातकुलनामानं तत्कालसमुपस्थितम्  ।  
बुभुक्षुमागतं श्रान्तं याचमानमकिञ्चनम्  ॥ २९.२७ ॥  
ब्राह्मणं प्राहुरतिथिं स पूज्यः शक्तितो बुधैः  ।  
न पृच्छेद्गोत्रचरणं स्वाध्यायञ्चापि पण्डितः  ॥ २९.२८ ॥  
शोभनाशोभनाकारं तं मन्येत प्रजापतिम्  ।  
अनित्यं हि स्थितो यस्मात्तस्मादतिथिरुच्यते  ॥ २९.२९ ॥  
तस्मिंस्तृप्ते नृयज्ञोत्थादृणान्मुच्येद्गृहाश्रमी  ।  
तस्माददत्त्वा यो भुङ्क्ते स्वयं किल्विषभुङ्नरः  ॥ २९.३० ॥  
स पापं केवलं भुङ्क्ते पुरीषञ्चान्यजन्मनि  ।  
अतिथिर्यस्य भग्नाशो गृहात्प्रतिनिवर्तते  ॥ २९.३१ ॥  
स दत्त्वा दुष्कृतं तस्मै पुण्यमादाय गच्छति  ।  
अप्यम्बुशाकदानेन यद्वाप्यश्नाति स स्वयम्  ॥ २९.३२ ॥  
पूजयेत्तु नरः शक्त्या तेनैवातिथिमादरात् ।  
कुर्याच्चाहरहः श्राद्धमन्नाद्येनोदकेन च  ॥ २९.३३ ॥  
पितॄनुद्दिश्य विप्रांश्च भोजयेद्विप्रमेव वा  ।  
अन्नस्याग्रं तदुद्धृत्य ब्राह्मणायोपपादयेत् ॥ २९.३४ ॥  
भिक्षाञ्च याचतां दद्यात्परिव्राड्ब्रह्मचारिणाम्  ।  
ग्रासप्रमाणा भिक्षा स्यादग्रं ग्रासचतुष्टयम्  ॥ २९.३५ ॥  
अग्रं चतुर्गुणं प्राहुर्हन्तकारं द्विजोत्तमाः  ।  
भोजनं हन्तकारं वा अग्रं भिक्षामथापि वा  ॥ २९.३६ ॥  
अदत्त्वा तु न भोक्तव्यं यथाविभवमात्मनः  ।  
पूजयित्वातिथीनिष्टान् ज्ञातीन् बन्धूंस्तथार्थिनः  ॥ २९.३७ ॥  
विकलान् बालवृद्धांश्च भोजयेच्चातुरांस्तथा  ।  
वाञ्छते क्षुत्परीतात्मा यच्चान्योऽन्नमकिञ्चनः  ॥ २९.३८ ॥  
कुटुम्बिना भोजनीयः समर्थे विभवे सति  ।  
श्रीमन्तं ज्ञातिमासाद्य यो ज्ञातिरवसीदति  ॥ २९.३९ ॥  
सीदता यद्कृतं तेन तत्पापं स समश्नुते  ।  
सायं चैव विधिः कार्यः सूर्योढं तत्र चातिथिम्  ॥ २९.४० ॥  
पूजयीत यथाशक्ति शयनासनभोजनैः  ।  
एवमुद्दवहतस्तात ! गार्हस्थ्यं भारमाहितम्  ॥ २९.४१ ॥  

स्कन्धे विधाता देवाश्च पितरश्च महर्षयः  ।  
श्रेयोऽभिवर्षिणः सर्वे तथैवातिथिबान्धवाः  ॥ २९.४२ ॥  
पशुपक्षिगणास्तृप्ता ये चान्ये सूक्ष्मकीटकाः  ।  
गाथाश्चात्र महाभाग ! स्वयमत्रिरगायत  ॥ २९.४३ ॥  
ता शृणुष्व महाभाग ! गृहस्थाश्रमसंस्थिताः  ।  
देवान् पितॄंश्चातिथींश्च तद्वत्सम्पूज्य बान्धवान्  ॥ २९.४४ ॥  
जामयश्च गुरुञ्चैव गृहस्थो विभवे सति  ।  
श्वभ्यश्च श्वपचेभ्यश्च वयोभ्यश्चावपेद्भुवि  ॥ २९.४५ ॥  
वैश्वदेवं हि नामैतत्कुर्यात्सायं तथा दिने  ।  
मांसमन्नं तथा शाकं गृहे यच्चोपसाधितम्  ।  
न च तत्स्वयमश्नीयाद्विधिवद्यन्न निर्वपेत् ॥ २९.४६ ॥  

इति श्रीमार्कण्डेयपुराणे मदालसोपदेशो नामोनत्रिंशोऽध्यायः  
