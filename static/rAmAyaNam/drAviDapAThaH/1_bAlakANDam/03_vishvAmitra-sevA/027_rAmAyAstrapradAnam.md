---
title: ०२७ रामायास्त्रप्रदानम्
title_english: 027 vishvAmitra endows rAma with supernatural missiles

---


अथ तां रजनीमुष्य विश्वामित्रो महायशाः।  
प्रहस्य राघवं वाक्यमुवाच मधुराक्षरम् ॥ 1.27.1 ॥   
परितुष्टोऽस्मि भद्रं ते राजपुत्र महायशः।  
प्रीत्या परमया युक्तो ददाम्यस्त्राणि सर्वशः ॥ 1.27.2 ॥   
देवासुरगणान् वापि सगन्धर्वोरगानपि।  
यैरमित्रान् प्रसह्याजौ वशीकृत्य जयिष्यसि ॥ 1.27.3 ॥   
तानि दिव्यानि भद्रं ते ददाम्यस्त्राणि सर्वशः।  
दण्डचक्रं महद्दिव्यं तव दास्यामि राघव ॥ 1.27.4 ॥   
धर्मचक्रं ततो वीर कालचक्रं तथैव च।  
विष्णुचक्रं तथात्युग्रमैन्द्रमस्त्रं तथैव च ॥ 1.27.5 ॥   
(वज्रम् अस्त्रन् नरश्रेष्ठ शैवम् शूलवरन् तथा ।)  
अस्त्रं ब्रह्मशिरश्चैव ऐषीकमपि राघव।  
ददामि ते महाबाहो ब्राह्ममस्त्रमनुत्तमम् ॥ 1.27.6 ॥   
गदे द्वे चैव काकुत्स्थ मोदकी शिखरी उभे।  
प्रदीप्ते नरशार्दूल प्रयच्छामि नृपात्मज ॥ 1.27.7 ॥   
धर्मपाशमहं राम कालपाशं तथैव च।  
पाशं वारुणमस्त्रं च ददाम्यहमनुत्तमम् ॥ 1.27.8 ॥   
अशनी द्वे प्रयच्छामि शुष्कार्द्रे रघुनन्दन।  
ददामि चास्त्रं पैनाकमस्त्रं नारायणं तथा ॥ 1.27.9 ॥   
आग्नेयमस्त्रं दयितं शिखरं नाम नामतः।  
वायव्यं प्रथनं नाम ददामि च तवानघ ॥ 1.27.10 ॥   
अस्त्रं हयशिरो नाम क्रौञ्चमस्त्रं तथैव च।  
शक्तिद्वयं च काकुत्स्थ ददामि तव राघव ॥ 1.27.11 ॥   
कङ्कालं मुसलं घोरं कापालमथ कङ्कणम्।  
धारयन्त्यसुरा यानि ददाम्येतानि सर्वशः ॥ 1.27.12 ॥   
वैद्याधरं महास्त्रं च नन्दनं नाम नामतः।  
असिरत्नं महाबाहो ददामि नृवरात्मज ॥ 1.27.13 ॥   
गान्धर्वमस्त्रं दयितं मानवं नाम नामतः।  
प्रस्वापनप्रशमने दद्मि सौरं च राघव ॥ 1.27.14 ॥   
दर्पणं शोषणं चैव सन्तापनविलापने।  
मदनं चैव दुर्द्धर्षं कन्दर्पदयितं तथा ॥ 1.27.15 ॥   
(गान्धर्वम् अस्त्रम् दयितम् मानवम् नाम नामतः ॥ १-२७-१६)  
पैशाचमस्त्रं दयितं मोहनं नाम नामतः।  
प्रतीच्छ नरशार्दूल राजपुत्र महायशः ॥ 1.27.16 ॥   
तामसं नरशार्दूल सौमनं च महाबल।  
संवर्तं चैव दुर्द्धर्षं मौसलं नाम नामतः ॥ 1.27.17 ॥   
सत्यमस्त्रं महाबाहो तथा मायाधरं परम्।  
घोरं तेजःप्रभं नाम परतेजोऽपकर्षणम् ॥ 1.27.18 ॥   
सौम्यास्त्रं शिशिरं नाम त्वाष्ट्रमस्त्रं सुकामदम्।  
दारुणं च भगस्यापि शीतेषुमथ मानवम् ॥ 1.27.19 ॥   
[एतान् राम महाबाहो कामरूपान् महाबलान्।  
गृहाण परमोदारान् क्षिप्रमेव नृपात्मज ॥ 1.27.20 ॥]   
स्थितस्तु प्राङ्मुखो भूत्वा शुचिर्मुनिवरस्तदा।  
ददौ रामाय सुप्रीतो मन्त्रग्राममनुत्तमम् ॥ 1.27.21 ॥   
सर्वसङ्ग्रहणं येषां दैवतैरपि दुर्लभम्।  
तान्यस्त्राणि तदा विप्रो राघवाय न्यवेदयत् ॥ 1.27.22 ॥   

जपतस्तु मुनेस्तस्य विश्वामित्रस्य धीमतः।  
उपतस्थुर्महार्हाणि सर्वाण्यस्त्राणि राघवम् ॥ 1.27.23 ॥   
ऊचुश्च मुदिताः सर्वे रामं प्राञ्जलयस्तदा।  
इमे स्म परमोदाराः किङ्करास्तव राघव ॥ 1.27.24 ॥   
(यद् यद् इच्छसि भद्रन् ते तत् सर्वम् करवाम वै ।  

ततो राम प्रसन्नात्मा तैर् इत्य् उक्तो महाबलैः ॥ १-२७-२६)  
प्रतिगृह्य च काकुत्स्थः समालभ्य च पाणिना।  
मानसा मे भविष्यध्वमिति तानभ्यचोदयत् ॥ 1.27.25 ॥   
ततः प्रीतमना रामो विश्वामित्रं महामुनिम्।  
अभिवाद्य महातेजा गमनायोपचक्रमे ॥ 1.27.26 ॥   