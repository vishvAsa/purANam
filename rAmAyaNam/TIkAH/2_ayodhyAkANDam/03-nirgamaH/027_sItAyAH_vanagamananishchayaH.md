+++
title = "०२७ सीतायाः वनगमननिश्चयः"
title_english = "027 Seetha s wish to go to forest along with Rama"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-027-Sitayaaha_Vanagamana_Nishchayaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/027_sItAyAH_vanagamananishchayaH.md">
<details><summary><h3>IITK ...{Loading}...</h3></summary>

Sita prays Rama to take her along with him to the forest.



#### श्लोकः
##### मूलम्
एवमुक्ता तु वैदेही प्रियार्हा प्रियवादिनी।  
प्रणयादेव संक्रुद्धा भर्तारमिदमब्रवीत्॥2.27.1॥

##### शब्दार्थः
प्रियवादिनी speaking pleasant words, प्रियार्हा deserving affection, वैदेही Sita, एवम् thus, उक्ता spoken to, प्रणयादेव out of love, संक्रुद्धा mighty angry, भर्तारम् to her husband, इदम् these words, अब्रवीत् said.

##### आङ्ग्लानुवादः
When the sweettongued daughter of Videha (Sita) who deserved affection, heard this she was very angry out of her love (for Rama). She said these wordsto her husband (in reply)ः



#### श्लोकः
##### मूलम्
किमिदं भाषसे राम वाक्यं लघुतया ध्रुवम्।  
त्वया यदपहास्यं मे श्रुत्वा नरवरात्मज॥2.27.2॥

##### शब्दार्थः
नरवरात्मज O Prince, राम Rama, यत् since, लघुतया lightly, त्वया by you, ध्रुवम् certainly, अपहास्यम् fit to be ridiculed, श्रुत्वा having heard, मे to me (by me also), इदम् these, किं वाक्यम् what words, भाषसे are speaking.

##### आङ्ग्लानुवादः
O Rama why are you speaking so lightly? O prince if you hear these very same words (spoken to you), you will ridicule me.



#### श्लोकः
##### मूलम्
आर्यपुत्र पिता माता भ्राता पुत्रस्तथा स्नुषा।  
स्वानि पुण्यानि भुञ्जानाः स्वं स्वं भाग्यमुपासते॥2.27.3॥

##### शब्दार्थः
आर्यपुत्र O son of a noble monarch, पिता father, माता mother, भ्राता brother, पुत्रः son, तथा also, स्नुषा daughterinlaw, स्वानि their own, पुण्यानि merits, भुञ्जानाः while enjoying, स्वं स्वम् due to each of them, भाग्यम् destiny, उपासते are receiving.

##### आङ्ग्लानुवादः
O son of a noble monarch father, mother, brother, son or daughterinlaw   (everybody) experiences the merit (of their past deeds) and receives what is due from destiny.



#### श्लोकः
##### मूलम्
भर्तुर्भाग्यं तु भार्यैका प्राप्नोति पुरुषर्षभ।  
अतश्चैवाहमादिष्टा वने वस्तव्यमित्यपि॥2.27.4॥

##### शब्दार्थः
पुरुषर्षभ O best of men, (Rama), भर्तुर्भाग्यं the destiny of husband, एका only, भार्या wife, प्राप्नोति receives, अतश्च therefore, अहमपि I also, वने in the forest, वस्तव्यमिति should dwell, अदिष्टा एव ordered.

##### आङ्ग्लानुवादः
A wife alone, O best of men shares the destiny of her husband. I am also therefore, ordered to dwell in the forest. ( a command to you is a command to me).



#### श्लोकः
##### मूलम्
न पिता नात्मजो नात्मा न माता न सखीजनः।  
इह प्रेत्य च नारीणां पतिरेको गतिस्सदा॥2.27.5॥

##### शब्दार्थः
पिता father, न not, आत्मजः son, न not, आत्मा own self, न not, माता mother, न not, सखीजनः friends, न not, नारीणाम् for women, इह here, प्रेत्य च in the next world also, सदा always, एकः alone, पतिः husband, गतिः is the ultimate refuge.

##### आङ्ग्लानुवादः
It is not her father or mother, nor her son or herself, nor her friends but her husband alone gives a woman the permanent refuge in this or in the next world.



#### श्लोकः
##### मूलम्
यदि त्वं प्रस्थितो दुर्गं वनमद्यैव राघव।  
अग्रतस्ते गमिष्यामि मृद्नन्ती कुशकण्टकान्॥2.27.6॥

##### शब्दार्थः
राघव son of the Raghus (Rama), अद्यैव now itself, त्वम् you, दुर्गम् impenetrable, वनम् forest, प्रस्थितः यदि if you set out, कुशकण्टकान् on thorns and on Kusa grass, मृद्नन्ती crushing, ते अग्रतः in front of you, गमिष्यामि I shall go.

##### आङ्ग्लानुवादः
O son of the Raghus if you set out for the impenetrable forest now itself, I shall also go, walking ahead of you and crushing the thorns and (spiky) kusa grass (rendering the path  comfortable for you to walk).



#### श्लोकः
##### मूलम्
ईर्ष्यारोषौ बहिष्कृत्य भुक्तशेषमिवोदकम्।  
नय मां वीर विस्रब्धः पापं मयि न विद्यते॥2.27.7॥

##### शब्दार्थः
वीर O Valiant one, ईर्ष्यारोषौ anger and jealousy, भुक्तशेषम् leftover after drinking, उदकम् इव like water, बहिष्कृत्य dismissing, विस्रब्धः without hesitation, माम् me, नय take me, मयि in me, पापम् fault, न विद्यते does not exist.

##### आङ्ग्लानुवादः
Do take me with you, O valiant one without hesitation. Dismiss all anger and envy (from your mind) like the leftover water after drinking (anger because she disobeys and envy because she, too, like Rama, is willing to brave the hazards of forest life). There is no fault on my part.



#### श्लोकः
##### मूलम्
प्रासादाग्रैर्विमानैर्वा वैहायसगतेन वा।  
सर्वावस्थागता भर्तुः पादच्छाया विशिष्यते॥2.27.8॥

##### शब्दार्थः
प्रासादाग्रैः on top of mansions, विमानैर्वा or in lovely palaces, वैहायसगतेन वा moving in air, सर्वावस्थागता in all stages of  life, भर्तुः husband's, पादच्छाया shelter at his feet, विशिष्यते is preferable.

##### आङ्ग्लानुवादः
Every woman, everywhere be it on the top of mansions or in lovely palaces or flying in the sky should take shelter at his (her husband's) feet (or follow his footsteps).



#### श्लोकः
##### मूलम्
अनुशिष्टाऽस्मि मात्रा च पित्रा च विविधाश्रयम्।  
नाऽस्मि सम्प्रति वक्तव्या वर्तितव्यं यथा मया॥2.27.9॥

##### शब्दार्थः
मात्रा च by mother, पित्रा च by father, विविधाश्रयम् with regard to diverse duties,  अनुशिष्टाअस्मि I have been instructed, मया by myself, यथा in such a way, वर्तितव्यम् to abide, संप्रति now, वक्तव्या नास्मि need not be told to me.

##### आङ्ग्लानुवादः
I have been so instructed by my parents about diverse duties in all stages of life that I need not be told anything (about my duties) now.



#### श्लोकः
##### मूलम्
अहं दुर्गं गमिष्यामि वनं पुरुषवर्जितम्।  
नानामृगगणाकीर्णं शार्दूलवृकसेवितम्॥2.27.10॥

##### शब्दार्थः
अहम् I, दुर्गम् impassable, पुरुषवर्जितम् uninhabited by men, नानामृगगणाकीर्णम् teeming with various kinds of animals, शार्दूलवृकसेवितम् inhabited by tigers and wolves, वनम् forest, गमिष्यामि I shall go.

##### आङ्ग्लानुवादः
I will also go to the forest, which is impassable, uninhabited, teeming with various kinds of animals and infested with tigers and wolves.



#### श्लोकः
##### मूलम्
सुखं वने निवत्स्यामि यथैव भवने पितुः।  
अचिन्तयन्ती त्रीन्लोकांश्च्चिन्तयन्ती पतिव्रतम्॥2.27.11॥

##### शब्दार्थः
त्रीन् लोकान् the three worlds, अचिन्तयन्ती without thinking, पतिव्रतम् duties to the husband, चिन्तयन्ती while thinking, वने in the forest, पितुः father's, भवने in the palace, यथैव the same way, सुखम् happily, निवत्स्यामि I shall dwell.

##### आङ्ग्लानुवादः
Free from any anxiety about the three worlds, my only concern will be my duties towards my husband. I shall dwell as happily in the forest as I did in my father's abode.



#### श्लोकः
##### मूलम्
शुश्रूषमाणा ते नित्यं नियता ब्रह्मचारिणी।  
सह रंस्ये त्वया वीर वनेषु मधुगन्धिषु॥2.27.12॥

##### शब्दार्थः
वीर O hero , नित्यम् always, ते to you, शुश्रूषमाणा doing service, नियता self possessed, ब्रह्मचारिणी observing vow of celibacy, मधुगन्धिषु honeyscented, वनेषु in forests, त्वया सह with you, रंस्ये I shall sport.

##### आङ्ग्लानुवादः
I shall wander with you, O heroic Rama in the honeyscented forest remaining selfpossessed, always doing  your service, and observing the vow of celibacy.



#### श्लोकः
##### मूलम्
त्वं हि शक्तो वने कर्तुं राम सम्परिपालनम्।  
अन्यस्यापि जनस्येह किं पुनर्मम मानद॥2.27.13॥

##### शब्दार्थः
मानद O bestower of honour, राम Rama, त्वम् you, इह here, वने in the forest, अन्यस्य of others, जनस्य man's, सम्परिपालनमपि protection also, कर्तुम् to do, शक्तः हि is capable, मम about my protection, किं पुनः why again say?

##### आङ्ग्लानुवादः
O respector of individuals when you are capable of protecting other people in the forest, what of me?



#### श्लोकः
##### मूलम्
सह त्वया गमिष्यामि वनमद्य न संशयः।  
नाहं शक्या महाभाग निवर्तयितुमुद्यता॥2.27.14॥

##### शब्दार्थः
अद्य today, त्वया सह along with you, वनम् to the forest, गमिष्यामि shall go, संशयः न no doubt about it, महाभाग O distinguished one, उद्यता resolved, अहम् I, निवर्तयितुम् to restrain, न शक्या not able.

##### आङ्ग्लानुवादः
There is no doudt that I shall go with you to the forest today. O distinguished one I cannot be restrained from this resolve.



#### श्लोकः
##### मूलम्
फलमूलाशना नित्यं भविष्यामि न संशयः।  
न ते दुःखं करिष्यामि निवसन्ती सह त्वया॥2.27.15॥

##### शब्दार्थः
नित्यम् always, फलमूलाशना living on fruits and roots, भविष्यामि I will become, संशयः  न no doubt, त्वया सह with you, निवसन्ती while living, ते to you, दुःखम् hardship, न करिष्यामि  will not do.

##### आङ्ग्लानुवादः
Do not doubt that I shall not be able to live on fruits and roots or that I will create difficulty for you while living with you.



#### श्लोकः
##### मूलम्
इच्छामि सरितश्शैलान्पल्वलानि वनानि च।  
द्रष्टुं सर्वत्र निर्भीता त्वया नाथेन धीमता॥2.27.16॥

##### शब्दार्थः
धीमता with the sagacious, नाथेन by my lord, त्वया along with you, सर्वत्र everywhere, निर्भीता  without fear, सरितः rivers, शैलान् mountains, पल्वलानि lakes and, वनानि च and the forests, द्रष्टुम् to see, इच्छामि I wish.

##### आङ्ग्लानुवादः
Living with you sans fear, O my sagacious husband, I wish to see the rivers, mountains, lakes and forests here and there.



#### श्लोकः
##### मूलम्
हंसकारण्डवाकीर्णाः पद्मिनीस्साधुपुष्पिताः।  
इच्छेयं सुखिनी द्रष्टुं त्वया वीरेण सङ्गता॥2.27.17॥

##### शब्दार्थः
वीरेण by a warrior (like you), त्वया with you, सङ्गता in company of, सुखिनी happy, हंसकारण्डवाकीर्णाः abounding in swans and ducks, साधु पुष्पिताः fully bloomed, पद्मिनीः lotus ponds, द्रष्टुम् to see, इच्छेयम् I wish.

##### आङ्ग्लानुवादः
I wish to enjoy the lotus lakes in full bloom, abounding in swans and ducks in the company of a brave husband like you.



#### श्लोकः
##### मूलम्
अभिषेकं करिष्यामि तासु नित्यं यतव्रता।  
सह त्वया विशालाक्ष रंस्ये परमनन्दिनी ॥2.27.18॥

##### शब्दार्थः
विशालाक्ष O largeeyed one, यतव्रता observing such vows, नित्यम् daily, तासु in those lotus ponds, अभिषेकम् bathing, करिष्यामि will take, परमनन्दिनी attaining great happiness, त्वया सह along with you, रंस्ये I will sport.

##### आङ्ग्लानुवादः
Observing such vows and bathing daily in the lotus lakes, I shall be very much happy to sport with you, O largeeyed one



#### श्लोकः
##### मूलम्
एवं वर्षसहस्राणां शतं वाऽहं त्वया सह।  
व्यतिक्रमं न वेत्स्यामि स्वर्गोऽपि न हि मे मतः॥2.27.19॥

##### शब्दार्थः
एवम् in this way, अहम् I, त्वया सह with you, वर्षसहस्राणाम्  a thousand years, शतं वापि or even a hundred thousand years (of living with you), व्यतिक्रमम् bassing of time, न वेत्स्यामि   I shall not feel, मे to me, स्वर्गः अपि even heaven, न मतः हि is not desirable.

##### आङ्ग्लानुवादः
Thus living in your company for a thousand years or even  a hundred thousand years, I shall not feel the passing of time. I shall not desire even heaven.



#### श्लोकः
##### मूलम्
स्वर्गेऽपि च विना वासो भविता यदि राघव।  
त्वया मम नरव्याघ्र नाहं तमपि रोचये॥2.27.20॥

##### शब्दार्थः
नरव्याघ्र O best of men, राघव Rama, त्वया विना without you, मम to me, स्वर्गेऽपि even in heaven, वासः living, भविता यदि if it were to happen, अहम् I, तमपि that one also, न रोचये I  
do not like.

##### आङ्ग्लानुवादः
O Raghava, tiger among men, if I were given heaven to live in without you, even that I shall not covet.



#### श्लोकः
##### मूलम्
अहं गमिष्यामि वनं सुदुर्गमं  
मृगायुतं वानरवारणैर्युतम्।  
वने निवत्स्यामि यथा पितुर्गृहे  
तवैव पादावुपगृह्य संयता॥2.27.21॥

##### शब्दार्थः
अहम् I, सुदुर्गमम् highly impenetrable, मृगायुतम् full of animals, वानरवारणैः with monkeys and elephants, वनम् to the forest, गमिष्यामि shall go, तव your, पादावेव feet alone, उपगृह्य taking refuge, संयता restraining myself, वने in the forest, पितुः father's, गृहे यथा like in his house, निवत्स्यामि I shall reside.

##### आङ्ग्लानुवादः
I shall go (along with you) to the highly impenetrable forest infested with animals like  
monkeys and elephants. I shall live in the forest in (full) discipline as in my father's abode, taking shelter at your feet.



#### श्लोकः
##### मूलम्
अनन्यभावामनुरक्तचेतसं  
त्वया वियुक्तां मरणायनिश्चिताम्।  
नयस्व मां साधु कुरुष्व याचनाम्  
न ते मयाऽतो गुरुता भविष्यति॥2.27.22॥

##### शब्दार्थः
अनन्यभावाम् without any other thought, अनुरक्तचेतसम् with heart deeply attached, त्वया by you, वियुक्ताम् separated (from you), मरणाय for death, निश्चिताम् resolved, माम् me, नयस्व take, याचनाम् my prayer, साधु be welldisposed, कुरुष्व do, अतः for that, ते for you, मया by me, गुरुता burden, न भविष्यति will not be.

##### आङ्ग्लानुवादः
Since I have no thought other than you and my heart is (irretrievably) attached to you  
I have resolved to die if separated from you. Pray, be favourably disposed to take me. I shall not be a burden to you.



#### श्लोकः
##### मूलम्
तथा ब्रुवाणामपि धर्मवत्सलो  
न च स्म सीतां नृवरो निनीषति।  
उवाच चैनां बहु सन्निवर्तने  
वने निवासस्य च दुःखितां प्रति॥2.27.23॥

##### शब्दार्थः
धर्मवत्सलः devoted to righteousness, नृवरः best of men, तथा that way, ब्रूवाणामपि though speaking, सीताम् tp Sita, न निनीषति स्म was unwilling to take, सन्निवर्तने  to dissuade her, एनाम् to her, वने in the forest, निवासस्य of stay, दुःखितां प्रति to the grieved, बहु in many ways, उवाच च said.

##### आङ्ग्लानुवादः
Although Sita was thus appealing, Rama, devoted to righteousness, was (still) unwilling to take her. In order to dissuade her, he began to describe to the mournful Sita the many hardships of forest life.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे सप्तविंशस्सर्गः॥  
Thus ends the twentyseventh sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/027_sItAyAH_vanagamananishchayaH.md">
<details><summary><h3>भूषणम् ...{Loading}...</h3></summary>



एवमुक्ता तु वैदेही प्रियार्हा प्रियवादिनी ।  

प्रणयादेव संक्रुद्धा भर्त्तारमिदमब्रवीत्  ॥  २।२७।१  ॥   

एवं रामायणपुरुषेषु रामकर्तव्यं सामान्यधर्मानुष्ठानं दर्शितम् । अथ
सीतानुष्ठेयं पातिव्रत्यधर्मं संक्षेपेणोपक्षिपति--एवमुक्तेत्यादि ।
अप्रियवादिन्यपि प्रियार्हा प्रियभाषणार्हा । तदुपरि प्रियवादिनी ।
तथाप्येवमुक्ता अप्रियमुक्ता । प्रणयादेव सौहृदादेव, न तु वैरात्
संक्रुद्धा  ॥  २।२७।१  ॥   

  

किमिदं भाषसे राम वाक्यं लघुतया ध्रुवम् ।  

त्वया यदपहास्यं मे श्रुत्वा नरवरात्मज  ॥  २।२७।२  ॥   

किमिति । हे रामा त्वया लघुतया ध्रुवं निश्चितम् । अत्यन्तनिस्सारमित्यर्थः
। "ध्रुवो भभेदे क्लीबन्तु निश्चिते शाश्वते त्रिषु" इत्यमरः । लघुत्वमेवाह
यदिति । यद्वाक्यं श्रुत्वा मे स्त्रिया अपि अपहास्यं भवति तद्वाक्यं भाषसे
किमिदम् अयमपूर्वप्रकारः इतःपूर्वं न दृष्टचरः ।
नरवरात्मजेत्यनेनास्यासम्भावितमुच्यते । त्वामिह स्थाप्य वनं
गमिष्यामीत्येतद्वचनमेतावत्पर्यन्तमनुसृतायाः प्रणयधारायाः पन्थानं
नारोहतीति भावः  ॥  २।२७।२  ॥   

  

आर्यपुत्र पिता माता भ्राता पुत्रस्तथा स्नुषा ।  

स्वानि पुण्यानि भुञ्जानाः स्वस्वं भाग्यमुपासते  ॥  २।२७।३  ॥   

कथं मम वाक्यस्य परिहासास्पदत्वमित्यत्राह--आर्यपुत्रेति । भर्तारंप्रति
भार्यायाः सम्बोधनमार्यपुत्रेति । भर्तृसम्बन्धिपित्रादयः । स्वानि
पुण्यानि स्वकृतपुण्यफलानि । एतत् पापफलस्याप्युपलक्षणम् । भुञ्जानाः
अनुभवन्तः । स्वंस्वं स्वस्यैव फलप्रदं भाग्यं शुभाशुभं कर्म । उपासते
आचरन्ति । "भाग्यं कर्म शुभाशुभम्" इत्यमरः  ॥  २।२७।३  ॥   

  

भर्तुर्भाग्यं तु भार्य्यैका प्राप्नोति पुरुषर्षभ ।  

अतश्चैवाहमादिष्टा वने वस्तव्यमित्यपि  ॥  २।२६।४  ॥   

पूर्वोक्ताः सर्वे स्वकीयकर्मफलान्यनुभवन्ति । भर्तुरर्द्धशरीरभूता भार्या
भर्तृकृतभाग्यफलमेवानुभवतीत्याह--भर्तुरिति । भार्यैका भार्यैव तु
भर्तुर्भाग्यं प्राप्नोति, सहाधिकृतत्वात् । यस्मादेवं तस्मादेवाहमपि वने
वस्तव्यमित्यादिष्टैव त्वदादेष्टृभिः । आवयोः सहधर्मचारित्वात्त्वदादेशेनैव
ममाप्यादेशः सिद्ध इति भावः  ॥  २।२७।४  ॥   

  

न पिता नात्मजो राम न माता न सखीजनः ।  

इह प्रेत्य च नारीणां पतिरेको गतिः सदा  ॥  २।२६।५  ॥   

एवं भर्तृसमानभाग्यत्वं स्वगमनहेतुरुक्तः, तदेकगतिकत्वमपि
गमनहेतुरित्याह--नेति । प्रेत्य परलोक इत्यर्थः  ॥  २।२७।५  ॥   

  

यदि त्वं प्रस्थितो दुर्गं वनमद्यैव राघव ।  

अग्रतस्ते गमिष्यामि मृद्नन्ती कुशकण्टकान्  ॥  २।२६।६  ॥   

फलितार्थमाह--यदीति । अग्रतो गमने हेतुमाह मृद्नन्ती मर्दयन्ती,
मृदूकुर्वन्तीत्यर्थः । कुशरूपकण्टकान्  ॥  २।२७।६  ॥   

  

ईर्ष्यारोषौ बहिष्कृत्य भुक्तशेषमिवोदकम् ।  

नय मां वीर विस्रब्धः पापं मयि न विद्यते  ॥  २।२६।७  ॥   

ईर्ष्येति । परातिशयाक्षमा ईर्ष्या, त्वदनुवर्तनेन चरितार्थेयं
भविष्यतीत्येवंरूपा । अत्रैव सुखमास्वेति मयोक्तापि स्वयमनुगमिष्यमिति
ब्रूत इति रोषः । तौ भुक्तशेषं शास्त्रनिषिद्धतयोक्तमुदकमिव बहिष्कृत्य
निःशेषं निरस्य । विस्रब्धः निश्शङ्कस्सन् मां नय । वीरेत्यनेन
स्त्रियमेकाकी कान्तारं कथं नयेयमिति शङ्का न कर्तव्येत्युक्तम् । पापं मयि
न विद्यते भवद्वियोगे जीवनहेतुपापं न विद्यत इत्यर्थः । पापान्तरस्यात्र
प्रसक्त्यभावात्  ॥  २।२७।७  ॥   

  

प्रासादाग्रैर्विमानैर्वा वैहायसगतेन वा ।  

सर्वावस्थागता भर्तुः पादच्छाया विशिष्यते  ॥  २।२७।८  ॥   

प्रासादवासं विहाय किमर्थं वनवासं गच्छसीत्यत्राह--प्रासादाग्रैरिति ।
पञ्चम्यर्थे तृतीया । प्रासादाग्रैः सार्वभौमवासप्रासादाग्रेभ्यः ।
विमानैर्वा स्वर्लोकादिस्थितविमानाग्रेभ्यो वा । वैहायसगतेन
अणिमाद्यष्टैश्वर्यसिद्धिसम्पन्नोचितविहायस्सम्बन्धिगमनाद्वा ।
सर्वावस्थागता दुरवस्थापन्नापीत्यर्थः । यद्वा सर्वावस्थासु गता अनुगता
स्थायिनी, स्वरूपप्राप्तेति यावत् । पादच्छाया पादसेवा । विशिष्यते
अतिरिच्यते  ॥  २।२७।८  ॥   

  

अनुशिष्टा ऽस्मि मात्रा च पित्रा च विविधाश्रयम् ।  

नास्मि सम्प्रति वक्तव्या वर्त्तितव्यं यथा मया  ॥  २।२७।९  ॥   

उपदेशानुसारादपि मयानुगन्तव्यमित्याह--अनुशिष्टेति । यथा मया
भर्तृविषयेवर्तितव्यं तथा मात्रा पित्रा च विविधाश्रयं
विविधप्रकारमनुशिष्टास्मि । सम्प्रतीदानीं न वक्तव्यास्मि, न
शिक्षणीयास्मीति यावत्  ॥  २।२७।९  ॥   

  

अहं दुर्गं गमिष्यामि वनं पुरुषवर्जितम् ।  

नानामृगगणाकीर्णं शार्दूलवृकसेवितम्  ॥  २।२७।१०  ॥   

उपदेशफलमाह--अहमित्यादि । दुर्गत्वादिविशेषणविशिष्टमपीत्यर्थः  ॥  २।२७।१०
 ॥   

  

सुखं वने निवत्स्यामि यथैव भवने पितुः ।  

अचिन्तयन्ती त्रीन् लोकान् चिन्तयन्ती पतिव्रतम्  ॥  २।२७।११  ॥   

दुःखावहेयं प्रवृत्तिरित्यत्राह--सुखमिति । त्रीन् लोकान् अचिन्तयन्ती
त्रैलोक्यैश्वर्यमप्यगणयन्तीत्यर्थः । पतिव्रतं पतिविषयं व्रतम्,
पतिशुश्रूषणमित्यर्थः  ॥  २।२७।११  ॥   

  

शुश्रूषमाणा ते नित्यं नियता ब्रह्मचारिणी ।  

सह रंस्ये त्वया वीर वनेषु मधुगन्धिषु  ॥  २।२७।१२  ॥   

त्वं हि कर्तुं वने शक्तो राम सम्परिपालनम् ।  

अन्यस्यापि जनस्येह किंपुनर्मम मानद  ॥  २।२६।१३  ॥   

शुश्रूषमाणेति । नियता नियमयुक्ता । ब्रह्मचारिणी नियतेन्द्रियेत्यर्थः ।
कामभोगवर्जिता वा । रंस्ये अपूर्वदर्शनेन सन्तुष्टा भविष्यामीत्यर्थः ।
मधुगन्धिषु पुष्परसगन्धिषु । "मद्ये पुष्परसे मधु" इति वैजयन्ती  ॥ 
२।२७।१२१३  ॥   

  

सह त्वया गमिष्यामि वनमद्य न संशयः ।  

नाहं शक्या महाभाग निवर्त्तयितुमुद्यता  ॥  २।२७।१४  ॥   

सहेति । उद्यता वनगमनोद्युक्ता  ॥  २।२७।१४  ॥   

  

फलमूलाशना नित्यं भविष्यामि न संशयः ।  

न ते दुःखं करिष्यामि निवसन्ती सह त्वया  ॥  २।२७।१५  ॥   

इच्छामि सरितः शैलान् पल्वलानि वनानि च ।  

द्रष्टुं सर्वत्र निर्भीता त्वया नाथेन धीमता  ॥  २।२७।१६  ॥   

फलमूलाशनेति । दुःखम् अशनपानाभ्यर्थनरूपम्  ॥  २।२७।१५१६  ॥   

  

हंसकारण्डवाकीर्णाः पद्मिनीः साधु पुष्पिताः ।  

इच्छेयं सुखिनी द्रष्टुं त्वया वीरेण सङ्गता  ॥  २।२७।१७  ॥   

अभिषेकं करिष्यामि तासु नित्यं यतव्रता ।  

सह त्वया विशालाक्ष रंस्ये परमनन्दिनी  ॥  २।२७।१८  ॥   

कारण्डवाः जलकुक्कुटाः । "मद्गुः कारण्डवः प्लवः" इत्यमरः  ॥  २।२७।१७१८
 ॥   

  

एवं वर्षसहस्राणां शतं वा ऽहं त्वया सह ।  

व्यतिक्रमं न वेत्स्यामि स्वर्गो ऽपि न हि मे मतः  ॥  २।२७।१९  ॥   

एवमिति । व्यतिक्रमं व्यतिक्रान्तम् । वर्षसहस्राणां शतमपि न वेत्स्यामि
क्ष्ाणमिव नेष्यामि किं पुनश्चतुर्दशसमा इति भावः । स्वर्गो ऽपि न हि मे
मतः, त्वया विनेति शेषः  ॥  २।२७।१९  ॥   

  

स्वर्गो ऽपि च विना वासो भविता यदि राघव ।  

त्वया मम नरव्याघ्र नाहं तमपि रोचये  ॥  २।२७।२०  ॥   

एतदेव विवृणोति--स्वर्गे ऽपि चेति  ॥  २।२७।२०  ॥   

  

अहं गमिष्यामि वनं सुदुर्गमं मृगायुतं वानरवारणैर्युतम् ।  

वने निवत्स्यामि यथा पितुर्गृहे तवैव पादावुपगृह्य संयता  ॥  २।२७।२१  ॥   

अहमिति । मृगैः आयुतम् आ समन्ताद्युक्तम् । मृगैः अयुतं नामिश्रितं,
मिश्रितमित्यर्थः । "यु मिश्रणामिश्रणयोः" इति धातुः । अत्रेदमवधेयम्--वने
मारीचो मृगो भविष्यति तत्प्रसङ्गेनावयोर्वियोगः स्यात् तत्र को वा
पुनर्घटकः, कथं त्वं तु मया विना स्थातुं शक्तासीति चिन्तयन्तं रामं प्रति
सीता सूचयति वानरवारणैरित्यादि । तथाहि मृगो मारीचः, वानरवारणैः
वानरश्रेष्ठैः सुग्रीवादिभिः । पुनर्वनग्रहणात् वनेपि अशोकवनेपि वत्स्यामि
पुनस्तवैव पादावुपसंगृह्य संयता नियता भविष्यामीति  ॥  २।२७।२१  ॥   

  

अनन्यभावामनुरक्तचेतसं त्वया वियुक्तां मरणाय निश्चिताम् ।  

नयस्व मां साधु कुरुष्व याचनां न ते मया ऽतो गुरुता भविष्यति  ॥  २।२७।२२
 ॥   

अनन्यभावामिति । अन्वयव्यतिरेकाभ्यां स्वानुरक्तेत्युच्यते, अत एव त्वया
वियुक्तां मरणाय निश्चितां त्वया वियुक्तत्वे मरणाय निश्चितामित्यर्थः ।
मां नयस्व । परमार्थस्तु--रावणगृहीतामपि त्वय्येवासक्तचित्ताम् । अथ
वेण्युद्गथनेन मरणाय निश्चितां हनुमत्प्रेषणादिकमुखेन नयस्व । याचनां
देवकृतरावणवधाभ्यर्थनम् । साधु कुरुष्व । मया कृतात् अतो ऽनुगमनात्ते
गुरुता भारः न भविष्यति, क्लेशो न भविष्यतीत्यर्थः  ॥  २।२७।२२  ॥   

  

तथा ब्रुवाणामपि धर्मवत्सलो न च स्म सीतां नृवरो निनीषति ।  

उवाच चैनां बहु सन्निवर्त्तने वने निवासस्य च दुःखितां प्रति  ॥  २।२७।२३
 ॥   

तथेति । धर्मवत्सलः कान्ताक्लेशासहिष्णुः । निनीषति नेतुमिच्छति । बह्विति
क्रियाविशेषणम् । सन्निवर्त्तने सन्निवर्त्तननिमित्तम्  ॥  २।२७।२३  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे सप्तविंशः
सर्गः  ॥  २७  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने सप्तविंशः सर्गः  ॥  २७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/027_sItAyAH_vanagamananishchayaH.md">
<details><summary><h3>शिरोमणी ...{Loading}...</h3></summary>



रामवचनश्रवणानन्तरकालकिं जाकीवृत्तं वर्णयितुमाह-- एवमिति ।
प्रणयात्स्नेहादेव हेतोः सङ्क्रुद्धा स्नेहकारणफलकक्रोधवती वैदेही
इदमब्रवीत्  ॥  २।२७।१  ॥   

  

तद्वचनमेवाह-- किमिति । हे नरवरोत्तम राम यत् श्रुत्वा त्वया वक्त्रा सह मे
अपहास्यमपहासास्पदं में लघुतया विशिष्टं मल्लघुताफलकमित्यर्थः । अत एव
अध्रुवमनिश्चितं यद्वाक्यं तदिदं त्वं किं किमर्थं भाषसे एतेनैवं न
वक्तव्यमिति सूचितम्  ॥  २।२७।२  ॥   

  

वीराणामिति । त्वयेरितमिदानीं कथितं राजपुत्राणामनर्हमयोग्यमत एव अयशस्यं
यशोनिवर्तकमित्यर्थ अत एव न श्रोतव्यम्  ॥  २।२७।३  ॥   

  

वचनस्यानर्हत्वं साधयन्ती आह-- आर्येत्यादिभिः । हे आर्यपुत्र पित्रादयः
स्वानि पुण्यानि कर्मफलानि भुञ्जानाः सन्तः स्वं स्वं भाग्यं कर्म उपासते
कुर्वते  ॥  २।२७।४  ॥   

  

भर्तुरिति । हे पुरुषर्षभ एका केवलं नारी तु भर्तुः भाग्यं भर्तृकृतकर्मफलं
प्राप्नोति भुङ्क्ते अतः भर्तृकृतकर्मफलभोक्रीत्वाद्धेतोः अहमपि आदिष्टा
त्वत्कर्मकाज्ञापनेनैवाज्ञप्ता इति हेतोः मयापि वने वस्तव्यं
मयेत्यध्याहृतम् । एतेन पित्राद्यनाज्ञप्तामिमां कथं नेष्यामीति
सङ्कोचस्त्वया न कार्यं इति ध्वनितम् एतेन मयापि तदाज्ञा नोल्लङ्घनीयेति
सूचितम्  ॥  २।२७।५  ॥   

  

नेति । पित्रादिर्गतिर्न पतिरेव एको मुख्यो गतिः
सर्वनाम्नामुद्देश्यविधेयान्यतरलिङ्गतेति पुंस्त्वम् । आत्मा
स्वकीयमात्रयत्नः  ॥  २।२७।६  ॥   

  

यदीति । हे राघव यदि त्वमद्यैव दुर्गं वनं प्रस्थितः तदापि
कुशादीन्मृद्गन्ती स्वपद्भ्यां मर्दयन्ती अहं ते अग्रतो गमिष्यामि एतेन
गमने स्वविलम्बाभावः सूचितः  ॥  २।२७।७  ॥   

  

अज्ञातस्वापराधं क्षमापयन्ती आह-- इर्ष्यामिति । भुक्तशेषमुच्छिष्टं जलमिव
ईर्ष्यादिकं बहिष्कृत्य त्यक्त्वा विस्रब्धः मयि कृतविश्वासस्त्वं मां नय ।
ज्ञातापराधस्य तु न सम्भव इत्याह-- मयि पापमपराधः  ॥  २।२७।८  ॥   

  

त्वया सह गमनमेव मम श्रेय इति बोधयन्ती आह-- प्रासादेति । प्रासादाग्रैः
उत्तमप्रासादस्थितिभ्यः विमानैः वैहायसगतेन आकाशगमनाच्च सर्वावस्थागता
सर्वावस्थासु आगता विधिप्राप्ता भर्तुः पादच्छाया पादसेवनमित्यर्थः ।
विशिष्यते अतिश्रेष्ठेत्यर्थः । पूर्वोत्तरयोस्तृतीया पञ्चम्यर्थे  ॥ 
२।२७।९  ॥   

  

ननु त्वया इदं कथं ज्ञातमित्यत आह-- अनुशिष्टेति ।
विविधाश्रयमनेकदृष्टान्तविशिष्टमनेकवारं वानुशिष्टा शिक्षितास्मि अतः
सम्प्रति इदानीं न वक्तव्या पतिसेवाविषये उपदेष्टव्या भवतेति शेषः । अतः
यथा यथावद्वर्तितव्यम् तव सेवायामिति शेषः  ॥  २।२७।१०  ॥   

  

अहमिति । पुरुषवर्जितं भृत्यादिरहितं यथा स्यात्तथा गमिष्यामि  ॥  २।२७।११
 ॥   

  

तत्र क्लेशशङ्कापि न कर्तव्येत्याह-- सुखमिति । पितुर्भवने इव निवत्स्यामि
त्रीन् लोकांस्तदाधिपत्यमित्यर्थः । अचिन्तयन्ती अगणयन्ती पतिव्रतं
पतिसेवारूपधर्मं चिन्तयन्ती ध्यायन्ती  ॥  २।२७।१२  ॥   

  

शुश्रूषमाणेति । ब्रह्मचारिणी वेदविहितव्रतपरायणा रंस्ये विहरिष्ये
मधुगन्धिषु पुष्परसागन्धविशिष्टेषु किञ्च क्षौद्रगन्धविशिष्टेषु "मधु मद्यं
मधु क्षौद्रं मधु पुष्परसं विदुः" इत्यनेकार्थः । एतेन वनगमनविषयकः उत्साहो
व्यञ्जितः  ॥  २।२७।१३  ॥   

  

त्वमिति । अन्यस्य स्वनिरूपितस्त्रीत्वादिधर्मरहितस्य  ॥  २।२७।१४  ॥   

  

मद्गमननिवृत्तिवार्ता न वक्तव्येति बोधयन्ती आह-- सेति । उद्यता
वनगमनोद्योगं कुर्वती अहं निवर्तयितुं न शक्या  ॥  २।२७।१५  ॥   

  

ननु त्वदुद्देश्यकभोजनाद्युद्योगेन मम श्रमः स्यादित्यत आह-- फलेति ।
फलमूलाशना स्वार्जितफलमूलभोजना भविष्यामि अतः ते दुःखं श्रमजनितखेदं न
करिष्यामि उत्पादयिष्यामि  ॥  २।२७।१६  ॥   

  

अग्रत इति । ते गमनविशिष्टस्य तव अग्रतः अग्रे गमिष्यामि भुक्तवति कृतभोजने
त्वयि सति भोक्ष्ये । अर्धं पृथक्-- इच्छामीति । पल्वलानि अल्पसरांसि
सरांसि महातडागांस्त्वया सह निर्भीताहं द्रष्टुमिच्छामि ।
अर्धद्वयमेकान्वयि  ॥  २।२७।१७  ॥   

  

हंसेति । हंसाश्च कारण्डवा जलकुक्कुटाश्च तैराकीर्णा व्याप्ताः पद्मिनीः
कमलिनीः त्वया सह द्रष्टुमिच्छेयं त्वा त्वामनुव्रताहमभिषेकं स्नानं
करिष्यामि पद्मिनीयुक्तजलेष्विति शेषः । सार्धश्लोक एकान्वयी  ॥  २।२७।१८,१९
 ॥   

  

सहेति । हे विशालाक्ष एवमनेन प्रकारेण त्वया सह अहं रंस्ये
एवमेतादृशरमणप्रकारेण व्यतिक्रमं व्यतीतं वर्षसहस्राणां शतमपि न वेत्स्यामि
स्वर्गः सुखविशेषः एवमेतत्सुखसदृशः न मतो ऽभिमतः । तत्र हेतुमाह-- स्वर्ग
इति । हे राघव अविना सर्वरक्षकेण त्वया विना स्वर्गे ऽपि यदि वासो भविता
तदा अहं न रोचये इच्छामि किञ्चित्सुखमिति शेषः । सार्धश्लोकद्वयमेकान्वयि ।
एवमिति स्थलत्रयान्वयी  ॥  २।२७।२०,२१  ॥   

  

उपसंहरन्ती आह-- अहमिति । मृगायुतं मृगैर्व्याप्तं वानरवारणैः वानराश्च
वारणा हस्तिनश्च तैश्च युक्तमिति शेषः । सुदुर्गमं कातरगमनानर्हं वनं
गमिष्यामि वने तस्मिन्कानने तव सम्मता त्वत्सम्मतिविषयीभूता अहं पितुर्गृहे
इव निवत्स्यामि प्रथमार्धे अन्त्यपादे वर्णैकन्यूनता अपूर्वच्छन्दोद्योतना
यद्यपि "वारणैर्युतम्" इति भूषणटीकाङ्कितपुस्तकेषु दृश्यते तथापि तत्पाठस्य
टीकास्पृष्टत्वादेवमुक्तम् "उपगृह्य संयता" इति भूषणपाठः  ॥  २।२७।२२  ॥   

  

अनन्येति । अनन्यभावां त्वदतिरिक्तविषयकप्रीतिरहितामत एव अनुरक्तचेतसं
त्वद्विषयकपरमानुरागयुक्तचित्तामत एव त्वया वियुक्तां त्वद्वियोगयुक्तां
स्वव्यक्तिमालक्ष्येति शेषः । मरणाय निश्चितां मरणाय एतल्लोकत्यागाय
निश्चितां मां नयस्व अतः मन्नयनात्ते गुरुता भारः अगुरुता लघुता वा न
भविष्यति  ॥  २।२७।२३  ॥   

  

तथेति । तथा तेन प्रकारेण ब्रुवाणां सीतां धर्मवत्सलः
धर्मयुक्तवात्सल्यविशिष्टः नृवरो रामः न निनीषति नेतुमिच्छति इति अ न तथापि
एनां सन्निवर्तने वनगमनप्रवृत्तिनिवृत्यर्थं वने निवासस्य दुःखितां
वनवाससम्बन्धिदुःखं बहु यथा स्यात्तथा उवाच दुःखिशब्दाद्भावे तलू
निषेधार्थकाकारलाभस्तु नृवरो निषीदतीत्यत्र त्यौकारात्परं प्रश्लेषात्  ॥ 
२।२७।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्तविंशः सर्गः  ॥  २।२७  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/027_sItAyAH_vanagamananishchayaH.md">
<details><summary><h3>तिलकम् ...{Loading}...</h3></summary>



एवं रामेण गृहवासे नियुक्ता ममापि वनवास एव धर्मतो न्यायप्राप्त इति सीताह
एवमित्यादि । प्रणयात्स्नेहादेव संक्रुद्धा कथं मम
पृथक्स्थितिमादिशतीत्यमर्षवती  ॥   

२।२७।१  ॥   

स एवामर्षो दर्श्यते किमिति । लघुतया मयि क्षुद्रत्वालम्बनेनेदं किं भाषसे
। किं च हे नरवरोत्तम त्वया यदुक्तं तच्छ्रुत्वा मे ममापहास्यमतिशयितो हासो
जायते  ॥  २।२७।२  ॥   

  

यत्त्वयेरितं तद्वीराणामनर्हमयशस्यं च अतो न श्रोतव्यं श्रोतुमयोग्यम्  ॥ 
२।२७।३ ॥   

  

कुत एवं तत्राह आर्यपुत्रेत्यादि । पित्रादयः स्वानि पुण्यानि स्वस्य
कर्मफलानि भुञ्जानाः स्वं स्वं भाग्यं स्वानुष्ठितं कर्मैवोपासत उपजीवन्ति
न पुत्राद्यनुष्ठितम् । तत्र तेषां सहाधिकाराभावात्  ॥  २।२७।४  ॥   

  

एका नारी तु भर्त्रा सहाधिकाराद्भर्तुर्भाग्यं भर्त्रनुष्ठितं कर्मफलं
प्राप्नोति अतस्तव वनवासादेशेनैव त्वत्पितृभ्यां सर्वकर्मणि सहाधिकारादहमपि
वने वस्तव्यमित्यादिष्टैव । तथैव ममापि गुरुत्वात्स आदेशो ऽनुल्लङ्घ्य
एवेति भावः  ॥  २।२७।५  ॥   

  

यदेवमतो न पित्रादिरिह लोके प्रेत्य परलोके च नारीणां गतिः, किंतु एकः
पतिरेव सदा गतिः  ॥  २।२७।६  ॥   

  

अतो यदि त्वमिति । मृद्रन्ती कुशेत्यनेन पद्भ्यामेव गमिष्यामीति न च ते
दुःखं दास्यामीति च ध्वनितम्  ॥  २।२७।७  ॥   

  

स्त्रिया वनगमनसाहसं कथमित्यक्षान्तिरीर्ष्या, तां स्ववाक्योल्लङ्घनेन रोषं
च बहिष्कृत्य त्यक्त्वा विस्रब्धो निःशङ्को मां नय । तत्र हेतुगर्भविशेषणम्
वीरेति । स्ववीरत्वस्य लोके ख्यापनाय । अन्यथा कुतस्तत्ख्यारिति ध्वनिरत्र
। त्यागप्रयोजकं पापं च मयि न विद्यते । ननु भुक्तभोगया त्वया वने किं
प्रयोजनमत आह-- भुक्तशेषमुदकमिव यथा दुष्प्रापपानीयकान्तारयायिना पीतशेषं
कमण्डलुनिष्ठमुदकमवश्यं नेयमेव, तथाहमपि त्वया नेयैव । तरुणत्वादिति
गूढहासोक्तिः  ॥  २।२७।८  ॥   

  

अतो ऽपि मे वनगमनमेवोचितमित्याह प्रासादाग्रे । स्थितापेक्षयेति शेषः ।  

विमानैर्वा वैहायसगनेन वा आकाशगमनेन । उपलक्षिताणिमाद्यष्टापेक्षयेति शेषः
। सर्वावस्थागता भर्तुः । "विष्णोरभक्तिकावस्था सर्वावस्थेति गीयते"
इत्यभिधानात् । तां गतस्यात एव आ ईषद्भर्तुः । भर्तुरित्यन्तमेकं पदम् ।
अथवा पृथक्पदे । श्रुत्युक्तधर्माननुष्ठानरूपां तां गतापीति योजना ।
सकलभर्तृधर्मरहितस्यापि पत्युः पादच्छाया पादसेवनमेवेतरधर्मापेक्षया
स्त्रिया विशिष्यते ऽधिकं भवति । श्रुतिस्मृत्योः सर्वपरित्यागेन
भर्तृसेवाया एव स्त्रीणां नित्यत्वबोधनादिति भावः  ॥  २।२७।९  ॥   

  

मद्गुरूपदेशो ऽप्येवमेवेत्याह अनुशिष्टेत्यादि । विविधाश्रयं  

नानाविधावस्थभर्तृनित्याश्रयमनुशिष्टास्मि अतो भर्तरि मया यथोपदिष्टं
वर्तितव्यम्, तथा संप्रति नो वक्तव्यास्मि नोपदेष्टव्यास्मि  ॥  २।२७।१०
 ॥   

  

यदेवमतः अहमिति । गमिष्यामि त्वद्गमनमन्विति शेषः  ॥  २।२७।११  ॥   

  

त्रील्लोकानचिन्तयन्ती त्रैलोक्यैश्वर्यमप्यगणयन्ती पतिव्रतं पत्या
सहवासरूपं व्रतम्  

चिन्तयन्त्यपेक्षमाणा  ॥  २।२७।१२  ॥   

  

ब्रह्मचारिणी तपश्चरणशीला नियतात्वदुपदिष्टनियमयुक्ता मधुगन्धिषु
मकरन्दसुरभिषु  ॥  २।२७।१३  ॥   

  

अन्यस्यापि जनस्य जीवसमूहस्य  ॥  २।२७।१४  ॥   

  

न निवर्तयितुं शक्या न्यायप्राप्तानुगमनत्वात् त्वच्छक्तिरूपत्वादिति गूढो
ऽभिप्रायः उद्यता वनं गन्तुमिति शेषः  ॥  २।२७।१५  ॥   

  

दुःखं न करिष्यामि विशिष्टान्नपानादीच्छयेति शेषः । त्वया सह
शक्तिरूपत्वात्सदा वसन्ती दुःखमयकार्यापि यथा पूर्वं न कदापि दुःखं कृतवती
एवमग्रे ऽपि न करिष्यामीति भावः  ॥  २।२७।१६  ॥   

  

सरांसि चेत्यस्य द्रष्टुमित्यनेनान्वयः  ॥  २।२७।१७  ॥   

  

कारण्डवा जलकुक्कुटाः  ॥  २।२७।१८  ॥   

  

अभिषेकं करिष्यामि । तासु पद्मिनीष्विति शेषः  ॥  २।२७।१९  ॥   

  

वर्षसहस्राणि शतं वा त्वया सह वसन्ती तेषां व्यतिक्रमं वनवासदुःखं न
वेत्स्यामि, किंतु क्षणमिव तावन्तं कालं नेष्यामीति भावः  ॥  २।२७।२०  ॥   

  

स्वर्गो ऽपि न मे मतः । त्वया विनेति शेषः । तदेव विवृणोति स्वर्गे ऽपि
चेति  ॥  २।२७।२१  ॥   

  

मृगैरायुतं मृगैरासमन्ताद्युतं युक्तम् वानरवारणैश्च युक्तमिति शेषः ।
संमता तवेति शेषः । त्वदाज्ञावर्तिनीति यावत्  ॥  २।२७।२२  ॥   

  

त्वया वियुक्तामित्यादि । त्वद्वियोगे मरणविषयनिश्चितमतिम् । याचनां
मामिकां वनानुगमनयाचनां साधु कुरुष्व चरितार्थां संपादय मया क्रियमाणादतो
ऽनुगमनात्ते गुरुता भारो न भविष्यति  ॥  २।२७।२३  ॥   

  

तथा न्यायुक्तं न निनीषतिस्म न नेतुमैच्छत् । अत एवास्या निवर्तने
निवर्तनरूपप्रयोजननिमित्तं वनवासस्य दुःखतां दुःखजनकतां प्रति
सत्संभवद्बहुहेतुजातमुवाचेत्यर्थः  ॥  २।२७।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे सप्तविंशः सर्गः  ॥  २।२७  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/027_sItAyAH_vanagamananishchayaH.md">
<details><summary><h3>द्राविडपाठः ...{Loading}...</h3></summary>



  
एवमुक्ता तु वैदेही प्रियार्हा प्रियवादिनी।  
प्रणयादेव सङ्क्रुद्धा भर्त्तारमिदमब्रवीत् ॥ 2.27.1 ॥   
किमिदं भाषसे राम वाक्यं लघुतया ध्रुवम्।  
त्वया यदपहास्यं मे श्रुत्वा नरवरात्मज ॥ 2.27.2 ॥   
आर्यपुत्र पिता माता भ्राता पुत्रस्तथा स्नुषा।  
स्वानि पुण्यानि भुञ्जानाः स्वस्वं भाग्यमुपासते ॥ 2.27.3 ॥   
भर्तुर्भाग्यं तु भार्य्यैका प्राप्नोति पुरुषर्षभ।  
अतश्चैवाहमादिष्टा वने वस्तव्यमित्यपि ॥ 2.27.4 ॥   
न पिता नात्मजो राम न माता न सखीजनः।  
इह प्रेत्य च नारीणां पतिरेको गतिः सदा ॥ 2.27.5 ॥   
यदि त्वं प्रस्थितो दुर्गं वनमद्यैव राघव।  
अग्रतस्ते गमिष्यामि मृद्नन्ती कुशकण्टकान् ॥ 2.27.6 ॥   
ईर्ष्यारोषौ बहिष्कृत्य भुक्तशेषमिवोदकम्।  
नय मां वीर विस्रब्धः पापं मयि न विद्यते ॥ 2.27.7 ॥   
प्रासादाग्रैर्विमानैर्वा वैहायसगतेन वा।  
सर्वावस्थागता भर्तुः पादच्छाया विशिष्यते ॥ 2.27.8 ॥   
अनुशिष्टाऽस्मि मात्रा च पित्रा च विविधाश्रयम्।  
नास्मि सम्प्रति वक्तव्या वर्त्तितव्यं यथा मया ॥ 2.27.9 ॥   
अहं दुर्गं गमिष्यामि वनं पुरुषवर्जितम्।  
नानामृगगणाकीर्णं शार्दूलवृकसेवितम् ॥ 2.27.10 ॥   
सुखं वने निवत्स्यामि यथैव भवने पितुः।  
अचिन्तयन्ती त्रीन् लोकान् चिन्तयन्ती पतिव्रतम् ॥ 2.27.11 ॥   
शुश्रूषमाणा ते नित्यं नियता ब्रह्मचारिणी।  
सह रंस्ये त्वया वीर वनेषु मधुगन्धिषु ॥ 2.27.12 ॥   
त्वं हि कर्तुं वने शक्तो राम सम्परिपालनम्।  
अन्यस्यापि जनस्येह किम्पुनर्मम मानद ॥ 2.27.13 ॥   
सह त्वया गमिष्यामि वनमद्य न संशयः।  
नाहं शक्या महाभाग निवर्त्तयितुमुद्यता ॥ 2.27.14 ॥   
फलमूलाशना नित्यं भविष्यामि न संशयः।  
न ते दुःखं करिष्यामि निवसन्ती सह त्वया ॥ 2.27.15 ॥   
इच्छामि सरितः शैलान् पल्वलानि वनानि च।  
द्रष्टुं सर्वत्र निर्भीता त्वया नाथेन धीमता ॥ 2.27.16 ॥   
हंसकारण्डवाकीर्णाः पद्मिनीः साधु पुष्पिताः।  
इच्छेयं सुखिनी द्रष्टुं त्वया वीरेण सङ्गता ॥ 2.27.17 ॥   
अभिषेकं करिष्यामि तासु नित्यं यतव्रता।  
सह त्वया विशालाक्ष रंस्ये परमनन्दिनी ॥ 2.27.18 ॥   
एवं वर्षसहस्राणां शतं वाऽहं त्वया सह।  
व्यतिक्रमं न वेत्स्यामि स्वर्गोऽपि न हि मे मतः ॥ 2.27.19 ॥   
स्वर्गोऽपि च विना वासो भविता यदि राघव।  
त्वया मम नरव्याघ्र नाहं तमपि रोचये ॥ 2.27.20 ॥   
अहं गमिष्यामि वनं सुदुर्गमं मृगायुतं वानरवारणैर्युतम्।  
वने निवत्स्यामि यथा पितुर्गृहे तवैव पादावुपगृह्य संयता ॥ 2.27.21 ॥   
अनन्यभावामनुरक्तचेतसं त्वया वियुक्तां मरणाय निश्चिताम्।  
नयस्व मां साधु कुरुष्व याचनां न ते मयाऽतो गुरुता भविष्यति ॥ 2.27.22 ॥   
तथा ब्रुवाणामपि धर्मवत्सलो न च स्म सीतां नृवरो निनीषति।  
उवाच चैनां बहु सन्निवर्त्तने वने निवासस्य च दुःखितां प्रति ॥ 2.27.23 ॥   

</details>
</div>
