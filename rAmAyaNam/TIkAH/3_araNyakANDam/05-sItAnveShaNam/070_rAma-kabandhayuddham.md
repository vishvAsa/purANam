+++
title = "०७० राम-कबन्धयुद्धम्"
title_english = "070 Kabandha s overlong arms are cut off"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-070-Kabandhena_Saha_Yudhdham.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/070_rAma-kabandhayuddham.md">
<details><summary><h3>IITK ...{Loading}...</h3></summary>

Rama and Lakshmana sever the arms of Kabandha-- reveal their identity to
him-- Kabandha welcomes Rama and Lakshmana-- his lamentation.



#### श्लोकः
##### मूलम्
तौ तु तत्र स्थितौ दृष्ट्वा भ्रातरौ रामलक्ष्मणौ।  
बाहुपाशपरिक्षिप्तौ कबन्धो वाक्यमब्रवीत्॥3.70.1॥

##### शब्दार्थः
बाहुपाशपरिक्षिप्तौ bound by the shackles of his arms, तत्र स्थितौ both stood there, भ्रातरौ brothers, तौ both, रामलक्ष्मणौ Rama and Lakshmana, दृष्ट्वा after seeing, कबन्धः Kabandha, वाक्यम् these words, अब्रवीत् said.

##### आङ्ग्लानुवादः
Kabandha saw the brothers, Rama and Lakshmana, stand there bound by the shackles of his arms and saidः



#### श्लोकः
##### मूलम्
तिष्ठतः किं नु मां दृष्ट्वा क्षुधार्तं क्षत्रियर्षभौ।  
आहारार्थं तु सन्दिष्टौ दैवेन गतचेतसौ॥3.70.2॥

##### शब्दार्थः
क्षत्रियर्षभौ two bulls among the kshatriyas, क्षुधार्तम् suffering from hunger, माम् me, दृष्ट्वा after seeing, किं नु why do you, तिष्ठतः both stand here, गतचेतसौ with the senses lost, दैवेन by god, आहारार्थम् for my food, सन्दिष्टौ  are sent.

##### आङ्ग्लानुवादः
O bulls among the kshatriyas You are sent by destiny as food to appease my hunger. Seeing me hungry, why do you stand there with your senses switched off ?



#### श्लोकः
##### मूलम्
तच्छ्रुत्वा लक्ष्मणो वाक्यं प्राप्तकालं हितं तदा।  
उवाचाऽर्तिं समापन्नो विक्रमे कृतलक्षणः॥3.70.3॥

##### शब्दार्थः
लक्ष्मणः Lakshmana, तत् that, श्रुत्वा having heard, तदा then, आर्तिम् suffering, समापन्नः he underwent, विक्रमे  to exhibit courage, कृतलक्षणः he has resorted to, प्राप्तकालम् appropriate time, हितम् good, वाक्यम् words, उवाच said.

##### आङ्ग्लानुवादः
Having heard this, Lakshmana, who was greatly suffering gathered courage at appropriate time and said these salutary wordsः



#### श्लोकः
##### मूलम्
त्वां च मां च पुरा तूर्णमादत्ते राक्षसाधमः।  
तस्मादसिभ्यामस्याशु बाहू छिन्दावहै गुरू॥3.70.4॥

##### शब्दार्थः
राक्षसाधमः this vile demon, तूर्णम् quickly, त्वां च your, मां च and me, पुरा आदत्ते before he gulps, तस्मात् therefore, अस्य his, गुरू long, बाहू shoulders, असिभ्याम् by our swords, छिन्दावहै cut off.

##### आङ्ग्लानुवादः
Before this vile demon gulps you and me let us cut off his long arms with our swords.



#### श्लोकः
##### मूलम्
भीषणोऽयं महाकायो राक्षसो भुजविक्रमः।  
लोकं ह्यतिजितं कृत्वा ह्यावां हन्तुमिहेच्छति॥3.70.5॥

##### शब्दार्थः
भीषणः horrible, महाकायः huge, भुजविक्रमः having the strength of his arms, राक्षसः demon, लोकम् world, अतिजितम्  having conquered, कृत्वा after doing so, इह here, आवाम् us, हन्तुम् to kill, इच्छति intends.

##### आङ्ग्लानुवादः
This huge, horrible demon with the strength of his arms has conquered the world, and now intends to kill us here.



#### श्लोकः
##### मूलम्
निश्चेष्टानां वधो राजन्कुत्सितो जगतीपतेः।  
क्रतुमध्योपनीतानां पशूनामिव राघव॥3.70.6॥

##### शब्दार्थः
राजन् king, राघव of the Raghu race, निश्चेष्टानाम् of harmless creatures, वधः killing, क्रतुमध्योपनीतानाम् brought in the midst of a sacrifice, पशूनामिव like animals, जगतीपतेः lord of the world, कुत्सितः censurable.

##### आङ्ग्लानुवादः
O prince of the Raghu race  just as the animal brought in the midst of a sacrifice should not be killed, so also for a king to kill any harmless creature is despicable.



#### श्लोकः
##### मूलम्
एतत्सञ्जल्पितं श्रुत्वा तयोः क्रुद्धस्तु राक्षसः।  
विदार्याऽस्यं तदा रौद्रस्तौ भक्षयितुमारभत्॥3.70.7॥

##### शब्दार्थः
क्रूरः cruel, रौद्रः ferocious, राक्षसस्तु the demon, तदा then, तयोः them, सञ्जल्पितम् conversing, श्रुत्वा having heard, आस्यम् mouth, विदार्य widely opening, तौ them, भक्षयितुम् to eat, आरभत् made an effort.

##### आङ्ग्लानुवादः
The cruel, ferocious demon heard them talk. He opened his mouth and attempted to eat both of them.



#### श्लोकः
##### मूलम्
ततस्तौ देशकालज्ञौ खड्गाभ्यामेव राघवौ।  
अच्छिन्दतां सुसंविग्नौ बाहू तस्यांसदेशतः॥3.70.8॥

##### शब्दार्थः
ततः then, सुसंविग्नौ became agitated, देशकालज्ञौ knowers of time and space, तौ those two, राघवौ Raghavas, खड्गाभ्याम् with their swords, तस्य his, बाहू two arms, अंसदेशतः from  the shoulders, अच्छिन्दताम् cut off.

##### आङ्ग्लानुवादः
Then the agitated brothers, aware of time and space, quickly pulled out their swords and cut off both his arms from the shoulders.



#### श्लोकः
##### मूलम्
दक्षिणो दक्षिणं बाहुमसक्तमसिना ततः।  
चिच्छेद रामो वेगेन सव्यं वीरस्तु लक्ष्मणः॥3.70.9॥

##### शब्दार्थः
ततः then, दक्षिणः  standing on the right, रामः Rama, असक्तम् severed, वेगेन quickly, दक्षिणं बाहुम् right arm, असिना with a sword, चिच्छेद cut off, वीरः hero, लक्ष्मणस्तु Lakshmana, सव्यम् left arm.

##### आङ्ग्लानुवादः
While standing on the right, Rama cut off his right arm and the brave Lakshmana cut off the left.



#### श्लोकः
##### मूलम्
स पपात महाबाहुश्छिन्नबाहुर्महास्वनः।  
खं च गां च दिशश्चैव नादयञ्जलदो यथा॥3.70.10॥

##### शब्दार्थः
महाबाहुः with strong arms, सः that, छिन्नबाहुः with his arms severed, महास्वनः roaring, जलदः यथा like a stormy cloud, खं च sky, गां च earth, दिशश्चैव quarters, नादयन् while resounding, पपात he fell down.

##### आङ्ग्लानुवादः
The strongarmed demon, his arms severed, rumbling like a raincloud filling the sky, the earth and the quarters, fell down.



#### श्लोकः
##### मूलम्
स निकृत्तौ भुजौ दृष्ट्वा शोणितौघपरिप्लुतः।  
दीनः पप्रच्छ तौ वीरौ कौ युवामिति दानवः॥3.70.11॥

##### शब्दार्थः
सः that, दानवः demon, निकृत्तौ with amputated, भूजौ arms, दृष्ट्वा after seeing, शोणितौघपरिप्लुतः drenched in the flood of blood, दीनः a pathetic one, युवाम् you both, कौ who are you, इति thus, तौ वीरौ those two heroes, पप्रच्छ asked.

##### आङ्ग्लानुवादः
The demon with his arms amputated, drenched in a pool of blood  looked pathetic and asked them, Who are you?



#### श्लोकः
##### मूलम्
इति तस्य ब्रुवाणस्य लक्ष्मणश्शुभलक्षणः।  
शशंस राघवं तस्य कबन्धस्य महात्मनः॥3.70.12॥

##### शब्दार्थः
तस्य his, इति thus, ब्रुवाणस्य when he was speaking, शुभलक्षणः a man of auspicious traits, सः लक्ष्मणः Lakshmana, महात्मनः of the great self, कबन्धस्य of Kabandha, राघवम् Raghava, शशंस revealed.

##### आङ्ग्लानुवादः
Imbued with auspicious signs, Lakshmana revealed the identity of Rama to great Kabandha.



#### श्लोकः
##### मूलम्
अयमिक्ष्वाकुदायादो रामो नाम जनैश्श्रुतः।  
अस्यैवावरजं विद्दि भ्रातरं मां च लक्ष्मणम्॥3.70.13॥

##### शब्दार्थः
अयम् he, रामो नाम by name Rama, जनैः by people, श्रुतः famous, इक्ष्वाकुदायादः an heir of the Ikshvaku family, माम् me, अस्य his, अवरजं भ्रातरम् as his younger brother, लक्ष्मणम् Lakshmana, विद्दि you may know me,

##### आङ्ग्लानुवादः
Here is Rama, an heir of the Ikshvaku family, known to the people and I am his younger brother Lakshmana for your information.



#### श्लोकः
##### मूलम्
अस्य देवप्रभावस्य वसतो विजने वने।  
रक्षसाऽपहृता पत्नी यामिच्छन्ताविहागतौ॥3.70.14॥

##### शब्दार्थः
विजने desolate, वने in the forest, वसतः living, देवप्रभावस्य as powerful as a god, अस्य his, पत्नी wife, रक्षसा by a demon, अपहृता is carried off, याम् whom, इच्छन्तौ both wishing, इह here, आगतौ came.

##### आङ्ग्लानुवादः
He is equal to a god in prowess. While living in this desolate forest his wife has been carried off by a demon. We both came here searching for her.



#### श्लोकः
##### मूलम्
त्वं तु को वा किमर्थं वा कबन्धसदृशो वने।  
आस्येनोरसि दीप्तेन भग्नजङ्घो विचेष्टसे॥3.70.15॥

##### शब्दार्थः
त्वं तु you, कः वा who are you, कबन्धसदृशः appearing like a trunk, उरसि in the chest, दीप्तेन by a glittering, आस्येन with a mouth, भग्नजङ्घः with calf muscles broken, वने in the forest, किमर्थं वा for what purpose, विचेष्टसे you are rolling down?

##### आङ्ग्लानुवादः
Who are you with only the trunk of the body, and a glittering mouth in the chest with your calf muscles broken rolling down in the forest?



#### श्लोकः
##### मूलम्
एवमुक्तः कबन्धस्तु लक्ष्मणेनोत्तरं वचः।  
उवाच परमप्रीत स्तदिन्द्रवचनं स्मरन्॥3.70.16॥

##### शब्दार्थः
लक्ष्मणेन by Lakshmana, एवम् in that way, उक्तः having been told, कबन्धस्तु the Kabandha, तत् that, इन्द्रवचनम् Indra's words, स्मरन् remembering, परमप्रीतः very pleased, उत्तरम् reply, वचः words, उवाच said.

##### आङ्ग्लानुवादः
While hearing Lakshmana, Kabandha, reminded of Indra's words, replied to him in great joy ः



#### श्लोकः
##### मूलम्
स्वागतं वां नरव्याघ्रौ दिष्ट्या पश्यामि चाप्यहम्।  
दिष्ट्या चेमौ निकृत्तौ मे युवाभ्यां बाहुबन्धनौ॥3.70.17॥

##### शब्दार्थः
नरव्याघ्रौ two tigers among men, वाम् to you, स्वागतम् welcome, अहम् I, दिष्ट्या luckily, पश्यामि I see, दिष्ट्या by my luck, युवाभ्याम् by both of you, मे my, इमौ these, बाहुबन्धनौ that arms which bound you, निकृत्तौ are cut off.

##### आङ्ग्लानुवादः
O tigers among men you are welcome. It is my good luck that I am able to see you. It is my good luck also that the arms that bound you have been amputated.



#### श्लोकः
##### मूलम्
विरूपं यच्च मे रूपं प्राप्तं ह्यविनयाद्यथा।  
तन्मे शृणु नरव्याघ्र तत्त्वतश्शंसतस्तव॥3.70.18॥

##### शब्दार्थः
नरव्याघ्र O best among men (Rama), मे my, विरूपम् deformity, यत् such, रूपम् form, यथा as, अविनयात् due to haughtiness, प्राप्तम् is obtained, तव to your, तत्त्वतः exactly, शंसतः as I narrate, मे from me, शृणु you may listen.

##### आङ्ग्लानुवादः
O best among men hear how I have been deformed due to my haughtiness.  
इत्यार्ष श्रीमद्रामायणे वाल्मीकीय आदिकाव्ये अरण्यकाण्डे सप्ततितमस्सर्गः॥  
Thus ends the seventieth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/070_rAma-kabandhayuddham.md">
<details><summary><h3>भूषणम् ...{Loading}...</h3></summary>



तौ तु तत्र स्थितौ दृष्ट्वा भ्रातरौ रामलक्ष्मणौ ।  

बाहुपाशपरिक्षिप्तौ कबन्धो वाक्यमब्रवीत्  ॥  ३।७०।१  ॥   

अथ कबन्धस्य बाहुच्छेदेन पूर्वजन्मस्मृतिरुच्यते सप्ततितमे तौ त्वित्यादि ।
परिक्षिप्तौ परिवेष्टितौ  ॥  ३।७०।१  ॥   

  

तिष्ठतः किन्नु मां दृष्ट्वा क्षुधार्तं क्षत्ित्रयर्षभौ ।  

आहारार्थं तु सन्दिष्टौ दैवेन गतचेतसौ  ॥  ३।७०।२  ॥   

तिष्ठत इति । क्षुधार्तं मां दृष्ट्वा भीतौ किन्नु तिष्ठतः व्यर्थमेव न तु
जीवितापत्परिहार इत्यर्थः । यतो गतचेतसौ युवां मे दैवेनाहारार्थं सन्दिष्टौ
 ॥  ३।७०।२  ॥   

  

तच्छ्रुत्वा लक्ष्मणो वाक्यं प्राप्तकालं हितं तदा ।  

उवाचार्तिं समापन्नो विक्रमे कृतलक्षणः  ॥  ३।७०।३  ॥   

तच्छ्रुत्वेति । कृतलक्षणः कृतोद्योगः  ॥  ३।७०।३  ॥   

  

त्वां च मां च पुरा तूर्णमादत्ते राक्षसाधमः ।  

तस्मादसिभ्यामस्याशु बाहू छिन्दावहै गुरू  ॥  ३।७०।४  ॥   

त्वां चेति । पुरा आदत्ते आदास्यतीत्यर्थः  ॥  ३।७०।४  ॥   

  

भीषणो ऽयं महाकायो राक्षसो भुजविक्रमः ।  

लोकं ह्यतिजितं कृत्वा ह्यावां हन्तुमिहेच्छति  ॥  ३।७०।५  ॥   

भीषण इति । भुजयोरेव विक्रमो यस्य स तथा । लोकं जनम् । अतिजितम्
अत्यन्तजितम्  ॥  ३।७०।५  ॥   

  

निश्चेष्टानां वधो राजन् कुत्सितो जगतीपतेः ।  

क्रतुमध्योपनीतानां पशूनामिव राघव  ॥  ३।७०।६  ॥   

भुजच्छेदनमात्रं कर्तव्यं न तु मारणमित्याह निश्चेष्टानामिति ।
निश्चेष्टानां प्रतीकाराशक्तानाम् । जगतीपतेः क्षत्ित्रयस्य ।
क्रतुमध्योपनीतानां निश्चेष्टानामित्यस्मिन्नर्थे प्रयुक्तम् ।
"पर्यग्निकृतानारण्यानुत्सृजन्त्यहिंसायै" इत्युक्तरीत्या
अश्वमेधक्रतावुपनीतानामारण्यपशूनां वधः कुत्सित एव  ॥  ३।७०।६  ॥   

  

एतत्सञ्जल्पितं श्रुत्वा तयोः क्रद्धस्तु राक्षसः ।  

विदार्यास्यं तदा रौद्रस्तौ भक्षयितुमारभत्  ॥  ३।७०।७  ॥   

तयोरेतत् सञ्जल्पितं श्रुत्वा भक्षयितुमारभत्, हस्ताभ्यामाकृष्टवानित्यर्थः
 ॥  ३।७०।७  ॥   

  

ततस्तौ देशकालज्ञौ खड्गाभ्यामेव राघवौ ।  

अच्छिन्दतां सुसंहृष्टौ बाहू तस्यांसदेशतः  ॥  ३।७०।८  ॥   

सुसंहृष्टौ कदलीकाण्डवत् सुखच्छेदनादिति भावः  ॥  ३।७०।८  ॥   

  

दक्षिणो दक्षिणं बाहुमसक्तमसिना ततः ।  

चिच्छेद रामो वेगेन सव्यं वीरस्तु लक्ष्मणः  ॥  ३।७०।९  ॥   

दक्षिणः समर्थः । असक्तम् अप्रतिबन्धं यथा भवति तथा । रामस्य
दक्षिणपार्श्वे गमनं लक्ष्मणस्य, अत उभयोर्दक्षिणसव्यपार्श्वप्राप्तिः  ॥ 
३।७०।९  ॥   

  

स पपात महाबाहुश्छिन्नबाहुर्महास्वनः ।  

खं च गां च दिशश्चैव नादयन् जलदो यथा  ॥  ३।७०।१०  ॥   

गां भूमिम्  ॥  ३।७०।१०  ॥   

  

स निकृत्तौ भूजौ दृष्ट्वा शोणितौघपरिप्लुतः ।  

दीनः पप्रच्छ तौ वीरौ कौ युवामिति दानवः  ॥  ३।७०।११  ॥   

निकृत्ताविति । पूर्वमदत्तोत्तरत्वात् पुनः प्रश्नः  ॥  ३।७०।११  ॥   

  

इति तस्य ब्रुवाणस्य लक्ष्मणः शुभलक्षणः ।  

शशंस राघवं तस्य कबन्धस्य महात्मनः  ॥  ३।७०।१२  ॥   

इतीति । क्रियाभेदात् पुनस्तच्छब्दः  ॥  ३।७०।१२  ॥   

  

अयमिक्ष्वाकुदायादो रामो नाम जनैः श्रुतः ।  

अस्यैवावरजं विद्धि भ्रातरं मां च लक्ष्मणम्  ॥  ३।७०।१३  ॥   

इक्ष्वाकुदायादः दशरथपुत्रः । "दायादौ सुतबान्धवौ" इत्यमरः  ॥  ३।७०।१३  ॥   

  

\[ मात्रा प्रतिहृते राज्ये रामः प्रव्राजितो वनम् ।  

मया सह चरत्येष भार्यया च महद्वनम्  ॥  \]  

अस्य देवप्रभावस्य वसतो विजने वने ।  

रक्षसा ऽपहृता पत्नी यामिच्छन्ताविहागतौ  ॥  ३।७०।१४  ॥   

इच्छन्तौ अन्वेषमाणावित्यर्थः  ॥  ३।७०।१४  ॥   

  

त्वं तु को वा किमर्थं वा कबन्धसदृशो वने ।  

आस्येनोरसि दीप्तेन भग्नजङ्घो विवेष्टसे  ॥  ३।७०।१५  ॥   

त्वं त्विति । विवेष्टसे लुठसीति यावत्  ॥  ३।७०।१५  ॥   

  

एवमुक्तः कबन्धस्तु लक्ष्मणेनोत्तरं वचः ।  

उवाच परमप्रीतस्तदिन्द्रवचनं स्मरन्  ॥  ३।७०।१६  ॥   

प्रीतः शापमोक्षकालप्रत्यभिज्ञानात् । तदिन्द्रवचनम् उत्तरसर्गप्रतिपाद्यम्
 ॥  ३।७०।१६  ॥   

  

स्वागतं वां नरव्याघ्रौ दिष्ट्या पश्यामि चाप्यहम् ।  

दिष्ट्या चेमौ निकृत्तौ मे युवाभ्यां बाहुबन्धनौ  ॥  ३।७०।१७  ॥   

बाह्वोर्बन्धनं ययोस्तौ बाहुबन्धनौ अंसावित्यर्थः  ॥  ३।७०।१७  ॥   

  

विरूपं यच्च मे रूपं प्राप्तं ह्यविनयाद्यथा ।  

तन्मे शृणु नरव्याघ्र तत्त्वतः शंसतस्तव  ॥  ३।७०।१८  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे सप्ततितमः
सर्गः  ॥  ७०  ॥   

विरूपं विषमरूपं यथा येन प्रकारेण प्राप्तं तत्कारणं तत्त्वतस्तव शंसतो मे
सकाशाच्छृणु । अस्मिन् सर्गे अष्टादश श्लोकाः  ॥  ३।७०।१८  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने सप्ततितमः सर्गः  ॥  ७०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/070_rAma-kabandhayuddham.md">
<details><summary><h3>शिरोमणी ...{Loading}...</h3></summary>



रामस्वास्थ्यं संवर्ण्य कबन्धवृत्तान्तं वर्णयन्नाह--तावित्यादिभिः । तत्र
स्वस्य समीपे स्थितौ बाहुपाशपरिक्षिप्तौ स्वबाहुरूपपाशे बद्धौ रामलक्ष्मणौ
दृष्ट्वा कबन्धो ऽब्रवीत्  ॥  ३।७०।१  ॥   

  

तद्वचनाकारमाह--तिष्ठत इति । क्षुधार्तं पीडितं मां दृष्ट्वा दैवेन
आहारार्थं संदिष्टौ अत एव हतचेतनौ क्षत्रियर्षभौ युवां किं किमर्थं
तिष्ठतः, मदास्ये प्रविशतामिति तात्पर्यं, तेन जीवनाशा न कर्तव्येति
ध्वनितम्  ॥  ३।७०।२  ॥   

  

तदिति । आर्तिसमापन्नो लक्ष्मणः तत् कबन्धोच्चारितं वाक्यं श्रुत्वा
विक्रमे पराक्रमप्रकटने कृतनिश्चयः सन् प्राप्तः कालः समयो यस्य तत् हितं
वाक्यमुवाच  ॥  ३।७०।३  ॥   

  

तद्वचनाकारमाह--त्वामिति । हे राम पुरापूर्वं
मत्कर्तृकापराधानुत्पत्तावित्यर्थः, यतः राक्षसाधमः त्वां मां च आदत्ते
अगृह्णात् तस्मात् हेतोः अस्य गुरू महान्तौ बाहू असिभ्यां छिन्दावहे
शब्दमहिम्ना संबोध्य मध्याहृतं तेनानपराधिनं कथं हन्यामिति संभावना न
कार्येति ध्वनितम्  ॥  ३।७०।४  ॥   

  

ननु ग्रहणमात्रेण कथमपराधः संभवतीत्यत आह--भीषण इति । भुजविक्रमः
भुजयोर्विक्रमो यस्य सो ऽयं राक्षसः लोकं सर्वजनमतिजितं पराजितमिव कृत्वा
इह अस्मिन्काले एव आवां हन्तुमिच्छति  ॥  ३।७०।५  ॥   

  

ननु शस्त्रादिविहीनो ऽयं कथं मया हन्तव्य इत्यत आह--निश्चेष्टानामिति ।
क्रतुमध्योपनीतानां पशूनामिव निश्चेष्टानां वधव्यापाररहितानामेव वधः
जगतीपतेः राज्ञः कुत्सितो निन्दितः एतेनायं हन्तव्य एवेति सूचितम्  ॥ 
३।७०।६  ॥   

  

एतदिति । तयोः रामलक्ष्मणयोः एतत् संजल्पितं कथितं श्रुत्वा राक्षसः
रौद्रमास्यं मुखं विदार्य व्यादाय तौ भक्षयितुमारभत्  ॥  ३।७०।७  ॥   

  

तत इति । ततः राक्षसकर्तृकव्यापारानन्तरं देशकालज्ञौ रामलक्ष्मणौ तस्य
रक्षसो बाहू असंदेशयोः अच्छिन्दताम्  ॥  ३।७०।८  ॥   

  

तत्प्रकारमाह--दक्षिण इति । दक्षिणो दक्षिणपार्श्वस्थो रामः दक्षिणं बाहुम्
असक्तम् आस्थारहितं यथा भवति तथा चिच्छेद लक्ष्मणस्तु सव्यं वामं चिच्छेद
दक्षिणशब्दः कुशलार्थको वा  ॥  ३।७०।९  ॥   

  

स इति । छिन्नौ बाहू यस्य सः अत एव महास्वनः स राक्षसः खादि नादयन् जलदो
महामेघ इव पपात  ॥  ३।७०।१०  ॥   

  

स इति । शोणितौघपरिप्लुतः रुधिरसमूहव्याप्तः स दानवः निकृत्तौ छिन्नौ भुजौ
स्वबाहू दृष्ट्वा युवां कौ इति वीरौ रामलक्ष्मणौ पप्रच्छ  ॥  ३।७०।११  ॥   

  

इतीति । इत्येवंप्रकारेण ब्रुवाणस्य कबन्धस्य समीपे तस्य रामस्य प्रेरितो
लक्ष्मणः काकुत्स्थं रामं शशंस  ॥  ३।७०।१२  ॥   

  

तच्छंसनप्रकारमाह--अयमित्यादिभिः । इक्ष्वाकुदायादः दशरथपुत्र इत्यर्थः,
रामो नाम जनैः श्रुतः प्रख्यातः अयं तस्यैव अवरजमनुजं लक्ष्मणं मां विद्धि
जानीहि  ॥  ३।७०।१३  ॥   

  

नन्विह किमर्थमागतौ इत्यत आह--मात्रेति । राज्ये राज्याभिषेके मात्रा
प्रतिहते केनचिद्धेतुना प्रतिषिद्धे सति रामो वनं प्रव्राजितः अत एव मया
भार्यया च सह एष रामः महद्वनं चरति अटति  ॥  ३।७०।१४  ॥   

  

अस्येति । ननु भार्या क्वास्तीत्यत आह--अस्येति । यामिच्छन्तौ इहागतौ
आवामिति शेषः, सा वने वसतो ऽस्य रामस्य भार्या रक्षसा ऽपहृता  ॥  ३।७०।१५
 ॥   

  

आत्मानमवबोध्य तं ज्ञातुकामः पृच्छति--त्वमिति । कबन्धसदृशः छिन्नशिरा इव
उरसि दीप्तेन प्रकाशमानेन आस्येन उपलक्षितः भग्नजङ्घस्त्वं को वा किमर्थं
वा विचेष्टसे  ॥  ३।७०।१६  ॥   

  

एवमिति । लक्ष्मणेन एवमुत्तमं वच उक्तः अत एव प्रीतः कबन्धः तत्पूर्वोक्तम्
इन्द्रवचनं स्मरन्सन् वचनमुवाच  ॥  ३।७०।१७  ॥   

  

स्वागतमिति । हे नरव्याघ्रौ वां युवयोः स्वागतं शोभनमागमनम् अत एव वां
युवां दिष्ट्या भाग्यातिशयेन अहं पश्यामि दिष्ट्यैव इमौ बाहुबन्धनौ
बन्धनरूपौ बाहू युवाभ्यां निकृत्तौ छिन्नौ  ॥  ३।७०।१८  ॥   

  

विरूपमिति । विरूपं विकृतः रूपः आकारो यस्य तत् रूपं स्वरूपं यत् यस्मात्
अविनयात् यथा यथावत् मे मम प्राप्तं तत्तवाग्रे तत्त्वतः शंसतः मे मत्तः
श्रृणु  ॥  ३।७०।१९  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे सप्ततितमः
सर्गः  ॥  ३।७०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/070_rAma-kabandhayuddham.md">
<details><summary><h3>तिलकम् ...{Loading}...</h3></summary>



बाहुपाशपरिक्षिप्तौ बाहुभ्यां पाशाकारेण परितो व्याप्तौ  ॥  ३।७०।१  ॥   

  

क्षुधार्तं मां दृष्ट्वा भीतौ नु किं तिष्ठतम् । यतो मे आहारार्थं
संदिष्टौ, अतो न जीवनसंभावनेत्यर्थः  ॥  ३।७०।२,३  ॥   

  

पुरा आदत्ते आदास्यतीत्यर्थः  ॥  ३।७०।४  ॥   

  

भुजमात्रेण विक्रमो यस्य न त्वायुधेनेत्यर्थः । अतिजितं सर्वथा पराजितम्  ॥ 
३।७०।५  ॥   

  

अस्य बाहुच्छेद एव युक्तः, न तु प्राणवियोजनमित्याहनिश्चेष्टानामिति ।
शस्त्रादिभिर्विक्रमहीनानाम् जगतीपतेः क्षत्रियस्य क्रतुमध्यं प्राप्तानां
पशूनां वध इव स यथा स्वर्गफलदो ऽपि शास्त्रविहितो ऽपि कुत्सितः
साङ्ख्यपातञ्जलाद्युक्तरीत्या ऽधर्मजनकत्वात् लोकदृष्ट्या च कुत्सितः । एतेन
तद्वधस्यापीपत्पापफलदता सूचिता । केचित्तु क्रतुमध्यापनीतानाम्ऽ इति पाठं
श्रद्धाजाड्येन कल्पयित्वा क्रतुमध्यादन्यत्र नीतानां वधो यथा कुत्सित इति
व्यचक्षते  ॥  ३।७०।६  ॥   

  

तयोरेतत्संजल्पितं श्रुत्वेति संबन्धः । भक्षयितुमारभत्
हस्ताभ्यामाकृष्टवानित्यर्थः  ॥  ३।७०।७  ॥   

  

सुसंहृष्टौ कदलीकाण्डच्छेदेनेव तच्छेदेन हस्तसुखलाभात्  ॥  ३।७०।८  ॥   

  

दक्षिणः समर्थो दक्षिणपार्श्वस्थो वा  ॥  ३।७०।९  ॥   

  

गां भूमिम्  ॥  ३।७०।१०  ॥   

  

कौ युवामिति पप्रच्छ पूर्वमप्राप्तोत्तरत्वात्पुनः प्रश्नः  ॥  ३।७०।११,१२
 ॥   

  

इक्ष्वाकुदायादो दशरथपुत्रः  ॥  ३।७०।१३,१४  ॥   

  

यामिच्छन्तौ यामन्वेषयन्तौ  ॥  ३।७०।१५  ॥   

  

विचेष्टसे चेष्टमानस्तिष्ठसीत्यर्थः  ॥  ३।७०।१६  ॥   

  

प्रीतः शापमोक्षकाल प्रत्यभिज्ञानात् । तदिन्द्रवचनं वक्ष्यमाणम्  ॥ 
३।७०।१७  ॥   

  

बाह्वोर्बन्धनं ययोरं सदेशयोस्तौ बाहुबन्धनावसंदेशौ  ॥  ३।७०।१८  ॥   

  

यथाविनयाद्याद्गशाविनयात्प्राप्तं तच्छृण्वित्यन्वयः  ॥  ३।७०।१९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये ऽरण्यकाण्े
सप्ततितमः सर्गः  ॥  ३।७०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/070_rAma-kabandhayuddham.md">
<details><summary><h3>द्राविडपाठः ...{Loading}...</h3></summary>


तौ तु तत्र स्थितौ दृष्ट्वा भ्रातरौ रामलक्ष्मणौ।  
बाहुपाशपरिक्षिप्तौ कबन्धो वाक्यमब्रवीत् ॥ 3.70.1 ॥   
तिष्ठतः किन्नु मां दृष्ट्वा क्षुधार्तं क्षत्त्रियर्षभौ।  
आहारार्थं तु सन्दिष्टौ दैवेन गतचेतसौ ॥ 3.70.2 ॥   
तच्छ्रुत्वा लक्ष्मणो वाक्यं प्राप्तकालं हितं तदा।  
उवाचार्तिं समापन्नो विक्रमे कृतलक्षणः ॥ 3.70.3 ॥   
त्वां च मां च पुरा तूर्णमादत्ते राक्षसाधमः।  
तस्मादसिभ्यामस्याशु बाहू छिन्दावहै गुरू ॥ 3.70.4 ॥   
भीषणोऽयं महाकायो राक्षसो भुजविक्रमः।  
लोकं ह्यतिजितं कृत्वा ह्यावां हन्तुमिहेच्छति ॥ 3.70.5 ॥   
निश्चेष्टानां वधो राजन् कुत्सितो जगतीपतेः।  
क्रतुमध्योपनीतानां पशूनामिव राघव ॥ 3.70.6 ॥   
एतत्सञ्जल्पितं श्रुत्वा तयोः क्रद्धस्तु राक्षसः।  
विदार्यास्यं तदा रौद्रस्तौ भक्षयितुमारभत् ॥ 3.70.7 ॥   
ततस्तौ देशकालज्ञौ खड्गाभ्यामेव राघवौ।  
अच्छिन्दतां सुसंहृष्टौ बाहू तस्यांसदेशतः ॥ 3.70.8 ॥   
दक्षिणो दक्षिणं बाहुमसक्तमसिना ततः।  
चिच्छेद रामो वेगेन सव्यं वीरस्तु लक्ष्मणः ॥ 3.70.9 ॥   
स पपात महाबाहुश्छिन्नबाहुर्महास्वनः।  
खं च गां च दिशश्चैव नादयन् जलदो यथा ॥ 3.70.10 ॥   
स निकृत्तौ भूजौ दृष्ट्वा शोणितौघपरिप्लुतः।  
दीनः पप्रच्छ तौ वीरौ कौ युवामिति दानवः ॥ 3.70.11 ॥   
इति तस्य ब्रुवाणस्य लक्ष्मणः शुभलक्षणः।  
शशंस राघवं तस्य कबन्धस्य महात्मनः ॥ 3.70.12 ॥   
अयमिक्ष्वाकुदायादो रामो नाम जनैः श्रुतः।  
अस्यैवावरजं विद्धि भ्रातरं मां च लक्ष्मणम् ॥ 3.70.13 ॥   
अस्य देवप्रभावस्य वसतो विजने वने।  
रक्षसाऽपहृता पत्नी यामिच्छन्ताविहागतौ ॥ 3.70.14 ॥   
त्वं तु को वा किमर्थं वा कबन्धसदृशो वने।  
आस्येनोरसि दीप्तेन भग्नजङ्घो विवेष्टसे ॥ 3.70.15 ॥   
एवमुक्तः कबन्धस्तु लक्ष्मणेनोत्तरं वचः।  
उवाच परमप्रीतस्तदिन्द्रवचनं स्मरन् ॥ 3.70.16 ॥   
स्वागतं वां नरव्याघ्रौ दिष्ट्या पश्यामि चाप्यहम्।  
दिष्ट्या चेमौ निकृत्तौ मे युवाभ्यां बाहुबन्धनौ ॥ 3.70.17 ॥   
विरूपं यच्च मे रूपं प्राप्तं ह्यविनयाद्यथा।  
तन्मे शृणु नरव्याघ्र तत्त्वतः शंसतस्तव ॥ 3.70.18 ॥   

</details>
</div>
