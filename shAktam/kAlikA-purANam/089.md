---
title: ०८९

---
॥ऋषय ऊचुः॥  
सङ्क्षेपतः सदाचारो विशेषो राजनीतिषु।  
श्रुतस्त्वद्वचनादौर्वः सगराय यथोक्तवान्॥ ८९.१ ॥  
  
विष्णुधर्मोत्तरे तन्त्रे बाहुल्यं सर्वतः पुनः।  
द्रष्टव्यस्तु सराचारो द्रष्टव्यास्ते प्रसादतः॥ ८९.२ ॥  
  
भूयो नः संशयो योऽस्ति तदनुक्तं त्वया पुरा।  
छिन्धि विप्रेन्द्र पृच्छामः परं कौतूहलं हि नः॥ ८९.३ ॥  
  
अपुत्रस्य गतिर्नास्ति श्रूयते वेदलोकयोः।  
वेतालभैरवौ यातौ पुरा वै तपसे गिरिम्॥ ८९.४ ॥  
  
पूर्वस्त्वकृतदरौ तौ तयोः पुत्रा न च श्रुताः।  
न जाता अथवा जाता यदि नाना द्विजोत्तम।  
तेषां तु सम्यगिच्छामि श्रोतुं स स्थानमुत्तमम्॥ ८९.५ ॥  
  
॥मार्कण्डेय उवाच॥  
अपुत्रस्य गतिर्नास्ति निश्चितं चेति सत्तमाः।  
स्वपुत्रैर्भ्रातृपुत्रैर्वा पुत्रवन्तो हि स्वर्गताः॥ ८९.६ ॥  
  
जातापत्यौ च तौ विप्रा धीरौ वेतालभैरवौ।  
तयोर्वंशान् प्रवक्ष्यामि श्रृण्वन्तु च महर्षयः॥ ८९.७ ॥  
  
सम्यक् सिद्धिमवाप्यैव यदा वेतालभैरवौ।  
हरस्य मन्दिरं प्राप्तौ कैलासं प्रतिहर्षितौ॥ ८९.८ ॥  
  
तदा हरस्य वचनान्नन्दी तौ रहसि द्वजाः।  
प्राहेदं वचनं तथ्यं सान्त्वयन्निवं बोधकृत्॥ ८९.९ ॥  
  
॥नन्द्युवाच॥  
अपुत्रौ पूत्रजनने भवन्तौ शङ्करात्मजौ।  
यततां जातपुत्रस्य सर्वत्र सुलभा गतिः॥ ८९.१० ॥  
  
पुन्नाम नरकं पुत्रविहीनः परिपश्यति।  
न तपोभिर्न धर्मेण तन्मोचयितुमीश्वरः॥ ८९.११ ॥  
  
केवलात् पुत्रजननात् तस्मान्मोक्षः प्रजायते।  
तदुत्पादयतां पुत्रं भवन्तौ देवयोनिषु॥ ८९.१२ ॥  
  
अमर्त्यता तु युवयोः क्षोरपानादजायत।  
कात्यायन्यास्ततः पुत्रानमर्त्याः स्वसमा यतः॥ ८९.१३ ॥  
  
तस्माद् यथा तथा पुत्रानुत्पाद्य सुरयोनिषु।  
प्रियौ भवन्तौ शिवयोर्भवनं न चिरादिति॥ ८९.१४ ॥  
  
॥मार्कण्डेय उवाच॥  
तस्येति वचनं श्रुत्वा नन्दिनः प्रीतमानसौ।  
एवमेव करिष्यावो नन्दिनं चेत्यभाषताम्॥ ८९.१५ ॥  
  
ततस्तौ सततं कृत्वा नन्दिनौ वचनं हृदि।  
अचेष्टतां स्वपुत्रार्थे व्रजन्तौ तावितस्ततः॥ ८९.१६ ॥  
  
अथैकदा भैरवोऽसौ उर्वशीमप्सरोवराम्।  
हिमवत्-पर्वतप्रस्थे ददर्श सुमनोहराम्॥ ८९.१७ ॥  
  
अथ तां कामुको भूत्वा ययाचे सुरतोत्सवम्।  
वेश्याभावाच्च सुप्रीता सा यथेच्छमुवाच तम्॥ ८९.१८ ॥  
  
ततस्तस्यां भैरवस्तु चकार सुरतोत्सवम्।  
प्रीतायामुर्वशीदेव्यां सुप्रीतोऽभूच्च केलिभिः॥ ८९.१९ ॥  
  
सुप्रीतायामथोर्वश्यां तेजोम्भिर्भैरवस्य तु।  
सद्योजातोऽभवत् पुत्रो बालसूर्यसमप्रभः॥ ८९.२० ॥  
  
तं तु पुत्र परित्यज्य ययौ स्वस्थानमुर्वशी।  
आदाय तनयं पश्चाद् भैरवः स्वपदं ययौ॥ ८९.२१ ॥  
  
संस्कृत्य तनयं तं तु भैरवो मोदसंयुतः।  
सुवेशमिति तन्नाम चकार सगणाधिपः॥ ८९.२२ ॥  
  
अथ तं जातवयसं शक्रसूर्यसमप्रभम्।  
विद्याधराधिपत्ये कु सुवेशमभ्यषेचयत्॥ ८९.२३ ॥  
  
स तु विद्याधराध्यक्षस्तनयामतिसुन्दरीम्।  
येमे गन्धर्वराजस्य धृतराष्ट्राह्वयस्य च॥ ८९.२४ ॥  
  
तस्यां तस्य सुतो जज्ञे रुरुर्न्नाम मनोहरः।  
रुरोस्तु तनयो बाहुर्मैनाक्यामभ्यजायत॥ ८९.२५ ॥  
  
बाहोस्तु पुत्राश्चत्वारस्तपनोऽङ्गद ईश्वरः।  
कुमुदोऽभूत् कनीयांस्तु चार्वत्यां तु मनोहरः॥ ८९.२६ ॥  
  
कुमदस्य सुतो जज्ञे देवसेनो महाबलः।  
स देवसेनः पृथिवीमवतीर्य मनोहरः॥ ८९.२७ ॥  
  
मान्धातुर्यौ वनाश्वस्य तनयां केशिनीं मुहुः।  
वरयामास भार्यार्थे मृद्वङ्गीमप्सरः समाम्॥ ८९.२८ ॥  
  
यौवनाश्वोऽपि मान्धाता शक्रस्य वचनाद् ददौ।  
केशिनीं तनयां स्वीयां देवसेनाय वाञ्छया॥ ८९.२९ ॥  
  
केशिनीमुपयम्या देवसेनस्तया सह।  
वाराणस्यां शम्भुपुर्यां हरमाराधयच्छिवम्॥ ८९.३० ॥  
  
आराधितो हरः प्रीतस्तस्येष्टं प्रददौ वरम्।  
सोऽप्याददे हरात् तस्मादिष्टमेव वरत्रयम्॥ ८९.३१ ॥  
  
यावच्च सूर्यो भविता तावत् स्थास्यति सन्ततिः।  
अस्यामेव नगय्र्यां ये मद्वंशस्यापि राजता॥ ८९.३२ ॥  
  
प्रसन्नो मम वंशे त्वं नित्यमेव भविष्यसि।  
इत्यादाय वरं सोऽपि देवसेनो महाकृती॥ ८९.३३ ॥  
  
शङ्करस्य प्रसादेन चिरं तां बुभुजे पुरीम्।  
देवसेनोऽथ केशिन्यां जनयामास पुत्रकान्॥ ८९.३४ ॥  
  
यूयं शृणुत सप्तैतान्नामतः कीर्तितांस्तथा।  
सुमना वसुदानश्च ऋतुघृग् यवनः कृती॥ ८९.३५ ॥  
  
नीलो विवेकी ह्येते वै सर्वशास्त्रविशारदाः।  
सर्वे वंशकराः पुत्रा देवसेनस्य सत्तमाः॥ ८९.३६ ॥  
  
अथ काले तु सम्प्राप्ते देवसेनोऽपि भार्यया।  
पुत्रेष राज्यं निःक्षिप्य यातो विद्याधरक्षयम्॥ ८९.३७ ॥  
  
ततस्ते तस्य तनयाः कृत्वा सुतनसं नृपम्।  
वसुदानादयः सर्वे बुभुजुश्चोत्तमां श्रियम्॥ ८९.३८ ॥  
  
जाताः सुमनसः पुत्रास्त्रयः शूरा महाबलाः।  
सुमतिश्च विरूपश्च सत्यः शास्त्रार्थपारगाः॥ ८९.३९ ॥  
  
सुमतेरभवत् कन्या सुतः सत्यस्य डिण्डिमः।  
विरूपस्याभवद् गाधर्गाधेर्मित्रोऽभवत् सुतः॥ ८९.४० ॥  
  
तेषां कल्पोऽभवद्राजा कल्पातु तु विजयोऽभवत्।  
यो विजित्य क्षितिं सर्वां पार्थिवान् भूरितेजसः॥ ८९.४१ ॥  
  
शक्रस्यानुमते चक्रे खाण्डवं शतयोजनम्।  
यत् सव्यसाची ह्यदहत् पाण्डुपुत्रः प्रतापवान्।  
आवहत् परमां प्रीतिं ज्वलनस्य महात्मनः॥ ८९.४२ ॥  
  
॥ऋषय ऊचु:॥  
कथं स खाण्डवं चक्रे विजयः शतयोजनम्।  
तद् वयं श्रोतुमिच्छामः कथयस्य तपोधन॥ ८९.४३ ॥  
  
॥मार्कण्डेय उवाच॥  
सोमवंशेऽभवद्राजा महाबलपराक्रमः।  
धीरः सुदर्शनो नाम चारुरूपः प्रतापवान्॥ ८९.४४ ॥  
  
स वै हिमवतो नातिदूरे भङ्क्त्वा महावनम्।  
सिंहान् व्याघ्रान् समुत्सार्य क्वचिच्चापि तपोधनान्॥ ८९.४५ ॥  
  
खाण्डवीं नाम नगरीमकरीत् तत्र शोभनाम्।  
त्रिंशद्योजन विस्तीर्णामायतां शतयोजनाम्॥ ८९.४६ ॥  
  
उच्चप्राकारसंयुक्तां साट्टालम्बुदतोरणाम्।  
निम्नाभिरतिदीर्घाभिः परिखाभिः समावृताम्॥ ८९.४७ ॥  
  
अघृष्यामपरैर्वीरैर्नानाजनसमावृताम्।  
दीर्घिकाभिश्चोपवनैर्बहुभिश्चाप्सरोगणैः॥ ८९.४८ ॥  
  
आकीर्णां च तथारामैरुत्तमैरपि मानवैः।  
सोत्सवाः सततं यत्र जना देवान् दिवि स्थितान्॥ ८९.४९ ॥  
  
स्पर्धन्ते स्म मुदा युक्ता आद्या-भोगसमन्विताः।  
स वै सुदर्शनो राजा खात्वा भूमिं विदार्य च॥ ८९.५० ॥  
  
गङ्गां कनखलां देवीं वाहयामास खाण्डवीम्।  
सम्प्लाव्याखाण्डवीमध्यं तेन खातैश्च वर्त्मभिः॥ ८९.५१ ॥  
  
वक्रानुवक्रगा भूत्वा याति सीतां नदीं प्रति।  
स जित्वा सकलान् भूपान् वित्तान्याहृदय भूरिशः॥ ८९.५२ ॥  
  
वशीचकार खाण्डव्यां मध्ये रत्नैरनेकशः।  
अन्येषां नगरेभ्यस्तु जनानानीय भूपतिः॥ ८९.५३ ॥  
  
खाण्डव्यां वासयामास हठादपि सुदर्शनः।  
देवदानवगन्धर्वाञ् जित्वा जित्वा युधा कृती॥ ८९.५४ ॥  
  
देववृक्षं देवरत्नं देवीं चापि तथौषधिम्।  
खाण्डव्यां रोपयामास स भूपालः सुदर्शनः॥ ८९.५५ ॥  
  
विष्णुस्तोऽपि वै विष्णुर्नृपतिं तं सुदर्शनम्।  
कृतापकारं च बहुधा देवानां च तथा नृणाम्॥ ८९.५६ ॥  
  
वाराणसीपतिं वीरं विजयं जयशालिनम्।  
युद्धाय कृतसाचिव्यं तद्वैरे समयोजयत्॥ ८९.५७ ॥  
  
विजयो विवरं प्राप्य महाबलपराक्रमः।  
सुदर्शनस्य नृपतेरवस्कन्दमथाकरोत्॥ ८९.५८ ॥  
  
नासहत् स ह्यवस्कन्दं विजयस्य सुदर्शनः।  
चतुरङ्गबलेनाशु युद्धायाभिमुखोऽभवत्॥ ८९.५९ ॥  
  
विजयो रथमारुह्य नियोज्य चतुरङ्गिणीम्।  
ततः सुदर्शनं योद्धुं सम्मुखोऽभवदञ्जसा॥ ८९.६० ॥  
  
तदा महायुद्धमासीद्विजयेन महात्मना।  
सुदर्शनस्य नृपतेर्वृत्रवासवयोर्यथा॥ ८९.६१ ॥  
  
सुदर्शनस्य सेनानां रुमण्वान्नाम वीर्यवान्।  
काञ्चनं रथमारुह्य विजयसम्मुखोऽभ्ययात्॥ ८९.६२ ॥  
  
अक्षौहिण्यस्तु सप्तास्य परिवार्य समन्ततः।  
व्यधमत्तां शत्रिसेनां यावतीमुद्यतायुधः॥ ८९.६३ ॥  
  
विजयस्य च सेनानीः सञ्जयः स रिपुञ्जयः।  
नागानीकेन जग्राह रुमण्वन्तं ससैनिकम्॥ ८९.६४ ॥  
  
तयोर्महदभूद् युद्धं सेनान्योर्वीरयोर्महत्।  
ववर्ष शरवर्षेण रुमण्वानथ सञ्जयम्॥ ८९.६५ ॥  
  
कुर्वंश्चापि महानादं गजं दृष्ट्वैव केशरी।  
रुमण्वानथ विशत्या बा णैर्विध्वाथ सञ्जयम्॥ ८९.६६ ॥  
  
क्षुरप्रेण धनुस्तस्य चिच्छेद कृतहस्तवत।  
सोऽपि कार्मुकमादाय तदाऽन्यत् सञ्जयस्त्रिभिः॥ ८९.६७ ॥  
  
बाणैर्विव्याध भल्लेन धनुश्चिच्छेद तत्क्षणात्।  
शतान्यष्टौ च नागानां सहस्राणि च पञ्चषट्॥ ८९.६८ ॥  
  
पत्तीनां वाजिनां त्रीणि सहस्राणि समन्ततः।  
सञ्जयो निर्जघानाशु बाणवर्षैः सुदारुणैः॥ ८९.६९ ॥  
  
अथान्यद् धनुरादाय रुमण्वान् कुपितो भृशम्।  
भल्लेन सारथेरस्य शिरः कायादपाहरत्॥ ८९.७० ॥  
  
हयांश्चास्य चतुर्भिंस्तु बाणैर्निन्ये यमक्षयम्।  
चतुरः पञ्चभिर्बाणैरविध्यच्चापि शञ्जयम्॥ ८९.७१ ॥  
  
सञ्जयोऽप्यतिवेगेन गदामादाय तत् क्षणात्।  
अवतीर्य रथोपस्थाद्रुमण्वन्तमधावत॥ ८९.७२ ॥  
  
स धावन्तं सञ्जयं तं रुमण्वान् द्रुतहस्तवत्।  
शरवर्षेण सञ्छाद्य वारयामास सञ्जयम्॥ ८९.७३ ॥  
  
गदाया भ्रामणेनासौ निवार्य शरवर्षणम्।  
आससाद रुमण्वन्तं केसरीव महागजम्॥ ८९.७४ ॥  
  
आसाद्य तां गदां गुर्वीमाविध्यातीव सञ्जयः।  
एकेनैव प्रहारेण सरथं तं व्यपोथयत्॥ ८९.७५ ॥  
  
स पपात महावीरः पृथिव्यां गदया हतः।  
वज्रहतो यथा शालः प्रफुल्लो वनमध्यगः॥ ८९.७६ ॥  
  
रुमण्वन्तं निपतितं दृष्ट्वा राजा सुदर्शनः।  
शोक-कोपसमाविष्टः सधूम इव पावकः॥ ८९.७७ ॥  
  
जज्वालाकुलदेहोऽपि क्रोधेनातीव संयुतः।  
आरुह्य जवनैरश्वैर्युक्तं वैयाघ्रकृत्तिना॥ ८९.७८ ॥  
  
रथं काञ्चन-चित्राङ्गं सिंहध्वज-विभूषितम्।  
आमुक्तो धनुरादाय विस्फार्य च पुनः पुनः॥ ८९.७९ ॥  
  
ससैन्यः सञ्जयं राजा समाद्रवत वेगवान्।  
अथास्य निशितैः शस्त्रैः सेनामग्रगतां भृशम्॥ ८९.८० ॥  
  
न्यहनत् सकलां राजा मृगानिव मृगाधिपः।  
एकामक्षौहिणीमग्रगामिनीं विपुलौजसाम्॥ ८९.८१ ॥  
  
क्रोशद्वयेन न्यहनत् तामंसीव दिवाकरः।  
हत्वा चाक्षोहिणीमेकामासाद्य सञ्जयं नृपः॥ ८९.८२ ॥  
  
बाणैः षष्ट्वा तु विव्याध ध्वजमेकेन चिच्छिदे।  
सञ्जयोऽप्यथ विंशत्या हृदि विद्ध्वा सुदर्शनम्॥ ८९.८३ ॥  
  
ललाटे त्वेकबाणेन प्राविध्यत् कृतहस्तवत्।  
क्षुरप्रेणास्य कोदण्डं छित्त्वा राज्ञः प्रतापवान्॥ ८९.८४ ॥  
  
सारथिं दशभिर्बाणैः पुनर्विव्याध सञ्जयः।  
कोदण्डमन्यमादाय तदा राजा सुदर्शनः॥ ८९.८५ ॥  
  
शरवर्षेण तीव्रेण ववर्षातीव सञ्जयम्।  
तयोर्महद्भूद् युद्धं मुनिविस्मयकारकम्॥ ८९.८६ ॥  
  
शस्त्रैरस्त्रैर्भृशं तीक्ष्णैर्बलिवासवयोरिव।  
ततः सुदर्शनो राजा भल्लेनास्य दृढं धनुः॥ ८९.८७ ॥  
  
चिच्छेद सारथिं चास्य जघान निशितैः शरैः।  
स्वयं संयम्य वाहान् स सञ्जयः परवीरहा॥ ८९.८८ ॥  
  
धनुरन्यत् समादाय परिवार्य सुदर्शनम्।  
विव्याध दशभिर्बाणैर्धनुरप्यच्छिनद् दृढम्॥ ८९.८९ ॥  
  
शरासनान्तरं राजा समादाय सुदर्शनः।  
सञ्जयस्य चतुर्वाहाञ्छरैर्निन्ये यमक्षयम्॥ ८९.९० ॥  
  
मुष्टौ धनुश्च चिच्छेद तं च विव्याध पञ्चभिः।  
विरथश्छिन्नवाहश्च सञ्जयः खड्गचर्मणी॥ ८९.९१ ॥  
  
आदाय सम्मुखं राज्ञोऽभ्यद्रवत् कुपितो भृशम्।  
तस्य चापं ततः खड्गं क्षुरप्रेण सुदर्शनः॥ ८९.९२ ॥  
  
द्विधा चिच्छेद भल्लेन चर्म चाप्यच्छिनत्तदा।  
अथ द्रुतं तदोपेत्य सञ्ञयः स्यन्दनोत्तमम्॥ ८९.९३ ॥  
  
सुदर्शनस्य सूतं तु कराभ्यां पातयत् क्षितौ।  
रथाभ्याशे गतस्यास्य सञ्जयस्य सुदर्शनः॥ ८९.९४ ॥  
  
शिरश्चिच्छेद खड्गेन ततोऽसौ न्यपतद् भुवि।  
स पपात तदा तस्य रथाभ्याशे महाबलः॥ ८९.९५ ॥  
  
कृत्तः परशुनाऽरण्ये पुष्पितः शालवृक्षवत्।  
सञ्जयं पतितं दृष्ट्वा विजयः क्रोधमूर्च्छितः॥ ८९.९६ ॥  
  
महता शङ्खनादेन नादयंस्तु नभःस्थलम्।  
रथेन स्वर्णचित्रेण व्याघ्रचर्मविराजिना॥ ८९.९७ ॥  
  
केतुना वृषभेणाथ योजनार्धोच्छ्रितेन च।  
नादयन् ककुभः सर्वा रथौघपरिवेष्टितः॥ ८९.९८ ॥  
  
विमुञ्चञ्छरवर्षाणि ससाद च सुदर्शनम्।  
आसाद्य तं नृपं भूपो विजयः परवीरहा॥ ८९.९९ ॥  
  
हृदि विद्ध्वा त्रिभिर्बाणैस्तिष्ठतिष्ठेति चाब्रवीत्।  
सुदर्शनोऽपि विजयं नदन्तं कुञ्जरोपमम्॥ ८९.१०० ॥  
  
दशभिर्निशितैर्बाणैर्विद्ध्वा चिच्छेद तद्धनुः।  
अथैनं छिन्नधन्वानं जत्रुदेशे त्रिभिः शरैः॥ ८९.१०१ ॥  
  
निर्भिद्याथ महानादं ननाद स सुदर्शनः।  
सोऽन्यद्धनुः समादाय कङ्कपत्रैस्त्रिभिः शरैः॥ ८९.१०२ ॥  
  
विव्याध हृदये वीरो विजयोऽपि सुदर्शनम्।  
ततस्तन्नृपमुद्दिश्य महाशक्तिं सुदीपिताम्॥ ८९.१०३ ॥  
  
नागकन्यां कोपयुक्तां लेलिहानामिवातुलाम्।  
स्वर्णदण्डां सुतीक्ष्णाग्रां तैलधौतां सुनिर्मलाम्॥ ८९.१०४ ॥  
  
समुद्यम्याथाचिक्षेप विजयः शात्रवं प्रति।  
सुदर्शनस्य हृदयं सा शक्तिः प्रविवेश ह॥ ८९.१०५ ॥  
  
स विह्वलो रथोपस्थे ह्यधोवक्त्र उपाविशत्।  
तस्मिन् मोह-समापन्ने नृपतौ च सुदर्शने॥ ८९.१०६ ॥  
  
तस्याग्रतस्तथा पार्श्वे ये स्थितास्तत्र सैनिकाः।  
तान् सर्वानहनद्राजा क्षणमात्राद् द्विजोत्तमाः॥ ८९.१०७ ॥  
  
रथान् दशसहस्राणि तावन्त्येव च दन्तिनाम्।  
पञ्चविंशहस्राणि वाजिनां च तरस्विनाम्॥ ८९.१०८ ॥  
  
लक्षद्वयं तु पत्तीनां क्षणमात्रादपोथयत्।  
स तु लब्ध्वा ततः सञ्ज्ञां धनुरादाय वै दृढम्॥ ८९.१०९ ॥  
  
शरवर्षेण विजयं ववर्ष स सुदर्शनः।  
निवार्य शरवर्षेण विजयं तु सुदर्शनः॥ २.८०.११० ॥  
  
भल्लेन कार्मुकं सज्यं तस्य चिच्छेद तत्क्षणात्।  
सारथेस्तु शिरः कायाद् भल्लेनापाहरत् ततः॥ ८९.१११ ॥  
  
हयांश्च चतुरश्चास्य प्रेषयामास मृत्यवे।  
अथैवं विरथं भूपं दशभिः कङ्कपत्रिभिः॥ ८९.११२ ॥  
  
विव्याध हृदये भूयो ननाद च सुदर्शनः।  
स च्छिन्नधन्वा विरथो गदामादाय वेगवान्॥ ८९.११३ ॥  
  
विजयो विजयाकाङ्क्षी सुदर्शनमधावत।  
आपतन्तं महावीरं बाणवर्षैः सुदर्शनः॥ ८९.११४ ॥  
ववर्ष वर्षासु यथा वारिदः पृथिवीधरम्।  
विजयः शरवृष्टिं तां प्राच्छाद्य स्वशरेण वै॥ ८९.११५ ॥  
  
गदया तं रथारूढमाससाद उत तत्क्षणात्।  
आसाद्य तं महावीर्यं विजयोऽथ सुदर्शनम्॥ ८९.११६ ॥  
  
शीर्ष प्रहृत्य गदया पातयामास भूतले।  
गिरेः शृङ्गं यथा तुङ्गं वज्राशनिविदारितम्॥ ८९.११७ ॥  
  
तथा सुदर्शनो राजा दारितो गदयाऽपतत्।  
तस्मिन्निपतिते वीरे सेनाभिस्तस्य सैनिकाः॥ ८९.११८ ॥  
  
भयात् सम्प्राद्रवंस्तस्माद् दिशश्च प्रदिशस्तथा।  
नष्टेषु तस्य सैन्येषु विजयः खाण्डवीं पुरीम्॥ ८९.११९ ॥  
  
प्रविश्य ददृशे तत्र राशीभूतान् गिरीनिव।  
सुवर्णानां च रत्नानां सञ्चयान् बहुशः पुनः॥ ८९.१२० ॥  
  
दृष्ट्वा सरांसि तत्रैष प्रफुल्लकमलानि च।  
हंसकारण्डवानादैर्नादितानि समन्ततः॥ ८९.१२१ ॥  
  
राशीन् सुवर्णरत्नानां पर्वतानिव विस्तृतान्।  
पुष्पितान् देववृक्षांश्च भ्रमद्भ्रमरभूषितान्॥ ८९.१२२ ॥  
  
प्रासादान् विपुलाञ्छुभ्रान् कैलाससदृशान् गजान्।  
प्रस्फुटांश्च सुगन्धाढ्यान् प्रतिगेहे व्यवस्थितान्॥ ८९.१२३ ॥  
  
उत्फुल्लनयनो राजा विजयः परवीरहा।  
मेनेऽमरावतीं तां तु पुरीम् क्षितिगतामिव॥ ८९.१२४ ॥  
  
तं वाक्षन्तं नरपतिं नगरीं तां सुरेश्वरः।  
समेत्य विजयं प्राह सान्त्वयन् श्लक्ष्णया गिरा॥ ८९.१२५ ॥  
  
॥इन्द्र उवाच॥  
राजन् महावनमिदमासीद् देवगणावृतम्।  
त च्च गन्धर्वयक्षाणां मुनीनां च मनोहरम्॥ ८९.१२६ ॥  
  
सर्वानुत्सार्य देवादीन् मम चाप्यप्रिये रतः।  
भङ्क्त्वा वनमिदं गुह्यमुत्साद्य च तपोधनम्॥ ८९.१२७ ॥  
  
खाण्डवीं नगरीं चक्रे हठाद्राजा सुदर्शनः।  
तदिदं पुनरेव त्वं वनं कुरु नरोत्तम॥ ८९.१२८ ॥  
  
तत्राहं विहरिष्यामि तक्षकेण समं रहः।  
मुनीनां च तपः स्थानमतुलं ते प्रसादतः।  
भविष्यति च यक्षाणां किन्नराणां च पार्थिव॥ ८९.१२९ ॥  
  
॥मार्कण्डेय उवाच॥  
एतच्छ्रत्वा वचस्तस्य शक्रस्य विजयस्तदा।  
वनमेवाकरोत् तान्तं खाण्डवी शक्रगौरवात्॥ ८९.१३० ॥  
  
गच्छन्तु भो यथास्थानं प्रजाः सर्वा यथच्छया।  
येषां वाञ्छास्ति लोकानां मद्राज्यगमने पुनः॥ ८९.१३१ ॥  
  
वाराणसीं ते गच्छन्तु मयैव प्रतिपालिताम्।  
ततस्तस्य वचः श्रुत्वा जनाः केचिन्निजास्पदम्॥ ८९.१३२ ॥  
  
जग्मुर्वाराणसीं केचिद् विजयेनाभिपालिताम्।  
ततो धनानां तान् राशीन् रत्नानां च पृथक् पृथक्॥ ८९.१३३ ॥  
  
मणीनां कनकानां च कुप्यानां विजयस्तथा।  
विविधैर्वारयामास पुरीं वारणसीं प्रति॥ ८९.१३४ ॥  
  
गन्धर्वाणां च देवानां यदानीतं हठात् पुरा।  
रत्नदार्वादिकं यत् तु विजयं तत् प्रसाद्य च॥ ८९.१३५ ॥  
  
तैस्तैर्नीतं च खाण्डव्याः स्वस्थानं प्रतिहर्षितैः।  
त्रिंशद्योजनविस्तीर्णां शतयोजनमायताम्॥ ८९.१३६ ॥  
  
तां पुरीं विजयश्चक्रे नचिरादेव वै वनम्।  
तस्मिञ्छक्रस्य सम्मत्या तक्षकः सहितो गणैः॥ ८९.१३७ ॥  
  
उवास सुचिरं तत्र ततोऽभून्निर्जनं वनम्।  
तत्र देवाः सगन्धर्वाः क्रीडन्तेऽप्सरसां गणाः॥ ८९.१३८ ॥  
  
आशंसन्तश्च विजयं रणेषु विजयावहम्।  
प्राप्तेऽष्टाविंशतितमे युगे द्वापरशेषतः॥ ८९.१३९ ॥  
  
वह्निर्ब्राह्मणरूपेण भिक्षां जिष्णुममाचत।  
दातुमङ्गीकृते भिक्षां तदा पाण्डुसुतेन वै॥ ८९.१४० ॥  
  
वह्निः स्वरूपमास्थाय जिष्णुं वचनमब्रवीत्।  
अहमग्निः पाण्डुपुत्र यज्ञभागातिभोजनात्॥ ८९.१४१ ॥  
  
व्याधितोऽहं ततो व्याधिं मम त्वं नाशयाधुना।  
खाण्डवं नाम विपिनं सपत्रिमृगराक्षसम्॥ ८९.१४२ ॥  
  
यदि त्वं मां भोजयितुं शक्रोषि श्वेतवाहन।  
तदा मम ह्यसौ व्याधिरपयास्यति नो चिरात्॥ ८९.१४३ ॥  
  
पुरा तु विजयो राजा खाण्डवीं नाम तां पुरीम्।  
भङ्क्त्वा वन यतश्चक्रे तेन तत् खाण्डवं वनम्॥ ८९.१४४ ॥  
  
मदर्थं देवविहितं वनं तु श्वेतवाहन।  
विरोधात् तत् तु शक्रस्य न स्वयं भोक्तुमुत्सहे॥ ८९.१४५ ॥  
  
तस्मात् त्राहि महाभाग वने तस्मिन्नियोजय।  
यथाहं सकलं भोक्तुं शक्नोमि तत्प्रसादतः॥ ८९.१४६ ॥  
  
तस्य तद्वचनं श्रुत्वा सव्यसाची महाबलः।  
दाहयामास विपिनं तत्सर्वं प्राणिसंयुतम्॥ ८९.१४७ ॥  
  
देवकीतनयेनासौ वासुदेवेन पालितः।  
खाण्डवं दाहयामास ज्वलनस्य हिते रतः॥ ८९.१४८ ॥  
  
सुप्रीतः प्रददौ तस्मादर्जुनाय महात्मने।  
वह्निर्धनुश्च गाण्डीवं वारुणं देवनिर्मितम्॥ ८९.१४९ ॥  
  
अक्षय्ये चेषुधी दिव्ये रुपाढ्यांश्चतुरो हयान्।  
हनुमताधिष्ठितं तु महान्तं वानरध्वजम्॥ ८९.१५० ॥  
  
खड्गं च त्रिशिखं तीक्ष्णं दहनः सव्यसाचिने।  
नीरोगश्चाभवद् वह्निस्तथा जिष्णुप्रसादतः॥ ८९.१५१ ॥  
  
तैर्बाणैस्तन धनुषा तेन खड्गेन केतुना।  
तदश्वस्यन्दनेनापि विजिग्ये फाल्गुनो रिपून्॥ ८९.१५२ ॥  
  
एवं भैरववंशेषु सञ्जातो विजयो नृपः।  
खाण्डवं नाम विपिनं चकार सुमहाकृती॥ ८९.१५३ ॥  
  
विजयस्य सुता जातास्त्रयोदश महाबलाः।  
द्युतिमान् सौम्यदर्शी च भूरिः प्रद्युम्न एव च॥ ८९.१५४ ॥  
  
क्रतुस्तुण्डो विरूपाक्षो विक्रान्तोऽथ धनञ्जयः।  
प्रहर्षः प्रबलः केतुस्तथोपरिचरोऽपरः॥ ८९.१५५ ॥  
  
एषां राजाऽभवद् वीरः शेषोपरिचरस्तु यः।  
वाराणस्यां नगर्यां यो यज्ञलक्षं पुराऽकरोत्॥ ८९.१५६ ॥  
  
लक्षयज्ञकरः कोऽपि नासीन्नापि भविष्यति।  
राजा क्षितौ महाभागो यथोपरिचरस्तथा॥ ८९.१५७ ॥  
  
एषां सूतिप्रसूतैश्च व्याप्तं सर्वमिदं जगत्।  
चिरेण तान् कः सङ्ख्यातुं शक्नोति भुवि मानुषः॥ ८९.१५८ ॥  
  
क्रमाद् भैरववंशेन व्याप्तं लोकत्रयं त्विदम्।  
एतद् वः कथितं विप्राः सन्तानं भैरवस्य तु॥ ८९.१५९ ॥  
  
येषां श्रुत्वा कथामात्रं नापुत्रो जायते नरः।  
इदं यः कीर्तयेत् पुण्यं चरितं विजयस्य तु॥ ८९.१६० ॥  
  
सततं विजयस्तस्य जायते न पराभवः।  
एकाग्रमनसा यस्तु श्रृणुयादिदमुत्तमम्।  
तस्य वंशस्य विच्छेदो न कदाचिद् भविष्यति॥ ८९.१६१ ॥  
  
॥ इति श्रीकालिकापुराणे एकोननवतितमोऽध्यायः॥ ८९ ॥