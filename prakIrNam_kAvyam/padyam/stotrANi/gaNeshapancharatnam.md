+++
title = "गणेशपञ्चरत्नम्"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2916"
source_url = "https://www.ebharatisampat.in/readbook3.php?bookid=MjU1MjA5MjQwNTI5OTcy&pageno=MjI0MjQyNjk5NTk="

+++
[[गणेशपञ्चरत्नम्	Source: [EB](https://www.ebharatisampat.in/readbook3.php?bookid=MjU1MjA5MjQwNTI5OTcy&pageno=MjI0MjQyNjk5NTk=)]]

\[




गणेशपञ्चरत्नम्

श्रीमच्छङ्करभगवत्पादैः विरचितम्  
॥श्रीगणेशपञ्चरत्नम्॥  
मुदा करात्तमोदकं सदा विमुक्तिसाधकं  
कलाधरावतंसकं विलासलोकरक्षकम्।  
अनायकैकनायकं विनाशितेभदैत्यकं  
नताशुभाशुनाशकं नमामि तं विनायकम्॥१॥  
नतेतरातिभीकरं नवोदितार्कभास्वरं  
नमत्सुरारिनिर्जरं नताधिकापदुद्धरम्।  
सुरेश्वरं निधीश्वरं गजेश्वरं गणेश्वरं  
महेश्वरं तमाश्रये परात्परं निरन्तरम्॥२॥  
समस्तलोकशङ्करं निरस्तदैत्यकुञ्जरं  
दरेतरोदरं वरं वरेभवक्त्रमक्षरम्।  
कृपाकरं क्षमाकरं मुदाकरं यशस्करं  
मनस्करं नमस्कृतां नमस्करोमि भास्वरम्॥३॥  
अकिञ्चनार्तिमार्जनं चिरन्तनोक्तिभाजनं  
पुरारिपूर्वनन्दनं सुरारिगर्वचर्वणम्।  
प्रपञ्चनाशभीषणं धनञ्जयादिभूषणं  
कपोलदानवारणं भजे पुराणवारणम्॥४॥  
नितान्तकान्तदन्तकान्तिमन्तकान्तकात्मजं  
अचिन्त्यरूपमन्तहीनमन्तरायकृन्तनम्।  
हृदन्तरे निरन्तरं वसन्तमेव योगिनां  
तमेकदन्तमेव तं विचिन्तयामि सन्ततम्॥६॥  
महागणेशपञ्चरत्नमादरेण योऽन्वहं  
प्रजल्पति प्रभातके हृदि स्मरन् गणेश्वरम्।  
अरोगतां अदोषतां सुसाहितीं सुपुत्रतां  
समीहितायुरष्टभूतिमभ्युपैति सोऽचिरात्॥६॥




\]
