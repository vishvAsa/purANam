+++
title = "०८१ राजसभागमनम्"
title_english = "081 Bharata with Shatrughna enters the assembly"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-081-Raja_Sabhaa_Gamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/081_rAjasabhAgamanam.md">
<details><summary><h3>IITK ...{Loading}...</h3></summary>

Assembly of Vasistha, ministers, commanders of army and people of
Ayodhya -- Bharata is invited to the assembly with the usual welcoming
music etc.



#### श्लोकः
##### मूलम्
ततो नान्दीमुखीं रात्रिं भरतं सूतमागधाः।  
तुष्टुवुर्वाग्विशेषज्ञास्स्तवैर्मङ्गलसंहितैः॥2.81.1॥

##### शब्दार्थः
ततः thereafter, वाग्विशेषज्ञाः experts in conversation, सूतमागधाः bards and panegyrists, नान्दीमुखीम् with an auspicious start, रात्रिम् the night, मङ्गलसंहितैः filled with an auspicious notes, स्तवैः praises, भरतम् Bharata, तुष्टुवुः pleased.

##### आङ्ग्लानुवादः
Thereafter bards and panegyrists adept in conversation with an auspicious start  
pleased Bharata with eulogy in the last part of the night.



#### श्लोकः
##### मूलम्
सुवर्णकोणाभिहतः प्राणदद्यामदुन्दुभिः।  
दध्मुश्शङ्खांश्च शतशो नादांश्चोच्चावचस्वरान्॥2.81.2॥

##### शब्दार्थः
सुवर्णकोणाभिहतः beaten by golden sticks, यामदुन्दुभिः the drums of the nightwatch (to indicate watchers of the night), प्राणदत् was struck, शङ्खांश्च conches, उच्चावचस्वरान् of various modulations, नादांश्च sounds, शतशः in hundreds, दध्मुः people blew.

##### आङ्ग्लानुवादः
The drums of the night watch were beaten by golden sticks. Conches in hundreds were blown and sounds of various modulations were created.



#### श्लोकः
##### मूलम्
स तूर्यघोषस् सुमहान्दिवमापूरयन्निव।  
भरतं शोकसन्तप्तं भूयश्शोकैररन्ध्रयत्॥2.81.3॥

##### शब्दार्थः
सुमहान् shrill, सः that, तूर्यघोषः sound of trumpets, दिवम् the heaven, आपूरयन्निव as if filling, शोकसंतप्तम् griefstricken, भरतम् Bharata, भूयः still more, शोकैः with sorrows, अरन्ध्रयत् filled.

##### आङ्ग्लानुवादः
The shrill trempets which seemed to fill the heavens caused much more distress to the already griefstricken Bharata.



#### श्लोकः
##### मूलम्
ततः प्रबुद्धो भरतस्तं घोषं सन्निवर्त्य च।  
नाहं राजेति चाप्युक्त्वा शत्रुघ्नमिदमब्रवीत्॥2.81.4॥

##### शब्दार्थः
ततः then, प्रबुद्धः awakened, भरतः Bharata, अहम् I, राजा king, न not, इति thus, उक्त्वा having said, तम् घोषम् that sound, सन्निवर्त्य च having stopped, शत्रुघ्नम् to Satrughna, इदम् these words, अब्रवीत् said.

##### आङ्ग्लानुवादः
Then Bharata waking up, exclaimed, I am not the king, ordered the pipers to stop and said to Satrughnaः



#### श्लोकः
##### मूलम्
पश्य शत्रुघ्न कैकेय्या लोकस्यापकृतं महत्।  
विसृज्य मयि दुःखानि राजा दशरथो गतः॥2.81.5॥

##### शब्दार्थः
शत्रुघ्न O Satrughna, पश्य see, कैकेय्या by Kaikeyi, लोकस्य to the people, महत् great, अपकृतम् harm has been done, राजा king, दशरथः Dasaratha, दुःखानि all sufferings, मयि in me, विसृज्य having left, गतः went.

##### आङ्ग्लानुवादः
O Satrughna see what great harm has been done to these people at the instance of Kaikeyi. King Dasaratha has gone, leaving me to suffer.



#### श्लोकः
##### मूलम्
तस्यैषा धर्मराजस्य धर्ममूला महात्मनः।  
परिभ्रमति राज्य श्रीर्नौरिवाकर्णिका जले॥2.81.6॥

##### शब्दार्थः
धर्मराजस्य of righteous king, तस्य his, महात्मनः noble one's, धर्ममूला rooted in  righteousness, एषा such, राज्यश्रीः the goddess of kingdom, जले in water, आकर्णिका without helmsman, नौः इव like a boat, परिभ्रमति is revolving.

##### आङ्ग्लानुवादः
This kingdom, rooted in the righteousness of that noble king, is now whirling like a  
boat in a whirlpool without a helmsman.



#### श्लोकः
##### मूलम्
यो हि नस् सुमहान्नाथस्सोऽपि प्रव्राजितो वनम्।  
अनया धर्ममुत्सृज्य मात्रा मे राघवस्स्वयम्॥2.81.7॥

##### शब्दार्थः
यः whoever, नः for us, सुमहान् great, नाथः protector, सः (राघवः) अपि that Rama also, अनया this, मे मात्रा by my mother, धर्मम् virtuous conduct, उत्सृज्य having abandoned, स्वयम् herself, वनम् forest, प्रव्राजितः has been banished.

##### आङ्ग्लानुवादः
Even Rama, a great protector for all of us, has been banished to the forest by my mother bereft of virtuous conduct.



#### श्लोकः
##### मूलम्
इत्येवं भरतं प्रेक्ष्य विलपन्तं विचेतनम्।  
कृपणं रुरुदुस्सर्वास्सस्वरं योषित स्तदा॥ 2.81.8॥

##### शब्दार्थः
तदा then, इत्येवम् in this way, विलपन्तम् lamenting, विचेतनम् lying unconscious, भरतम् Bharata, प्रेक्ष्य having seen, सर्वाः all, योषितः women, सस्वरम् in one voice, कृपणम् piteously, रुरुदुः cried loudly.

##### आङ्ग्लानुवादः
Thus lamenting, Bharata fainted. Seeing him (in this state) all the women (of the inner apartment) at once cried aloud piteously.



#### श्लोकः
##### मूलम्
तथा तस्मिन्विलपति वसिष्ठो राजधर्मवित्।  
सभामिक्ष्वाकुनाथस्य प्रविवेश महायशाः॥2.81.9॥

##### शब्दार्थः
तस्मिन् that Bharata, तथा in that way, विलपति lamenting, राजधर्मवित् conversant with royal traditions, महायशाः illustrious man, वसिष्ठः Vasistha, इक्ष्वाकुनाथस्य of the lord of Iksvakus (king Dasaratha's), सभाम् assembly hall, प्रविवेश entered.

##### आङ्ग्लानुवादः
While Bharata was weeping, illustrious Vasistha, conversant with royal traditions, entered the assembly hall of the lord of the Iksvakus (king Dasaratha).



#### श्लोकः
##### मूलम्
शातकुम्भमयीं रम्यां मणिरत्नसमाकुलाम्।  
सुधर्मामिव धर्मात्मा सगणः प्रत्यपद्यत॥2.81.10॥

##### शब्दार्थः
धर्मात्मा righteous, सगणः along with his disciples, शातकुम्भमयीम् with gold finishing, रम्याम् lovely, मणिरत्नसमाकुलाम् inlaid with gems and precious stones, सुधर्मामिव like Sudharma, (the assembly hall of Indra), प्रत्यपद्यत reached.

##### आङ्ग्लानुवादः
Righteous Vasistha along with his disciples reached the lovely golden assembly hall  inlaid with gems and precious stones, which resembled Sudharma, (the assembly hall of Indra).



#### श्लोकः
##### मूलम्
स काञ्चनमयं पीठं सुखास्तरणसंवृतम्।  
अध्यास्त सर्ववेदज्ञो दूताननुशशास च॥2.81.11॥

##### शब्दार्थः
सर्ववेदज्ञः wellversed in all the Vedas, सः Vasistha, सुखास्तरणसंवृतम् covered with comfortable spread, काञ्चनमयम् made of gold, पीठम् seat, अध्यास्त sat, दूतान् messengers, अनुशशास च ordered too.

##### आङ्ग्लानुवादः
Vasistha, wellversed in all the Vedas, sat on a golden seat with a comfortable cover and ordered the messengersः



#### श्लोकः
##### मूलम्
ब्राह्मणान् क्षत्रियान्वैश्यनमात्यान्गणवल्लभान्।  
क्षिप्रमानयताऽव्यग्राः कृत्यमात्ययिकं हि नः॥2.81.12॥

##### शब्दार्थः
अव्यग्राः with a steady mind, ब्राह्मणान् brahmins, क्षत्रियान् kshatriyas, वैश्यान् Vaisyas, अमात्यान् ministers, गणवल्लभान् army commanders, क्षिप्रम् at once, आनयत fetch, नः for us,  आत्ययिकम् of great urgency, कृत्यं हि work to be done.

##### आङ्ग्लानुवादः
Fetch quietly brahmins, kshatriyas, vaisyas, ministers and army commanders at once. A matter of great urgency awaits us.



#### श्लोकः
##### मूलम्
सराजभृत्यं शत्रुघ्नं भरतं च यशस्विनम्।  
युधाजितं सुमन्त्रं च ये च तत्र हिता जनाः॥2.81.13॥

##### शब्दार्थः
सराजभृत्यम् along with royal attendants, शत्रुघ्नम् Satrughna, यशस्विनम् the illustious one, भरतं च Bharata too, युधाजितम् Yudhajit, सुमन्त्रं च Sumantra also, तत्र there, हिताः well wishers of the king, ये जनाः all those people.

##### आङ्ग्लानुवादः
Bring all the royal attendants, Satrughna, the illustrious Bharata, Yudhajit, Sumantra and all those wellwishers of the king.



#### श्लोकः
##### मूलम्
ततो हलहलाशब्दस्सुमहान्समपद्यत।  
रथैरश्वैर्गजैश्चापि जनानामुपगच्छताम्॥2.81.14॥

##### शब्दार्थः
ततः then, रथैः with chariots, अश्वैः on horses, गजैश्चापि on elephants, उपगच्छताम् of those arriving, जनानाम् people's, सुमहान् great, हलहला शब्दः tumultuous sound, समपद्यत arose.

##### आङ्ग्लानुवादः
As they (invitees) began arriving on chariots, horses and elephants, there arose a great tumult.



#### श्लोकः
##### मूलम्
ततो भरतमायान्तं शतक्रतुमिवामराः।  
प्रत्यनन्दन्प्रकृतयो यथा दशरथं तथा॥2.81.15॥

##### शब्दार्थः
ततः then, आयान्तम् approaching, भरतम् Bharata, प्रकृतयः ministers and other subjects, दशरथम् Dasaratha, यथा like, तथा like, अमराः gods, शतक्रतुमिव like Indra, the performer of hundred sacrifices, प्रत्यनन्दन् greeted.

##### आङ्ग्लानुवादः
Then as Bharata apprroached,  ministers and subjects greeted him as they used to greet Dasaratha, just as gods greet Indra, the performer of a hundred sacrifices.



#### श्लोकः
##### मूलम्
ह्रद इव तिमिनागसंवृतः स्तिमितजलो मणिशङ्खशर्करः।  
दशरथसुतशोभिता सभा सदशरथेव बभौ यथा पुरा॥2.81.16॥

##### शब्दार्थः
दशरथसुतशोभिता graced by the son of Dasaratha, सभा assembly hall, सदशरथा इव as if Dasaratha was present, तिमिनाग संवृतः filled with whales and serpents, मणिसङ्खशर्करः with gems, shells, pebbles and grains of sand, स्तिमितजलः with placid water, ह्रद इव like a lake, यथापुरा as of yore, बभौ shone.

##### आङ्ग्लानुवादः
The assembly hall looked splendid like a lake of tranquil waters with gems, shells  pebbles, grains of sand and teeming with whales and serpents in the presence of the son of king Dasaratha. It appeared as though Dasaratha himself was present.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकाशीतितमस्सर्गः॥  
Thus ends the eightyfirst sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/081_rAjasabhAgamanam.md">
<details><summary><h3>भूषणम् ...{Loading}...</h3></summary>



ततो नान्दीमुखीं रात्रिं भरतं सूतमागधाः ।  

तुष्टुवुर्वाग्विशेषज्ञाः स्तवैर्मङ्गलसंहितैः  ॥  २।८१।१  ॥   

तत इति । नान्दीमुखीं रामानयनाभ्युदयप्रारम्भयुक्ताम् । यद्वा भरताभिषेकाय
वसिष्ठेन कृतनान्दीमुखाभ्युदययुक्ताम् । यद्वा शोकविगमाय
कृताभ्युदयामित्यर्थः । रात्रिं रात्रौ, अपररात्र इत्यर्थः । यद्वा रात्रिं
प्राप्येति शेषः । मङ्गलसंहितैः मङ्गलशब्दसहितैः  ॥  २।८१।१  ॥   

  

सुवर्णकोणाभिहतः प्राणदद्यामदुन्दुभिः ।  

दध्मुः शङ्खांश्च शतशो नादांश्चोच्चावचस्वरान्  ॥  २।८१।२  ॥   

कोणो वादनदण्डः । यामावसानसूचको दुन्दुभिः यामदुन्दुभिः । प्राणदत् नदति
स्म । नाद्यन्ते एभिरिति नादाः काहल्यादयः तान् । उच्चावचस्वरान्
निम्नोन्नतस्वरान् । मन्द्रमध्यमताररूपेण नानास्वरानित्यर्थः  ॥  २।८१।२
 ॥   

  

स तूर्यघोषः सुमहान् दिवमापूरयन्निव ।  

भरतं शोकसन्तप्तं भूयः शोकैररन्ध्रयत्  ॥  २।८१।३  ॥   

ततः प्रबुद्धो भरतस्तं घोषं संनिवर्त्य च ।  

नाहं राजेति चाप्युक्त्वा शत्रुघ्नमिदमब्रवीत्  ॥  २।८१।४  ॥   

अरन्ध्रयत् व्यदारयेत् । अरन्धयदिति पाठे--अपचत् अतपदित्यर्थः  ॥  २।८१।३४
 ॥   

  

पश्य शत्रुघ्न कैकेय्या लोकस्यापकृतं महत् ।  

विसृज्य मयि दुःखानि राजा दशरथो गतः  ॥  २।८१।५  ॥   

कैकेय्या हेतुभूतया जायमानं लोकस्य सूतमागधादेः अपकृतम् अनुचितं कर्म पश्य
। यद्वा लोकस्य जनस्य कैकेय्या महद्यथाभवति तथा ऽपकृतम् । तदेवाह
विसृज्येत्यादि  ॥  २।८१।५  ॥   

  

तस्यैषा धर्मराजस्य धर्ममूला महात्मनः ।  

परिभ्रमति राजश्रीर्नौरिवाकर्णिका जले  ॥  २।८१।६  ॥   

यो हि नः सुमहान्नाथः सोपि प्रव्राजितो वनम् ।  

अनया धर्ममुत्सृज्य मात्रा मे राघवः स्वयम्  ॥  २।८१।७  ॥   

इत्येवं भरतं प्रेक्ष्य विलपन्तं विचेतनम् ।  

कृपणं रुरुदुः सर्वाः सस्वरं योषितस्तदा  ॥  २।८१।८  ॥   

तथा तस्मिन् विलपति वसिष्ठो राजधर्मवित् ।  

सभामिक्ष्वाकुनाथस्य प्रविवेश महायशाः  ॥  २।८१।९  ॥   

राजश्रीः प्रधाने राजनि वर्त्तमाने ज्येष्ठपुत्रस्य युवराजत्वेन
प्राप्तेत्येवमविच्छिन्ना राज्यलक्ष्मीः । अकर्णिका कर्णो ऽरित्रं "कर्णः
श्रोत्रमरित्रं च" इति भुवनः । सो ऽस्यास्तीति कर्णी स एव कर्णिकः,
कर्णधारक इति यावत् । तद्रहिता  ॥  २।८१।६९  ॥   

  

शातकुम्भमयीं रम्यां मणिरत्नसमाकुलाम् ।  

सुधर्मामिव धर्मात्मा सगणः प्रत्यपद्यत  ॥  २।८१।१०  ॥   

स काञ्चनमयं पीठं सुखास्तरणसंवृतम् ।  

अध्यास्त सर्ववेदज्ञो दूताननुशशास च  ॥  २।८१।११  ॥   

शातकुम्भमयीं स्वर्णमयीम् । मणिरत्नसमाकुलां मणिश्रेष्ठसमावृतां "रत्नं
स्वजातिश्रेष्ठे ऽपि" इत्यमरः । यद्वा मणयो मुक्ताः "मणिर्द्वयोरश्मजातौ
मुक्तादिके ऽपि च" इत्यमरः । रत्नानि पद्मरागादीनि । अत्र सभामिति
विशेष्यम् । सगणः सशिष्यगणः  ॥  २।८१।१०११  ॥   

  

ब्राह्मणान् क्षत्ित्रयान् वैश्यानमात्यान् गणवल्लभान् ।  

क्षिप्रमानयताव्यग्राः कृत्यमात्ययिकं हि नः  ॥  २।८१।१२  ॥   

गणवल्लभान् गणाध्यक्षान् । आत्ययिकम् अत्ययः कृच्छ्रं तत्र भवमात्ययिकम्,
यत्नसाध्यमित्यर्थः  ॥  २।८१।१२  ॥   

  

सराजभृत्यं शत्रुघ्नं भरतं च यशस्विनम् ।  

युधाजितं सुमन्त्रं च ये च तत्र हिता जनाः  ॥  २।८१।१३  ॥   

ततो हलहलाशब्दः सुमहान् समपद्यत ।  

रथैरश्वैर्गजैश्चापि जनानामुपगच्छताम्  ॥  २।८१।१४  ॥   

ततो भरतमायान्तं शतक्रतुमिवामराः ।  

प्रत्यनन्दन् प्रकृतयो यथा दशरथं तथा  ॥  २।८१।१५  ॥   

सराजभृत्यं राजान्तरङ्गभृत्यसहितम् । युधाजिदिति विजयाख्यमन्त्रिणो
नामान्तरं सुमन्त्रशब्दसाहचर्यात् । ये च तत्र भरते हिताः हितपराः जनाः
तानप्यानयतेति पूर्वेण सम्बन्धः  ॥  २।८१।१३१५  ॥   

  

ह्रद इव तिमिनागसंवृतः स्तिमितजलो मणिशङ्खशर्करः ।  

दशरथसुतशोभिता सभा सदशरथेव बभौ यथापुरा  ॥  २।८१।१६  ॥   

शर्कराशब्देनात्र स्थूलवालुका उच्यन्ते । ह्रदश्च समुद्रसमीपस्थः ।
तिमिशङ्खादिसाहचर्यात् । अत्र स्तिमितजलेन वसिष्ठस्य तिमिनागाभ्यां
भरतशत्रुघ्नयोर्मण्यादिभिरमात्यादीनां च साम्यम्  ॥  २।८१।१६  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे एकाशीतितमः
सर्गः  ॥  ८१  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकाशीतितमः सर्गः  ॥  ८१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/081_rAjasabhAgamanam.md">
<details><summary><h3>शिरोमणी ...{Loading}...</h3></summary>



भरतवृत्तान्तं बोधयितुमाह-- तत इत्यादित्रिभिः । नान्दीमुखीं नान्द्याः
रामागमनविषयकोद्योगजनितानन्दस्य मुखं प्रारम्भो यस्यां तां रात्रिं
ज्ञात्वेति शेषः, वाग्विशेषज्ञाः सूतमागधाः मङ्गलसंस्तवैः मङ्गलप्रतिपादकैः
स्तवैस्तुष्टुवुः । नान्दीमुखीं ज्ञात्वेत्यनेन
रामनिर्गमानन्तरमेतद्रात्रेः पूर्वं सूतादिभिर्न स्तुतमिति ध्वनितम् ।
"नन्दिरानन्दने द्यूते" इति विश्वः । अत्र दीर्घः स्वार्थिकाणन्तात् ङीपि
बोध्यः । किञ्च नन्दो नन्दत्वमेव नान्दः सो ऽस्त्यस्येति नान्दी तस्य इयः
व्याप्तेर्मुखमारम्भो यस्यां तामित्यर्थः  ॥  २।८१।१  ॥   

  

सुवर्णेति । सुवर्णकोणेन स्वर्णनिर्मितवादनदण्डेन अभिहतस्ताडितः
यामदुन्दुभिः यामः याममात्रावशिष्टरात्रिसूचकः, किञ्च यामः
स्नानादिप्रवृत्तिरूपः संयमहेतुः दुन्दुभिः प्रणदत् प्राणदत् ।
आगमशास्त्रस्यानित्यत्वादडभावः । शतशः शङ्खास्तु वाद्यान् वादनयोग्यान्
उच्चावचस्वरान् उच्चावचस्वरहेतून् शङ्खान् दध्मुः । नरा इति शेषः ।
"यामस्तु पुंसि प्रहरे संयमे ऽपि प्रकीर्तितः" इति मेदिनी  ॥  २।८१।२  ॥   

  

स इति । दिवमापूरयन्निव स तूर्यघोषः शोकसन्तप्तं भरतं भूयः शोकैः
अरन्धयदपीडयत्  ॥  २।८१।३  ॥   

  

तत इति । ततः तच्छब्दश्रवणानन्तरं प्रबुद्धो भरतः अहं राजा न इत्युक्त्या
तं घोषं संनिवर्त्य शत्रुघ्नमब्रवीत्  ॥  २।८१।४  ॥   

  

तद्वचनाकारमाह-- पश्येत्यादिभिः । हे शत्रुघ्न कैकेय्याः सम्बन्धिनः लोकस्य
जनस्य मन्थराया इत्यर्थः । महदपकृतमपकारं त्वं पश्य जानीहि येन अपकारेण मयि
दुःखानि विसृज्य संस्थाप्य राजा गतः साकेतमिति शेषः, एतेन कैकेय्याः नापराध
इति सूचितम् । तेन तत्स्वभावस्य अतिसरलत्वं व्यञ्जितम्  ॥  २।८१।५  ॥   

  

तस्येति । धर्मराजस्य तस्य पितुः एषा राजश्रीः अकर्णिका कर्णधाररहिता नौरिव
परिभ्रमति स्वनिर्वाहकं न प्राप्नोतीत्यर्थः । "अकण्टका" इति पाठः । कण्टको
नाविकः तद्रहिता इत्यर्थ इति कतक इति भट्टाः । भट्टसम्मतस्तु "अकर्णिका"
इति  ॥  २।८१।६  ॥   

  

य इति । यः नो ऽस्माकं सुमहानतिशयिनो नाथः स राघवः अनया दासीभ्रान्तया
मात्रा धर्मं पितृप्रतिज्ञाविषयीभूताभिषेकमुत्सृज्य त्याजयित्वा वने
प्रव्राजितः प्रेषितः  ॥  २।८१।७  ॥   

  

इतीति । एवं विलपन्तं भरतं वीक्ष्य सर्वाः योषितो रुरुदुः  ॥  २।८१।८  ॥   

  

तथेति । तस्मिन् भरते विलपति सति राजधर्मवित् वशिष्ठः इक्ष्वाकुनाथस्य सभां
प्रविवेश  ॥  २।८१।९  ॥   

  

तदेव भङ्ग्यन्तरेणाह-- शातेति । शातकुम्भमयीं सुवर्णप्रचुरां मणिभिः
रत्नैश्च समाकुलां व्याप्तां सुधर्मामिव प्रतीयमानां सभां सगणः
शिष्यसर्वसहितः धर्मात्मा वशिष्ठः प्रत्यपद्यत  ॥  २।८१।१०  ॥   

  

स इति । स्वस्त्यास्तरणेन स्वस्तिकसदृशमण्डलाकारास्तरणविशेषेण विशिष्टं
काञ्चनमयं स्वर्णनिर्मितं पीठं सर्ववेदज्ञो वशिष्ठः अध्यास्त दूतान्
अनुशशास च  ॥  २।८१।११  ॥   

  

अनुशासनाकारमाह-- ब्राह्मणानिति द्वाभ्यायाम् । अव्यग्राः सावधानाः यूयं
ब्राह्मणादीन् सराजपुत्रं इतरराजकुमारसहितं शत्रुघ्नादिकं च क्षिप्रमानयत
नो ऽस्माकमात्ययिकं विलम्बानर्हं कृत्यमस्ति । गणवल्लभाः सेनाधीशाः
युधाजिन्नामा कश्चित् सखा भरतमातुलस्य तु तत्रासत्त्वात् ।
श्लोकद्वयमेकान्वयि  ॥  २।८१।१२,१३ ॥   

  

तत इति । ततो वशिष्ठाज्ञापनानन्तरं रथादिभिरुपगच्छतां जनानां हलहलाशब्दः
समुपपद्यत समुपापद्यत, हलहलेति प्रभूतशब्दानुकरणम्  ॥  २।८१।१४  ॥   

  

तत इति । ततः गुर्वाज्ञाश्रवणानन्तरमायान्तं भरतं शतक्रतुमिन्द्रममरा इव
दशरथं यथा तथा प्रकृतयः प्रजाः प्रत्यनन्दन्  ॥  २।८१।१५  ॥   

  

ह्रद इति । तिमिनागसंवृतः तिमिभिः शतयोजनविस्तीर्णमत्स्यैः नागैर्जलगजैश्च
संवृतः मणिशङ्खशर्करः मणिभिर्मुक्तादिभिर्युक्ताः शङ्खशर्करा यस्मिन् सः ।
तत्र शर्कराः सुवर्णखनिमृत्तिका इति भट्टाः । स्तिमितजलः ह्रदः समुद्रदहर
इव दशरथसुतेन शोभिता सा सभा पुरा पूर्वं सदशरथा दशरथसहितेव बभूव  ॥  २।८१।१६
 ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकाशीतितमः सर्ग  ॥  २।८१  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/081_rAjasabhAgamanam.md">
<details><summary><h3>तिलकम् ...{Loading}...</h3></summary>



नान्दीमुखीं भरताभिषेकाय वसिष्ठेन
करिष्यमाणनान्दीमुखाद्यभ्युदयप्राग्वर्तिनीम् ।
रामानयनाभ्युदयप्रारम्भयुक्ता नान्दीमुखीति कश्चित् रात्रिमल्पावशेषां
दृष्ट्वेति शेषः । सविशेषज्ञा राजनि राजपुत्रे चापेक्षितविशेषस्तवं जानन्ति
तादृशाः मङ्गलसंस्तवैर्मङ्गलप्रतिपादकैः  ॥  २।८१।१  ॥   

  

सुवर्णकोणः सुवर्णदण्डः, यामदुन्दुभिर्यामावसानसूचको दुन्दुभिः
उच्चावचानुच्चावचस्वरान्वाद्यान्वाद्यविशेषान्दध्मुः । "नान्द्यान्" इति
पाठः पङ्गलादीनित्यर्थ इति तीर्थः  ॥  २।८१।२  ॥   

  

शोकैः शोकोत्पादनैः अरन्धयद्धिनस्ति स्म । "रध पाकहिंसनयोः"  ॥ 
२।८१।३,४ ॥   

  

कैकेय्या हेतुना मद्विषये जायमानं लोकस्य सूतमागधादेरपकृतमनुचितं कर्म पश्य
। एवंरूपाणि दुःखानि दुःखकराणि मयि विसृज्य राजा गतः  ॥  २।८१।५  ॥   

  

तस्य योगतस्तस्येत्यर्थः, अकर्णिका अकर्णधारा । "अकण्टका" इति पाठः कण्टको
नाविकस्तद्रहितेत्यर्थ इति कतकः  ॥  २।८१।६८  ॥   

  

राजधर्मविद्राजपुरोहितकर्तव्यधर्मवेत्ता । अतः स्वकृत्यं स्वयं
संपादयतीत्याह सभामित्यादि  ॥  २।८१।९  ॥   

  

तद्विशेषणम् शातकुम्भमयीत्यादि । सगणः सशिष्यगणः  ॥  २।८१।१०  ॥   

  

स्वस्त्यास्तरणसंवृतं स्वस्तिकाकारमण्डलवदास्तरणसंवृतं पीठमध्यास्त, ततो
दूताननुशशास च  ॥  २।८१।११  ॥   

  

गणवल्लभाः सेनानायकाः । आत्ययिकं कालविलम्बासहिष्णु  ॥  २।८१।१२  ॥   

  

सराजपुत्रं राजपुत्रैरितरैः सहितं शत्रुघ्नं युधाजिन्नामा कश्चिन्मन्त्री
ये च हिता जनास्तांश्चानयत  ॥  २।८१।१३  ॥   

  

हलहलेति शब्दानुकरणम्  ॥  २।८१।१४,१५  ॥   

  

ह्रद इव सभा । ह्रदो ऽत्र सामुद्रः । भिन्नलिङ्गत्वे ऽपि
सहृदयोद्वेगाभावाच्चन्द्र इव मुखमितिवन्न दुष्टोपमा ।
तिमिरनेकयोजनयामविस्तारो मत्स्यः, नागा जलगजाः सर्पाश्च, मणयो मुक्ताद्याः,
शर्कराः सुवर्णखनिमृत्तिकाः सभायां जलस्थाने सभातेजः एतदेव ध्वनयता
स्तिमितजल इत्युक्तम् । चित्रस्थतिमिनागसंवृतत्वं मणयश्च स्तम्भादिषु
विद्यन्त एव । शङ्खाश्चित्रेषु स्वर्णशर्करास्थाने । कुट्टिमादौ स्वर्णलेपः
। प्रकारान्तरेण जलादिवर्णने तु कलेर्न्यूनता दोषः । मम तु
विभक्तिपरिणामेनैषामेव सभायामप्यन्वयान्न दोषः । एतेन वशिष्ठो जलम्,
तिमिनागौ भरतशत्रुघ्नौ, मण्यादयो ऽमात्यपौरजानपदा इति कतकोक्तमपास्तम् ।
दशरथसुतशोभिता सभा पुरा सदशरथा सभेव बभाविति योजना ।
पितृसमानाकारत्वात्पुत्रस्येदानीमपि सदशरथेवेत्युत्प्रेक्षा, पुरा
यथेत्यंशे उपमेति तयोरत्र संसृष्टिः  ॥  २।८१।१६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकाशीतितमः सर्गः  ॥  २।८१  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/081_rAjasabhAgamanam.md">
<details><summary><h3>द्राविडपाठः ...{Loading}...</h3></summary>


ततो नान्दीमुखीं रात्रिं भरतं सूतमागधाः।  
तुष्टुवुर्वाग्विशेषज्ञाः स्तवैर्मङ्गलसंहितैः ॥ 2.81.1 ॥   
सुवर्णकोणाभिहतः प्राणदद्यामदुन्दुभिः।  
दध्मुः शङ्खांश्च शतशो नादांश्चोच्चावचस्वरान् ॥ 2.81.2 ॥   
स तूर्यघोषः सुमहान् दिवमापूरयन्निव।  
भरतं शोकसन्तप्तं भूयः शोकैररन्ध्रयत् ॥ 2.81.3 ॥   
ततः प्रबुद्धो भरतस्तं घोषं सन्निवर्त्य च।  
नाहं राजेति चाप्युक्त्वा शत्रुघ्नमिदमब्रवीत् ॥ 2.81.4 ॥   
पश्य शत्रुघ्न कैकेय्या लोकस्यापकृतं महत्।  
विसृज्य मयि दुःखानि राजा दशरथो गतः ॥ 2.81.5 ॥   
तस्यैषा धर्मराजस्य धर्ममूला महात्मनः।  
परिभ्रमति राजश्रीर्नौरिवाकर्णिका जले ॥ 2.81.6 ॥   
यो हि नः सुमहान्नाथः सोपि प्रव्राजितो वनम्।  
अनया धर्ममुत्सृज्य मात्रा मे राघवः स्वयम् ॥ 2.81.7 ॥   
इत्येवं भरतं प्रेक्ष्य विलपन्तं विचेतनम्।  
कृपणं रुरुदुः सर्वाः सस्वरं योषितस्तदा ॥ 2.81.8 ॥   
तथा तस्मिन् विलपति वसिष्ठो राजधर्मवित्।  
सभामिक्ष्वाकुनाथस्य प्रविवेश महायशाः ॥ 2.81.9 ॥   
शातकुम्भमयीं रम्यां मणिरत्नसमाकुलाम्।  
सुधर्मामिव धर्मात्मा सगणः प्रत्यपद्यत ॥ 2.81.10 ॥   
स काञ्चनमयं पीठं सुखास्तरणसंवृतम्।  
अध्यास्त सर्ववेदज्ञो दूताननुशशास च ॥ 2.81.11 ॥   
ब्राह्मणान् क्षत्त्रियान् वैश्यानमात्यान् गणवल्लभान्।  
क्षिप्रमानयताव्यग्राः कृत्यमात्ययिकं हि नः ॥ 2.81.12 ॥   
सराजभृत्यं शत्रुघ्नं भरतं च यशस्विनम्।  
युधाजितं सुमन्त्रं च ये च तत्र हिता जनाः ॥ 2.81.13 ॥   
ततो हलहलाशब्दः सुमहान् समपद्यत।  
रथैरश्वैर्गजैश्चापि जनानामुपगच्छताम् ॥ 2.81.14 ॥   
ततो भरतमायान्तं शतक्रतुमिवामराः।  
प्रत्यनन्दन् प्रकृतयो यथा दशरथं तथा ॥ 2.81.15 ॥   
ह्रद इव तिमिनागसंवृतः स्तिमितजलो मणिशङ्खशर्करः।  
दशरथसुतशोभिता सभा सदशरथेव बभौ यथापुरा ॥ 2.81.16 ॥   

</details>
</div>
