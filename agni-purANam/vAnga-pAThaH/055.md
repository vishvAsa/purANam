---
title: ०५५

---
भगवानुवाच  
अतः परं प्रवक्ष्यामि प्रतिमानान्तु पिण्डिकाम्।  
दैर्घ्येण प्रतिमातुल्या तदर्द्धेन तु विस्तृता ॥ १ ॥  
  
उच्छितायामतोर्द्धेन सुविस्तारार्द्धभागतः।  
तृतीयेन तु वा तुल्यं तत्त्रिभागेण मेखला ॥ २ ॥  
  
खातं च तत्‌प्रमाणं तु किञ्चिदुत्तरतो नतम्।  
विस्तारस्य चतुर्थेन प्रणालस्य विनिर्गमः ॥ ३ ॥  
  
सममूलस्य विस्तारमग्ने कुर्य्यात्तदर्द्धतः।  
विस्तारस्य तृतीयेन तोयमार्गन्तु कारयेत् ॥ ४ ॥  
  
पिण्डिकार्द्धेन वा तुल्यं दैर्घ्यमीशस्य कीर्तितम्।  
ईशं वा तुल्यदीर्घञ्च ज्ञात्वा सूत्रं प्रकल्पयेत् ॥ ४ ॥  
  
उच्छायं पूर्ववत् कुर्य्याद्भागषोडशसङ्‌ख्यया।  
अधः षट्कं द्विभागन्तु कण्ठं कुर्यात्त्रिभागकम् ॥ ५ ॥  
  
शेषास्त्वेकैकशः कार्याः प्रतिष्ठानिर्गमास्तथा।  
पट्टिका पिण्डिका चेयं सामान्यप्रतिमासु च ॥ ६ ॥  
  
प्रासादद्वारमानेन प्रतिमाद्वारमुच्यते ।  
गजव्यालकसंयुक्ता प्रभा स्यात् प्रतिमासु च ॥७ ॥  
पिण्डिकापि यथाशोभं कर्त्तव्या सततं हरेः।  
  
सर्वेषामेव देवानां विष्णूक्तं मानमुच्यते।  
देवीनामपि सर्वासं लक्ष्म्युक्तं मानमुच्यते ॥ ८ ॥  
  
इत्यादिमहापुराणे आग्नेये पिण्डिकालक्षणं नाम इति पञ्चपञ्चाशत्तमोऽध्यायः