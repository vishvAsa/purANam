+++
title = "००८ रामेण वालिवधनिश्चयः"
title_english = "008 The tale of enmity between Vali and Sugreeva"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-008-Ramasya_Valivadha_Nishachayyaha_0.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/008_rAmeNa_vAlivadhanishchayaH.md">
<details><summary><h3>IITK ...{Loading}...</h3></summary>

Sugriva feels happy about his friendship with Rama -- solicits Vali's
death -- relates to Rama about Vali's hostile attitude and his enmity
with him.



#### श्लोकः
##### मूलम्
परितुष्टस्तु सुग्रीवस्तेन वाक्येन वानरः।  
लक्ष्मणस्याग्रतो राममिदं वचनमब्रवीत्4.8.1॥

##### शब्दार्थः
वानरः monkey, सुग्रीवः Sugriva, तेन वाक्येन by the words, परितुष्टः very pleased, लक्ष्मणस्य Lakshmana's, अग्रतः in front, इदं वचनम् these words, अब्रवीत् he spoke.

##### आङ्ग्लानुवादः
Sugriva, the monkey was very pleased with Rama's words and said to him in front of Lakshmanaः



#### श्लोकः
##### मूलम्
सर्वथाऽहमनुग्राह्यो देवतानां न संशयः।  
उपपन्न गुणोपेतस्सखा यस्य भवान्मम4.8.2॥

##### शब्दार्थः
उपपन्नः come, गुणोपेतः endowed with all virtues, भवान् yourself, यस्य मम you to me, सखा friend, अहम् I am, सर्वथा in all respects, देवतानाम्  of gods, अनुग्राह्यः worthy of favour, संशयः doubt, न no.

##### आङ्ग्लानुवादः
'Since one like you endowed with all virtues has become my friend I am (now) worthy of grace of the gods in all respects. There is no doubt.



#### श्लोकः
##### मूलम्
शक्यं खलु भवेद्राम सहायेन त्वयाऽनघ।  
सुरराज्यमपि प्राप्तुं स्वराज्यं किं पनः प्रभो 4.8.3॥

##### शब्दार्थः
अनघ sinless, प्रभो O Lord, राम Rama, त्वया by you, सहायेन with help, सुरराज्यमपि even the kingdom of the gods, प्राप्तुम् to attain, शक्यम् possible, स्वराज्यम् my own kingdom, किं पुनः what to speak

##### आङ्ग्लानुवादः
'O Rama, my sinless Lord, it is possible to attain even the kingdom of the gods with your help, what  to speak of my own kingdom?



#### श्लोकः
##### मूलम्
सोऽहं सभाज्यो बन्धूनां सुहृदां चैव राघव।  
यस्याग्निसाक्षिकं मित्रं लब्धं राघववंशजम्4.8.4॥

##### शब्दार्थः
राघव Rama, यस्य whose, राघववंशजम् born in Raghava dynasty, मित्रम् friend, अग्निसाक्षिकम्  fire as witness, लब्धम् got, सः अहम् that I, बन्धूनाम्  among relatives, सुहृदां चैव also among friends, सभाज्यः became equally honourable.

##### आङ्ग्लानुवादः
'O Rama, since you, born in Raghava dynasty, have become my friend with fire as witness, I have become equally honourable among my relatives and friends.



#### श्लोकः
##### मूलम्
अहमप्यनुरूपस्ते वयस्यो ज्ञास्यसे शनैः।  
न तु वक्तुं समर्थोऽहं स्वयमात्मगतान्गुणान्4.8.5॥

##### शब्दार्थः
अहमपि I am also, ते to you, अनुरूपः worthy, वयस्यः friend, शनैः slowly, ज्ञास्यसे you will know, अहम् I am, इमान् those, आत्मगुणान् my own qualities, स्वयम् myself, वक्तुम् to speak of, समर्थः proper, न not

##### आङ्ग्लानुवादः
'You will come to know slowly that I am also a friend worthy of you.It is not proper for me to speak of my qualities( flatter myself).



#### श्लोकः
##### मूलम्
महात्मनां तु भूयिष्ठं त्वद्विधानां कृतात्मनाम्।  
निश्चला भवति प्रीतिर्धैर्यमात्मवतामिव4.8.6॥

##### शब्दार्थः
आत्मवताम् wellcomposed, कृतात्मनाम्  selfcontrolled, त्वद्विधानाम् of men like you, महात्मनाम् of the exalted souls, प्रीतिः affection, भूयिष्ठम् exceedingly, निश्चला stable, भवति will be, धैर्यम् patience.

##### आङ्ग्लानुवादः
'The affection of exalted souls is exceedingly stable like the patience of  selfcontrolled and wellcomposed men like you.



#### श्लोकः
##### मूलम्
रजतं वा सुवर्णं वा वस्त्राण्याभरणानि च।  
अविभक्तानि साधूनामवगच्छन्ति साधवः4.8.7॥

##### शब्दार्थः
साधूनाम्  good friends, रजतं वा silver or, सुवर्णं वा gold, वस्त्राणि clothes, आभरणानि च and ornaments, अविभक्तानि not divisible, साधवः men who go in one's way, अवगच्छन्ति will consider.

##### आङ्ग्लानुवादः
'Good friends consider(valuables such as) silver or gold, clothes or ornaments of worldly wealth indivisible.



#### श्लोकः
##### मूलम्
आढ्यो वापि दरिद्रो वा दुःखितस्सुखितोऽपि वा।  
निर्दोषो वा सदोषो वा वयस्यः परमा गतिः4.8.8॥

##### शब्दार्थः
आढ्यो वापि whether a rich man, दरिद्रो वा or poor, दुःखितः or sad one, सुखितोऽपि वा or a happy man, निर्दोषो flawless one, सदोषः guilty, वयस्यः a friend, परमा ultimate, गतिः refuge.

##### आङ्ग्लानुवादः
'Whether rich or poor, afflicted or happy, flawless or guilty, a friend is the ultimate refuge to a friend.



#### श्लोकः
##### मूलम्
धनत्यागस्सुखत्यागो देहत्यागोऽपि वा पुनः।  
वयस्यार्थे प्रवर्तन्ते स्नेहं दृष्टवा तथाविधम्4.8.9॥

##### शब्दार्थः
स्नेहम् friendship, तथाविधम् that kind, दृष्ट्वा after finding, वयस्यार्थे for the sake of a friend, धनत्यागः to sacrifice wealth, सुखत्यागः to sacrifice happiness, देहत्यागोऽपि वा or sacrifice even life, प्रवर्तन्ते undertake

##### आङ्ग्लानुवादः
'One will not hesitate to sacrifice wealth or happiness or even life for the sake of a friend like you.'



#### श्लोकः
##### मूलम्
तत्तथेत्यब्रवीद्रामस्सुग्रीवं प्रियवादिनम्।  
लक्ष्मणस्याग्रतो लक्ष्म्या वासवस्येव धीमतः4.8.10॥

##### शब्दार्थः
रामः Rama, वासवस्य इव like Indra, धीमतः wise, लक्ष्म्या by signs, लक्ष्मणस्य Lakshmana's, अग्रतः in the presence of, प्रियवादिनम् pleasant speaker, सुग्रीवम् Sugriva, तत् that, तथा it is true, इति thus, अब्रवीत् he spoke.

##### आङ्ग्लानुवादः
As wise Lakshmana, brilliant like Indra stood witness, Rama said, 'it is true as you say' to Sugriva who spoke pleasing words.



#### श्लोकः
##### मूलम्
ततो रामं स्थितं दृष्ट्वा लक्ष्मणं च महाबलम्।  
सुग्रीवस्सर्वतश्चक्षुर्वने लोलमपातयत्4.8.11॥

##### शब्दार्थः
ततः then, सुग्रीवः Sugriva, स्थितम् standing, रामम् Rama, महाबलम् strong, लक्ष्मणं च Lakshmana also, दृष्ट्वा after seeing, लोलम् moving unsteadily, चक्षुः his eyes, वने in the forest, सर्वतः all sides, अपातयत् cast.

##### आङ्ग्लानुवादः
With mighty Rama and Lakshmana standing by, Sugriva cast his eyes eagerly all round the forest.



#### श्लोकः
##### मूलम्
स ददर्श ततस्सालमविदूरे हरीश्वरः।  
सुपुष्पमीषत्पत्राढ्यं भ्रमरैरुपशोभितम्4.8.12॥

##### शब्दार्थः
ततः then, सः हरीश्वरः chief of monkeys, अविदूरे not very far, सुपुष्पम् having flowers, ईषत्पत्राढ्यम् with a few leaves, भ्रमरैः by bees, उपशोभितम् looking graceful, सालम् sala tree, ददर्श saw.

##### आङ्ग्लानुवादः
Then the chief of monkeys saw a sala tree looking lovely with tender leaves and flowers graced by bees.



#### श्लोकः
##### मूलम्
तस्यैकां पर्णबहुलां भङ्क्त्वा शाखां सुपुष्पिताम्।  
सालस्यास्तीर्य सुग्रीवो निषसाद सराघवः4.8.13॥

##### शब्दार्थः
सुग्रीवः Sugriva, तस्य its, पर्णबहुलाम्  with plenty of leaves, सुशोभिताम् beautifully  blossomed, एकां शाखाम् one branch, भङ्क्त्वा broke, रामस्य for Rama, आस्तीर्य spread, स राघवः with Rama, निषसाद sat.

##### आङ्ग्लानुवादः
Sugriva cut a branch of the beautifully blossomed sala tree with plenty of leaves,   spread it (on the ground) and squatted along with Rama.



#### श्लोकः
##### मूलम्
तावासीनौ ततो दृष्ट्वा हनूमानपि लक्ष्मणम्।  
सालशाखां समुत्पाट्य विनीतमुपवेशयत्4.8.14॥

##### शब्दार्थः
ततः thereafter, हनूमानपि Hanuman also, आसीनौ seated, तौ both Rama and Sugriva, दृष्ट्वा  seeing, सालशाखाम् a branch of sala tree, समुत्पाट्य  broke, विनीतम् obedient, लक्ष्मणम् Lakshmana, उपवेशयत् made him sit.

##### आङ्ग्लानुवादः
Thereafter Hanuman also broke a branch of the sala tree and seated Lakshmana on it.



#### श्लोकः
##### मूलम्
सुखोपविष्टं रामं तु प्रसन्नमुदधिं यथा।  
फलपुष्पसमाकीर्णे तस्मिन् गिरिवरोत्तमे4.8.15॥  
ततः प्रहृष्टस्सुग्रीवश्लक्ष्णं मधुरया गिरा।  
उवाच प्रणयाद्रामं हर्षव्याकुलिताक्षरम्4.8.16॥

##### शब्दार्थः
ततः then, सुग्रीवः Sugriva, फलपुष्पमाकीर्णे in a place filled with flowers and fruits, तस्मिन् in that, गिरिवरोत्तमे on the best of mountains, सुखोपविष्टम् seated comfortably, प्रसन्नम् peaceful, उदधिं यथा like an ocean, रामम् Rama, श्लक्ष्णम् softly, मधुरया sweetly, गिरा words, हर्षव्याकुलिताक्षरम् mixing up words due to extreme joy and excitement, प्रणयात् out of love, उवाच said.

##### आङ्ग्लानुवादः
Now Rama, seated comfortably on the best of mountains overgrown with trees full of flowers and fruits, appeared tranguil like an ocean. Extremely delighted and excited, Sugriva spoke to Rama words that got mixed up with softness and sweetness out of loveः



#### श्लोकः
##### मूलम्
अहं विनिकृतो भ्रात्रा चराम्येष भयार्दितः।  
ऋष्यमूकं गिरिवरं हृतभार्यस्सुदुःखितः4.8.17॥

##### शब्दार्थः
भ्रात्रा  brother, विनिकृतः offended, एषः here I am, अहम् I, भयार्दितः frightened, हृतभार्यः wife stolen, सुदुःखितः very sad, गिरिवरम् great mountain, ऋश्यमूकम् Rishyamuka, चरामि I am roaming .

##### आङ्ग्लानुवादः
'I am sadly roaming here in the great Rishyamuka mountain, my wife stolen, offended by my brother and frightened.



#### श्लोकः
##### मूलम्
सोऽहं त्रस्तो भये मग्नो वसाम्युद्भ्रान्तचेतनः।  
वालिना निकृतो भ्रात्रा कृतवैरश्च राघव4.8.18॥

##### शब्दार्थः
राघव Rama, भ्रात्रा brother, वालिना by Vali, निकृतः deceived, कृतवैरश्च developed enmity, सः अहम् that I am, त्रस्तः terrified, सम्भ्रान्तचेतनः utterly confused, वने in the forest, भये with fear, मग्नः stricken.

##### आङ्ग्लानुवादः
'O Rama my brother is my enemy. Deceived and threatened by him, I live in the forest stricken with fear and utterly confused.



#### श्लोकः
##### मूलम्
वालिनो मे भयार्तस्य सर्वलोकाभयङ्कर।  
ममापि त्वमनाथस्य प्रसादं कर्तुमर्हसि4.8.19॥

##### शब्दार्थः
सर्वलोकाभयङ्कर O warrior who can threaten people of all worlds, मे to me, वालिनः from Vali, भयार्तस्य of one scared and helpless, अनाथस्य of an orphan, ममापि for me, त्वम् you, प्रसादम् grace, कर्तुम् to do, अर्हसि ought to.

##### आङ्ग्लानुवादः
'O great warrior who can frighten all the worlds scared of Vali, I feel  helpless like an orphan to whom you ought to extend your grace.'



#### श्लोकः
##### मूलम्
एवमुक्तस्तु तेजस्वी धर्मज्ञो धर्मवत्सलः।  
प्रत्युवाच स काकुत्स्थस्सुग्रीवं प्रहसन्निव4.8.20॥

##### शब्दार्थः
एवम् in that way, उक्तः having spoken, तेजस्वी glorious, धर्मज्ञः knower of duty , धर्मवत्सलः a lover of dharma, सः काकुत्स्थः that Kakustha, प्रहसन्निव gentle smile on his face, सुग्रीवम् to Sugriva, प्रत्युवाच replied

##### आङ्ग्लानुवादः
Thus spoken to, the glorious Rama, lover of righteousness who knew his duty, replied to Sugriva with a smile on his faceः



#### श्लोकः
##### मूलम्
उपकारफलं मित्रमपकारोऽरिलक्षणम्।  
अद्यैव तं हनिष्यामि तव भार्यापहारिणम्4.8.21॥

##### शब्दार्थः
मित्रञ्ज्ञ a friend, उपकारफलम् carries the fruit of help, अपकारः harm, अरिलक्षणम् an enemy's characteristic feature, तव your, भार्यापहारिणम् wrested your wife, तम् him, अद्यैव this very day, वधिष्यामि I will kill.

##### आङ्ग्लानुवादः
'While a friend is known for his help, an enemy is known for his offensiveness. I will this very day kill the one who wrested your wife.



#### श्लोकः
##### मूलम्
इमे हि मे महावेगा पत्रिणस्तिग्मतेजसः।  
कार्तिकेयवनोद्भूताश्शरा हेमविभूषिताः4.8.22॥  
कङ्कपत्रपरिच्छन्ना महेन्द्राशनिसन्निभाः।  
सुपर्वाणस्सुतीक्ष्णाग्रास्सरोषा भुजगा इव4.8.23॥

##### शब्दार्थः
महावेगाः of high speed, मे my, पत्रिणः winged ones, इमे these , शराःarrows, तिग्मतेजसः glowing like fierce fire, कार्तिकेयवनोद्भताः born out of Kartikeya's bed of reeds, हेमविभूषिताः decked with gold, कङ्कपत्रपरिच्छन्नाः covered with kanka feathers, महेन्द्राशनिसन्निभाः  comparable to great Indra's thunderbolt, सुपर्वाणः those with smooth joints, सुतीक्ष्णाग्राः  with very sharp and pointed tips, सरोषाः angry, भुजगाः serpents, इव like.

##### आङ्ग्लानुवादः
'Here are my highspeed, winged arrows glowing like fierce fire, born out of Kartikeya's bed of reeds.They are smooth and welljointed, decked with gold, comparable in strength to great Indra's thunderbolt, very sharp with pointed tips looking like angry serpents.



#### श्लोकः
##### मूलम्
भ्रातृसंज्ञममित्रं ते वालिनं कृतकिल्बिषम्।  
शरैर्विनिहतं पश्य विकीर्णमिव पर्वतम्4.8.24॥

##### शब्दार्थः
ते your, वालिनम् at Vali, कृतकिल्बिषम् doer of wrong deeds, वालिसंज्ञम् calls Vali's brother, अमित्रम् enemy, शरैः by arrows, विनिहतम् being killed, विकीर्णम् shattered, पर्वतम् इव crushed like a mountain, पश्य you may see.

##### आङ्ग्लानुवादः
'Vali who calls himself your brother is your enemy and a doer of wrong deeds. You will see him crushed, like a mountain shattered, by my arrows.'



#### श्लोकः
##### मूलम्
राघवस्य वचश्श्रुत्वा सुग्रीवो वाहिनीपतिः।  
प्रहर्षमतुलं लेभे साधु साध्विति चाब्रवीत्4.8.25॥

##### शब्दार्थः
वाहिनीपतिः chief of the army (of monkeys), सुग्रीवः Sugriva, राघवस्य Rama's, वचः words, श्रुत्वा on hearing, अतुलम् immeasurable, प्रहर्षम् happiness, लेभे attained, साधु साधु इति good good thus, अब्रवीत् said.

##### आङ्ग्लानुवादः
On hearing Rama's words, Sugriva, chief of the army of monkeys experienced immeasurable happiness and exclaimed, 'you're great, you're great.'



#### श्लोकः
##### मूलम्
राम शोकाभिभूतोऽहं शोकार्तानां भवान्गतिः।  
वयस्य इति कृत्वा हि त्वय्यहं परिदेवये4.8.26॥

##### शब्दार्थः
राम  Rama, अहम् I am, शोकाभिभूतः overcome with sorrow, शोकार्तानाम् for those in sorrow, भवान् you are, गतिः refuge, वयस्यः friend, इति कृत्वा treating you like this, अहम् I am, त्वयि to you, परिदेवये express.

##### आङ्ग्लानुवादः
'Rama I am overwhelmed with sorrow. You are the refuge of the distressed. As you are a friend I ventilate all my grief to you.



#### श्लोकः
##### मूलम्
त्वं हि पाणिप्रदानेन वयस्यो मेऽग्निसाक्षिकम्।  
कृतः प्राणैर्बहुमतस्सत्येनापि शपामि ते4.8.27॥

##### शब्दार्थः
त्वम् you, पाणिप्रदानेन by offering your hand in friendship, अग्निसाक्षिकम् with fire as witness, कृतः did, प्राणैः more than life, बहुमतः very great, मे वयस्यः हि being my friend, अहम् I am, सत्येन truly, शपामि  vow, ते to you.

##### आङ्ग्लानुवादः
'I value your hand of friendship extended to me, with fire as witness more than my very life. I, on my own, offer my pledge of friendship.



#### श्लोकः
##### मूलम्
वयस्य इति कृत्वा च विस्रब्धः प्रवदाम्यहम्।  
दुःखमन्तर्गतं यन्मे मनो हरति नित्यशः4.8.28॥

##### शब्दार्थः
वयस्यः इति कृत्वा च also considering you as a friend, अहम् I am, विस्रब्धः  relaxed , प्रवदामि I am speaking, मे अन्तर्गतम् my feelings, दुःखम् sorrow, नित्यशः always, मनः mind, हरति is tormenting me.

##### आङ्ग्लानुवादः




#### श्लोकः
##### मूलम्
एतावदुक्त्वा वचनं बाष्पदूषितलोचनः।  
बाष्पोपहतया वाचा नोच्चैश्शक्नोति भाषितुम्4.8.29॥

##### शब्दार्थः
एतावत् till that, वचनम् words, उक्त्वा spoken, बाष्पदूषितलोचनः vision blurred by tears, बाष्पदूषितया choked with tears, वाचा with words, उच्चैः loudly, भाषितुम् to speak further, न शक्नोति was not able to do.

##### आङ्ग्लानुवादः
His vision blurred, words choked with tears he was unable to speak further.



#### श्लोकः
##### मूलम्
बाष्पवेगं तु सहसा नदीवेगमिवागतम्।  
धारयामास धैर्येण सुग्रीवो रामसन्निधौ4.8.30॥

##### शब्दार्थः
सुग्रीवः Sugriva, रामसन्निधौ in front of Rama, नदीवेगमिव like a rushing river, सहसा instantaneously, आगतम् flowing, बाष्पवेगम् fast flowing tears, धैर्येण with patience, धारयामास checked

##### आङ्ग्लानुवादः
Quickly Sugriva controlled his tears streaming fast like the rushing river, with patience, Rama seated in front.



#### श्लोकः
##### मूलम्
सन्निगृह्य तु तं बाष्पं प्रमृज्य नयने शुभे।  
विनिश्श्वस्य च तेजस्वी राघवं वाक्यमब्रवीत्4.8.31॥

##### शब्दार्थः
तेजस्वी  brilliant, सः he, तं बाष्पम् his tears, निगृह्य  controlled, शुभे auspicious, नयने eyes, प्रमृज्य wiped, विनिःश्वस्य took deep breath, राघवम् to Rama, वाक्यम् these words, अब्रवीत् said

##### आङ्ग्लानुवादः
Effulgent Sugriva controlled his tears, wiped his bright eyes, took deep breath and said to Ramaः



#### श्लोकः
##### मूलम्
पुराऽहं वालिना राम राज्यात्स्वादवरोपितः।  
परुषाणि च संश्राव्य निर्धूतोऽस्मि बलीयसा4.8.32॥

##### शब्दार्थः
राम O Rama, पुरा in the past, अहम् I, बलीयसा powerful, वालिना by Vali, स्वात् from my  own, राज्यात् from the kingdom, अवरोपितः was uprooted, परुषाणि harsh (words), संश्राव्य making me listen, निर्धूतः thrown out, अस्मि I am.

##### आङ्ग्लानुवादः
'O Rama I was subjected to the harsh words of powerful Vali in the past when he uprooted me from  the kingdom and threw me out.



#### श्लोकः
##### मूलम्
हृता भार्या च मे तेन प्राणेभ्योऽपि गरीयसी।  
सुहृदश्च मदीया ये संयता बन्धनेषु ते4.8.33॥

##### शब्दार्थः
तेन by him, प्राणेभ्योऽपि than my own life, गरीयसी dearer, मे भार्या my wife, हृता robbed, मदीयाः my, ये whoever, सुहृदः friends, ते they, बन्धनेषु under arrest, संयताः imprisoned.

##### आङ्ग्लानुवादः
'I was robbed of my wife who is dearer than my own life. All my friends were rounded up and imprisoned.



#### श्लोकः
##### मूलम्
यत्नवांश्च सुदुष्टात्मा मद्विनाशाय राघव।  
बहुशस्तत्प्रयुक्ताश्च वानरा निहता मया4.8.34॥

##### शब्दार्थः
राघव O Rama, दुष्टात्मा evilminded, सः he was, मद्विनाशाय to kill me, यत्नवांश्च made effort, बहुशः in many ways, तत्प्रयुक्ताः  sent by him, वानराः monkeys, मया by myself, निहताः were killed.

##### आङ्ग्लानुवादः
'O Rama this evilminded one made several attempts to kill me. The monkeys he sent to kill me were themselves killed.



#### श्लोकः
##### मूलम्
शङ्कया त्वेतया चेह दृष्ट्वा त्वामपि राघव।  
नोपसर्पाम्यहं भीतो भये सर्वे हि बिभ्यति4.8.35॥

##### शब्दार्थः
राघव Rama, अहं च I also, एतया by that, शङ्कया with doubt, त्वाम् अपि you also, इह here, दृष्ट्वा seeing, भीतः scared, नोपसर्पामि I did not come near, भये out of fear, सर्वे all, बिभ्यति हि one is scared.

##### आङ्ग्लानुवादः
'It is because of suspicion that I did not approach you. Every one is scared when there is ample reason to fear.



#### श्लोकः
##### मूलम्
केवलं हि सहाया मे हनुमत्प्रमुखास्त्विमे।  
अतोऽहं धारयाम्यद्य प्राणान् कृच्छ्रगतोऽपि सन्4.8.36॥

##### शब्दार्थः
केवलम् only, इमे these, हनुमत्प्रमुखाः Hanuman and other chiefs, मे to me, सहायाः helpful  
ones, अतः therefore, अहम् I, कृच्छ्रगतोऽपि सन् in spite of all difficulties, अद्य now, प्राणान् life, धारयामि I am surviving.

##### आङ्ग्लानुवादः
'Only Hanuman and other chiefs are helping me. Therefore, I am surviving in spite of all difficulties.



#### श्लोकः
##### मूलम्
एते हि कपयस्स्निग्धा मां रक्षन्ति समन्ततः।  
सह गच्छन्ति गन्तव्ये नित्यं तिष्ठन्ति च स्थिते4.8.37॥

##### शब्दार्थः
स्निग्धाः affectionate, एते these, कपयः monkeys, माम् me, समन्ततः on all sides, रक्षन्ति protecting, गन्तव्ये  have to go, सह with any one, गच्छन्ति they go, स्थितौ stay when I stay, तिष्ठन्ति च stop.

##### आङ्ग्लानुवादः
'These monkeys out of love for me keep me protected from all sides. They go out with me when it is necessary and stay back whenever I stop (in order to guard me).



#### श्लोकः
##### मूलम्
सङ्क्षेपस्त्वेष मे राम किमुक्त्वा विस्तरं हि ते।  
स मे ज्येष्ठो रिपुर्भ्राता वाली विश्रुतपौरुषः4.8.38॥

##### शब्दार्थः
राम O Rama, एषः this, मे my, सङ्क्षेपः in brief, ते to you, विस्तरम् in detail, उक्त्वा telling, किम् why, मे my, भ्राता brother, विश्रुतपौरुषः a man of wellknown prowess, सः वाली that Vali, रिपुः enemy.

##### आङ्ग्लानुवादः
'O Rama I tell you (my story) briefly. It is not necessary to go into details. My elder brother Vali, who is known for his prowess, is my enemy.



#### श्लोकः
##### मूलम्
तद्विनाशाद्धि मे दुःखं प्रणष्टं स्यादनन्तरम्।  
सुखं मे जीवितं चैव तद्विनाशनिबन्धनम्4.8.39॥

##### शब्दार्थः
तद्विनाशाद्धि only after he is killed, अनन्तरम् thereafter, मे my, दुःखम् sorrow, प्रणष्टम् can vanish, स्यात् will be, मे my, सुखम् happiness, जीवितं चैव and life also, तद्विनाशनिबन्धनम् is subject to his destruction.

##### आङ्ग्लानुवादः
'My sorrow will go only with his death. My happiness and my life are also subject to his destruction.



#### श्लोकः
##### मूलम्
एष मे राम शोकान्तश्शोकार्तेन निवेदितः।  
दुःखितस्सुखितो वापि सख्युर्नित्यं सखा गतिः4.8.40॥

##### शब्दार्थः
राम Rama, शोकार्तेन out of sorrow, मे my, एषः this, शोकान्तः end the sorrow, निवेदितः  explained to you, सख्युः for a friend, दुःखितः unhappy, सुखितो वापि or happy, सखा a friend, गतिः is the only refuge.

##### आङ्ग्लानुवादः
'This what I had to tell you out of sorrow. This is how my sorrow will end. In joy and in sorrow your friend is your refuge.



#### श्लोकः
##### मूलम्
श्रुत्वैतद्वचनं रामस्सुग्रीवमिदमब्रवीत्।  
किं निमित्तमभूद्वैरं श्रोतुमिच्छामि तत्त्वतः4.8.41॥

##### शब्दार्थः
रामः Rama, एतत् these, वचः words, श्रुत्वा hearing, सुग्रीवम् to Sugriva, इदम् these words, अब्रवीत् he spoke, किं निमित्तम् for what reason, वैरम् enmity, अभूत् was caused, तत्त्वतः truly, श्रोतुम् to hear, इच्छामि I wish

##### आङ्ग्लानुवादः
After hearing  Sugriva, Rama said 'I wish to know the actual cause of this enmity.



#### श्लोकः
##### मूलम्
सुखं हि कारणं श्रुत्वा वैरस्य तव वानर।  
अनन्तरं विधास्यामि सम्प्रधार्य बलाबलम्4.8.42॥

##### शब्दार्थः
वानर O monkey, तव your, वैरस्य enmity's, कारणम् cause, श्रुत्वा after hearing, बलाबलम् strength or weakness, सम्प्रधार्य after measuring, आनन्तर्यात् thereafter, सुखम् विधास्यामि I will take action to make you happy.

##### आङ्ग्लानुवादः
'On hearing the cause of your enmity and considering your strength and weakness, I will take steps to make you happy.



#### श्लोकः
##### मूलम्
बलवान् हि ममामर्षश्श्रुत्वा त्वामवमानितम्।  
वर्तते हृदयोत्कम्पी प्रावृड्वेग इवाम्भसः4.8.43॥

##### शब्दार्थः
त्वाम् your, अवमानितम् insulted, श्रुत्वा after hearing, मम my, हृदयोत्कम्पी heart is agitated, बलवान् strong, आमर्षः restless, अम्भसः rain water, प्रापृड्वेग इव  enraged , वर्तते feels

##### आङ्ग्लानुवादः
'On hearing about your humiliation I feel highly agitated at heart. I feel very much angry and restless like the water in rainy season.



#### श्लोकः
##### मूलम्
हृष्टः कथय विस्रब्धो यावदारोप्यते धनुः।  
सृष्टश्च हि मया बाणो निरस्तश्च रिपुस्तव4.8.44॥

##### शब्दार्थः
मया by me, धनुः bow, यावत् until, आरोप्यते is strung, बाणः arrow, सृष्टश्च on the release, तव your, रिपुः enemy, निरस्तश्च will be destroyed, हृष्टः happily, विस्रब्धः freely, कथय speak.

##### आङ्ग्लानुवादः
'Tell me freely and cheerfully before I string the bow. Your enemy will be destroyed as soon as I release my arrow.'



#### श्लोकः
##### मूलम्
एवमुक्तस्तु सुग्रीवः काकुत्स्थेन महात्मना।  
प्रहर्षमतुलं लेभे चतुर्भिस्सह वानरैः4.8.45॥

##### शब्दार्थः
महात्मना by the great, काकुत्स्थेन by Rama, एवम् that way, उक्तः having been told, सुग्रीवः Sugriva, चतुर्भिः with all the four, वानरैः सह with monkeys, अतुलम् immeasurable, प्रहर्षम् joy, लेभे felt.

##### आङ्ग्लानुवादः
When the great Rama said this, Sugriva with all the four monkeys felt immeasurably glad.



#### श्लोकः
##### मूलम्
ततः प्रहृष्टवदनस्सुग्रीवो लक्ष्मणाग्रजे।  
वैरस्य कारणं तत्त्वमाख्यातुमुपचक्रमे4.8.46॥

##### शब्दार्थः
ततः then, प्रहृष्टवदनः  smiling face, सुग्रीवः Sugriva, वैरस्य on account of enmity, कारणम् cause, तत्त्वम् facts, लक्ष्मणाग्रजे to the elder brother of Lakshmana, आख्यातुम् to tell, उपचक्रमे started.

##### आङ्ग्लानुवादः
With a smile on his face, Sugriva started narrating to Lakshmana's elder brother the facts about the cause of his enmity (with Vali).  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे अष्टमस्सर्गः  
Thus ends the eighth sarga of Kishkindakanda of the Holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/008_rAmeNa_vAlivadhanishchayaH.md">
<details><summary><h3>भूषणम् ...{Loading}...</h3></summary>



परितुष्टस्तु सुग्रीवस्तेन वाक्येन वानरः ।  

लक्ष्मणस्याग्रतो राममिदं वचनमब्रवीत्  ॥  ४।८।१  ॥  त्ित्र त्त्र  

अथ सुग्रीवस्य स्वशोकमूलविज्ञापनमष्टमे परितुष्ट इत्यादि  ॥  ४।८।१  ॥   

  

सर्वथा ऽहमनुग्राह्यो देवतानामसंशयः ।  

उपपन्नगुणोपेतः सखा यस्य भवान्मम  ॥  ४।८।२  ॥   

देवतानामनुग्राह्यः दयनीयो ऽभवम् । यस्य मे भवान् सखा ऽ ऽसीत् । कीदृशः
सखा? उपपन्नगुणोपेतः राजयोग्यशौर्यवीर्यादिसर्वगुणोपपन्नः  ॥  ४।८।२  ॥   

  

शक्यं खलु भवेद्राम सहायेन त्वया ऽनघ ।  

सुरराज्यमपि प्राप्तुं स्वराज्यं किं पुनः प्रभो  ॥  ४।८।३  ॥   

शक्यमित्यादि । चतुश्चत्वारिंशत्  ॥  ४।८।३  ॥   

  

सो ऽहं सभाज्यो बन्धूनां सुहृदां चैव राघव ।  

यस्याग्निसाक्षिकं मित्रं लब्धं राघववंशजम्  ॥  ४।८।४  ॥   

अहमप्यनुरूपस्ते वयस्यो ज्ञास्यसे शनैः ।  

न तु वक्तुं समर्थो ऽहं स्वयमात्मगतान् गुणान्  ॥  ४।८।५  ॥   

सभाज्यः पूज्यः  ॥  ४।८।४,५  ॥   

  

महात्मनां तु भूयिष्ठं त्वद्विधानां कृतात्मनाम् ।  

निश्चला भवति प्रीतिर्धैर्यमात्मवतामिव  ॥  ४।८।६  ॥   

भूयिष्टम् अतिशयेन । आत्मवताम् आत्मज्ञानिनाम्  ॥  ४।८।६  ॥   

  

रजतं वा सुवर्णं वा वस्त्राण्याभरणानि च ।  

अविभक्तानि साधूनामवगच्छन्ति साधवः  ॥  ४।८।७  ॥   

अढ्यो वापि दरिद्रो वा दुःखितः सुखितो ऽपि वा ।  

निर्दोषो वा सदोषो वा वयस्यः परमा गतिः  ॥  ४।८।८  ॥   

साधूनां मित्राणां साधवो मित्राणि  ॥  ४।८।७,८  ॥   

  

धनत्यागः सुखत्यागो देहत्यागो ऽपि वा पुनः ।  

वयस्यार्थे प्रवर्तन्ते स्नेहं दृष्ट्वा तथाविधम्  ॥  ४।८।९  ॥   

तथाविधं स्वस्नेहसदृशं स्नेहं दृष्ट्वा स्थितस्य वयस्यस्य वयस्यार्थे
धनत्यागादयः प्रवर्तन्त इति योजना । अनया सुग्रीववचनभङ्ग्या आवाभ्यामेवं
वर्तितव्यमिति व्यवस्था द्योत्यते  ॥  ४।८।९  ॥   

  

तत्तथेत्यब्रवीद्रामः सुग्रीवं प्रियवादिनम् ।  

लक्ष्मणस्याग्रतो लक्ष्म्या वासवस्येव धीमतः  ॥  ४।८।१०  ॥   

लक्ष्म्या कान्या वासवस्येव स्थितस्य लक्ष्मणस्याग्रत इति सम्बन्धः ।
अनेनोक्तार्थे लक्ष्मणानुमतिर्द्योतिता  ॥  ४।८।१०  ॥   

  

ततो रामं स्थितं दृष्ट्वा लक्ष्मणं च महाबलम् ।  

सुग्रीवः सर्वतश्चक्षुर्वने लोलमपातयत्  ॥  ४।८।११  ॥   

स्थितं भूषणग्रहणकालात्प्रभूति तिष्ठन्तमित्यर्थः । लोलं चक्षुरपातयदिति
समीचीनशाखालाभार्थं सर्वत्रान्वेषयामासेत्यर्थः  ॥  ४।८।११  ॥   

  

स ददर्श ततः सालमविदूरे हरीश्वरः ।  

सुपुष्पमीषत्पत्त्राढ्यं भ्रमरैरुपशोभितम्  ॥  ४।८।१२  ॥   

ईषत्पत्त्राढ्यमिति पल्लवप्रचुरमित्यर्थः  ॥  ४।८।१२  ॥   

  

तस्यैकां पर्णबहुलां भङ्क्त्वा शाखां सुपुष्पिताम् ।  

सालस्यास्तीर्य सुग्रीवो निषसाद सराघवः  ॥  ४।८।१३  ॥   

पर्णबहुलां पल्लवबहुलाम्  ॥  ४।८।१३  ॥   

  

तावासीनौ ततो दृष्ट्वा हनूमानपि लक्ष्मणम् ।  

सालशाखां समुत्पाट्य वीनीतपवेशयत्  ॥  ४।८।१४  ॥   

ताविति । विनीतम् एकासने स्थितिमनङ्गीकुर्वन्तमित्यर्थः । उपवेशयत्
उपावेशयत्  ॥  ४।८।१४  ॥   

  

सुखोपविष्टं रामं तु प्रसन्नमुदधिं यथा ।  

फलपुष्पसमाकीर्णे तस्मिन् गिरिवरोत्तमे  ॥  ४।८।१५  ॥   

ततः प्रहृष्टः सुग्रीवः श्लक्ष्णं मधुरया गिरा ।  

उवाच प्रणयाद्रामं हर्षव्याकुलिताक्षरम्  ॥  ४।८।१६  ॥   

अहं विनिकृतो भ्रात्रा चराम्येष भयार्दितः ।  

ऋश्यमूकं गिरिवरं हृतभार्यः सुदुःखितः  ॥  ४।८।१७  ॥   

सो ऽहं त्रस्तो भये मग्नो वसाम्युद्भ्रान्तचेतनः ।  

वालिना निकृतो भ्रात्रा कृतवैरश्च राघव  ॥  ४।८।१८  ॥   

सुखोपविष्टमित्यादिश्लोकद्वयमेकान्वयम् । द्वितीयरामपदमभिरामार्थकम् ।
प्रसन्नमुदधिं यथा तद्वत् गम्भीरमित्यर्थः  ॥  ४।८।१५१८  ॥   

  

वालिनो मे भयार्तस्य सर्वलोकभयङ्कर ।  

ममापि त्वमनाथस्य प्रसादं कर्तुमर्हसि  ॥  ४।८।१९  ॥   

हे सर्वलोकाभयङ्कर वालिनः सकाशात् भयार्तस्य मे ममापि
अत्यन्तभाग्यहीनस्यापि प्रसादं कर्तुमर्हसि  ॥  ४।८।१९  ॥   

  

एवमुक्तस्तु तेजस्वी धर्मज्ञो धर्मवत्सलः ।  

प्रत्युवाच स काकुत्स्थः सुग्रीवं प्रहसन्निव  ॥  ४।८।२०  ॥   

एवमिति । प्रहसन्निव पूर्वमेव प्रतिज्ञाते ऽपि चापलातिशयात् पुनः प्रार्थयत
इति मन्दस्मितवानित्यर्थः  ॥  ४।८।२०  ॥   

  

उपकारफलं मित्रमपकारो ऽरिलक्षणम् ।  

अद्यैव तं हनिष्यामि तव भार्यापहारिणम्  ॥  ४।८।२१  ॥   

उपकारेति । अरिलक्षणमित्यनन्तरम् अत इत्युपस्कार्यम्  ॥  ४।८।२१  ॥   

  

इमे हि मे महावेगाः पत्ित्रणस्तिग्मतेजसः ।  

कार्त्तिकेयवनोद्भूताः शरा हेमविभूषिताः  ॥  ४।८।२२  ॥   

कङ्कपत्त्रप्रतिच्छन्ना महेन्द्राशनिसन्निभाः ।  

सुपर्वाणः सुतीक्ष्णाग्राः सरोषा भूजगा इव  ॥  ४।८।२३  ॥   

भ्रातृसञ्ज्ञममित्रं ते वालिनं कृतकिल्बिषम् ।  

शरैर्विनिहतं पश्य विकीर्णमिव पर्वतम्  ॥  ४।८।२४  ॥   

पत्ित्रणः प्रशस्तपत्ित्रणः तिग्मतेजसः क्रूरतेजसः कार्त्तिकेयवनोद्भूताः
शरवणोद्भूताः कङ्कपत्त्रप्रतिच्छन्नाः इति पत्ित्रण इत्युक्तं विशेष्यते ।
महेन्द्रपदेनाशनेस्तत्सन्निहितत्वातिशय उच्यते । इमे मे शराः
महावेगत्वादिविशिष्टा हि अतः एतैः शरैर्वालिनं विनिहतं पश्येति सम्बन्धः  ॥ 
४।८।२२२४  ॥   

  

राघवस्य वचः श्रुत्वा सुग्रीवो वाहिनीपतिः ।  

प्रहर्षमतुलं लेभे साधु साध्विति चाब्रवीत्  ॥  ४।८।२५  ॥   

वाहिनीपतिः वानरसेनाधिपतिः  ॥  ४।८।२५  ॥   

  

राम शोकाभिभूतो ऽहं शोकार्तानां भवान् गतिः ।  

वयस्य इति कृत्वा हि त्वय्यहं परिदेवये  ॥  ४।८।२६  ॥   

त्वं हि पाणिप्रदानेन वयस्यो मे ऽग्निसाक्षिकम् ।  

कृतः प्राणैर्बहुमतः सत्येनापि शपामि ते  ॥  ४।८।२७  ॥   

वयस्य इति कृत्वा च विस्रब्धं प्रवदाम्यहम् ।  

दुःखमन्तर्गतं यन्मे मनो हरति नित्यशः  ॥  ४।८।२८  ॥   

रामेति । वयस्य इति । वयस्य इति चेत्यर्थः । त्वयि त्वत्समीपे  ॥  ४।८।२६२८
 ॥   

  

एतावदुक्त्वा वचनं बाष्पदूषितलोचनः ।  

बाष्पोपहतया वाचा नौच्चैः शक्नोति भाषितुम्  ॥  ४।८।२९  ॥   

एतावदुक्त्वा "पुरा ऽहं वालिना" इत्यादिना वक्तुकामस्तदुपोद्घातत्वेन
"दुःखमन्तर्गतं यन्मे मनो हरति नित्यशः ।" इत्येतावदुक्त्वा । शक्नोति
अशक्नोत्  ॥  ४।८।२९  ॥   

  

बाष्पवेगं तु सहसा नदीवेगमिवागतम् ।  

धारयामास धैर्येण सुग्रीवो रामसन्निधौ  ॥  ४।८।३०  ॥   

सन्निगृह्य तु तं बाष्पं प्रमृज्य नयने शुभे ।  

विनिःश्वस्य च तेजस्वी राघवं वाक्यमब्रवीत्  ॥  ४।८।३१  ॥   

बाष्पवेगमिति । रामसन्निधाविति मां प्रत्युपदिश्य स्वयं न शक्नोतीति रामो
मन्येतेति रामो मन्येतेति भिया धारयामासेति भावः  ॥  ४।८।३०,३१  ॥   

  

पुराहं वालिना राम राज्यात् स्वादवरोपितः ।  

परुषाणि च संश्राव्य निर्धूतो ऽस्मि बलीयसा  ॥  ४।८।३२  ॥   

स्वाद्राज्यात् यौवराज्यात् निर्धूतः निरस्तः  ॥  ४।८।३२  ॥   

  

हृता भार्या च मे तेन प्राणेभ्यो ऽपि गरीयसी ।  

सुहृदश्च मदीया ये संयता बन्धनेषु ते  ॥  ४।८।३३  ॥   

यत्नवांश्च सुदुष्टात्मा मद्विनाशाय राघव ।  

बहुशस्तत्प्रयुक्ताश्च वानरा निहता मया  ॥  ४।८।३४  ॥   

बन्धनेषु कारागृहेषु  ॥  ४।८।३३,३४  ॥   

  

शङ्कया त्वेतया चेह दृष्ट्वा त्वामपि राघव ।  

नोपसर्पाम्यहं भीतो भये सर्वे हि बिभ्यति  ॥  ४।८।३५  ॥   

एतया शङ्कया वालिप्रयुक्तत्वशङ्कया भीतः नोपसर्पामि नोपासर्पम् । भये
भयनिमित्ते  ॥  ४।८।३५  ॥   

  

केवलं हि सहाया मे हनुमत्प्रमुकास्त्विमे ।  

अतो ऽहं धारयाम्यद्य प्राणान् कृच्छ्रगतो ऽपि सन्  ॥  ४।८।३६  ॥   

केवलम् अद्वितीयं यथा तथा  ॥  ४।८।३६  ॥   

  

एते हि कपयः स्निग्धा मां रक्षन्ति समन्ततः ।  

सह गच्छन्ति गन्तव्ये नित्यं तिष्ठन्ति च स्थिते  ॥  ४।८।३७  ॥   

केवलत्वमुपपादयति एते हीति । गन्तव्ये मयि गच्छतीत्यर्यः  ॥  ४।८।३७  ॥   

  

सङ्क्षेपस्त्वेष ते राम किमुक्त्वा विस्तरं हि ते ।  

स मे ज्येष्ठो रिपुर्भ्राता वाली विश्रुतपौरुषः  ॥  ४।८।३८  ॥   

तद्विनाशाद्धि मे दुःखं प्रनष्टं स्यादनन्तरम् ।  

सुखं मे जीविनं चैव तद्विनाशनिबन्धनम्  ॥  ४।८।३९  ॥   

एष मे राम शोकान्तः शोकार्तेन निवेदितः ।  

दुःखितः सुखितो वापि सख्युर्नित्यं सखा गतिः  ॥  ४।८।४०  ॥   

श्रुत्वैतद्वचनं रामः सुग्रीवमिदमब्रवीत् ।  

किन्निमित्तभूद्वैरं श्रोतुमिच्छामि तत्त्वतः  ॥  ४।८।४१  ॥   

सङ्क्षेप इत्यादिद्वयम् । तद्विनाशादनन्तरं मे दुःखं प्रनष्टं स्यात् मे
सुखं मे जीवितं चैव तद्विनाशनिबन्धनमित्येष सङ्क्षेप इत्यन्वयः  ॥  ४।८।३८४१
 ॥   

  

सुखं हि कारणं श्रत्वा वैरस्य तव वानर ।  

आनन्तर्यं विधास्यामि सम्प्रधार्य बलाबलम्  ॥  ४।८।४२  ॥   

तव वैरस्य कारणं श्रुत्वा बलाबलं सम्प्रधार्य वैरकारणं वा वैरं वा बलवदिति
विचार्य । आनन्तर्यम् अनन्तरम् । स्वार्थे ष्यञ् । त्व सुखं विधास्यामि
स्वल्पापराधे प्रबलवैरं तेन कृतं चेत्तमद्यैव हत्वा तव सुखं विधास्यामि ।
अनल्पापराधे स्वल्पवैरं चेत्समाधानमुखेन सुखं विधास्यामीति भावः  ॥  ४।८।४२
 ॥   

  

बलवान् हि ममामर्षः श्रुत्वा त्वामवमानितम् ।  

वर्तते हृदयोत्कम्पी प्रावृड्वेग इवाम्भसः  ॥  ४।८।४३  ॥   

अपराधस्वल्पत्वपक्ष आह बलवानिति । प्रावृषि वेगः प्रावृङ्वेगः  ॥  ४।८।४३
 ॥   

  

हृष्टः कथय विस्रब्धो यावदारोप्यते धनुः ।  

सृष्टश्च हि मया बाणो निरस्तश्च रिपुस्तव  ॥  ४।८।४४  ॥   

एवमुक्तस्तु सुग्रीवः काकुत्स्थेन महात्मना ।  

प्रहर्षमतुलं लेभे चतुर्भिः सह वानरैः  ॥  ४।८।४५  ॥   

वालिवैरस्वल्पत्व आह हृष्ट इति । हृष्ट इत्यनेन वालिहननानन्तरं शोकं मा
कुर्वित्यर्थः । क्रमेण तत्काले वक्ष्यत इत्यात्राह सृष्ट इति । यदा बाणो
विसृष्टस्तदैव रिपुर्नष्ट इत्यवेहीत्यर्थः  ॥  ४।८।४४,४५  ॥   

  

ततः प्रहृष्टवदनः सुग्रीवो लक्ष्मणाग्रजे ।  

वैरस्य कारणं तत्त्वमाख्यातुमुपचक्रमे  ॥  ४।८।४६  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
अष्टमः सर्गः  ॥  ८  ॥   

लक्ष्मणाग्रज इति निमित्तसप्तमी  ॥  ४।८।४६  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने अष्टमः सर्गः  ॥  ८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/008_rAmeNa_vAlivadhanishchayaH.md">
<details><summary><h3>शिरोमणी ...{Loading}...</h3></summary>



रामं प्रति सुग्रीवोक्तिमाह परितुष्ट इत्यादिभिः । तेन रामोक्तेन वाक्येन
परितुष्टः अत एव हर्षितः प्राप्तानन्दः सुग्रीवः लक्ष्मणस्याग्रजं
राममिदमब्रवीत्  ॥  ४।८।१  ॥   

  

तद्वचनाकारमाह सर्वेत्यादिभिः । उपपन्नः स्वाभाविकसकलसंपत्तिविशिष्टः
गुणोपेतः सकलसद्गुणयुक्तः भवान् मे भवान् यस्य मम सखा सो ऽहं देवतानां
सर्वथा ऽनुग्राह्यः अनुग्रहणीयः । "उपपन्नगुणोपेतः" इति भूषणपाठः  ॥  ४।८।२
 ॥   

  

शक्यमिति । हे राम सहायेन त्वया सुरराज्यमपि प्राप्तुं शक्यं स्वराज्यं
प्राप्तुं शक्यमिति किमुत  ॥  ४।८।३  ॥   

  

स इति । यस्य मम अग्निसाक्षिकमग्निसाक्षिपूर्वकं राघववंशजं मित्रं लब्धं सो
ऽहं बन्धूना सुहृदां च सभाज्यः पूजनीयः । यस्येत्यत्र संबन्धसामान्ये षष्ठी
 ॥  ४।८।४  ॥   

  

अहमिति । ते अनुरूपः योग्यः वयस्यः सखा अहमपि अस्मीति शेषः, इति शनैः
यथाकार्यं ज्ञास्यसे । ननु केन गुणेनानुरूपो ऽसीत्यत आह आत्मगतान् गुणान्
स्वयं वक्तुमहं न समर्थः । एतेन स्वस्यातीव दुःखादिमत्त्वं सूचितम्  ॥ 
४।८।५  ॥   

  

महात्मनामिति । महात्मनां पूज्यस्वभावानां कृतात्मनां यतचित्तानामात्मवतां
निश्चलधैर्याणां त्वद्विधानां भूयिष्ठं धैर्यमिव प्रीतिः अर्तिषु स्नेहः
निश्चला भवति  ॥  ४।८।६  ॥   

  

रजतमिति । साधूनां वयस्यानां रजताद्युपलक्षितवस्तुजातानि अविभक्तानि
स्ववस्तुजातादभिन्नानि साधवो वयस्याः अवगच्छन्ति अत एव आढ्यः संपत्तिमान्
वा दुःखितो वा निर्दोषो वा सदोषो वा वयस्यः सखैव परमा गतिः, वयस्यानामिति
शेषः । अत एव तथाविधमत्युत्कर्षं स्नेहं वयस्यप्रीतिं दृष्ट्वा अनुभूय
वयस्यार्थे वयस्यप्रयोजनाय धनत्यागादयः प्रवर्तन्ते । श्लोकत्रयमेकान्वयि
 ॥  ४।८।७९  ॥   

  

तदिति । तत् वयस्ययोर्धनादिभेदो नास्तीत्येतत्प्रतिपादकसुग्रीववचनं तथेति
लक्ष्म्या स्वतःसिद्धसंपत्योपलक्षितो रामः वासवस्य इन्द्रस्येव
लक्ष्मणस्याग्रतः सुग्रीवमब्रवीत्  ॥  ४।८।१०  ॥   

  

तत इति । रामं स्थितं दृष्ट्वा वने सर्वतः चतुर्दिक्षु लोलं चञ्चलं
चक्षुरपातयत् अलोकयत् इत्यर्थः  ॥  ४।८।११  ॥   

  

स इति । हरीश्वरो वानरराजः सुग्रीवो अविदूरे निकटे सुपुष्पं शोभनपुष्पयुतम्
ईषत्पत्राढ्यम् ईषत्पत्रैः ह्रस्वपर्णैः संपन्नं भ्रमरैरुपशोभितं शालं
तदभिधतरुं ददर्श  ॥  ४।८।१२  ॥   

  

तस्येति । तस्य शालस्य पर्णबहुलामेकां शाखां भङ्क्त्वा रामस्याग्रे इति
शेषः, आस्तीर्य सराघवः सुग्रीवो निषसाद  ॥  ४।८।१३  ॥   

  

ताविति । आसीनौ तौ रामसुग्रीवौ दृष्ट्वा हनुमानपि शालशाखां समुत्पाट्य
विनीतं लक्ष्मणमुपवेशयत् । एतेन पूर्वदत्तशाखासनयोः अतिसुखप्रदत्वं नेति
ध्वनितम्  ॥  ४।८।१४  ॥   

  

सुखेति । सालपुष्पावसंकीर्णे सालपुष्पैर्व्याप्ते गिरिवरोत्तमे
गिरिवरस्योत्तमप्रदेशे प्रसन्नमुदधिं समुद्रमिव सुखोपविष्टं रामं ददर्शेति
शेषः  ॥  ४।८।१५  ॥   

  

तत इति । ततः प्रसन्नतया रामस्य स्थितिदर्शनात् हेतोः प्रणयात् प्रणयं
प्राप्य हर्षव्याकुलिताक्षरं यथा भवति तथा सुग्रीवो राममुवाच  ॥  ४।८।१६
 ॥   

  

तद्वचनाकारमाह अहमित्यादिभिः । अहमित्यारभ्य श्लोकचतुष्टयमेवमानुपूर्वीकं
पञ्चमसर्गे पठितमिति तद्व्याख्यानेनैव गतार्थत्वान्न व्याख्यायते ।
पौनरुक्त्यं तु न पूर्वप्रार्थितस्य स्मारकत्वात्  ॥  ४।८।१७  ॥   

  

स इति  ॥  ४।८।१८  ॥   

  

वालिन इति  ॥  ४।८।१९  ॥   

  

एवमिति  ॥  ४।८।२०  ॥   

  

तद्वचनाकारमाह उपकारेति । उपकारः फलं बोधकं यस्य तत् मित्रं भवतीति शेषः ।
अपकारो ऽरिलक्षणम् अरिबोधकं सामान्ये नपुंसकम् अतः तव भार्यापहारिणमद्यैव
वधिष्यामि  ॥  ४।८।२१  ॥   

  

तद्वधयोग्यतासंभवायाह इमे इति । पत्रिणः कङ्कपत्रविशिष्टाः तिग्मतेजसः
हेमविभूषिताः इमे शराः कार्तिकेयवनोद्भूताः
स्कन्दोत्पत्तिभूमिकाननप्रादुर्भूतकाण्डकाः । एतेन तेषामभेद्यत्वं बोधितं
तदुद्भूतशरणामभेद्यत्वेन प्रसिद्धत्वात्  ॥  ४।८।२२  ॥   

  

कङ्केति । अयं पूर्वो व्याख्यातः  ॥  ४।८।२३  ॥   

  

वालीति । वालिसंज्ञममित्रं शत्रुं ते भ्रातरं विकीर्णं हिंसितं पर्वतामिव
शरैर्विनिहतं पश्य  ॥  ४।८।२४  ॥   

  

राघवस्येति । वाहिनीपतिः वानरसेनाधीशः सुग्रीवः राघवस्य वचः श्रुत्वा अतुलं
प्रहर्षं लेभे । साधु साधु इति उक्त्वा अब्रवीच्च  ॥  ४।८।२५  ॥   

  

तद्वचनाकारमाह रामेति । हे राम अहं शोकाभिभूतः भवान् तु शोकार्तानां गतिः
वयस्यः सखा च इति कृत्वा इति हेतोः त्वयि त्वत्समीपे अहं परिदेवये स्वदुःखं
कथयामि  ॥  ४।८।२६  ॥   

  

त्वमिति । पाणिप्रदानेन अग्निसाक्षिकं यथा भवति तथा मे मया वयस्यः कृतः अतः
त्वं मे प्राणैः प्राणेभ्यः बहुमतः अधिकं ज्ञातः इति सत्येन सत्यावलम्बेन
अहं शपामि शपथं करोमि  ॥  ४।८।२७  ॥   

  

वयस्य इति । वयस्य इति कृत्वा विस्रब्धः जातविश्वासो ऽहं यत् दुःखं नित्यशः
मे मनो हरति क्षिणोति तत् प्रवदामि  ॥  ४।८।२८  ॥   

  

एतावदिति । बाष्पदूषितलोचनः अश्रुव्याप्तनयनः सुग्रीवः एतावद्वचनमुक्त्वा
बाष्पदूषितया वाचा हेतुभूतया उच्चैर्भाषितुं न शक्नोति  ॥  ४।८।२९  ॥   

  

बाष्पेति । आगतं नदीवेगमिव बाष्पवेगं धैर्येण सुग्रीवो धारयामास रुरोध  ॥ 
४।८।३०  ॥   

  

स इति । स सुग्रीवः बाष्पं निगृह्य संरुध्य शुभे नयने प्रमृज्य च राघवं
पुनरूचिवान्  ॥  ४।८।३१  ॥   

  

तद्वचनाकारमाह पुरेति । पुरा पूर्वं परुषाणि वचांसि संश्राव्य वालिना
स्वात् ज्येष्ठत्वेन तद्योग्यात् तदीयात् राज्यात् अवरोपितः हृताधिकारो ऽहं
निर्धूतः निःसारितो ऽस्मि  ॥  ४।८।३२  ॥   

  

हृतेति । प्राणेभ्यो ऽपि गरीयसी मे भार्यां हृता । ये मदीयाः सुहृदस्ते
बन्धनेषु कारागारेषु संयता निरुद्धा  ॥  ४।८।३३  ॥   

  

यत्नवानिति । दुष्टात्मा स वाली मद्वधाय यत्नवान् अस्तीति शेषः, अत एव
तत्प्रयुक्ता मद्वधाय प्रेषिता बहुशो वानरा मया निहताः  ॥  ४।८।३४  ॥   

  

शङ्क्येति । त्वां दृष्टा ऽपि एतया वालियत्नजनितया शङ्कया भीतो ऽहं
नोपसर्पामि हि यतः भये भयहेतौ सर्वे बिभ्यति  ॥  ४।८।३५  ॥   

  

केवलमिति । हनुमत्प्रमुखाः हनुमत्प्रभृतयः इमे कपयः केवलं सहायाः अतः
कृछ्रगतः सन्नप्यहं प्राणान् धारयामि  ॥  ४।८।३६  ॥   

  

साहाय्यप्रकारमाह एत इति । स्निग्धाः मद्विषयकस्नेहयुक्ता एते कपयः समन्ततो
मां रक्षन्ति गन्तव्यदेशे मया सह गच्छन्ति च स्थिते मयि सतीति शेषः,
तिष्ठन्ति  ॥  ४।८।३७  ॥   

  

संक्षेप इति । हे राम एष संक्षेपः संक्षिप्योक्तमित्यर्थः । विस्तरमुक्त्वा
मे किं प्रयोजनमिति शेषः, न प्रयोजनमित्यर्थः । ननु तर्हि किं
कर्तव्यमित्यत आह सः मद्वधविषयकयत्नवान् अत एव रिपुः विश्रुतपौरुषः मे मम
भ्राता वाली अस्तीति शेषः, तद्विनाशे सत्येव अनन्तरं व्यवधानरहितं मे दुःखं
प्रमृष्टं प्रणष्टं स्यात् अत एव सुखं सुखविशिष्टं मे जीवितं
तद्विनाशनिबन्धनं वालिविध्वंसाधीनमेव । अपिरेवार्थे । श्लोकद्वयमेकान्वयि
 ॥  ४।८।३८,३९  ॥   

  

एष इति । यतः सख्युर्गतिः रक्षकः दुःखितः सुखितो वा सखैव अतः शोकार्तेन मया
शोकान्तः शोकविध्वंसोपायः निवेदितः कथितः  ॥  ४।८।४०  ॥   

  

श्रुत्वेति । एतत् सुग्रीवोक्तं वचो रामः श्रुत्वा सुग्रीवमब्रवीत् ।
तद्वचनाकारमाह किमिति । भ्रातुर्वालिनो वैरं किंनिमित्तं
किंकारणकमभूत्तत्तत्त्वतः इच्छामि श्रोतुमिति शेषः  ॥  ४।८।४१  ॥   

  

तत्प्रयोजनमाह सुखमिति । तव वैरस्य कारणं श्रुत्वा बलाबलं युवयोः
प्राबल्यनैर्बल्ये संप्रधार्यं ज्ञात्वा आनन्तर्यम् अन्तररहितं तव सुखं
विधास्यामि । आनन्तर्यमित्यत्र स्वार्थे ख्यञ्  ॥  ४।८।४२  ॥   

  

श्रवणप्रयोजनमाह बलवानिति । अवमानितम् अपराधमन्तरा तत्कर्तृकानादरवन्तं
त्वां श्रुत्वा अम्भसो जलस्य प्रावृड्वेग इव हृदयोत्कम्पी बलवान् ममामर्षो
वर्धते । अवमानितं श्रुत्वेत्यनेन तदपराधाभावे तं न हन्तास्मीति व्यञ्जितं
तेन रामस्य मर्यादापालकत्वं व्यक्तम् । अमर्षो वर्धते इत्यनेन
कोपोद्गममन्तरा वधस्याशक्यत्वं सूचितम्  ॥  ४।८।४३  ॥   

  

दृष्ट इति । यावत्कालं मया धनुः आरोप्यते तावत्कालं विस्रब्धः
मद्विषयकविश्वासवान् अत एव हृष्टस्त्वं कथय वैरहेतुमिति शेषः । हर्षे
हेतुमाह यदा बाणो मया सृष्टः त्यक्तस्तदैव तव रिपुर्निरस्तः विध्वस्त
इत्यवेहीति शेषः  ॥  ४।८।४४ ॥   

  

एवमिति । काकुत्स्थेन रामेण एवमुक्तः सुग्रीवः वानरैः सह प्रहर्षं लेभे  ॥ 
४।८।४५  ॥   

  

तत इति । ततः प्रहर्षप्राप्त्यनन्तरं प्रहृष्टवदनः सुग्रीवः लक्ष्मणाग्रजे
रामे वैरस्य तत्त्वमाख्यातुमुपचक्रमे  ॥  ४।८।४६  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
ऽष्टमः सर्गः  ॥  ४।८  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/008_rAmeNa_vAlivadhanishchayaH.md">
<details><summary><h3>तिलकम् ...{Loading}...</h3></summary>



तेन वाक्येन "अनृतं नोक्तपूर्वं मे" इत्यादिवाक्येन  ॥  ४।८।१  ॥   

  

उपपन्नः संपन्नः  ॥  ४।८।२,३  ॥   

  

सभाज्यः पूज्यः । यस्य येन राघववंशजं मित्रं लब्धम्  ॥  ४।८।४  ॥   

  

अनुरूपो योग्यः । ज्ञास्यसे आनुरूप्यमिति शेषः । न तु वक्तुं समर्थः
"आत्मप्रशंसा मरणं मम" इति न्यायात्  ॥  ४।८।५  ॥   

  

भूयिष्ठमधिकं प्रीतिर्निश्चला भवति । वयस्यानामिति शेषः । आत्मवतां
स्वाधीनानाम्  ॥  ४।८।६  ॥   

  

साधूनां वयस्यानाम् । साधवो वयस्याः । रजतमित्याद्युपलक्षणम्  ॥  ४।८।७  ॥   

  

वयस्यः परमा गतिः । वयस्यस्येति शेषः  ॥  ४।८।८  ॥   

  

तथाविधं स्वरसतो धनादित्यागप्रवर्तकमित्यर्थः  ॥  ४।८।९  ॥   

  

तत्तथेति । यदुक्तं वयस्ययोर्धनविभागादिकं तन्ममापि
संमतमित्यब्रवीदित्यर्थः । लक्ष्म्या कान्त्या युतो रामो वासवस्येव
वासवसदृशस्य लक्ष्मणस्येत्यन्वयः । लक्ष्मणस्याग्रत इत्यनेन यथा मम
लक्ष्मणस्य मैत्री तथैव तवापीत्यपि सूचितम्  ॥  ४।८।१०  ॥   

  

ततस्तद्दिनापगमोत्तरं द्वितीयदिन इत्यर्थः । स्थितं दृष्ट्वा भूमाविति शेषः
 ॥  ४।८।११  ॥   

  

ईषत्सुपुष्पं पत्राढ्यं पत्रबहुलम्  ॥  ४।८।१२  ॥   

  

सराघवः सुग्रीवो निषसाद  ॥  ४।८।१३,१४  ॥   

  

सुखोपविष्टं रामं तु दृष्ट्वेति शेषः  ॥  ४।८।१५,१६  ॥   

  

अहं विनिकृत इति पूर्वदिवसोक्तार्थस्मारणं
तदर्थस्थावश्यानुष्ठेयत्वाभिप्रायेण  ॥  ४।८।१७२०  ॥   

  

ननु भ्रातृत्वमरित्वेन विरुद्धमिति जनाशङ्कायां स्वयमेवोत्तरयति
उपकारेत्यादि । उपकाररूपफलमेव मित्रत्वे प्रयोजकम्, न त्वेकोदरे
जन्मेत्याशयः  ॥  ४।८।२१  ॥   

  

कार्तिकेयस्य स्कन्दस्योत्पत्तिक्षेत्रभूतं वनं शरवणं तत्रोत्पन्नकाण्डाः
 ॥  ४।८।२२ ॥   

  

शोभनानि पर्वाणि येषां ते  ॥  ४।८।२३  ॥   

  

भ्रातरममित्रमप्येकोदरजन्ममात्रेण तथा व्यवहृतं पश्य द्वित्रैर्दिवसैरिति
शेषः  ॥  ४।८।२४,२५  ॥   

  

दुःखाशयात्पुनराह रामेत्यादि । शोकार्तगतित्वाद्वयस्यत्वाच्च त्वयि देवनम्
 ॥  ४।८।२६  ॥   

  

वयस्यत्वमुपपादयन्करुणामुत्पादयति त्वं हीति । अग्निसाक्षिकं पाणिप्रदानेन
वयस्य इत्यन्वयः  ॥  ४।८।२७  ॥   

  

अवक्तव्यमपि वयस्य इति कृत्वा विस्रब्धो विश्वस्तो वदामि । हरति क्षीणं
करोति  ॥  ४।८।२८  ॥   

  

न शक्नोति नाशक्नोत्  ॥  ४।८।२९३१  ॥   

  

वालिविनिकारं सङ्क्षेपेणाह-- पुरा ऽहमिति ।
स्वाद्राज्याद्विद्यमानज्येष्ठोचिताद्वानरराज्यात् अवरोपितो ऽपहृताधिकारः,
निर्धूतो भर्त्सितः  ॥  ४।८।३२  ॥   

  

बन्धनेषु बन्धनागारेषु संयता बद्धाः  ॥  ४।८।३३  ॥   

  

तत्प्रयुक्ता मद्वधाय तत्प्रेरिताः  ॥  ४।८।३४  ॥   

  

एतया शङ्कया मद्वधाय वालिप्रेरितत्वशङ्कया । नोपसर्पामि नोपासर्पम् । भये
यत्किञ्चिद्भयप्राप्तौ बिभ्यति सर्वत एवेति शेषः  ॥  ४।८।३५३७  ॥   

  

सङ्क्षेपस्त्वेष इत्येतच्छब्दार्थः स मे ज्येष्ठ इति  ॥  ४।८।३८  ॥   

  

तद्विनाशे ऽपीति । यद्यपि भ्रातृनाशो दुःखाय, तथाप्यनन्तरं संप्रति
विद्यमानं मे दुःखं तद्विनाशे एव प्रमृष्टं स्यात् । अपिरेवार्थे ।
तदेवाह-- सुखमिति  ॥  ४।८।३९,४० ॥   

  

तन्निमित्तं तत्त्वतः श्रोतुमिच्छामीत्यन्वयः  ॥  ४।८।४१  ॥   

  

तव तेन वैरस्य कारणं श्रुत्वा युवयोर्बलाबलं च श्रुत्वा,
आनन्तर्यात्तदनन्तरोत्पन्नविमार्शात्संप्रधार्य निश्चित्य हि निश्चयेन तव
सुखं त्वत्सुखसाधनं वालिवधं विधास्यामि  ॥  ४।८।४२  ॥   

  

अम्भःसंबन्धी प्रावृट्कालिको वेग इव मे ऽमर्षो वर्धते  ॥  ४।८।४३  ॥   

  

यावदारोप्यते आरोपयिष्यामि । सृष्टो विसृष्टः रुपुर्निरस्तश्च ।
समुच्चयालङ्कारः, व्यङ्ग्यातिशयोक्तिश्च  ॥  ४।८।४४,४५  ॥   

  

तत्त्वं तात्त्विकं वैरस्य कारणमित्यन्वयः  ॥  ४।८।४६  ॥   

  

इति श्रारामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे ऽष्टमः सर्गः  ॥  ४।८  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/008_rAmeNa_vAlivadhanishchayaH.md">
<details><summary><h3>द्राविडपाठः ...{Loading}...</h3></summary>



  
परितुष्टस्तु सुग्रीवस्तेन वाक्येन वानरः।  
लक्ष्मणस्याग्रतो राममिदं वचनमब्रवीत् ॥ 4.8.1 ॥   
सर्वथाऽहमनुग्राह्यो देवतानामसंशयः।  
उपपन्नगुणोपेतः सखा यस्य भवान्मम ॥ 4.8.2 ॥   
शक्यं खलु भवेद्राम सहायेन त्वयाऽनघ।  
सुरराज्यमपि प्राप्तुं स्वराज्यं किं पुनः प्रभो ॥ 4.8.3 ॥   
सोऽहं सभाज्यो बन्धूनां सुहृदां चैव राघव।  
यस्याग्निसाक्षिकं मित्रं लब्धं राघववंशजम् ॥ 4.8.4 ॥   
अहमप्यनुरूपस्ते वयस्यो ज्ञास्यसे शनैः।  
न तु वक्तुं समर्थोऽहं स्वयमात्मगतान् गुणान् ॥ 4.8.5 ॥   
महात्मनां तु भूयिष्ठं त्वद्विधानां कृतात्मनाम्।  
निश्चला भवति प्रीतिर्धैर्यमात्मवतामिव ॥ 4.8.6 ॥   
रजतं वा सुवर्णं वा वस्त्राण्याभरणानि च।  
अविभक्तानि साधूनामवगच्छन्ति साधवः ॥ 4.8.7 ॥   
अढ्यो वापि दरिद्रो वा दुःखितः सुखितोऽपि वा।  
निर्दोषो वा सदोषो वा वयस्यः परमा गतिः ॥ 4.8.8 ॥   
धनत्यागः सुखत्यागो देहत्यागोऽपि वा पुनः।  
वयस्यार्थे प्रवर्तन्ते स्नेहं दृष्ट्वा तथाविधम् ॥ 4.8.9 ॥   
तत्तथेत्यब्रवीद्रामः सुग्रीवं प्रियवादिनम्।  
लक्ष्मणस्याग्रतो लक्ष्म्या वासवस्येव धीमतः ॥ 4.8.10 ॥   
ततो रामं स्थितं दृष्ट्वा लक्ष्मणं च महाबलम्।  
सुग्रीवः सर्वतश्चक्षुर्वने लोलमपातयत् ॥ 4.8.11 ॥   
स ददर्श ततः सालमविदूरे हरीश्वरः।  
सुपुष्पमीषत्पत्त्राढ्यं भ्रमरैरुपशोभितम् ॥ 4.8.12 ॥   
तस्यैकां पर्णबहुलां भङ्क्त्वा शाखां सुपुष्पिताम्।  
सालस्यास्तीर्य सुग्रीवो निषसाद सराघवः ॥ 4.8.13 ॥   
तावासीनौ ततो दृष्ट्वा हनूमानपि लक्ष्मणम्।  
सालशाखां समुत्पाट्य वीनीतपवेशयत् ॥ 4.8.14 ॥   
सुखोपविष्टं रामं तु प्रसन्नमुदधिं यथा।  
फलपुष्पसमाकीर्णे तस्मिन् गिरिवरोत्तमे ॥ 4.8.15 ॥   
ततः प्रहृष्टः सुग्रीवः श्लक्ष्णं मधुरया गिरा।  
उवाच प्रणयाद्रामं हर्षव्याकुलिताक्षरम् ॥ 4.8.16 ॥   
अहं विनिकृतो भ्रात्रा चराम्येष भयार्दितः।  
ऋश्यमूकं गिरिवरं हृतभार्यः सुदुःखितः ॥ 4.8.17 ॥   
सोऽहं त्रस्तो भये मग्नो वसाम्युद्भ्रान्तचेतनः।  
वालिना निकृतो भ्रात्रा कृतवैरश्च राघव ॥ 4.8.18 ॥   
वालिनो मे भयार्तस्य सर्वलोकभयङ्कर।  
ममापि त्वमनाथस्य प्रसादं कर्तुमर्हसि ॥ 4.8.19 ॥   
एवमुक्तस्तु तेजस्वी धर्मज्ञो धर्मवत्सलः।  
प्रत्युवाच स काकुत्स्थः सुग्रीवं प्रहसन्निव ॥ 4.8.20 ॥   
उपकारफलं मित्रमपकारोऽरिलक्षणम्।  
अद्यैव तं हनिष्यामि तव भार्यापहारिणम् ॥ 4.8.21 ॥   
इमे हि मे महावेगाः पत्ित्रणस्तिग्मतेजसः।  
कार्त्तिकेयवनोद्भूताः शरा हेमविभूषिताः ॥ 4.8.22 ॥   
कङ्कपत्त्रप्रतिच्छन्ना महेन्द्राशनिसन्निभाः।  
सुपर्वाणः सुतीक्ष्णाग्राः सरोषा भूजगा इव ॥ 4.8.23 ॥   
भ्रातृसञ्ज्ञममित्रं ते वालिनं कृतकिल्बिषम्।  
शरैर्विनिहतं पश्य विकीर्णमिव पर्वतम् ॥ 4.8.24 ॥   
राघवस्य वचः श्रुत्वा सुग्रीवो वाहिनीपतिः।  
प्रहर्षमतुलं लेभे साधु साध्विति चाब्रवीत् ॥ 4.8.25 ॥   
राम शोकाभिभूतोऽहं शोकार्तानां भवान् गतिः।  
वयस्य इति कृत्वा हि त्वय्यहं परिदेवये ॥ 4.8.26 ॥   
त्वं हि पाणिप्रदानेन वयस्यो मेऽग्निसाक्षिकम्।  
कृतः प्राणैर्बहुमतः सत्येनापि शपामि ते ॥ 4.8.27 ॥   
वयस्य इति कृत्वा च विस्रब्धं प्रवदाम्यहम्।  
दुःखमन्तर्गतं यन्मे मनो हरति नित्यशः ॥ 4.8.28 ॥   
एतावदुक्त्वा वचनं बाष्पदूषितलोचनः।  
बाष्पोपहतया वाचा नौच्चैः शक्नोति भाषितुम् ॥ 4.8.29 ॥   
बाष्पवेगं तु सहसा नदीवेगमिवागतम्।  
धारयामास धैर्येण सुग्रीवो रामसन्निधौ ॥ 4.8.30 ॥   
सन्निगृह्य तु तं बाष्पं प्रमृज्य नयने शुभे।  
विनिःश्वस्य च तेजस्वी राघवं वाक्यमब्रवीत् ॥ 4.8.31 ॥   
पुराहं वालिना राम राज्यात् स्वादवरोपितः।  
परुषाणि च संश्राव्य निर्धूतोऽस्मि बलीयसा ॥ 4.8.32 ॥   
हृता भार्या च मे तेन प्राणेभ्योऽपि गरीयसी।  
सुहृदश्च मदीया ये संयता बन्धनेषु ते ॥ 4.8.33 ॥   
यत्नवांश्च सुदुष्टात्मा मद्विनाशाय राघव।  
बहुशस्तत्प्रयुक्ताश्च वानरा निहता मया ॥ 4.8.34 ॥   
शङ्कया त्वेतया चेह दृष्ट्वा त्वामपि राघव।  
नोपसर्पाम्यहं भीतो भये सर्वे हि बिभ्यति ॥ 4.8.35 ॥   
केवलं हि सहाया मे हनुमत्प्रमुकास्त्विमे।  
अतोऽहं धारयाम्यद्य प्राणान् कृच्छ्रगतोऽपि सन् ॥ 4.8.36 ॥   
एते हि कपयः स्निग्धा मां रक्षन्ति समन्ततः।  
सह गच्छन्ति गन्तव्ये नित्यं तिष्ठन्ति च स्थिते ॥ 4.8.37 ॥   
सङ्क्षेपस्त्वेष ते राम किमुक्त्वा विस्तरं हि ते।  
स मे ज्येष्ठो रिपुर्भ्राता वाली विश्रुतपौरुषः ॥ 4.8.38 ॥   
तद्विनाशाद्धि मे दुःखं प्रनष्टं स्यादनन्तरम्।  
सुखं मे जीविनं चैव तद्विनाशनिबन्धनम् ॥ 4.8.39 ॥   
एष मे राम शोकान्तः शोकार्तेन निवेदितः।  
दुःखितः सुखितो वापि सख्युर्नित्यं सखा गतिः ॥ 4.8.40 ॥   
श्रुत्वैतद्वचनं रामः सुग्रीवमिदमब्रवीत्।  
किन्निमित्तभूद्वैरं श्रोतुमिच्छामि तत्त्वतः ॥ 4.8.41 ॥   
सुखं हि कारणं श्रत्वा वैरस्य तव वानर।  
आनन्तर्यं विधास्यामि सम्प्रधार्य बलाबलम् ॥ 4.8.42 ॥   
बलवान् हि ममामर्षः श्रुत्वा त्वामवमानितम्।  
वर्तते हृदयोत्कम्पी प्रावृड्वेग इवाम्भसः ॥ 4.8.43 ॥   
हृष्टः कथय विस्रब्धो यावदारोप्यते धनुः।  
सृष्टश्च हि मया बाणो निरस्तश्च रिपुस्तव ॥ 4.8.44 ॥   
एवमुक्तस्तु सुग्रीवः काकुत्स्थेन महात्मना।  
प्रहर्षमतुलं लेभे चतुर्भिः सह वानरैः ॥ 4.8.45 ॥   
ततः प्रहृष्टवदनः सुग्रीवो लक्ष्मणाग्रजे।  
वैरस्य कारणं तत्त्वमाख्यातुमुपचक्रमे ॥ 4.8.46 ॥   

</details>
</div>
