---
title: ११८ पाण्डु-राज्यम्
unicode_script: devanagari

---


अध्यायः 118

कञ्चित्कालं भीष्मेण राज्यपरिपालनानन्तरं पाण्डो राज्येऽभिषेकः ॥ 1 ॥
वैशम्पायन उवाच ।	001  
\'धृतराष्ट्रे च पाण्डौ च विदुरे च महात्मनि ।\'	001a  
एषु त्रिषु कुमारेषु जातेषु कुरुजाङ्गलम् ।	001c  
कुरवोऽथ कुरुक्षेत्रं त्रयमेतदवर्धत ॥	001e  
ऊर्ध्वसस्याऽभवद्भूमिः सस्यानि फलवन्ति च ।	002a  
यथर्तुवर्षी पर्जन्यो बहुपुष्पफला द्रुमाः ॥	002c  
वाहनानि प्रहृष्टानि मुदिता मृगपक्षिणः ।	003a  
गन्धवन्ति च माल्यानि रसवन्ति फलानि च ॥	003c  
वणिग्भिश्चान्वकीर्यन्त नगराण्यथ शिल्पिभिः ।	004a  
शूराश्च कृतविद्याश्च सन्तश्च सुखिनोऽभवन् ॥	004c  
नाभवन्दस्यवः केचिन्नाधर्मरुचयो जनाः ।	005a  
प्रदेशेष्वपि राष्ट्राणां कृतं युगमवर्तत ॥	005c  
धर्मक्रिया यज्ञशीलाः सत्यव्रतपरायणाः ।	006a  
अन्योन्यप्रीतिसंयुक्ता व्यवर्धन्त प्रजास्तदा ॥	006c  
मानक्रोधविहीनाश्च नरा लोभविवर्जिताः ।	007a  
अन्योन्यमभ्यनन्दन्त धर्मोत्तरमवर्तत ॥	007c  
तन्महोदधिवत्पूर्णं नगरं वै व्यरोचत ।	008a  
द्वारतोरणनिर्यूहैर्युक्तमभ्रचयोपमैः ॥	008c  
प्रसादशतसम्बाधं महेन्द्रपुरसन्निभम् ।	009a  
नदीषु वनखण्डेषु वापीपल्वलसानुषु ।	009c  
काननेषु च रम्येषु विजह्रुर्मुदिता जनाः ॥	009e  
उत्तरैः कुरुभिः सार्धं दक्षिणाः कुरवस्तथा ।	010a  
विस्पर्धमाना व्यचरंस्तथा देवर्षिचारणैः ॥	010c  
नाभवत्कृपणः कश्चिन्नाभवन्विधवाः स्त्रियः ।	011a  
तस्मिञ्जनपदे रम्ये कुरुभिर्बहुलीकृते ॥	011c  
कूपारामसभावाप्यो ब्राह्मणावसथास्तथा ।	012a  
बभूवुः सर्वर्द्धियुतास्तस्मिन्राष्ट्रे सदोत्सवाः ॥	012c  
भीष्मेण धर्मतो राजन्सर्वतः परिरक्षिते ।	013a  
बभूव रमणीयश्च चैत्ययूपशताङ्कितः ॥	013c  
स देशः परराष्ट्राणि विमृज्याभिप्रवर्धितः ।	014a  
भीष्मेण विहितं राष्ट्रे धर्मचक्रमवर्तत ॥	014c  
क्रियमाणेषु कृत्येषु कुमाराणां महात्मनाम् ।	015a  
पौरजानपदाः सर्वे बभूवुः परमोत्सुकाः ॥	015c  
गृहेषु कुरुमुख्यानां पौराणां च नराधिप ।	016a  
दीयतां भुज्यतां चेति वाचोऽश्रूयन्त सर्वशः ॥	016c  
धृतराष्ट्रश्च पाण्डुश्च विदुरश्च महामतिः ।	017a  
जन्मप्रभृति भीष्मेण पुत्रवत्परिपालिताः ॥	017c  
संस्कारैः संस्कृतास्ते तु व्रताध्ययनसंयुताः ।	018a  
श्रमव्यायामकुशलाः समपद्यन्त यौवनम् ॥	018c  
धनुर्वेदे च वेदे च गदायुद्धेऽसिचर्मणि ।	019a  
तथैव गजशिक्षायां नीतिशास्त्रेषु पारगाः ॥	019c  
इतिहासपुराणेषु नानाशिक्षासु बोधिताः ।	020a  
वेदवेदाङ्गतत्त्वज्ञाः सर्वत्र कृतनिश्चयाः ॥	020c  
\'वैदिकाध्ययने युक्तो नीतिशास्त्रेषु पारगः ।	021a  
भीष्मेण राजा कौरव्यो धृतराष्ट्रोऽभिषेचितः ॥	021c  
धनुर्वेदेऽश्वपृष्ठे च गदायुद्धेऽसिचर्मणि ।	022a  
तथैव गजशिक्षायामस्त्रेषु विविधेषु च ॥	022c  
अर्थधर्मप्रधानासु विद्यासु विविधासु च ।	023a  
गतः पारं यदा पाण्डुस्तदा सेनापतिः कृतः ॥\'	023c  
पाण्डुर्धनुषि विक्रान्तो नरेष्वभ्यदिकोऽभवत् ।	024a  
अन्येभ्यो बलवानासीद्धृतराष्ट्रो महीपतिः ॥	024c  
अमात्यो मनुजेन्द्रस्य बाल एव यशस्विनः ।	025a  
भीष्मेण सर्वधर्माणां प्रणेता विदुरः कृतः ॥	025c  
\'सर्वशास्त्रार्थतत्त्वज्ञो बुद्धिमेधापटुर्युवा ।	026a  
भावेनागमयुक्तेन सर्वं वेदयते जगत् ॥\'	026c  
त्रिषु लोकेषु न त्वासीत्कश्चिद्विदुरसम्मितः ।	027a  
धर्मनित्यस्तथा राजन्धर्मं च परमं गतः ॥	027c  
प्रनष्टं शान्तनोर्वंशं समीक्ष्य पुनरुद्धृतम् ।	028a  
ततो निर्वचनं लोके सर्वराष्ट्रेष्ववर्तत ॥	028c  
वीरसूनां काशिसुते देशानां कुरुजाङ्गलम् ।	029a  
सर्वधर्मविदां भीष्मः पुराणां गजसाह्वयम् ॥	029c  
धृतराष्ट्रस्त्वचक्षुष्ट्वाद्रज्यं न प्रत्यपद्यत ।	030a  
पारसवत्वाद्विदुरो राजा पाण्डुर्बभूव ह ॥	030c  
\'अथ शुश्राव विप्रेभ्यः कुन्तिभोजमहीपतेः ।	031a  
रूपयौवनसम्पन्नां सुतां सागरगासुतः ॥	031c  
सुबलस्य च कल्याणीं गान्धाराधिपतेः सुताम् ।	032a  
सुतां च मद्रराजस्य रूपेणाप्रतिमां भुवि ॥\'	032c  
कदाचिदथ गाङ्गेयः सर्वनीतिमतां वरः ।	033a  
विदुरं धर्मतत्त्वज्ञं वाक्यमाह यथोचितम् ॥ ॥	033c  

इति श्रीमन्महाभारते आदिपर्वणि सम्भवपर्वणि अष्टादशाधिकशततमोऽध्यायः ॥ 118 ॥

1-118-2 ऊर्ध्वसस्या प्रचुरसस्या ॥ 1-118-18 श्रमः शास्त्राभ्यासः । व्यायामो बाहुयुद्धाद्यभ्यासः ॥ 1-118-28 निर्वचनं प्रशंसा ॥ 1-118-30 पारसवत्वाच्छूद्रायां ब्राह्मणाज्जातत्वात् ॥ अष्टादशाधिकशततमोऽध्यायः ॥ 118 ॥