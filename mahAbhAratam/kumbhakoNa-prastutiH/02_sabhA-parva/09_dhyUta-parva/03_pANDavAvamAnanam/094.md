---
title: ०९४ कर्णविलापे भीमकोपः

---
अध्यायः 094

कर्णप्रलपितम् ॥ 1 ॥ क्रुद्धं भीमं निवार्य युधिष्ठिरस्य धृतराष्ट्रसमीपगमनम् ॥ 2 ॥
	
कर्ण उवाच 	001  
या नः श्रुता मनुष्येषु स्त्रियो रूपेण सम्मताः ।	001a  
तासामेतादृशं कर्म न कस्याश्चन शुश्रुम ॥	001c  
क्रोधाविष्टेषु पार्थेषु धार्तराष्ट्रेषु चाप्यति ।	002a  
द्रौपदी पाण्डुपुत्राणां कृष्णा शान्तिरिहाभवत् ॥	002c  
अप्लवेऽम्भसि मग्नानामप्रतिष्ठे निमज्जताम् ।	003a  
पाञ्चाली पाण्डुपुत्राणां नौरेषा पारगाऽभवत् ॥	003c  
वैशम्पायन उवाच 	004  
तद्वै श्रुत्वा भीमसेनः कुरुमध्येऽत्यमर्षणः ।	004a  
स्त्री गतिः पाण्डुपुत्राणामित्युवाच सुदुर्मनाः ॥	004c  
भीम उवाच 	005  
त्रीणि ज्योतींषि पुरुष इति वै देवलोऽब्रवीत् ।	005a  
अपत्यं कर्म विद्या च यतः सृष्टाः प्रजास्ततः ॥	005c  
अमेध्ये वै गतप्राणे शून्ये ज्ञातिभिरुज्झिते ।	006a  
देहे त्रितयमेवैतत्पुरुषस्योपयुज्यते ॥	006c  
तन्नो ज्योतिरभिहतं दाराणामभिमर्शनात् ।	007a  
धनञ्जय कथं स्वित्स्यादपत्यमभिमृष्टजम् ॥	007c  
अर्जुन उवाच 	008  
न चैवोक्ता न चानुक्ता हीनतः परुषा गिरः ।	008a  
भारत प्रतिजल्पन्ति सदा तूत्तमपूरुषाः ॥	008c  
स्मरन्ति सुकृतान्येव न वैराणि कृतान्यपि ।	009a  
सन्तः प्रतिविजानन्तो लब्धसम्भावनाः स्वयम् ॥	009c  
भीम उवाच 	010  
इहैवैतानहं सर्वान्हन्मि शत्रून्समागतान् ।	010a  
अथ निष्क्रम्य राजेन्द्र समूलान्हन्मि भारत ॥	010c  
किन्नो विवदितेनेह किमुक्तेन च भारत ।	011a  
अद्यैवैतान्निहन्मीह प्रशाधि पृथिवीमिमाम् ॥	011c  
इत्युक्त्वा भीमसेनस्तु कनिष्ठैर्भ्रातृभिः सह ।	012a  
मृगमध्ये यथा सिंहो मुहुर्मुहुरुदैक्षत ॥	012c  
सान्त्व्यमानो वीक्षमाणः पार्थेनाक्लिष्टकर्मणा ।	013a  
खिद्यत्येव महाबाहुरन्तर्दाहेन वीर्यवान् ॥	013c  
क्रुद्धस्य तस्य स्रोतोभ्यः कर्णादिभ्यो नराधिप ।	014a  
सधूमः सस्फुलिङ्गार्चिः पावकः समजायत ॥	014c  
भ्रुकुटीकृतदुष्प्रेक्ष्यमभवत्तस्य तन्मुखम् ।	015a  
युगान्तकाले सम्प्राप्ते कृतान्तस्येव रूपिणः ॥	015c  
युधिष्ठिरस्तमावार्य बाहुना बाहुशालिनम् ।	016a  
मैवमित्यब्रवीच्चैनं जोषमास्वेति भारत ॥	016c  
निवार्य च महाबाहुं कोपसंरक्तलोचनम् ।	017a  
पितरं समुपातिष्ठद्धृतराष्ट्रं कृताञ्जलिः ॥ 	017c  

इति श्रीमन्महाभारते सभापर्वणि द्यूतपर्वणि चतुर्नवतितमोऽध्यायः ॥ 94 ॥

2-94-16 जोषं तूष्णीम् ॥