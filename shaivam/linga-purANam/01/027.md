---
title: ०२७

---
शैलादिरुवाच॥  
वक्ष्यामि श्रृणु सङ्क्षोपाल्लिङ्गार्चनविधिक्रमम्॥  
वक्तुं वर्षशतेनापि न शक्यं विस्तरेण यत्॥ २७.१ ॥  
  
एवं स्नात्वा यथान्यायं पूजास्थानं प्रविश्य च॥  
प्राणायामत्रयं कृत्वा ध्यायेद्देवं त्रियम्बकम्॥ २७.२ ॥  
  
पञ्चवक्त्रं दश भुज शुद्धस्फटिकसन्निभम्॥  
सर्वाभरणसंयुक्तं चित्राम्बरविभूषितम्॥ २७.३ ॥  
  
तस्य रूपं समाश्रित्य दाहनप्लावनादिभिः॥  
शैवीं तनुं समास्थाय पूजयेत्परमेश्वरम्॥ २७.४ ॥  
  
देहशुद्धिं च कृत्वैव मूलमन्त्रं न्यसेत् क्रमात्॥  
सर्वत्र प्रणवेनैव ब्रह्माणि च यथाक्रमम्॥ २७.५ ॥  
  
सूत्रे नमः शिवायेति छन्दांसि परमे शुभे॥  
मन्त्राणि सूक्ष्मरूपेण संस्थितानि यतस्ततः॥ २७.६ ॥  
  
न्यग्रोधबीजे न्यग्रोधस्तथा सूत्रे तु शोभने॥  
महत्यपि महद्ब्रह्म संस्थितं सूक्ष्मवत्स्वयम्॥ २७.७ ॥  
  
सेचयेदर्चनस्थानं गन्धचन्दनवारिणा॥  
द्रव्याणि शोधयेत्पश्चात्क्षालनप्रोक्षणादिभिः॥ २७.८ ॥  
  
क्षालनं प्रोक्षणं चैव प्रणवेन विधीयते॥  
प्रोक्षणी चार्घ्यपात्रं च पाद्यपात्रमनुक्रमत्॥ २७.९ ॥  
  
तथा ह्याचमनीयार्थं कल्पितं पात्रमेव च॥  
स्थापयेद्विधिना धीमानवगुण्ठ्य यथाविधि॥ २७.१೦ ॥  
  
दर्भैराच्छादयेच्चैव प्रोक्षयेच्छुद्धवारिणा॥  
तेषु तेष्वथ सर्वेषु क्षिपेत्तोयं सुशीतलम्॥ २७.११ ॥  
  
प्रणवेन क्षिपेत्तेषु द्रव्याण्यालोक्य बुद्धिमान्॥  
उशीरं चन्दनं चैव पाद्ये तु परिकल्पयेत्॥ २७.१२ ॥  
  
जातिकङ्कोलकर्पूरबहुमूलतमालकम्॥  
चूर्णयित्वा यथान्यायं क्षिपेदाचमनीयके॥ २७.१३ ॥  
  
एवं सर्वेषु पात्रेषु दापयेच्चन्दनं तथा॥  
कर्पूरं च यथान्यायं पुष्पाणि विविधानि च॥ २७.१४ ॥  
  
कुशाग्रमक्षतांश्चैव यवव्रीहितिलानि च॥  
आज्यसिद्धार्थपुष्पाणि भसितं चार्घ्यपात्रके॥ २७.१५ ॥  
  
कुशपुष्पयवव्रीहिबहुमूलतमालकम्॥  
दापयेत्प्रोक्षणीपात्रे भसितं प्रणवेन च॥ २७.१६ ॥  
  
न्यसेत्पञ्चाक्षरं चैव गायत्रीं रुद्रदेवताम्॥  
केवलं प्रणवं वापि वेदसारमनुत्तमम्॥ २७.१७ ॥  
  
अथ सम्प्रोक्षयेत्पश्चाद्द्रव्याणि प्रणवेन तु॥  
प्रोक्षणीपात्रसंस्थेन ईशानाद्यैश्च पञ्चभिः॥ २७.१८ ॥  
  
पार्श्वतो देवदेवस्य नन्दिनं मां समर्चयेत्॥  
दीप्तानलायुतप्रख्यं त्रिनेत्रं त्रिदशेश्वरम्॥ २७.१९ ॥  
  
बालेन्दुमुकुटं चैव हरिवक्त्रं चतुर्भुजम्॥  
पुष्पमालाधरं सौम्यं सर्वाभरणभूषितम्॥ २७.२೦ ॥  
  
उत्तरे चात्मनः पुण्यां भार्यां च मरुतां शुभाम्॥  
सुयशां सुव्रतां चाम्बापादमण्डनतत्पराम्॥ २७.२१ ॥  
  
एवं पूज्य प्रविश्यान्तर्भवनं परमेष्ठिनः॥  
दत्त्वा पुष्पाञ्जलिं भक्त्या पञ्चमूर्धसु पञ्चभिः॥ २७.२२ ॥  
  
गन्धपुष्पैस्तथा धूपैर्विविधैः पूज्य शङ्करम्॥  
स्कन्दं विनायकं देवीं लिङ्गशुद्धिं च कारयेत्॥ २७.२३ ॥  
  
जप्त्वा सर्वाणि मन्त्राणि प्रणवादिनमेन्तकम्॥  
कल्पयेदासनं पश्चात्पद्माख्यं प्रणवेन तत्॥ २७.२४ ॥  
  
तस्य पूर्वदलं साक्षादणिमामयमक्षरम्॥  
लघिमा दक्षिणं चैव महिमा पश्चिमं तथा॥ २७.२५ ॥  
  
प्राप्तिस्तथोत्तरं पत्रं प्राकाम्यं पावकस्य तु॥  
ईशित्वं नैऋतं पत्रं वशित्वं वायुगोचरे॥ २७.२६ ॥  
  
सर्वज्ञत्वं तथैशान्यं कर्णिका सोम उच्यते॥  
सोमस्याधस्तथा सूर्यस्तस्याधः पावकः स्वयम्॥ २७.२७ ॥  
  
धर्मादयो विदिक्ष्वेते त्वनन्तं कल्पयेत्क्रमात्॥  
अव्यक्तादिचतुर्दिक्षु सोमस्यान्ते गुणत्रयम्॥ २७.२८ ॥  
  
  
आत्मत्रयं ततश्चोर्ध्वं तस्यान्ते शिवपीठिका॥  
सद्योजातं प्रपद्यामीत्यावाह्य परमेश्वरम्॥ २७.२९ ॥  
  
वामदेवेन मन्त्रेण स्थापयेदासनोपरि॥  
सान्निध्यं रुद्रगायत्र्या अघोरेण निरुद्ध्य च॥ २७.३೦ ॥  
  
ईशानः सर्वविद्यानामिति मन्त्रेण पूजयेत्॥  
पाद्यमाचमनीयं च विभोश्चार्घ्यं प्रदापयेत्॥ २७.३१ ॥  
  
स्नापयेद्विधिना रुद्रं गन्धचन्दनवारिणा॥  
पञ्चगव्य विधानेन गृह्य पात्रेभिमन्त्र्य च॥ २७.३२ ॥  
  
प्रणवेनैव गव्यैस्तु स्नापयेच्च यथाविधि॥  
आज्येन मधुना चैव तथा चेक्षुरसेन च॥ २७.३३ ॥  
  
पुण्यैर्द्रव्यैर्महादेवं प्रणवेनाभिषेचयेत्॥  
जलभाण्डैः पवित्रैस्तु मन्त्रैस्तोयं क्षिपेत्ततः॥ २७.३४ ॥  
  
शुद्धिं कृत्वा यथान्यायं सितवस्त्रेण साधकः॥  
कुशापामार्गकर्पूरजातिपुष्पकचम्पकैः॥ २७.३५ ॥  
  
करवीरैः सितैश्चैव मल्लिकाकमलोत्पलैः॥  
आपूर्य पुष्पैः सुशुभैः चन्दनाद्यैश्च तज्जलम्॥ २७.३६ ॥  
  
न्यसेन्मन्त्राणि तत्तोये सद्योजातादिकानि तु॥  
सुवर्णकलशेनाथ तथा वै राजतेन वा॥ २७.३७ ॥  
  
ताम्रेण पद्मपत्रेण पालाशेन दलेन वा॥  
शङ्खेन मृन्मयेनाथ शोधितेन शुभेन वा॥ २७.३८ ॥  
  
सकूर्चेन सपुष्पेण स्नापयेन्मन्त्रपूर्वकम्॥  
मन्त्राणि ते प्रवक्ष्यामि श्रृणु सर्वार्थसिद्धये॥ २७.३९ ॥  
  
यैर्लिङ्गं सकृदप्येवं स्नाप्य मुच्येत मानवः॥  
पवमानेन मन्त्रज्ञाः तथा वामीयकेन च॥ २७.४೦ ॥  
  
रुद्रेण नीलरुद्रेण श्रीसुक्तेन शुभेन च॥  
रजनीसूक्तकेनैव चमकेन शुभेन च॥ २७.४१ ॥  
  
होतारेणाथ शिरसा अर्थर्वेण शुभेन च॥  
शान्त्या चाथ पुनः शान्त्या भारुण्डेनारुणेन च॥ २७.४२ ॥  
  
वारुणेन च ज्येष्टेन तथा वेदव्रतेन च॥  
तथान्तरेण पुण्येन सूक्तेन पुरुषेण च॥ २७.४३ ॥  
  
त्वरितेनैव रुद्रेण कपिना च कपिर्दिना॥  
आवोसजेति साम्ना तु बृहच्चन्द्रेण विष्णुना॥ २७.४४ ॥  
  
विरूपाक्षेण स्कन्देन शतऋग्भिः शिवौस्तथा॥  
पञ्च ब्रह्मैश्च सूत्रेण केवलप्रणवेन च॥ २७.४५ ॥  
  
स्नापयेद्देवदेवेशं सर्वपापप्रशान्तये॥  
वस्त्रं शिवोपवीतं च तथा ह्याचमनीयकम्॥ २७.४६ ॥  
  
गन्धं पुष्पं तथा धूपं दीपमन्नं क्रमेण तु॥  
तोयं सुगन्धितं चैव पुनराचमनीयकम्॥ २७.४७ ॥  
  
मुकुटं च शुभं छन्नं तथा वै भूषणानि च॥  
दापयेत्प्रणवेनैव मुखवासादिकानि च॥ २७.४८ ॥  
  
ततः स्फटिकसङ्काशं देव निष्कलमक्षरम्॥  
कारणं सर्वदेवानां सर्वलोकमयं परम्॥ २७.४९ ॥  
  
ब्रह्मेन्द्रविष्णुरुद्राद्यैर्ऋषिदेवैरगोचरम्॥  
वेदविद्भिर्हि वेदान्तैस्त्वगोचरमिति श्रुतिः॥ २७.५೦ ॥  
  
आदिमध्यान्तरहितं भेषजं भवरोगिणाम्॥  
शिवतत्त्वमिति ख्यातं शिवलिङ्गे व्यवस्थितम्॥ २७.५१ ॥  
  
प्रणवेनैव मन्त्रेण पूजयेल्लिङ्गमूर्धनि॥  
स्तोत्रं जपेच्च विधिना नमस्कारं प्रदक्षिणम्॥ २७.५२ ॥  
  
अर्घ्यां दत्त्वाथ पुष्पाणि पादयोस्तु विकीर्य च॥  
प्रणिपत्य च देवेशमात्मन्यारोपयेच्छिवम्॥ २७.५३ ॥  
  
एवं सङ्क्षिप्य कथितं लिङ्गार्चनमनुत्तमम्॥  
आभ्यन्तरं प्रवक्ष्यामि लिङ्गार्चनमिहाद्य ते॥ २७.५४ ॥  
  
इति श्रीलिङ्गमहापुराणे पूर्व भागे लिङ्गार्चनविधिर्नाम सप्तविंशोऽध्यायः॥ २७ ॥