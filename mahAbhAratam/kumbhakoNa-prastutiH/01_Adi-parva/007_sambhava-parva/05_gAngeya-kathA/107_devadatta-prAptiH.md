---
title: १०७ देवदत्त-प्राप्तिः
unicode_script: devanagari

---


अध्यायः 107

शान्तनुभीष्मयोश्चरितम् ॥ 1 ॥ शान्तनोः पुनर्गङ्गादर्शनं तया सह संवादश्च ॥ 2 ॥ गङ्गादत्तेन भीष्मेण सह शान्तनोः स्वपुरप्रवेशः ॥ 3 ॥ भीष्मस्य यौवराज्येभिषेकः ॥ 4 ॥ शान्तनुभावं ज्ञात्वा दाशाशयानुसारेण प्रतिज्ञापूर्वकं भीष्मेण दाशकन्यानयनम् ॥ 5 ॥ तुष्टेन शान्तनुना भीष्माय स्वच्छन्दमरणवरदानम् ॥ 6 ॥
वैशम्पायन उवाच ।	001  
स राजा शान्तनुर्धीमान्देवराजर्षिसत्कृतः ।	001a  
धर्मात्मा सर्वलोकेषु सत्यवागिति विश्रुतः ॥	001c  
शान्तनोः कीर्तयिष्यामि सर्वानेव गुणानहम् ।	002a  
दमो दानं क्षमा बुद्धिर्ह्रीर्धृतिस्तेज उत्तमम् ।	002c  
नित्यान्यासन्महासत्वे शान्तनौ पुरुषर्षभे ॥	002e  
एवं स गुणसम्पन्नो धर्मार्थकुशलो नृपः ।	003a  
आसीद्भरतवंशस्य गोप्ता सर्वजनस्य च ॥	003c  
कम्बुग्रीवः पृथुव्यंसो मत्तवारणविक्रमः ।	004a  
अन्वितः परिपूर्णार्थैः सर्वैर्नृपतिलक्षणैः ॥	004c  
तस्य कीर्तिमतो वृत्तमवेक्ष्य सततं नराः ।	005a  
धर्म एव परः कामादर्थाच्चेति व्यवस्थितः ॥	005c  
एवमासीन्महासत्वः शान्तनुर्भरतर्षभ ।	006a  
न चास्य सदृशः कश्चिद्धर्मतः पार्थिवोऽभवत् ॥	006c  
वर्तमानं हि धर्मेषु सर्वधर्मभृतां वरम् ।	007a  
तं महीपा महीपालं राजराज्येऽभ्यषेचयन् ॥	007c  
वीतशोकभयाबाधाः सुखस्वप्ननिबोधनाः ।	008a  
पतिं भारतगोप्तारं समपद्यन्त भूमिपाः ॥	008c  
तेन कीर्तिमता शिष्टाः शक्रप्रतिमतेजसा ।	009a  
यज्ञदानक्रियाशीलाः समपद्यन्त भूमिपाः ॥	009c  
शान्तनुप्रमुखैर्गुप्ते लोके नृपतिभिस्तदा ।	010a  
नियमात्सर्ववर्णानां धर्मोत्तरमवर्तत ॥	010c  
ब्रह्म पर्यचरत्क्षत्रं विशः क्षत्रमनुव्रताः ।	011a  
ब्रह्मक्षत्रानुरक्ताश्च शूद्राः पर्यचरन्विशः ॥	011c  
स हास्तिनपुरे रम्ये कुरूणां पुटभेदने ।	012a  
वसन्सागरपर्यन्तामन्वशासद्वसुन्धराम् ॥	012c  
स देवराजसदृशो धर्मज्ञः सत्यवागृजुः ।	013a  
दानधर्मतपोयोगाच्छ्रिया परमया युतः ॥	013c  
अरागद्वेषसंयुक्तः सोमवत्प्रियदर्शनः ।	014a  
तेजसा सूर्यकल्पोऽभूद्वायुवेगसमो जवे ।	014c  
अन्तकप्रतिमः कोपे क्षमया पृथिवीसमः ॥	014e  
वधः पशुवराहाणां तथैव मृगपक्षिणाम् ।	015a  
शान्तनौ पृथिवीपाले नावर्तत तथा नृप ॥	015c  
ब्रह्मधर्मोत्तरे राज्ये शान्तनुर्विनयात्मवान् ।	016a  
समं शशास भूतानि कामरागविवर्जितः ॥	016c  
\'चकोरनेत्रस्ताम्रास्यः सिंहर्षभगतिर्युवा ।	017a  
गुणैरनुपमैर्युक्तः समस्तैराभिगामिकैः ।	017c  
गम्भीरः सत्वसम्पन्नः पूर्णचन्द्रनिभाननः ॥\'	017e  
देवर्षिपितृयज्ञार्थमारभ्यन्त तदा क्रियाः ।	018a  
न चाधर्मेण केषाञ्चित्प्राणिनामभवद्वधः ॥	018c  
असुखानामनाथानां तिर्यग्योनिषु वर्तताम् ।	019a  
स एव राजा सर्वेषां भूतानामभवत्पिता ॥	019c  
तस्मिन्कुरुपतिश्रेष्ठे राजराजेश्वरे सति ।	020a  
श्रिता वागभवत्सत्यं दानधर्माश्रितं मनः ॥	020c  
\'यज्ञार्थं पशवः सृष्टाः सन्तानार्थं च मैथुनम् ।\'	021a  
स समाः षोडशाष्टौ च चतस्रोऽष्टौ तथाऽपराः ।	021c  
रतिमप्राप्नुवन्स्त्रीषु बभूव वनगोचरः ॥	021e  
तथारूपस्तथाचारस्तथावृत्तस्तथाश्रुतः ।	022a  
गाङ्गेयस्तस्य पुत्रोऽभून्नाम्ना देवव्रतो वसुः ॥	022c  
सर्वास्त्रेषु स निष्णातः पार्थिवेष्वितरेषु च ।	023a  
महाबलो महासत्वो महावीर्यो महारथः ॥	023c  
स कदाचिन्मृगं विद्ध्वा गङ्गामनुसरन्नदीम् ।	024a  
भागीरथीमल्पजलां शान्तनुर्दृष्टवान्नृपः ॥	024c  
तां दृष्ट्वा चिन्तयामास शान्तनुः पुरुषर्षभः ।	025a  
स्यन्दते किं न्वियं नाद्य सरिच्छ्रेष्ठा यथा पुरा ॥	025c  
ततो निमित्तमन्विच्छन्ददर्श स महामनाः ।	026a  
कुमारं रूपसम्पन्नं बृहन्तं चारुदर्शनम् ॥	026c  
दिव्यमस्त्रं विकुर्वाणं यथा देवं पुरन्दरम् ।	027a  
कृत्स्नां गङ्गां समावृत्य शरैस्तीक्ष्णैरवस्थितम् ॥	027c  
तां शरैराचितां दृष्ट्वा नदीं गङ्गां तदन्तिके ।	028a  
अभवद्विस्मितो राजा दृष्ट्वा कर्मातिमानुषम् ॥	028c  
जातमात्रं पुरा दृष्टं तं पुत्रं शान्तनुस्तदा ।	029a  
नोपलेभे स्मृतिं धीमानभिज्ञातुं तमात्मजम् ॥	029c  
स तु तं पितरं दृष्ट्वा मोहयामास मायया ।	030a  
संमोह्य तु ततः क्षिप्रं तत्रैवान्तरधीयत ॥	030c  
तदद्बुतं ततो दृष्ट्वा तत्र राजा स शान्तनुः ।	031a  
सङ्कमानः सुतं गङ्गामब्रवीद्दर्शयेति ह ॥	031c  
दर्शयामास तं गङ्गा बिभ्रती रूपमुत्तमम् ।	032a  
गृहीत्वा दक्षिणे पाणौ तं कुमारमलङ्कृतम् ॥	032c  
अलङ्कृतामाभरणैर्विरजोम्बरधारिणीम् ।	033a  
दृष्टपूर्वामपि स तां नाभ्यजानात्स शान्तनुः ॥	033c  
गङ्गोवाच ।	034  
यं पुत्रमष्टमं राजंस्त्वं पुरा मय्यविन्दथाः ।	034a  
स चायं पुरुषव्याघ्र सर्वास्त्रविदनुत्तमः ॥	034c  
गृहाणेमं महाराज मया संवर्धितं सुतम् ।	035a  
आदाय पुरुषव्याघ्र नयस्वैनं गृहं विभो ॥	035c  
वेदानधिजगे साङ्गान्वसिष्ठादेष वीर्यवान् ।	036a  
कृतास्त्रः परमेष्वासो देवराजसमो युधि ॥	036c  
सुराणां सम्मतो नित्यमसुराणां च भारत ।	037a  
उशना वेद यच्छास्त्रमयं तद्वेद सर्वशः ॥	037c  
तथैवाङ्गिरसः पुत्रः सुरसुरनमस्कृतः ।	038a  
यद्वेद शास्त्रं तच्चापि कृत्स्नमस्मिन्प्रतिष्ठितम् ॥	038c  
तव पुत्रे महाबाहौ साङ्गोपाङ्गं महात्मनि ।	039a  
ऋषिः परैरनाधृष्यो जामदग्न्यः प्रतापवान् ॥	039c  
यदस्त्रं वेद रामश्च तदेतस्मिन्प्रतिष्ठितम् ।	040a  
महेष्वासमिमं राजन्राजधर्मार्थकोविदम् ॥	040c  
मया दत्तं निजं पुत्रं वीरं वीर गृहं नय ।	041a  
वैशम्पायन उवाच ।	041  
\'इत्युक्त्वा सा महाभागा तत्रैवान्तरधीयत ।\'	041c  
तयैवं समनुज्ञातः पुत्रमादाय शान्तनुः ॥	041e  
भ्राजमानं यथाऽदित्यमाययौ स्वपुरं प्रति ।	042a  
पौरवस्तु पुरीं गत्वा पुरन्दरपुरोपमाम् ॥	042c  
सर्वकामसमृद्धार्थं मेने सोत्मानमात्मना ।	043a  
पौरवेषु ततः पुत्रं राज्यार्थमभयप्रदम् ॥	043c  
गुणवन्तं महात्मानं यौवराज्येऽभ्यषेचयत् ।	044a  
पौरवाञ्शान्तनोः पुत्रः पितरं च महायशाः ॥	044c  
राष्ट्रं च रञ्जयामास वृत्तेन भरतर्षभ ।	045a  
स तथा सह पुत्रेण रममाणो महीपतिः ॥	045c  
वर्तयामास वर्षाणि चत्वार्यमितविक्रमः ।	046a  
स कदाचिद्वनं यातो यमुनामभितो नदीम् ॥	046c  
महीपतिरनिर्देश्यमाजिघ्रद्गन्धमुत्तमम् ।	047a  
तस्य प्रभवमन्विच्छन्विचचार समन्ततः ॥	047c  
स ददर्श तदा कन्यां दाशानां देवरूपिणीम् ।	048a  
तामपृच्छत्स दृष्ट्वैव कन्यामसितलोचनाम् ॥	048c  
कस्य त्वमसि का चासि किं च भीरु चिकीर्षसि ।	049a  
साऽब्रवीद्दाशकन्याऽस्मि धर्मार्थं वाहये तरिम् ॥	049c  
पितुर्नियोगाद्भद्रं ते दाशराज्ञो महात्मनः ।	050a  
रूपमाधुर्यगन्धैस्तां संयुक्तां देवरूपिणीम् ॥	050c  
समीक्ष्य राजा दाशेयीं कामयामास शान्तनुः ।	051a  
स गत्वा पितरं तस्या वरयामास तां तदा ॥	051c  
पर्यपृच्छत्ततस्तस्याः पितरं सोत्मकारणात् ।	052a  
स च तं प्रत्युवाचेदं दाशराजो महीपतिम् ॥	052c  
जातमात्रैव मे देया वराय वरवर्णिनी ।	053a  
हृदि कामस्तु मे कश्चित्तं निबोध जनेश्वर ॥	053c  
यदीमां धर्मपत्नीं त्वं मत्तः प्रार्थयसेऽनघ ।	054a  
सत्यवागसि सत्येन समयं कुरु मे ततः ॥	054c  
समयेन प्रदद्यां ते कन्यामहमिमां नृप ।	055a  
न हि मे त्वत्समः कश्चिद्वरो जातु भविष्यति ॥	055c  
शान्तनुरुवाच ।	056  
श्रुत्वा तव वरं दाश व्यवस्येयमहं तव ।	056a  
दातव्यं चेत्प्रदास्यामि न त्वदेयं कथञ्चन ॥	056c  
दाश उवाच ।	057  
अस्यां जायेत यः पुत्रः स राजा पृथिवीपते ।	057a  
त्वदूर्ध्वमभिषेक्तव्यो नान्यः कश्चन पार्थिव ॥	057c  
वैशम्पायन उवाच ।	058  
नाकामयत तं दातुं वरं दाशाय शान्तनुः ।	058a  
शरीरजेन तीव्रेण दह्यमानोऽपि भारत ॥	058c  
स चिन्तयन्नेव तदा दाशकन्यां महीपतिः ।	059a  
प्रत्ययाद्धास्तिनपुरं कामोपहतचेतनः ॥	059c  
ततः कदाचिच्छोचन्तं शान्तनुं ध्यानमास्थितम् ।	060a  
पुत्रो देवव्रतोऽभ्येत्य पितरं वाक्यमब्रवीत् ॥	060c  
सर्वतो भवतः क्षेमं विधेयाः सर्वपार्थिवाः ।	061a  
तत्किमर्थमिहाभीक्ष्णं परिशोचसि दुःखितः ॥	061c  
ध्यायन्निव च मां राजन्नाभिभाषसि किञ्चन ।	062a  
न चाश्वेन विनिर्यासि विवर्णो हरिणः कृशः ॥	062c  
व्याधिमिच्छामि ते ज्ञातुं प्रतिकुर्यां हि तत्र वै ।	063a  
\'वैशम्पायन उवाच ।	063  
स तं काममवाच्यं वै दाशकन्यां प्रतीदृशम् ॥	063c  
विवर्तुं नाशकत्तस्मै पिता पुत्रस्य शान्तनुः ।\'	064a  
एवमुक्तः स पुत्रेण शान्तनुः प्रत्यभाषत ॥	064c  
असंशयं ध्यानपरो यथा वत्स तथा शृणु ।	065a  
अपत्यं नस्त्वमेवैकः कुले महति भारत ॥	065c  
शस्त्रनित्यश्च सततं पौरुषे पर्यवस्थितः ।	066a  
अनित्यतां च लोकानामनुशोचामि पुत्रक ॥	066c  
कथञ्चित्तव गाङ्गेय विपत्तौ नास्ति नः कुलम् ।	067a  
असंशयं त्वमेवैकः शतादपि वरः सुतः ॥	067c  
न चाप्यहं वृथा भूयो दारान्कर्तुमिहोत्सहे ।	068a  
सन्तानस्याविनाशाय कामये भद्रमस्तु ते ॥	068c  
अनपत्यतैकपुत्रत्वमित्याहुर्धर्मवादिनः ।	069a  
\'चक्षुरेकं च पुत्रश्च अस्ति नास्ति च भारत ।	069c  
चक्षुर्नाशे तनोर्नाशः पुत्रनाशे कुलक्षयः ॥\'	069e  
अग्निहोत्रं त्रयी विद्या यज्ञाश्च सहदक्षिणाः ।	070a  
सर्वाण्येतान्यपत्यस्य कलां नार्हन्ति षोडशीम् ॥	070c  
एवमेतन्मनुष्येषु तच्च सर्वं प्रजास्विति ।	071a  
यदपत्यं महाप्राज्ञ तत्र मे नास्ति संशयः ॥	071c  
\'अपत्येनानृणो लोके पितॄणां नास्ति संशयः ।\'	072a  
एषा त्रयी पुराणानां देवतानां च शाश्वती ॥	072c  
\'अपत्यं कर्म विद्या च त्रीणि ज्योतींषि भारत ॥\'	073ac  
त्वं च शूरः सदाऽमर्षी शस्त्रनित्यश्च भारत ।	074a  
नान्यत्र युद्धात्तस्मात्ते निधनं विद्यते क्वचित् ॥	074c  
सोऽस्मि संशयमापन्नस्त्वयि शान्ते कथं भवेत् ।	075a  
इति ते कारणं तात दुःखस्योक्तमशेषतः ॥	075c  
वैशम्पायन उवाच ।	076  
ततस्तत्कारणं राज्ञो ज्ञात्वा सर्वमशेषतः ।	076a  
देवव्रतो महाबुद्धिः प्रज्ञया चान्वचिन्तयत् ॥	076c  
अपत्यफलसंयुक्तमेतच्छ्रुत्वा पितुर्वचः ।	077a  
सूतं भूयोऽपि सन्तप्त आह्वयामास वै पितुः ॥	077c  
सूतस्तु कुरुमुख्यस्य उपयातस्तदाज्ञया ।	078a  
तमुवाच महाप्राज्ञो भीष्मो वै सारथिं पितुः ॥	078c  
त्वं सारथे पितुर्मह्यं सखासि रथधूर्गतः ।	079a  
अपि जानासि यदि वै कस्यां भावो नृपस्य तु ॥	079c  
तदाचक्ष्व भवान्पृष्टः करिष्ये न तदन्यथा ।	080a  
सूत उवाच ।	080  
दाशकन्या कुरुश्रेष्ठ तत्र भावः पितुर्गतः ॥	080c  
वृतः स नरदेवेन तदा वचनमब्रवीत् ।	081a  
योऽस्यां पुमान्भवेज्जातः स राजा त्वदनन्तरम् ॥	081c  
नाकामयत तं दातुं पिता तव वरं तदा ।	082a  
स चापि निश्चयस्तस्य न च दद्यां ततोऽन्यथा ॥	082c  
एतत्ते कथितं वीर कुरुष्व यदनन्तरम् ।	083a  
वैशम्पायन उवाच ।	083  
ततः स पितुराज्ञाय मतं सम्यगवेक्ष्य च ।	083c  
ज्ञात्वा च मानसं पुत्रः प्रययौ यमुनां प्रति ॥	083e  
क्षत्रियैः सह धर्मात्मा पुराणैर्धर्मचारिभिः ।	084a  
उच्चैश्श्रवसमागम्य कन्यां वव्रे पितुः स्वयम्\' ॥	084c  
तं दाशः प्रतिजग्राह विधिवत्प्रतिपूज्य च ।	085a  
अब्रवीच्चैनमासीनं राजसंसदि भारत ॥	085c  
\'राज्यशुल्का प्रदातव्या कन्येयं याचतां वर ।	086a  
अपत्यं यद्भवेदस्याः स राजाऽस्तु पितुः परम् ॥\'	086c  
त्वमेवात्र महाबाहो शान्तनोर्वंशवर्धनः ।	087a  
पुत्रः शस्त्रभृतां श्रेष्ठः किं नु वक्ष्यामि ते वचः ॥	087c  
\'कुमारिकायाः शुल्कार्थं किञ्चिद्वक्ष्यामि भारत ।\'	088a  
कोहि सम्बन्धकं श्लाघ्यमीप्सितं यौनमीदृशम् ।	088c  
अतिक्रामन्न तप्येत साक्षादपि शतक्रतुः ॥	088e  
अपत्यं चैतदार्यस्य यो युष्माकं समो गुणैः ।	089a  
यस्य शुक्रात्सत्यवती सम्भूता वरवर्णिनी ॥	089c  
तेन मे बहुशस्तात पिता ते परिकीर्तितः ।	090a  
अर्हः सत्यवतीं वोढुं धर्मज्ञः स नराधिपः ॥	090c  
\'इयं सत्यवती देवी पितरं तेऽब्रवीत्तथा ।	091a  
अर्थितश्चापिराजर्षिः प्रत्याख्यातः पुरा मया\' ॥	091c  
कन्यापितृत्वात्किञ्चित्तु वक्ष्यामि त्वां नराधिप ।	092a  
बलवत्सपत्नतामत्र दोषं पश्यामि केवलम् ॥	092c  
\'भूयांसं त्वयि पश्यामि तद्दोषमपराजित ।\'	093a  
यस्य हि त्वं सपत्नः स्या गन्धर्वस्यासुरस्य वा ॥	093c  
न स जातु चिरं जीवेत्त्वयि क्रुद्धे परन्तप ।	094a  
एतावानत्र दोषो हि नान्यः कश्चन पार्थिव ॥	094c  
एतज्जानीहि भद्रं ते दानादाने परन्तप ॥	095ac  
वैशम्पायन उवाच ।	096  
एवमुक्तस्तु गाङ्गेयस्तद्युक्तं प्रत्यभाषत ।	096a  
शृण्वतां भूमिपालानां पितुरर्थाय भारत ॥	096c  
\'इदं वचनमाधत्स्व नास्ति वक्तास्य मत्समः ।	097a  
अन्यो जातो न जनिता न च कश्चन सम्प्रति\' ॥	097c  
एवमेतत्करिष्यामि यथा त्वमनुभाषसे ।	098a  
योऽस्यां जनिष्यते पुत्रः स नो राजा भविष्यति ॥	098c  
इत्युक्तः पुनरेव स्म तं दाशः प्रत्यभाषत ।	099a  
चिकीर्षुर्दुष्करं कर्म राज्यार्थे भरतर्षभ ॥	099c  
त्वमेव नाथः सम्प्राप्तः शान्तनोरमितद्युते ।	100a  
कन्यायाश्चैव धर्मात्मन्प्रभुर्दानाय चेश्वरः ॥	100c  
इदं तु वचनं सौम्य कार्यं चैव निबोध मे ।	101a  
कौमारिकाणां शीलेन वक्ष्याम्यहमरिन्दम ॥	101c  
यत्त्वया सत्यवत्यर्थे सत्यधर्मपरायण ।	102a  
राजमध्ये प्रतिज्ञातमनुरूपं तवैव तत् ॥	102c  
नान्यथा तन्महाबाहो संशयोऽत्र न कश्चन ।	103a  
तवापत्यं भवेद्यत्तु तत्र नः संशयो महान् ॥	103c  
वैशम्पायन उवाच ।	104  
तस्यैतन्मतमाज्ञाय सत्यधर्मपरायणः ।	104a  
प्रत्यजानात्तदा राजन्पितुः प्रियचिकीर्षया ॥	104c  
गाङ्गेय उवाच ।	105  
\'उच्चैश्श्रवः समाधत्स्व प्रतिज्ञां जनसंसदि ।	105a  
ऋषयो वाथ वा देवा भूतान्यन्तर्हितानि च ॥	105c  
यानि यानीह शृण्वन्तु नास्ति वक्तास्य मत्समः ।\'	106a  
दाशराज निबोधेदं वचनं मे नृपोत्तम ॥	106c  
शृण्वतां भूमिपालानां यद्ब्रवीमि पितुः कृते ।	107a  
राज्यं तावत्पूर्वमेव मया त्यक्तं नराधिपाः ॥	107c  
अपत्यहेतोरपि च करिष्येऽद्य विनिश्चयम् ।	108a  
अद्यप्रभृति मे दाश ब्रह्मचर्यं भविष्यति ॥	108c  
अपुत्रस्यापि मे लोका भविष्यन्त्यक्षया दिवि ।	109a  
\'न हि जन्मप्रभृत्युक्तं मया किञ्चिदिहानृतम् ॥	109c  
यावत्प्राणा ध्रियन्ते वै मम देहं समाश्रिताः ।	110a  
तावन्न जनयिष्यामि पित्रे कन्यां प्रयच्छ मे ॥	110c  
परित्यजाम्यहं राज्यं मैथुनं चापि सर्वशः ।	111a  
ऊर्ध्वरेता भविष्यामि दाश सत्यं ब्रवीमि ते ॥\'	111c  
वैशम्पायन उवाच ।	112  
तस्य तद्वचनं श्रुत्वा सम्प्रहृष्टतनूरुहः ।	112a  
ददानीत्येव तं दाशो धर्मात्मा प्रत्यभाषत ॥	112c  
ततोन्तरिक्षेऽप्सरसो देवाः सर्षिगणास्तदा ।	113a  
\'तद्दृष्टा दुष्करं कर्म प्रशशंसुश्च पार्थिवाः ॥\'	113c  
अभ्यवर्षन्त कुसुमैर्भीष्मोऽयमिति चाब्रुवन् ।	114a  
ततः स पितुरर्थाय तामुवाच यशस्विनीम् ॥	114c  
अधिरोह रथं मातर्गच्छावः स्वगृहानिति ।	115a  
एवमुक्त्वा तु भीष्मस्तां रथमारोप्य भामिनीं ॥	115c  
आगम्य हास्तिनपुरं शान्तनोः सन्न्यवेदयत् ।	116a  
तस्य तद्दुष्करं कर्म प्रशशंसुर्नाराधिपाः ॥	116c  
समेताश्च पृथक्चैव भीष्मोयमिति चाब्रुवन् ।	117a  
तच्छ्रुत्वा दुष्करं कर्म कृतं भीष्मेण शान्तनुः ॥	117c  
बभूव दुःखितो राजा चिररात्राय भारत ।	118a  
स तेन कर्मणा सूनोः प्रीतस्तस्मै वरं ददौ ॥\'	118c  
स्वच्छन्दमरणं तुष्टो ददौ तस्मै महात्मने ।	119a  
न ते मृत्युः प्रभविता यावज्जीवितुमिच्छसि ॥	119c  
त्वत्तो ह्यनुज्ञां सम्प्राप्य मृत्युः प्रभविताऽनघ ॥	120ac  

इति श्रीमन्महाभारते आदिपर्वणि सम्भवपर्वणि सप्ताधिकशततमोऽध्यायः ॥ 107 ॥

1-107-12 पुटभेदने पत्तने ॥ 1-107-16 ब्रह्मधर्मोत्तरे अहिंसाधर्मप्रधाने ॥ 1-107-20 वाक् सत्यं श्रिताभवत् ॥ 1-107-36 अधिजगे अधीतवान् ॥ 1-107-49 तरिं नावम् ॥ 1-107-56 व्यवस्येयं विनिश्चिनुयम् ॥ 1-107-58 शरीरजेन कामेन ॥ 1-107-62 हरिणः पाण्डुगात्रः ॥ 1-107-72 पुराणानां पुरातनानाम् ॥ 1-107-95 दाने वसुवचनं अदाने बलवत्सपत्नता अत्र कारणमिति शेषः ॥ सप्तोत्तरशततमोऽध्यायः ॥ 107 ॥