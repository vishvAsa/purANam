+++
title = "४८"

+++

अष्टचत्वारिंशोऽध्यायः ४८  

क्रौष्टुकिरुवाच  

समासात्कथिता सृष्टिः सम्यग्भगवता मम  ।  
देवादीनां भवं ब्रह्मन् विस्तरात्तु ब्रवीहि मे  ॥ ४८.१ ॥  

मार्कण्डेय उवाच  

कुशलाकुशलैर्ब्रह्मन् ! भाविता पूर्वकमर्मभिः  ।  
ख्याता तथा ह्यनिर्मुक्ताः प्रलये ह्यु पसंहृताः  ॥ ४८.२ ॥  
देवाद्याः स्थावरान्ताश्च प्रजा ब्रह्मंश्चतुर्विधाः  ।  
ब्रह्मणः कुर्वतः सृष्टिं जज्ञिरे मानसास्तदा  ॥ ४८.३ ॥  
ततो देवासुरान् पितॄन्मानुषांश्च चतुष्टयम्  ।  
सिसृक्षुरम्भांस्येतानि स्वमात्मानमयूयुजत् ॥ ४८.४ ॥  
युक्तात्मनस्तमोमात्रा उद्रिक्ताभूत्प्रजापतेः  ।  
सिसृक्षोर्जघनात्पूर्वमसुरा जज्ञिरे ततः  ॥ ४८.५ ॥  
उत्ससर्ज ततस्तान्तु तमोमात्रात्मिकां तनुम्  ।  
सापविद्धा तनुस्तेन सद्यो रात्रिरजायत  ॥ ४८.६ ॥  
अन्यां तनुमुपादाय सिसृक्षुः प्रीतिमाप सः  ।  
सत्त्वोद्रेकास्ततो देवा मुखतस्तस्य जज्ञिरे  ॥ ४८.७ ॥  
उत्ससर्ज च भूतेशस्तनुं तामप्यसौ विभुः  ।  
सा चापविद्धा दिवसं सत्त्वप्रायमजायत् ॥ ४८.८ ॥  
सत्त्वमात्रात्मिकामेव ततोऽन्यां जगृहे तनुम्  ।  
पितृवन्मन्यमानस्य पितरस्तस्य जज्ञिरे  ॥ ४८.९ ॥  
सृष्ट्वा पितॄनुत्ससर्ज तनुं तामपि स प्रभुः  ।  
सा चोत्सृष्टाभवत्सन्ध्या दिवननक्तान्तरस्थिता  ॥ ४८.१० ॥  
रजोमात्रात्मिकामन्यां तनुं भेजेऽथ स प्रभुः  ।  
ततो मनुष्याः सम्भूता रजोमात्रासमुद्भवाः  ॥ ४८.११ ॥  
सृष्ट्वा मनुष्यान् स विभुरुत्ससर्ज तनुं ततः  ।  
ज्योत्स्ना समभवत्सा च नक्तान्तेऽहर्मुखे च या  ॥ ४८.१२ ॥  
इत्येतास्तनवस्तस्य देवदेवस्य धीमतः  ।  
ख्याता रात्र्यहनी चैव सन्ध्या ज्योत्स्ना च वै द्विज  ॥ ४८.१३ ॥  
ज्योत्स्तना सन्ध्या तथैवाहसत्त्वमात्रात्मकं त्रयम्  ।  
तमोमात्रात्मिका रात्रिः सा वै तस्मात्त्रियामिका  ॥ ४८.१४ ॥  
तस्माद्देवा दिवा रात्रावसुरास्तु बलान्विताः  ।  
ज्योत्स्नागमे च मनुजाः सन्ध्यायां पितरस्तथा  ॥ ४८.१५ ॥  
भवन्ति बलिनोऽधृष्या विपक्षाणां न संशयः  ।  
तद्विपर्ययमासाद्य प्रयान्ति च विपर्ययम्  ॥ ४८.१६ ॥  
ज्योत्स्नो रात्र्यहनी सन्ध्या चत्वार्येतानि वै प्रभोः  ।  
ब्रह्मणस्तु शरीराणि त्रिगुणोपश्रितानि तु  ॥ ४८.१७ ॥  
चत्वार्येतान्यथोत्पाद्य तनुमन्यां प्रजापतिः  ।  
रजस्तमोमयीं रात्रौ जगृहे क्षुत्तृडन्वितः  ॥ ४८.१८ ॥  
तदन्धकारे क्षुत्क्षामानसृजद्भगवानजः  ।  
विरूपान् श्मश्रुलानत्तुमारब्धास्ते च तां तनुम्  ॥ ४८.१९ ॥  
रक्षाम इति तेभ्योऽन्ये य ऊचुस्ते तु राक्षसाः  ।  
खादाम इति ये चोचुस्ते यक्षा यक्षणात्द्विज  ॥ ४८.२० ॥  
तान् दृष्ट्वा ह्यप्रियेणास्य केशाः शीर्यन्त वेधसः  ।  
समारोहणहीनाश्च शिरसो ब्रह्मणस्तु ते  ॥ ४८.२१ ॥  
सर्पणात्तेऽभवन् सर्पा हीनत्वादहयः स्मृताः  ।  
सर्पान् दृष्ट्वा ततः क्रोधात्क्रोधात्मानो विनिर्ममे  ॥ ४८.२२ ॥  
वर्णेन कपिलेनोग्रास्ते भूताः पिशिताशनाः  ।  
ध्यायतो गां ततस्तस्य गन्धर्वा जज्ञिरे सुताः  ॥ ४८.२३ ॥  
जज्ञिरे पिबतो वाचं गन्धर्वास्तेन ते स्मृताः  ।  
अष्टास्वेतासु सृष्टासु देवयोनिषु स प्रभुः  ॥ ४८.२४ ॥  
ततः स्वदेहतोऽन्यानि वयांसि पशवोऽसृजत् ।  
मुखतोऽजाः ससर्जाथ वक्षसश्चावयोऽसृजत् ॥ ४८.२५ ॥  
गावश्चैवोदराद्ब्रह्मा पार्श्वाभ्याञ्च विनिर्ममे  ।  
पद्भ्याञ्चाश्वान् स मातङ्गान् रासबान् शशकान्मृगान्  ॥ ४८.२६ ॥  
उष्ट्रानश्वतरांश्चैव नानारूपाश्च जातयः  ।  
ओषध्यः फलमूलिन्यो रोमभ्यस्तस्य जज्ञिरे  ॥ ४८.२७ ॥  
एवं पश्वोषधीः सृष्ट्वा ह्ययजच्चाध्वरे विभुः  ।  
तस्मादादौ तु कल्पस्य त्रेतायुगमुखे तदा  ॥ ४८.२८ ॥  
गौरजः पुरुषो मेषो अश्वाश्वतरगर्दभाः  ।  
एतान् ग्राम्यान् पशूनाहुरारण्यांश्च निबोध मे  ॥ ४८.२९ ॥  
श्वापदं द्विखुरं हस्ती वानराः पक्षिपञ्चमाः  ।  
औदकाः पशवः षष्ठाः सप्तमास्तु सरीसृपाः  ॥ ४८.३० ॥  
गायत्रीञ्च ऋचञ्चैव त्रिवृत्सोमं रथन्तरम्  ।  
अग्निष्टोमञ्च यज्ञानां निर्ममे प्रथमान्मुखात् ॥ ४८.३१ ॥  
यजूंषि त्रैष्टुभं धन्दः स्तोमं पञ्चदशन्तथा  ।  
बृहत्साम तथोकथञ्च दक्षिणादसृजन्मुखात् ॥ ४८.३२ ॥  
सामानि जगतीच्छन्दः स्तोमं पञ्चदशन्तथा  ।  
वैरूपमतिरात्रञ्च निर्ममे पश्चिमान्मुखात् ॥ ४८.३३ ॥  
एकविशमथर्वाणमाप्तोर्यामाणमेव च  ।  
अनुष्टुभं सवैराजमुत्तरादसृजन्मुखात् ॥ ४८.३४ ॥  
विद्युतोऽशनिमेघाश्च रोहितेन्द्रधनूंषि च  ।  
वयांसि च ससर्जादौ कल्पस्य भगवान् विभुः  ॥ ४८.३५ ॥  
उच्चावचानि भूतानि गात्रेभ्यस्तलस्य जज्ञिरे  ।  
सृष्ट्वा चतुष्टयं पूर्वं देवासुरपितॄन् प्रजाः  ॥ ४८.३६ ॥  
ततोऽसृजत्स भूतानि स्थावराणि चराणि च  ।  
यक्षान् पिशाचान् गन्धर्वांस्तथैवाप्सरसाङ्गणान्  ॥ ४८.३७ ॥  
नरकिन्नररक्षांसि वयः पशुमृगोरगान्  ।  
अव्ययञ्च व्ययञ्चैव यदिदं स्थाणुजङ्गमम्  ॥ ४८.३८ ॥  
तेषां ये यानि कर्माणि प्राक्सृष्टेः प्रतिपेदिरे  ।  
तान्येव प्रतिपद्यन्ते सृज्यमानाः पुनः पुनः  ॥ ४८.३९ ॥  
हिंस्त्राहिंस्त्रे मृदुक्रूरे धर्माधर्मावृतानृते  ।  
तद्भाविताः प्रपद्यन्ते तस्मात्तत्तस्य रोचते  ॥ ४८.४० ॥  
इन्द्रियार्थेषु भूतेषु शरीरेषु च स प्रभुः  ।  
नानात्वं विनियोगञ्च धातैव व्यदधात्स्वयम्  ॥ ४८.४१ ॥  
नाम रूपञ्च भूतानां कृत्यानाञ्च प्रपञ्चनम्  ।  
वेदशब्देभ्य एवादौ देवादीनाञ्चकार सः  ॥ ४८.४२ ॥  
ऋषीणां नामधेयानि याश्च देवेषु सृष्टयः  ।  
शर्वर्यन्ते प्रसूतानामन्येषाञ्च ददाति सः  ॥ ४८.४३ ॥  
यथर्तावृतुलिङ्गानि नानारूपाणि पर्यये  ।  
दृश्यन्ते तानि तान्येव तथा भावा युगादिषु  ॥ ४८.४४ ॥  
एवंविधाः सृष्टयस्तु ब्रह्मणोऽव्यक्तजन्मनः  ।  
शर्वर्यन्ते प्रबुद्धस्य कल्पे कल्पे भवन्ति वै  ॥ ४८.४५ ॥  

इति श्रीमार्कण्डेयपुराणे सृष्टिप्रकारणनामाष्टचत्वारिंशोऽध्यायः  
