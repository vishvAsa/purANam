+++
title = "०७९ भरतं प्रति मन्त्रिमन्त्रणा"
title_english = "079 The king makers request Bharata to take over Ayodhya kingdom"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-079-Bharatham_Prathi_Mantri_Mantrana.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/079_bharataM_prati_mantrimantraNA.md">
<details><summary><h3>IITK ...{Loading}...</h3></summary>

Bharata is asked to accept the throne -- orders construction of road
into the forest -- gets ready to bring back Rama.



#### श्लोकः
##### मूलम्
ततः प्रभातसमये दिवसेऽथ चतुर्दशे।  
समेत्य राजकर्तारो भरतं वाक्यमब्रुवन्॥2.79.1॥

##### शब्दार्थः
ततः then, चतुर्दशे on the fourteenth, दिवसे day, अथ afterwards, प्रभातसमये at the hour of dawn, राजकर्तारः those who are empowered to proclaim a king, समेत्य having come, भरतम् to Bharata, वाक्यम् these words, अब्रुवन् said.

##### आङ्ग्लानुवादः
Then, at the hour of dawn on the fourteenth day, all those who were empowered to proclaim the king,  assembled and addressed Bharataः



#### श्लोकः
##### मूलम्
गतो दशरथस्स्वर्गं यो नो गुरुतरो गुरुः।  
रामं प्रव्राज्य वै ज्येष्ठं लक्ष्मणं च महाबलम्॥2.79.2॥

##### शब्दार्थः
यः who, नः for us, गुरुतरः superior, गुरुः preceptor, दशरथः Dasaratha, ज्येष्ठम् eldest son, रामम् to Rama, महाबलं च mighty, लक्ष्मणं च to Lakshmana also, प्रव्राज्य having exiled, स्वर्गम् heaven, गतः gone.

##### आङ्ग्लानुवादः
Dasaratha, who was our most revered master and preceptor, having exiled his eldest son Rama and mighty Lakshmana, ascended heaven.



#### श्लोकः
##### मूलम्
त्वमद्य भव नो राजा राजपुत्र महायशः।  
सङ्गत्या नापराध्नोति राज्यमेतदनायकम्॥2.79.3॥

##### शब्दार्थः
महायशः O  illustrious one, राजपुत्र O king's son (prince), अद्य now, त्वम् you, नः for us, राजा  भव be king, अनायकम् without a leader, एतत् राज्यम् this kingdom, सङ्गत्या by association, नापराध्नोति has not comitted any offence.

##### आङ्ग्लानुवादः
O illutrious prince do assume kingship now. Incidentally, there has been yet no attack on this leaderless kingdom.



#### श्लोकः
##### मूलम्
अभिषेचनिकं सर्वमिदमादाय राघव।  
प्रतीक्षते त्वां स्वजनश्श्रेणयश्च नृपात्मज॥2.79.4॥

##### शब्दार्थः
नृपात्मज son of the king, राघव Bharata (of Raghus race), स्वजनः your subjects, श्रेणयश्च guilds of traders, artisans, etc, सर्वम् all, इदम् this, अभिषेचनिकम् necessary materials for consecration, आदाय  having brought, त्वाम् you, प्रतीक्षते waiting.

##### आङ्ग्लानुवादः
O prince of the Raghu race (Bharata), your subjects and guilds of traders, artisans, etc, have procured necessary materials for your consecration, and  await you.



#### श्लोकः
##### मूलम्
राज्यं गृहाण भरत पितृपैतामहं ध्रुवम्।  
अभिषेचय चात्मानं पाहि चास्मान्नरर्षभ॥2.79.5॥

##### शब्दार्थः
भरत O Bharata, पितृपैतामहम् ancestral, ध्रुवम् stable, राज्यम् kingdom, गृहाण you may receive, नरर्षभ bull (best) among men, आत्मानम् yourself , अभिषेचय get consecrated, अस्मान् us, पाहि च save.

##### आङ्ग्लानुवादः
O best among men, inherit this stable kingdom of your ancestors, get yourself consecrated and save us.



#### श्लोकः
##### मूलम्
अभिषेचनिकं भाण्डं कृत्वा सर्वं प्रदक्षिणम्।  
भरतस्तं जनं सर्वं प्रत्युवाच धृतव्रतः॥2.79.6॥

##### शब्दार्थः
धृतव्रतः a man of firm vows, भरतः Bharata, अभिषेचनिकम् relating to consecration, सर्वम् all, भाण्डम् the articles procured, प्रदक्षिणं कृत्वा having circumambulated, सर्वम् all, तं जनम् to those people, प्रत्युवाच replied.

##### आङ्ग्लानुवादः
Bharata, firm in vows, circumambulated all the articles procured in connection with  
consecration, and replied them as followsः



#### श्लोकः
##### मूलम्
ज्येष्ठस्य राजता नित्यमुचिता हि कुलस्य नः।  
नैवं भवन्तो मां वक्तुमर्हन्ति कुशला जनाः॥2.79.7॥

##### शब्दार्थः
नित्यम् always, नः our, कुलस्य race, ज्येष्ठस्य the eldest one, राजता kingship, उचिता हि is befitting (tradition) indeed, कुशलाः intelligent, जनाः people, भवन्तः all of you, माम् me, एवम् in this way, वक्तुम् to tell, न अर्हन्ति does not behove.

##### आङ्ग्लानुवादः
It has been the tradition in our race that the eldest son alone should always inherit the kingdom. It does not behove intelligent people like you to tell me like this.



#### श्लोकः
##### मूलम्
रामः पूर्वो हि नो भ्राता भविष्यति महीपतिः।  
अहं त्वरण्ये वत्स्यामि वर्षाणि नव पञ्च च॥2.79.8॥

##### शब्दार्थः
नः our, पूर्वः eldest, भ्राता brother, रामः Rama, महीपतिः भविष्यति shall become king, अहं तु as for me, नव पञ्च च nine and four (fourteen), वर्षाणि years, अरण्ये in the forest, वत्स्यामि I shall dwell.

##### आङ्ग्लानुवादः
Our eldest brother, Rama shall become king. As for me, I shall dwell in the forest for fourteen years.



#### श्लोकः
##### मूलम्
युज्यतां महती सेना चतुरङ्गमहाबला।  
आनयिष्याम्यहं ज्येष्ठं भ्रातरं राघवं वनात्॥2.79.9॥

##### शब्दार्थः
चतुरङ्गमहाबला powerful army of four divisions, महती great, सेना army, युज्यताम् be  marshalled, अहम् I, ज्येष्ठम् eldest, भ्रातरम् brother, राघवम् Rama, वनात् from the forest, आनयिष्यामि I will bring back.

##### आङ्ग्लानुवादः
Let the great and powerful army of four divisions be marshalled. I will bring back my eldest brother Rama from the forest.



#### श्लोकः
##### मूलम्
अभिषेचनिकं चैव सर्वमेतदुपस्कृतम्।  
पुरस्कृत्य गमिष्यामि रामहेतोर्वनं प्रति॥2.79.10॥

##### शब्दार्थः
एतत् उपस्कृतम् these collected, सर्वम् all, आभिषेचनिकम् all these articles for coronation, पुरस्कृत्य kept in front, रामहेतोः for Rama, वनं प्रति to the forest, गमिष्यामि I shall go.

##### आङ्ग्लानुवादः
I shall go to the forest to (bring back) Rama, with all these articles, procured for coronation kept in front.



#### श्लोकः
##### मूलम्
तत्रैवं तं नरव्याघ्रमभिषिच्य पुरस्कृतम्।  
आनेष्यामि तु वै रामं हव्यवाहमिवाध्वरात्॥2.79.11।

##### शब्दार्थः
नरव्याघ्रम् tiger among men, तम् him, तत्रैव there itself, अभिषिच्य having crowned, पुरस्कृतम् going ahead of me, रामम् to Rama, अध्वरात् from the place of sacrifice, हव्यवाहमिव like the fire, आनेष्यामि तु वै will definitely bring back.

##### आङ्ग्लानुवादः
After coronating Rama, the best of men, there itself, I will definitely bring him back, letting him go ahead of me, like the sacred fire carried from the place of sacrifice.



#### श्लोकः
##### मूलम्
न सकामां करिष्यामि स्वामिमां मातृगन्धिनीम्।  
वने वत्स्याम्यहं दुर्गे रामो राजा भविष्यति॥2.79.12॥

##### शब्दार्थः
स्वाम् my own, मातृगन्धिनीम् called mother, इमाम् this, सकामाम् fulfil her desire, न करिष्यामि  
shall never do, अहम् I, दुर्गे in the inaccessible, वने in the forest, वत्स्यामि shall dwell, रामः Rama, राजा भविष्यति shall become king.

##### आङ्ग्लानुवादः
I shall never fulfil the wishes of that woman called my mother. I shall dwell in the inaccessible forest and Rama shall become king.



#### श्लोकः
##### मूलम्
क्रियतां शिल्पिभिः पन्थास् समानि विषमाणि च।  
रक्षिणश्चानुसम्यान्तु पथि दुर्गविचारकाः॥2.79.13॥

##### शब्दार्थः
शिल्पिभिः by the artisans, पन्थाः road, क्रियताम् let it be laid, विषमाणि uneven ground, समानि  be levelled, दुर्गविचारकाः judging the inaccessible terrains, रक्षिणश्च guards, पथि on the way, अनुसम्यान्तु be followed.

##### आङ्ग्लानुवादः
Let the road be aligned by artisans and uneven ground be levelled. The guards who judge the inaccessible terrains should follow them on their way.



#### श्लोकः
##### मूलम्
एवं सम्भाषमाणं तं रामहेतोर्नृपात्मजम्।  
प्रत्युवाच जनस्सर्व श्श्रीमद्वाक्यमनुत्तमम्॥2.79.14॥

##### शब्दार्थः
रामहेतोः on behalf of Rama, एवम् in this way, सम्भाषमाणम् speaking, तं नृपात्मजम् to the son of the king, Bharata, सर्वः all, जनः the people, श्रीमत् with auspiciousness, अनुत्तमम् excellent, वाक्यम् words, प्रत्युवाच replied.

##### आङ्ग्लानुवादः
When prince Bharata was thus speaking in favour of Rama, all the people responded with these excellent, propitious wordsः



#### श्लोकः
##### मूलम्
एवं ते भाषमाणस्य पद्मा श्रीरुपतिष्ठतात्।  
यस्त्वं ज्येष्ठे नृपसुते पृथिवीं दातुमिच्छसि॥2.79.15॥

##### शब्दार्थः
यः त्वम् such as you are, ज्येष्ठे in the eldest, नृप सुते in king's son, पृथिवीम् kingdom, दातुम् to bestow, इच्छसि are desiring, एवम् in this way, भाषमाणस्य talking, ते to you, श्रीः goddess of prosperity, पद्मा Lakshmi, उपतिष्ठताम् may grace you.

##### आङ्ग्लानुवादः
May Lakshmi, goddess of prosperity, abide in you for having expressed your desire to bestow the kingdom upon the king's eldest son.



#### श्लोकः
##### मूलम्
अनुत्तमं तद्वचनं नृपात्मजप्रभाषितं संश्रवणे निशम्य च।  
प्रहर्षजास्तं प्रति बाष्पबिन्दवो निपेतुरार्यानननेत्रसम्भवाः॥2.79.16॥

##### शब्दार्थः
संश्रवणे within hearing range, नृपात्मजप्रभाषितम् spoken by the king's son, अनुत्तमम् graceful, तत् वचनम् that speech, निशम्य च having heard, तं प्रति to him, प्रहर्षजाः born of joy, आर्यानननेत्रसम्भवाः arising from the eyes and countenances of noble ones, बाष्पबिन्दवः  drops of tears, निपेतुः trickled down.

##### आङ्ग्लानुवादः
With such graceful words spoken by the prince within their hearing, tears of joy filled the eyes of the noble people and fell drop by drop down their faces.



#### श्लोकः
##### मूलम्
ऊचुस्ते वचनमिदं निशम्य हृष्टास् सामात्यास् सपरिषदो वियातशोकाः।  
पन्थानं नरवर भक्तिमान् जनश्च व्यादिष्टस्तव वचनाच्च शिल्पिवर्गः॥2.79.17।

##### शब्दार्थः
इदम् this, वचनम् word, निशम्य having heard, हृष्टाः delighted, सामात्याः with ministers, सपरिषदः with council of members, ते they, वियातशोकाः relieved of their distress, इदं वचनम् these words, ऊचुः uttered, नरवर O best among men, भक्तिमान् devoted man, जनश्च people, शिल्पि वर्गः groups of artisans, तव your, वचनात् from orders, पन्थानम् to prepare the way, व्यादिष्टः have been instructed.

##### आङ्ग्लानुवादः
All the ministers and members of the council, relieved of their distress, were delighted to hear these words and said O best among men, on your orders devoted people and groups of artisans have been instructed to lay the road.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकोनाशीतितमस्सर्गः॥  
Thus ends the seventyninth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/079_bharataM_prati_mantrimantraNA.md">
<details><summary><h3>भूषणम् ...{Loading}...</h3></summary>



ततः प्रभातसमये दिवसे च चतुर्दशे ।  

समेत्य राजकर्त्तारो भरतं वाक्यमब्रुवन्  ॥  २।७९।१  ॥   

तत इति । त्रयोदशदिवसपर्यन्तमपरक्रियाव्यापृतत्वाच्चतुर्दश इत्युक्तम् ।
समेत्य एकीभूय  ॥  २।७९।१  ॥   

  

गतो दशरथः स्वर्गं यो नो गुरुतरो गुरुः ।  

रामं प्रव्राज्य वै ज्येष्ठं लक्ष्मणं च महाबलम्  ॥  २।७९।२  ॥   

गुरुतरो गुरुः, परमगुरुरित्यर्थः  ॥  २।७९।२  ॥   

  

त्वमद्य भव नो राजा राजपुत्र महायशः ।  

सङ्गत्या नापराध्नोति राज्यमेतदनायकम्  ॥  २।७९।३  ॥   

"राजानं प्रथमं विन्देत्ततो भार्यां ततो धनम्" इति मातापित्रादेरपि राज्ञ
एवान्तरङ्गरक्षकत्वोपदेशात् अनायकमपि एतद्राज्यं सङ्गत्या दैवयोगेन
नापराध्नोति । राज्यस्थजनजातमन्योन्यं न द्रुह्यतीत्यर्थः  ॥  २।७९।३  ॥   

  

आभिषेचनिकं सर्वमिदमादाय राघव ।  

प्रतीक्षते त्वां स्वजनः श्रेणयश्च नृपात्मज  ॥  २।७९।४  ॥   

राज्यं गृहाण भरत पितृपैतामहं ध्रुवम् ।  

अभिषेचय चात्मानं पाहि चास्मान्नरर्षभ  ॥  २।७९।५  ॥   

प्रकृत्याभिमुख्यमप्यस्तीत्याह--आभिषेचनिकमिति । आभिषेचनिकम्
अभिषेकप्रयोजनं पदार्थजातम् । स्वजनः अमात्यादिः । श्रेणयः नैगमाः
प्रतीक्षन्त इति विपरिणामः  ॥  २।७९।४५  ॥   

  

\[एवमुक्तः शुभं वाक्यं द्युतिमान् सत्यवाक्छुचिः ।\]  

आभिषेचनिकं भाण्डं कृत्वा सर्वं प्रदक्षिणम् ।  

भरतस्तं जनं सर्वं प्रत्युवाच धृतव्रतः  ॥  २।७९।६  ॥   

भाण्डम् उपकरणम्  ॥  २।७९।६  ॥   

  

ज्येष्ठस्य राजता नित्यमुचिता हि कुलस्य नः ।  

नैवं भवन्तो मां वक्तुमर्हन्ति कुशला जनाः  ॥  २।७९।७  ॥   

राजता राजत्वम्  ॥  २।७९।७  ॥   

  

रामः पूर्वो हि नो भ्राता भविष्यति महीपतिः ।  

अहं त्वरण्ये वत्स्यामि वर्षाणि नव पञ्च च  ॥  २।७९।८  ॥   

वत्स्यामि रामप्रतिनिधित्वेनेति शेषः  ॥  २।७९।८  ॥   

  

युज्यतां महती सेना चतुरङ्गमहाबला ।  

आनयिष्याम्यहं ज्येष्ठं भ्रातरं राघवं वनात्  ॥  २।७९।९  ॥   

युज्यतामिति । आनयिष्यामीत्यत्र इडार्षः  ॥  २।७९।९  ॥   

  

आभिषेचनिकं चैव सर्वमेतदुपस्कृतम् ।  

पुरस्कृत्य गमिष्यामि रामहेतोर्वनं प्रति  ॥  २।७९।१०  ॥   

उपस्कृतं संस्कृतम् । उपकरणमिति वार्थः । रामहेतोः रामाभिषेकार्थम्  ॥ 
२।७९।१०  ॥   

  

तत्रैव तं नरव्याघ्रमभिषिच्य पुरस्कृतम् ।  

आनेष्यामि तु वै रामं हव्यवाहमिवाध्वरात्  ॥  २।७९।११  ॥   

पुरस्कृतं पूजितम् "पुरस्कृतः पूजिते स्यादभियुक्ते ऽग्रतः कृते" इति
वैजयन्ती । यद्वा पुरस्कृतं स्वजनदर्शनेनाभिमुखीकृतमित्यर्थः । अध्वरात्
यागशालायाः । हव्यवाहं त्रेताग्निम्  ॥  २।७९।११  ॥   

  

न सकामां करिष्यामि स्वामिमां मातृगन्धिनीम् ।  

वने वत्स्याम्यहं दुर्गे रामो राजा भविष्यति  ॥  २।७९।१२  ॥   

मातृगन्धिनीं केवलमातृव्यपदेशाम् लेशमात्रमातृभावामिति वा । "गन्धोलेशे
महीगुणे" इति वैजयन्ती  ॥  २।७९।१२  ॥   

  

क्रियतां शिल्पिभिः पन्थाः समानि विषमाणि च ।  

रक्षिणश्चानुसंयान्तु पथि दुर्गविचारकाः  ॥  २।७९।१३  ॥   

क्रियतामिति । तत्समीपगमनायेति शेषः । विषमाणि निम्नोन्नतस्थलानि समानि
क्रियन्ताम् । पथि दुर्गविचारकाः मार्गे दुर्गस्थलशोधकाः । यद्वा
दुर्गाभिज्ञा रक्षिणः  ॥  २।७९।१३  ॥   

  

एवं सम्भाषमाणं तं रामहेतोर्नृपात्मजम् ।  

प्रत्युवाच जनः सर्वः श्रीमद्वाक्यमनुत्तमम्  ॥  २।७९।१४  ॥   

रामहेतोः अनुत्तमं श्रीमद्वाक्यम् । एवं सम्भाषमाणं प्रत्युवाचेति सम्बन्धः
 ॥  २।७९।१४  ॥   

  

एवं ते भाषमाणस्य पद्मा श्रीरुपतिष्ठताम् ।  

यस्त्वं ज्येष्ठे नृपसुते पृथिवीं दातुमिच्छसि  ॥  २।७९।१५  ॥   

पद्मा पद्मालया श्रीः ते उपतिष्ठतां त्वत्समीपे अनपायिनी तिष्ठत्वित्यर्थः
। नृपसुते नृपसुताय । स एव सुतः ज्येष्ठत्वात् । "इतरे कामजाः स्मृताः"
वचनादिति भावः  ॥  २।७९।१५  ॥   

  

अनुत्तमं तद्वचनं नृपात्मजप्रभाषितं संश्रवणे निशम्य च ।  

प्रहर्षजास्तं प्रति बाष्पबिन्दवो निपेतुरार्यानननेत्रसम्भवाः  ॥  २।७९।१६
 ॥   

संश्रवणे रामानयनप्रतिज्ञाविषये । "आगूसङ्गरसन्धाः प्रतिश्रवः संश्रवः
प्रतिज्ञा च" इति हलायुधः । निशम्य स्थितानामिति शेषः । आर्यानननेत्रसम्भवा
इत्यत्र आर्येत्यविभक्तिकनिर्देशः । आर्याणामिति यावत्  ॥  २।७९।१६  ॥   

  

ऊचुस्ते वचनमिदं निशम्य हृष्टाः सामात्याः सपरिषदो वियातशोकाः ।  

पन्थानं नरवर भक्तिमान् जनश्च व्यादिष्टास्तव वचनाच्च शिल्पिवर्गः  ॥ 
२।७९।१७  ॥   

हे नरवर तव वचनात् शिल्पिवर्गः भक्तिमान् जनः रक्षकश्च पन्थानं प्रति
व्यादिष्टाः आज्ञप्ताः इतीदमूचुरिति सम्बन्धः  ॥  २।७९।१७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकोनाशीतितमः सर्गः  ॥  ७९  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकोनाशीतितमः सर्गः  ॥  ७९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/079_bharataM_prati_mantrimantraNA.md">
<details><summary><h3>शिरोमणी ...{Loading}...</h3></summary>



चतुर्दशदिवसवृत्तमाह-- तत इत्यादिभिः । चतुर्द्दशे दिवसे प्रभातसमये
राजकर्तारो राजोचितमार्गप्रदर्शकाः मन्ित्रणः समेत्य एककालावच्छेदेनागत्य
भरतमब्रुवन्  ॥  २।७९।१  ॥   

  

तद्वाक्याकारमाह-- गत इति । गुरुतरः अतिश्रेष्ठो गुरुर्यो दशरथः सः रामं
प्रव्राज्य स्वर्गं साकेतं गतः प्राप्तः  ॥  २।७९।२  ॥   

  

ननु तर्हि किं कर्तव्यमित्यत आह-- त्वमिति । यतः अद्य अस्मिन् समये
एतद्राज्यमनायकं राजरहितमतः त्वं राजा भव । एतेन मन्त्रिणां
शत्रुकर्तृकाक्रमणशङ्का भरताभिप्रेतज्ञानेच्छा वा सूचिता । ननु
सर्वसामर्थ्यविशिष्टज्येष्ठस्य विद्यमानत्वात्कथं
मत्कर्तृकराजत्वप्राप्ितरित्यत आह-- सङ्गत्या ज्येष्ठसम्मत्या राजत्वं
प्राप्त इति शेषः । नापराध्नोति अपराधं न प्राप्नोति । एतेन
रामाभिप्रेतमेवास्माभिरुच्यते इति सूचितम्  ॥  २।७९।३  ॥   

  

अन्येषामप्येषैव सम्मतिरिति बोधयन्नाह-- आभिषेचनिकमिति । राघव हे भरत
आभिषेचनिकमभिषेकप्रयोजनकमिदं सर्वं सामग्रीजातमादाय गृहीत्वा स्वजनः
अमात्यवर्गः श्रेणयः पौराश्च त्वां प्रतीक्षते प्रतीक्षन्ते च ।
वचनविपरिणामेनान्यत्राप्यन्वयः  ॥  २।७९।४  ॥   

  

राज्यमिति । हे भरत पितृपैतामहं राज्यं ध्रुवं गृहाण अत एव आत्मानमभिषेचय
अत एव अस्मान्पाहि रक्ष  ॥  २।७९।५  ॥   

  

आभिषेचनिकमिति । आभिषेचनिकमभिषेकप्रयोजनकं सर्वं भाण्डं सामग्रीजातं
प्रदक्षिणं भरतानुकूलं यथा स्यात्तथा कृत्वा निवेद्य विद्यमानं सर्वं जनं
प्रति धृतव्रतः रामतोषकव्रतपरायणो भरतः प्रत्युवाच  ॥  २।७९।६  ॥   

  

प्रतिवचनाकारमाह-- ज्येष्ठस्येति । नो ऽस्माकं कुलस्य राजता राजत्वं
ज्येष्ठस्य नित्यमुचिता अतः कुशला जनाः भवन्तः एवं वक्तुं नार्हन्ति  ॥ 
२।७९।७  ॥   

  

ननु तर्हि कथं राज्यरक्षणमित्यत आह-- राम इति । पूर्वो ज्येष्ठः नो ऽस्माकं
भ्राता रामः महीपतिर्भविष्यति, अरण्ये रामेप्सितवने तु अहं वत्स्यामि  ॥ 
२।७९।८  ॥   

  

युज्यतामिति । चतुरङ्गमहाबला चतुर्भिः अङ्गैः सहिताः महाबला यस्यां सा महती
सेना युज्यताम् । तत्प्रयोजनमाह-- राघवं रामं वनादहमानयिष्यामि आनेष्यामि
 ॥  २।७९।९  ॥   

  

ननु यदि नायास्यति तदा कथं तदभिषेक इत्यत आह-- आभिषेचनिकमिति । पुरस्कृतं
भवद्भिः संमुखे प्रदर्शितमाभिषेचनिकमेतदुपस्मृतमग्रे कृतं यथा स्यात्तथा
वनं प्रति गमिष्यामि  ॥  २।७९।१०  ॥   

  

तत्रेति । पुरस्कृतं पूजितं तं राममध्वरात् यज्ञशालातः हव्यवाहमग्निमिव
आनयिष्यामि आनेष्यामि "पुरस्कृतः पूजितः स्यादभियुक्ते ऽग्रतः कृते" इति
वैजयन्ती  ॥  २।७९।११  ॥   

  

नेति । स्वां स्वमातृकुलोद्भवामत एव मातृगन्धिनीं
मातृस्नेहलेशविशिष्टामिमां मन्थरां मद्राज्यविषयकेच्छावतीं न करिष्यामि अत
एव दुर्गे दुर्गमे वत्स्यामि अत एव रामो राजा भविष्यति  ॥  २।७९।१२  ॥   

  

क्रियतामिति । शिल्पिभिः शिल्पकर्मकुशलैः पन्थाः मार्गः क्रियतां विषमाणि
उन्नतानुन्नेतत्वविशिष्टस्थलानि समानि एकरूपाणि क्रियन्ताम्, रक्षिणः
रक्षणनिपुणाः पथिदुर्गविचारकाः पथि मार्गे दुर्गस्य दुर्गस्थलस्य विचारकाः
शोधकाश्च अनुसंयान्तु  ॥  २।७९।१३  ॥   

  

एवमिति । रामहेतोः श्रीमत्सम्पत्तिकारकमनुत्तमं सर्वोतमं वाक्यम् एवं
सम्भाषमाणं तं भरतं सर्वो जनः प्रत्युवाच  ॥  २।७९।१४  ॥   

  

तत्प्रतिवचनमेवाह-- एवमिति । यस्त्वं ज्येष्ठे पृथिवीं दातुमिच्छसि
तस्यैवंभाषणमाणस्य ते पद्मा  

कमलकरा श्रीः लक्ष्मीः उपतिष्ठतां स्तौतु, वयं न स्तवने समर्था इत्यर्थः ।
एतेनेदमेव कर्तव्यमिति सूचितम्  ॥  २।७९।१५  ॥   

  

अनुत्तममिति । संश्रवणे रामानयनप्रतिज्ञाविषये
नृपात्मजप्रतिभाषितमनुत्तममत्युत्कृष्टं तद्वचनं निशम्य श्रुत्वा
प्रहर्षजाः अतिहर्षेण समुद्भूताः आर्यानननेत्रसम्भवाः आर्याणामुत्तमानामननं
जीवनं येभ्यः यद्धेतुकानन्दानुमानेन अन्ये ऽपि सज्जनाः सानन्दा
भवन्तीत्यर्थः । ते एव नेत्रसम्भवाः नयनजाताः बाष्पबिन्दवः निपेतुः ।
कतकस्तु "नृपात्मजः प्रभाषितम्" इति सविसर्गः पाठः । नृपात्मजो जनैः
प्रभाषितमाशीर्वचनं संश्रवणे सम्यक् श्रवणविषये प्राप्तं निशम्य श्रुत्वा
हृष्टो ऽभूदिति शेष इति भट्टाः  ॥  २।७९।१६  ॥   

  

ऊचुरिति । हे नरवर इदं भरतोक्तं वचनं निशम्य श्रुत्वा वियातशोकाः शोकरहिताः
अत एव हृष्टाः सामात्याः अमात्यसहिताः सपरिषदः परिषत्सहिताः ते जनाः
पन्थानं मार्गं रचयितुमिति शेषः, भक्तिमान् शिल्पिवर्गः जनः
रक्षणकुशलपुरुषश्च तव वचनाद्व्यादिष्टः कथितः अस्माभिरिति शेषः, इदं
वचनमूचुः इदं वचनमिति चोभयान्वयि  ॥  २।७९।१७  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनाशीतितमः सर्गः  ॥  २।७९  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/079_bharataM_prati_mantrimantraNA.md">
<details><summary><h3>तिलकम् ...{Loading}...</h3></summary>



तत इति  ॥  २।७९।१  ॥   

  

रक्षासाधनत्वाद्राजा गुरुः, तत्राप्ययं गुरुतरः । ज्येष्ठं राज्यार्हम्  ॥ 
२।७९।२  ॥   

  

यत एतद्राज्यमनायकं ततो राजा भव । ननु ज्येष्ठे विद्यमाने कथमहं राजा
तत्राह संगत्या ज्येष्ठस्य वनवासं प्रति पितुराज्ञासंगत्या तव च राज्यं
प्रति तदाज्ञासंगत्या राज्यं कुर्वन्नपि भवान्नापराध्नोति
धर्मविरोधज्येष्ठविरोधलोकविरोधान्न प्राप्नोति । पित्राज्ञाया उभाभ्यामपि
पालनीयत्वादिति बहवः । एतद्राज्यमनायकमप्यमात्यादीनां संगत्यैकमत्येन
दैवगत्या वा नापराध्नोति न नश्यति, अतो नो राजा भवेत्यर्थ तीर्थ आह  ॥ 
२।७९।३  ॥   

  

आभिषेचनिकमभिषेचनप्रयोजनं वस्तुजातं रामाभिषेकाय विततम् । स्वजनो
मन्त्र्यादिः, श्रेणयः पौराः  ॥  २।७९।४,५  ॥   

  

भाण्डमुपकरणम्  ॥  २।७९।६  ॥   

  

राजता राजत्वम्  ॥  २।७९।७  ॥   

  

पूर्वो ज्येष्ठः । अरण्ये वत्स्यामि रामप्रतिनिधित्वेनेति शेषः  ॥  २।७९।८
 ॥   

  

आनयिष्यामि इडार्षः  ॥  २।७९।९  ॥   

  

रामहेतो रामाभिषेकार्थम्  ॥  २।७९।१०  ॥   

  

पुरस्कृतमग्रतः कृतम् । अध्वरान्महायज्ञशालायाः स्वाग्निहोत्रगृहमित्यर्थः
 ॥  २।७९।११  ॥   

  

मातृगन्धिनीं केवलमातृव्यपदेशां मातृसंज्ञामात्रामित्यर्थ इति तीर्थः ।
कतकस्तु "पुत्रगृद्धिनीम्" इति पाङ्क्तः पाठः पुत्रगर्धिनीमित्यर्थ इत्याह
 ॥  २।७९।१२  ॥   

  

शिल्पिनः खनकाः यत्र पथो ऽभावस्तत्र पन्था गमनमार्गः क्रियताम्, विषमाणि च
निम्नोन्नतानि च समानि क्रियन्ताम् रथादिसुखगत्यर्थमिति भावः । पथि
विद्यमानेषु दुर्गेषु विशेषेण जनांश्चारयन्तीति पथिदुर्गविचारकाः ।
"पथिदुर्गविशारदाः" इति पाठे तत्र वर्तमानदुर्गे चोरादिभीत्या
गन्तुमशक्यप्रदेशे रक्षणविशारदा इत्यर्थः  ॥  २।७९।१३ ॥   

  

एवं संभाषमाणं तं प्रति सर्वो ऽपि जनः श्रीमच्छुभमनुत्तमं वाक्यमुवाच  ॥ 
२।७९।१४  ॥   

  

तदेवाह एवमिति । एवं रामराज्यविषयं भाषमाणस्य ते पद्मा तदाख्या पद्मचिह्ना
च श्रीरुपतिष्ठताम्, ज्येष्ठानुसरणादिति भावः । तदेवाह यस्त्वमिति ।
ज्येष्ठे ज्येष्ठाय पृथिवीं दातुमिच्छसि, अतः श्रीस्त्वामुपतिष्ठताम्  ॥ 
२।७९।१५  ॥   

  

संश्रवणे रामानयनप्रतिज्ञाविषये ऽनुत्तमं नृपात्मजेन प्रभाषितं तद्वचनं
निशम्य स्थितानां जनानां प्रति भरतमुद्दिश्य प्रहर्षजा आर्यानननेत्रसंभवा
हर्षयुक्तमुखस्थनेत्रजबिन्दवो निपेतुरिति तीर्थः । अत्र आननपदमधिकम् ।
कतकस्तु "नृपात्मजः प्रभाषितम्" इति सविसर्गपाठः । नृपात्मजो जनैः
प्रभाषितमनुत्तमं तद्वचनमाशीर्वचनं संश्रवणे सम्यक्श्रवणविषये प्राप्तं
निशम्य श्रुत्वा हृष्टो ऽभूदिति शेषः । अथ तं प्रति तं जनं लक्षीकृत्य
कर्मप्रवचनीयत्वाद्द्वितीया । आर्यस्य पूज्यस्य भरतस्यार्थं पूज्यं यदाननं
मुखम् । जनाशीर्वादश्रवणजसन्तोषेण पूज्यत्वं मुखस्य । तद्वर्तिनेत्रसंभवाः,
अत एव प्रहर्षजा बिन्दवो निपेतुः । अनुक्तभरतसौमुख्यकथनं चास्य श्लोकस्य
प्रयोजनमित्याह अत्र कतकपाठस्तद्व्याख्या च ज्यायसी  ॥  २।७९।१६  ॥   

  

इदं वचनं रामानयनवचनम् । वियातो विशेषेण यातो गतः शोको येषां ते जना इति
विशेष्यम् । "विधूतशोकाः" इति पाठान्तरम् । हे नरवर तव वचनाद्रामे त्वयि च
भक्तिमाञ्छिल्पिवर्गः पन्थानं कर्तुं व्यादिष्टो जनो रक्षकजनश्च रक्षणं
कर्तुं व्यादिष्टः  ॥  २।७९।१७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे  

एकोनाशीतितमः सर्गः  ॥  २।७९  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/079_bharataM_prati_mantrimantraNA.md">
<details><summary><h3>द्राविडपाठः ...{Loading}...</h3></summary>


ततः प्रभातसमये दिवसे च चतुर्दशे।  
समेत्य राजकर्त्तारो भरतं वाक्यमब्रुवन् ॥ 2.79.1 ॥   
गतो दशरथः स्वर्गं यो नो गुरुतरो गुरुः।  
रामं प्रव्राज्य वै ज्येष्ठं लक्ष्मणं च महाबलम् ॥ 2.79.2 ॥   
त्वमद्य भव नो राजा राजपुत्र महायशः।  
सङ्गत्या नापराध्नोति राज्यमेतदनायकम् ॥ 2.79.3 ॥   
आभिषेचनिकं सर्वमिदमादाय राघव।  
प्रतीक्षते त्वां स्वजनः श्रेणयश्च नृपात्मज ॥ 2.79.4 ॥   
राज्यं गृहाण भरत पितृपैतामहं ध्रुवम्।  
अभिषेचय चात्मानं पाहि चास्मान्नरर्षभ ॥ 2.79.5 ॥   
आभिषेचनिकं भाण्डं कृत्वा सर्वं प्रदक्षिणम्।  
भरतस्तं जनं सर्वं प्रत्युवाच धृतव्रतः ॥ 2.79.6 ॥   
ज्येष्ठस्य राजता नित्यमुचिता हि कुलस्य नः।  
नैवं भवन्तो मां वक्तुमर्हन्ति कुशला जनाः ॥ 2.79.7 ॥   
रामः पूर्वो हि नो भ्राता भविष्यति महीपतिः।  
अहं त्वरण्ये वत्स्यामि वर्षाणि नव पञ्च च ॥ 2.79.8 ॥   
युज्यतां महती सेना चतुरङ्गमहाबला।  
आनयिष्याम्यहं ज्येष्ठं भ्रातरं राघवं वनात् ॥ 2.79.9 ॥   
आभिषेचनिकं चैव सर्वमेतदुपस्कृतम्।  
पुरस्कृत्य गमिष्यामि रामहेतोर्वनं प्रति ॥ 2.79.10 ॥   
तत्रैव तं नरव्याघ्रमभिषिच्य पुरस्कृतम्।  
आनेष्यामि तु वै रामं हव्यवाहमिवाध्वरात् ॥ 2.79.11 ॥   
न सकामां करिष्यामि स्वामिमां मातृगन्धिनीम्।  
वने वत्स्याम्यहं दुर्गे रामो राजा भविष्यति ॥ 2.79.12 ॥   
क्रियतां शिल्पिभिः पन्थाः समानि विषमाणि च।  
रक्षिणश्चानुसंयान्तु पथि दुर्गविचारकाः ॥ 2.79.13 ॥   
एवं सम्भाषमाणं तं रामहेतोर्नृपात्मजम्।  
प्रत्युवाच जनः सर्वः श्रीमद्वाक्यमनुत्तमम् ॥ 2.79.14 ॥   
एवं ते भाषमाणस्य पद्मा श्रीरुपतिष्ठताम्।  
यस्त्वं ज्येष्ठे नृपसुते पृथिवीं दातुमिच्छसि ॥ 2.79.15 ॥   
अनुत्तमं तद्वचनं नृपात्मजप्रभाषितं संश्रवणे निशम्य च।  
प्रहर्षजास्तं प्रति बाष्पबिन्दवो निपेतुरार्यानननेत्रसम्भवाः ॥ 2.79.16 ॥   
ऊचुस्ते वचनमिदं निशम्य हृष्टाः सामात्याः सपरिषदो वियातशोकाः।  
पन्थानं नरवर भक्तिमान् जनश्च व्यादिष्टास्तव वचनाच्च शिल्पिवर्गः ॥ 2.79.17 ॥   

</details>
</div>
