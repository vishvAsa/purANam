+++
title = "03 तृतीयः सर्गः"

+++


तृतीयः सर्गः ।

अथ वीक्ष्य स शैलकन्यया सहितं चन्द्रकलाधरं पुरः ।  
रभसादुदतिष्ठदासनात्प्रणमन्नञ्जलिना पतञ्जलिः ॥ १ ॥  
  
तदुपागमहर्षविस्मयौ स्तिमितं यद्यपि तं वितेनतुः ।  
स तथापि चकार दण्डवत्प्रणिपातं भुवि भक्तियन्त्रितः ॥ २ ॥  
  
प्रणिपत्य समुत्थितस्तदा मुदितो मूर्ध्नि कृताञ्जलिर्मुनिः ।  
तरुणेन्दुवतंसमादरात्तमुपश्लोकयितुं प्रचक्रमे ॥ ३ ॥

श्रु^([\[१\]](#cite_note-1))तयोऽपि न शक्नुवन्ति ते स्तुतये किं पुनरीश
मादृशः ।  
भणितिर्गृणती भवद्गुणान्परिशुध्येदिति किं तु मे
म^([\[२\]](#cite_note-2))तिः॥ ४ ॥  
  
जगदीश यदेकमद्वयं तव सच्चित्सुखलक्षणं वपुः ।  
विधिविष्णुहरा इति त्रिधा बिभिदे तन्निजयैव मायया ॥ ५ ॥  
  
तव देव गिरा यथार्थया ननु कर्माणि नरा वितन्वते ।  
सुखबोधमयं सुमेधसः परमं ब्रह्म वदन्ति केवलम् ॥ ६ ॥  
  
अतिसुन्दरमस्तु मे सदा हृदये त्वद्वपुरिन्दुभूषणम् ।  
नियतं खलु यस्य दर्शनात्स्मरणीयो रमणो रतेरभूत् ॥ ७ ॥  
  
ज^([\[३\]](#cite_note-3))डमेव रथाङ्गमेकमप्यपरं द्वादशधा विभज्यते ।  
कुरथेन ततस्त्वया कथं विजितं वैरिपुरत्रयं विभौ ॥ ८ ॥  
  
भवदाश्रयणेन मार्गणा अपि लक्ष्मीपतयो भवन्ति यत् ।  
विपरीतमभूदिदं यतोऽजनि लक्ष्मीपतिरेव मार्गणः ॥ ९ ॥

अपि सेव्यमनेकशाखया भजतामप्यधिकं फलप्रदम् ।  
परमेश भवन्तमीदृशं जगतः स्थाणुरिति ब्रुवन्त्यहो ॥ १० ॥  
  
विनिहत्य रणेऽन्धकं कलाधरचूडामणिरप्यहो भवान् ।  
न खलु त्रपते ततो यतः परिपूर्णं त्वयि नास्ति पौरुषम् ॥ ११ ॥  
  
किमिहाद्भुतमस्ति यज्जटातटिनीं कामपि तावकी पपौ ।  
जलधिं चुलुकीचकार किं तव भक्तोऽपि न कुम्भसंभवः ॥ १२ ॥  
  
तव पञ्चमुखानि लोचनान्यपि तु त्रीणि तथाष्टमूर्तय: ।  
इति शैलसुतातिसुन्दरं किमिति त्वामवृणीत गेहिनम् ॥ १३ ॥  
  
वसनं करिचर्म वाहनं वृषभः कोऽपि विभूषणं फणी ।  
अशनं विषमासिका गिराविति चित्रं जगतां त्वमीशिषे ॥ १४ ॥  
  
वहतो नृकरोटिमालिकामनुलिप्तस्य परेतभस्मना ।  
पितृकानननर्तकस्य ते प्रमथेशस्य गुणास्तु पावनाः ॥ १५ ॥  
  
अरुणेन पदाम्बुजेन ते मम चित्रं क्रियते मनः शुचि ।  
मृदुनाप्यमुना भुजान्तरं कठिनं न त्रुटितं यमस्य किम् ॥ १६ ॥  
  
विजिताद्रजतेन निर्मितौ विषमेषोरिषुधी इवाहृतौ ।  
कलये हृदि काङ्क्षितप्रदे तव जङ्घे तरुणेन्दुशेखर ॥ १७ ॥  
  
गजहस्तजिगीषयेव यौ धृततारक्षवचर्मकङ्कटौ ।  
गिरिजाकरमर्दनोचितौ भवदूरू भव भावये हृदि ॥ १८ ॥  
  
तव मध्यमहं तनुं भजे नितरामीर्ष्यति यत्र नाभये ।  
प्रलयोद्धतरुद्रलोचनद्रुतरूप्याद्रिनदीजलभ्रमः ॥ १९ ॥  
  
भुजगाभरणं भुजान्तरं भसितोद्धूलितमीश ते भजे ।  
स्फटिकाद्रिशिलातलं यथा करिकीर्णाम्बुजनालकोमलम् ॥ २० ॥  
  
अरुणाङ्गुलिपल्लवौ नखद्युतिसंभावितपुष्पडम्बरौ ।  
कलिमोचन कालकण्ठ ते कलयेऽहं करकल्पपादपौ ॥ २१ ॥

मुखचन्द्रसमीपवर्तिनीमरुणामीश घनावलीमिव ।  
तव नौमि जटापरम्परां सितविद्युन्निभगाङ्गनिर्झराम् ॥ २२ ॥  
  
अविवेकतमोनिवृत्तये विलसन्तं विषमास्त्रशासनम् ।  
मधुरस्मितचन्द्रिकोदयं वदनेन्दुं तव चिन्तये हृदि ॥ २३ ॥  
  
इति तं पुलकोद्गमैः स्तनौ हृदि भक्त्या प्रमदाश्रुणा दृशोः ।  
वचसि स्तुतिभिश्च संगतं परितुष्यन्प्रभुरब्रवीदिदम् ॥ २४ ॥  
  
तपसा तव शेष तोषितो वितरिष्यन्वरमागतोऽस्मि ते ।  
अचिरेण वृणीष्व तं यतो वपुरीदृक्तव वारितं सुखात् ॥ २५ ॥  
  
चरितं निजमादितः स्मरन्नथ शेषेति निमन्त्रितो मुनिः ।  
पदवार्तिकभाष्यनिर्मितौ प्रथमं पाटवमभ्ययाचत ॥ २६ ॥  
  
अथ तस्य जगत्त्रयप्रभोर्नटनालोकनयोग्यतां पुनः ।  
मुनिमर्थयमानमात्मनः स तथास्त्वित्यवदन्मुदा मृडः ॥ २७ ॥  
  
अयि वत्स चिदम्बराभिधं नगरं त्वं व्रज काननाध्वना ।  
तव तत्र नटेयमीक्षितुं दययेत्यन्तरधादुदीर्य सः ॥ २८ ॥  
  
इति तस्य गिरा चिदम्बरं नगरं प्रास्थित नाट्यलिप्सया ।  
मुदितः स मुनिर्मुमुक्षया भवतप्तो निकटं गुरोरिव ॥ २९ ॥  
  
अपरं प्रविशन्वनं वनादपरं चाश्रममाश्रमाद्व्रजन् ।  
ददृशे स पवित्रदर्शनः सुरसिन्धोरिव पाथसां भरः ॥ ३० ॥  
  
पथि तं फलपुष्पसंचयैः परिपूज्येव मुनिं वनद्रुमाः ।  
पवनाकुलपल्लवच्छलात्सफलं जन्मन इत्यनर्तिषुः ॥ ३१ ॥  
  
बुधमृद्धरसा पदे पदे परिपाकच्युतपुष्पकोमला ।  
पदवी तमनन्दयत्कवेः पठितव्याकरणस्य वागिव ॥ ३२ ॥  
  
गिरिनिर्झरशीकरान्किरन्सममारण्यविहङ्गकूजितैः ।  
मुषितद्रुमपुष्पसौरभो मुदमाधत्त वनानिलो मुनेः ॥ ३३॥

कटिबद्धमृगादनत्वचं कपिलोन्नद्धजटाभरं मुनिम्  
तमवेक्ष्य तरक्षवो वने न पलायन्त न चाभिचक्रमुः ॥ ३४ ॥  
  
चटुलाक्षमुदञ्चिताननं चलवालाञ्चलमीषदन्तरम् ।  
कुतुकेन कुरङ्गशावकास्तमृषिं ज्ञातिमिवानुदुद्रुवुः ॥ ३५ ॥  
  
कपयस्तदवेक्षणे तरून्व्यथयामासुरसाधुभिः पदैः ।  
पदशास्त्र इवानधीतिनः कवयः कर्णपथान्विपश्चिताम् ॥ ३६ ॥  
  
तमवेक्ष्य नि^([\[४\]](#cite_note-4))निन्दुरुच्चकैरपदे पक्कणकुक्कुराः पथि
।  
सरसस्य कवेः क्रमं गिरामवकर्ण्याक्षमयेव दुर्धियः ॥ ३७ ॥  
  
ददृशे किल तेन गच्छता गिरिनद्यां कलहंसमण्डली ।  
कियदप्यसृगुक्षिता तनौ गिरिशस्येव कपालमालिका ॥ ३८ ॥  
  
अचलोर्ध्वतलादवस्थितं निपतन्तं स ददर्श निर्झरम् ।  
रविरश्मिजिता कृतं ध्वजे विपिनेनेव दुकूलपल्लवम् ॥ ३९ ॥  
  
कठिनोपलघट्टनोत्थितान्पतितान्निर्झरपाथसां कणान् ।  
चलितानविशेषतोऽग्रहीच्चमराणामपि वालधीन्मुनिः ॥ ४० ॥  
  
निबिडोपलगर्तनिःसरत्फणिफूत्कारभियापसर्पिणः ।  
हरिणा नयनैः समाकुलैः पदवीमुत्पलिनीं मुनेर्व्यधुः ॥ ४१ ॥  
  
ज्वलितारुणपल्लवानल^([\[५\]](#cite_note-5))श्चिरिबिल्वप्रसवैकलाजया ।  
अचलस्य करग्रहोत्सवो वनलक्ष्म्येति विनिश्चिकाय सः ॥ ४२ ॥  
  
मधुरध्वनयो मधुव्रता मदनिष्यन्दमलीमसे पथि ।  
अवदन्मुनये निरक्षरं द्विपमासन्नसरोवगाहिनम् ॥ ४३ ॥  
  
तरुमूलविहारिणो दरीभुवि भल्लूकगणानजीगणत् ।  
मृडकण्ठरुचीन्वनश्रियः कचभारानिव जङ्गमान्मुनिः ॥ ४४ ॥

मृगराजकराहतित्रुटत्करिकुम्भच्युतमौक्तिके पथि ।  
निबिडोडुकदम्बडम्बरे स मुनिश्चन्द्र इवाम्बरे ययौ ॥ ४५ ॥  
  
अतिलङ्घ्य वनानि जग्मुषा ददृशे तेन चिदम्बरं पुरम् ।  
इह ताण्डवयिष्यतीश्वरः कृपयेति प्रथमं गणैर्वृतम् ॥ ४६ ॥  
  
पृथुलश्रवसो बृहन्मुखा गडुकण्ठा गिरिसन्निभोदराः ।  
विकटोच्छ्रितजानवः स्मरं विहसन्तीव यदागता गणाः ॥ ४७ ॥  
  
तमसामिव देहिनो भरा यमुनाया इव पिण्डिता झराः ।  
जलदा इव मूर्तसंचराः प्रमथा यत्परितो विजह्रिरे ॥ ४८ ॥  
  
विहरन्ति तरक्षुभिर्मिथो निनदैर्यत्र निगृह्णते हरीन् ।  
मुखविक्रियया च तर्जयन्त्यगकन्यापरिचारिणीर्गणाः ॥ ४९ ॥  
  
कुसुमाहृतये गणैः प्रभोर्नवमुन्मत्तवनं प्ररोप्यते ।  
अपि यत्र विमृश्य लूयते प्रसवामोदघना च केतकी ॥ ५० ॥  
  
अनुलेपनसंग्रहं प्रभोः प्रमथा यत्र परे वितन्वते ।  
परितर्जितघोरफेरवं प्रतिपद्यैव परेतभूतलम् ॥ ५१ ॥  
  
मलयद्रुमकोटरान्तरादपि वल्मीकबिलोदरादहीन् ।  
चकृषुः किल यत्र भूषणं नवमीशाय गणाः प्रदित्सवः ॥ ५२ ॥  
  
मलयाद्रिपटीरवासितान्द्रुतिगर्तेषु समीरणार्भकान् ।  
प्रभुकङ्कणकुक्षिपूरणं तनितुं यत्र गणा निरुन्धते ॥ ५३ ॥  
  
पुरदाहमनङ्गपातनं गरलास्वादनमन्तकक्षतिम् ।  
गजदानवखण्डनं जगुः प्रमथा यत्र चरित्रमैश्वरम् ॥ ५४ ॥  
  
कलयन्ति विभूतिभस्त्रिकां कतिचिद्यत्र गृहीतसूचयः ।  
अपरैरपि नाम सीव्यते नवरुद्राक्षमणिप्रसञ्जनात् ॥ ५५ ॥  
  
विलसद्भसितत्रिपुण्ड्रका धृतरुद्राक्षकिरीटमौलयः ।

कति यत्र नयन्ति वासरान्शिवपञ्चाक्षरमन्त्रजापिनः ॥ ५६ ॥  
  
शिवभक्तगणे प्रदक्षिणक्रमणं यत्परितो वितन्वति ।  
भसितैरपरः समुन्नतो वरणोऽकल्प्यत तत्तनुच्युतैः ॥ ५७ ॥  
  
घटनाय जटहिमांशुना परिगृह्णन्त्युडुमण्डलीमिव ।  
शिवमर्चयितुं यदाश्रया द्विजलोका धवलार्कमञ्जरीम् ॥ ५८ ॥  
  
गिरिशार्चनबिल्वपल्लवग्रहजैः पाणिषु कण्टकक्षतैः ।  
कमलप्रमुखाङ्करेखिका वसतां यत्र बतोपमीयते ॥ ५९ ॥  
  
निवसन्ति दिवः कति श्रियः कति वाण्यः कति मुक्तयः कति ।  
इति वेद्मि न तत्र याः शिवो विनियुङ्क्ते प्रतिभक्तपूरुषम् ॥ ६० ॥  
  
मृडनाट्यदिदृक्षुभिर्जनैः परितस्तन्नगरं परिष्कृतम् ।  
प्रविशन्ददृशे पतञ्जलिः प्रथमं व्याघ्रपदा तपस्विना ॥ ६१ ॥  
  
स समाधिदृशा निशामयन्फणिनामेष पतिः पतञ्जलिः ।  
इति तस्य सभाजनार्थमानयदर्घ्यं सह पाद्यवारिणा ॥ ६२ ॥  
  
उपचारमुपेत्य तत्कृतं स च माध्यंदिनसंभवं मुनिम् ।  
कुशलं फणिनामधीश्वरः परिपप्रच्छ तपःसमाधिषु ॥ ६३ ॥

तावेवं परिचयलब्धगाढसख्या-  

वग्रण्यौ शिवपदपद्मभक्तिभाजाम् ।  

त्रैयक्षं नटनमहोत्सवं दिदृक्षू  

योगीन्द्रौ कनकसभामगाहिषाताम् ॥ ६४ ॥  

इति श्रीयज्ञरामदीक्षितपुत्रस्य रामभद्रयज्वनः कृतौ पतञ्जलिचरिते  
तृतीयः सर्ग: ।


_________


1.  [↑](#cite_ref-1) 'अतीतः पन्थानं तव च महिमा वाङ्मनसयो-  
    रतद्व्यावृत्त्या यं चकितमभिधत्ते श्रुतिरपि ।  
      
    स कस्य स्तोतव्यः कतिविधगुणः कस्य विषयः  
      
    पदे त्वर्वाचीने पतति न मनः कस्य न वचः ॥’  
      
    इति महिम्नःस्तोत्रे.
2.  [↑](#cite_ref-2) ‘मम त्वेतां वाणीं गुणकथनपुण्येन भवतः  
    पुनामीत्यर्थेऽस्मिन् पुरमथन बुद्धिर्व्यवसिता ॥’   
    इति महिम्नःस्तोत्रे.  
3.  [↑](#cite_ref-3) ‘रथः क्षोणी यन्ता शतधृतिरगेन्द्रो धनुरथो  
    रथाङ्गे चन्द्रार्कौ रथचरणपाणिः शर इति ।  
      
    दिधक्षोस्ते कोऽयं त्रिपुरतृणमाडम्बरविधि-  
      
    र्विधेयैः क्रीडन्त्यो न खलु परतन्त्राः प्रभुधियः ॥’  
      
    इति महिम्नःस्तोत्रे.
4.  [↑](#cite_ref-4) ‘ननद्रुरुच्चकेः’ इति ख-पुस्तके; ननर्दुरुच्चकैः’ इति
    भव्यः पाठो भवेत्.
5.  [↑](#cite_ref-5) चिरिबिल्वप्रसवैकरम्यया' क.
