+++
title = "०५८ सम्पातिना सीतान्वेषणसाहाय्यप्रतिज्ञा"
title_english = "058 Sampaati informs Angada about Seetha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-058-Sampaati_informs_Angada_about_Seetha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/05-daxiNAnveShaNam/058_sampAtinA_sItAnveShaNasAhAyyapratijnA.md">
<details><summary><h3>IITK ...{Loading}...</h3></summary>

Samapati narrates his story to the monkeys says he saw Sita being
carried off by Ravana to Lanka.



#### श्लोकः
##### मूलम्
इत्युक्तः करुणं वाक्यं वानरैस्त्यक्तजीवितैः।  
सबाष्पो वानरान्गृध्रः प्रत्युवाच महास्वनः॥4.58.1॥

##### शब्दार्थः
त्यक्तजीवितैः who had given up hope of life, वानरैः by monkeys, इति thus, करुणम् pathetic, वाक्यम् words, उक्तः spoken, महास्वनः loudvoiced, गृध्रः vulture, सबाष्पः with tears, वानरान्   the monkeys, प्रत्युवाच replied.

##### आङ्ग्लानुवादः
On hearing the pathetic words from the monkeys who had given up hope of life, the loudvoiced vulture wailing repliedः



#### श्लोकः
##### मूलम्
यवीयान्मम भ्राता जटायुर्नाम वानराः।  
यमाख्यात हतं युद्धे रावणेन बलीयसा॥4.58.2॥

##### शब्दार्थः
वानराः O monkeys, यम् whom, बलीयसा by a strong, रावणेन by Ravana, युद्धे in the combat, हतम् killed, आख्यात you told, जटायुः नाम called Jatayu, सः he is, मम my, यवीयान् younger, भ्राता brother.

##### आङ्ग्लानुवादः
'O monkeys, the one you said to have been killed by mighty Ravana in a combat was  my younger brother, Jatayu.



#### श्लोकः
##### मूलम्
वृद्धभावादपक्षत्वाच्छृण्वंस्तदपि मर्षये।  
न हि मे शक्तिरस्त्यद्य भ्रातुर्वैरविमोक्षणे॥4.58.3॥

##### शब्दार्थः
तत् that, श्रुण्वन् अपि even after hearing , वृद्धभावात् due to old age, अपक्षत्वात् since I have no wings, मे to me, अद्य now, भ्रातुः brother's, वैरविमोक्षणे to avenge the death, शक्तिः energy, नास्ति हि I do not have.

##### आङ्ग्लानुवादः
'Even after I have heard this, I cannot avenge my brother's death as I am old, I have no wings, and I have no energy enough (to fight).



#### श्लोकः
##### मूलम्
पुरा वृत्रवधे वृत्ते परस्परजयैषिणौ।  
आदित्यमुपयातौ स्वो ज्वलन्तं रश्मिमालिनम्॥4.58.4॥

##### शब्दार्थः
पुरा in olden days, वृत्रवधे at the time of the death of Vrutra, वृत्ते परस्पर when Vrutra and Indra, जयैषिणौ wishing to win, ज्वलन्तम् blazing, रश्मिमालिनम् with a garland of beams, आदित्यम् to Sun, उपयातौ both went, स्वः we both.

##### आङ्ग्लानुवादः
'In olden days, when Indra killed Vrutra we (Jatayu and I) seeking to challenge him reached the Sun blazing with a garland of beams.



#### श्लोकः
##### मूलम्
आवृत्त्याऽकाशमार्गे तु जवेन स्म गतौ भृशम्।  
मध्यं प्राप्ते दिनकरे जटायुरवसीदति॥4.58.5॥

##### शब्दार्थः
आकाशमार्गे in the sky, आवृत्य surrounding, भृशम् violently, जवेन at high speed, गतौ स्म both of us reached, मध्यम् in the midst, प्राप्ते when reached, दिनकरे when the Sun, जटायुः Jatayu's, अवसीदति became weak.

##### आङ्ग्लानुवादः
'Flying in the sky at a violently high speed, we reached the meridian of the Sun when, unable to bear the heat, Jatayu became weak.



#### श्लोकः
##### मूलम्
तमहं भ्रातरं दृष्ट्वा सूर्यरश्मिभिरर्दितम्।  
पक्षाभ्यां छादयामास स्नेहात्परमविह्वलः॥4.58.6॥

##### शब्दार्थः
भ्रातरम् my brother, तम् him, सूर्यरश्मिभिः with Sun's radiance, अर्दितम् tormented, दृष्ट्वा on seeing, परमविह्वलः overwhelmed, अहम् I, स्नेहात् lovingly, पक्षाभ्याम् with both my wings, छादयामास I covered.

##### आङ्ग्लानुवादः
'Seeing my brother tormented due to the Sun's radiance I was overwhelmed with  
grief. Out of love I covered him with both my wings.



#### श्लोकः
##### मूलम्
निर्दग्धपक्षः पतितो विन्ध्येऽहं वानरर्षभाः।  
अहमस्मिन्वसन्भ्रातुः प्रवृत्तिं नोपलक्षये॥4.58.7॥

##### शब्दार्थः
वानरर्षभाः O bulls among monkeys, अहम् I am, निर्दग्धपत्रः with burnt wings, विन्ध्ये on Vindhya, पतितः dropped down, अस्मिन् in this place, वसन् while I lived, अहम् I, भ्रातुः brother's, प्रवृत्तिम् news, नोपलक्षये not known to me.

##### आङ्ग्लानुवादः
'O bulls among monkeys, consequently my wings were burnt and I dropped down on Vindhya. Here I have been living, knowing not my brother's whereabouts.'



#### श्लोकः
##### मूलम्
जटायुषस्त्वेवमुक्तो भ्रात्रा सम्पातिना तदा।  
युवराजो महाप्राज्ञः प्रत्युवाचाङ्गदस्ततः॥4.58.8॥

##### शब्दार्थः
तदा then, जटायुषः Jatayu's, भ्रात्रा by brother, सम्पातिना by Sampathi, एवम् in that way, उक्तः having been told, महाप्राज्ञः highly learned one, युवराजः heir apparent, अङ्गदः Angada, ततः then, प्रत्युवाच replied.

##### आङ्ग्लानुवादः
To these words of Jatayu's brother, Sampati, Angada, the learned heir apparent repliedः



#### श्लोकः
##### मूलम्
जटायुषो यदि भ्राता श्रुतं ते गदितं मया।  
आख्या हि यदि जानासि निलयं तस्य रक्षसः॥4.58.9॥

##### शब्दार्थः
ते your, गदितम् word, मया by me, श्रुतम् is heard, जटायुषः Jatayu's, भ्राता यदि if you are brother, जानासि यदि if you know, तस्य his, रक्षसः demon's निलयम् residence, आख्याहि tell.

##### आङ्ग्लानुवादः
'I have heard you. If you are the brother of Jatayu, tell us about the abode of that demon if you know.



#### श्लोकः
##### मूलम्
अदीर्घदर्शिनं तं वै रावणं राक्षसाधिपम्।  
अन्तिके यदि वा दूरे यदि जानासि शंस नः॥4.58.10॥

##### शब्दार्थः
अदीर्घदर्शिनम् one who is not farsighted, राक्षसाधिपम् king of demons, तं रावणम् that Ravana, अन्तिके near, दूरे यदि वा far away, जानासि यदि if you know, नः us, शंस tell.

##### आङ्ग्लानुवादः
'Tell us about Ravana, king of the demons who is unaware of the consequences. If you know his residence, tell us if it is near or far.'



#### श्लोकः
##### मूलम्
ततोऽब्रवीन्महातेजा ज्येष्ठो भ्राता जटायुषः।  
आत्मानुरूपं वचनं वानरान्सम्प्रहर्षयन्॥4.58.11॥

##### शब्दार्थः
ततः then, जटायुषः Jatayu's, ज्येष्ठः भ्राता elder brother, महातेजाः very  glorious, वानरान् monkeys, अत्मानुरूपम् in a befitting manner, वचनम् these words, अब्रवीत् said, सम्प्रहर्षयन् while pleasing them.

##### आङ्ग्लानुवादः
Then Jatayu's elder brother, the glorious Sampati, said these pleasing, befitting wordsः



#### श्लोकः
##### मूलम्
निर्दग्धपक्षो गृध्रोऽहं हीनवीर्यः प्लवङ्गमाः।  
वाङ्मात्रेण तु रामस्य करिष्ये साह्यमुत्तमम्॥4.58.12॥

##### शब्दार्थः
प्लवङ्गमाः O monkeys, निर्दग्धपक्षः my wings are totally burnt, हीनवीर्यः my strength is reduced, गृध्रः vulture, अहम् I, वाङ्मात्रेणा only by my words, रामस्य to Rama, उत्तमम् substantial, साह्यम् help, करिष्ये I will do.

##### आङ्ग्लानुवादः
'O monkeys I am a vulture. My wings are burnt and my strength is depleted. The only substantial help I can render Rama is through my words.



#### श्लोकः
##### मूलम्
जानामि वारुणान्लोकान्विष्णोस्त्रै विक्रमानपि।  
महासुरविमर्दन्वा श्च ह्यमृतस्य च मन्थनम्॥4.58.13॥

##### शब्दार्थः
वारुणान् Varuna's, लोकान् world, त्रैविक्रमान् three strides, विष्णोः Visnu's, लोकान् worlds, महासुरविमर्दान् the fricton between gods and demons, अमृतस्य for the nectar , च मन्थनम् and the churning, जानामि I know, अपि indeed.

##### आङ्ग्लानुवादः
'I know Varuna's worlds(seas and oceans) and all the three worlds measured by three  strides  by Vamana. Indeed I also know about the friction between the great gods and demons and the churning of the ocean for nectar.



#### श्लोकः
##### मूलम्
रामस्य यदिदं कार्यं कर्तव्यं प्रथमं मया।  
जरया च हृतं तेजः प्राणाश्च शिथिला मम॥4.58.14॥

##### शब्दार्थः
रामस्य Rama's, यत् if, इदं कार्यम् this task, मया by me, प्रथमम् first, कर्तव्यम् duty, हृतम् should be done, प्राणाश्च vitality, शिथिलाः reduced, मम my, जरया due to old age, तेजः strength.

##### आङ्ग्लानुवादः
'Rama's work is my primary duty. (But) my strength is drained by age and I have lost my vitality.



#### श्लोकः
##### मूलम्
तरुणी रूपसम्पन्ना सर्वाभरणभूषिता।  
ह्रियमाणा मया दृष्टा रावणेन दुरात्मना॥4.58.15॥  
क्रोशन्ती राम रामेति लक्ष्मणेति च भामिनी।  
भूषणान्यपविध्यन्ती गात्राणि च विधुन्वती॥4.58.16॥

##### शब्दार्थः
दुरात्मना by the evilminded, रावणेन by Ravana, ह्रियमाणा being borne away, तरुणी young lady, रूपसम्पन्ना beautiful in appearance, सर्वाभरणभूषिता adorned with all kinds of jewels, रामरामेति calling out 'Rama, Rama', लक्ष्मणेति च and calling out 'Lakshmana', क्रोशन्ती crying aloud, भूषणानि ornaments, अपविध्यन्ती thrown down, गात्राणि limbs,विधून्वती wriggling to get out, भामिनी a dainty lady, मया by me, दृष्टा was seen.

##### आङ्ग्लानुवादः
'I saw a young lady of beautiful appearance, adorned with all kinds of ornaments  borne away by the evilminded Ravana. That dainty lady was calling out, 'O Rama,  O Lakshmana' and was crying aloud. She was throwing away her ornaments and was  
wriggling to get out of Ravana's grip.



#### श्लोकः
##### मूलम्
सूर्यप्रभेव शैलाग्रे तस्याः कौशेयमुत्तमम्।  
असिते राक्षसे भाति यथा वा तटिदम्बुदे॥4.58.17॥

##### शब्दार्थः
असिते in dark, राक्षसे on the demon, तस्याः her, उत्तमम् fine, कौशेयम् silken cloth, शैलाग्रे on the peak of the mountain, सूर्यप्रभेव like the radiance of Sun, अम्बुदे in the dark cloud, यथा like that, वा तटित् यथा like lightning, भाति shining.

##### आङ्ग्लानुवादः
'Her fine silk garment was shining like the radiance of the Sun on the mountain peak, like lightning against the dark cloud. (That was Ravana).



#### श्लोकः
##### मूलम्
तां तु सीतामहं मन्ये रामस्य परिकीर्तनात्।  
श्रूयतां मे कथयतो निलयं तस्य रक्षसः॥4.58.18॥

##### शब्दार्थः
रामस्य Rama's, परिकीर्तनात् was uttering, ताम् her, सीताम् Sita, अहम् I, मन्ये I think, तस्य his, रक्षसः demon's, निलयम् abode, कथयतः described, मे by me, श्रूयताम् you may listen.

##### आङ्ग्लानुवादः
'Since she was uttering Rama's name I think she is Sita. (Now) I will tell you about the demon's abode. Listen



#### श्लोकः
##### मूलम्
पुत्रो विश्रवसस् साक्षाद्भ्राता वैश्रवणस्य च।  
अध्यास्ते नगरीं लङ्कां रावणो नाम राक्षसः॥4.58.19॥

##### शब्दार्थः
विश्रवसः Vishravas's, पुत्रः son, साक्षात् real, वैश्रवणस्य Vyshravana's, भ्राता brother, रावणो नाम  called Ravana, राक्षसः rakshasa, लङ्कां नगरीम् city of Lanka, अध्यास्ते resides.

##### आङ्ग्लानुवादः
'He is Vishrava's son and halfbrother of Vaishravana. His name is Ravana and he resides in the city of Lanka.



#### श्लोकः
##### मूलम्
इतो द्वीपस्समुद्रस्य सम्पूर्णे शतयोजने।  
तस्मिन्लङ्कापुरी रम्या निर्मिता विश्वकर्मणा॥4.58.20॥

##### शब्दार्थः
इतः from here, सम्पूर्णे when completed, शतयोजने a hundred yojanas, द्वीपः island, तस्मिन् in it, विश्वकर्मणा by Visvakarma, निर्मिता built, रम्या beautiful, लङ्कापुरी capital of Lanka.

##### आङ्ग्लानुवादः
'The beautiful city of Lanka is an island, a hundred yojanas away from here.It was built by Visvakarma.



#### श्लोकः
##### मूलम्
जाम्बूनदमयैर्द्वारैश्चित्रैः काञ्चनवेदिकैः।  
प्रासादैर्हेमवर्णैश्च महद्भिः सुसमा कृता॥4.58.21॥  
प्राकारेणार्कवर्णेन महता च समान्विता।

##### शब्दार्थः
जाम्बूनदमयैः made of gold, चित्रैः wonderful, द्वारैः doors, काञ्चनवेदिकैः with golden platforms, हेमवर्णैश्च  of golden colour, महद्भिः with a huge, प्रासादैः mansions, सुसमाः uniformly built, आवृता covered, अर्कवर्णेन in the colour of Sun light, महता प्राकारेण with a tall boundary wall, समन्विता endowed.

##### आङ्ग्लानुवादः
'The city has golden gates, golden platforms, huge, goldencoloured, uniformly built mansions surrounded by a tall boundary wall of the colour of sunlight.



#### श्लोकः
##### मूलम्
तस्यां वसति वैदेही दीना कौशेयवासिनी॥4.58.22॥  
रावणान्तःपुरे रुद्धा राक्षसीभिस्सुरक्षिता।  
जनकस्यात्मजां राज्ञस्तत्र द्रक्ष्यथ मैथिलीम्॥4.58.23॥

##### शब्दार्थः
दीना dejected, कौशेयवासिनी lady wearing silk garment, वैदेही Vaidehi, तस्याम् in the city, रावणान्तःपुरे in the harem, रुद्धा confined, राक्षसीभिः by demonesses, सुरक्षिता well protected, वसति lives, तस्याम् in that city, राज्ञः the king's, जनकस्य Janaka's, आत्मजाम् daughter, मैथिलीम् Maithili, द्रक्ष्यथ you will see.

##### आङ्ग्लानुवादः
'You will see in the city of Lanka, the princess from Videha, daughter of Janaka, a picture of dejection, robed in silk, confined in the harem of Ravana, wellprotected by  
demonesses.



#### श्लोकः
##### मूलम्
लङ्कायामथ गुप्तायां सागरेण समन्ततः।  
सम्प्राप्य सागरस्यान्तं सम्पूर्णं शतयोजनम्॥4.58.24॥  
आसाद्य दक्षिणं तीरं ततो द्रक्ष्यथ रावणम्।  
तत्रैव त्वरिताः क्षिप्रं विक्रमध्वं प्लवङ्गमाः॥4.58.25॥

##### शब्दार्थः
प्लवङ्गमाः O monkeys, सम्पूर्णम् a complete, शतयोजनम् hundred yojanas, सागरस्य of the sea, अन्तम् end, सम्प्राप्य having reached, अथ then, दक्षिणं तीरम् southern coast, आसाद्य on reaching, ततः then, समन्ततः all around, सागरेण by the sea, गुप्तायाम् protected, लङ्कायाम् at Lanka, रावणम् Ravana, द्रक्ष्यथ will see, त्वरिताः swiftly, तत्रैव there, क्षिप्रम् at once, विक्रमध्वम् prove your strength.

##### आङ्ग्लानुवादः
'O monkeys traverse a hundred yojanas across the sea. On reaching the southern coast you will be able to see Ravana's Lanka defended and surrounded by the sea. Now proceed swiftly and prove your strength.



#### श्लोकः
##### मूलम्
ज्ञानेन खलु पश्यामि दृष्ट्वा प्रत्यागमिष्यथ।  
आद्यः पन्थाः कुलिङ्गानां ये चान्ये धान्यजीविनः॥4.58.26॥  
द्वितीयो बलिभोजानां ये च वृक्षफलाशिनः।  
भासास्तृतीयं गच्छन्ति क्रौञ्चाश्च कुररैस्सह॥4.58.27॥  
श्येनाश्चतुर्थं गच्छन्ति गृध्रा गच्छन्ति पञ्चमम्।

##### शब्दार्थः
ज्ञानेन by intuition, पश्यामि खलु I can see, दृष्टवा seeing, प्रत्यागमिष्यथ you will return, कुलिङ्गानाम् of sparrows, अन्ये and other, धान्यजीविनः living on grain, ये those, आद्यः first, पन्थाः path, बलिभोजानाम् crows living on the offerings of food, वृक्षफलाशनाः eating the fruits of trees, ये those, द्वितीयः second, भासाः cocks, कुररैस्सह along with cranes, क्रौञ्चाश्च and Kraunchas, तृतीयम् third, गच्छन्ति move about, श्येनाः hawks and falcons, चतुर्थम् fourth,  
गच्छन्ति move about, गृध्राः vultures, पञ्चमम् fifth, गच्छन्ति moving.

##### आङ्ग्लानुवादः
'By intuition I know you would see Sita and return. On the first plane you will see sparrows and birds which live on grain. On the second, you will see crows living on the food offered to the dead and birds living on the fruits of trees, and then cocks, cranes and kraunchas moving on the third plane, on the fourth, hawks and falcons and on the fifth, vultures.



#### श्लोकः
##### मूलम्
बलवीर्योपपन्नानां रूपयौवनशालिनाम्॥4.58.28॥  
षष्ठस्तु पन्था हंसानां वैनतेयगतिः परा।  
वैनतेयाच्च नो जन्म सर्वेषां वानरर्षभाः॥4.58.29॥

##### शब्दार्थः
वानरर्षभाः O bulls among monkeys बलवीर्योपपन्नानाम् endowed with strength and vigour, रूपयौवनशालिनाम् with beauty and youth, हंसानाम् of swans, षष्ठः the sixth, पन्थाः path, वैनतेयगतिः the path of Garuda, परा is over that, सर्वेषाम् of all, नः of us, जन्म birth, वैनतेयात् from the son of Vinata (Garuda).

##### आङ्ग्लानुवादः
'O bulls among monkeys swans blessed with strength, vigour,  beauty and youth move in the sixth region. Beyond, on the seventh plane, you will see the descendants of Garuda.



#### श्लोकः
##### मूलम्
इहस्थोऽहं प्रपश्यामि रावणं जानकीं तथा।  
अस्माकमपि सौवर्णं दिव्यं चक्षुर्बलं तथा॥4.58.30॥

##### शब्दार्थः
इहस्थः from here, अहम् I am, रावणम् Ravana, तथा so also, जानकीम् Janaki also, प्रपश्यामि I can see, अस्माकमपि for us also, सौवर्णम् golden, दिव्यम् divine, चक्षुः vision, तथा so also, बलम् power.

##### आङ्ग्लानुवादः
'From here I see Ravana and Janaki. We (vultures) have a divine golden vision and great power.



#### श्लोकः
##### मूलम्
तस्मादाहारवीर्येण निसर्गेण च वानराः।  
आयोजनशतात्साग्राद्वयं पश्याम नित्यशः॥4.58.31॥

##### शब्दार्थः
वानराः O monkeys, तस्मात् therefore, वयम् we, आहारवीर्येण with the strength of our food, निसर्गेण च and by nature, साग्रात् from the edge, आयोजनशतात् up to a hundred yojanas, नित्यशः always, पश्याम we can see.

##### आङ्ग्लानुवादः
'O monkeys therefore, by the strength of food and by nature we can always see beyond a hundred yojanas from this edge.



#### श्लोकः
##### मूलम्
अस्माकं विहिता वृत्तिर्निसर्गेण च दूरतः।  
विहिता पादमूले तु वृत्तिश्चरणयोधिनाम्॥4.58.32॥

##### शब्दार्थः
अस्माकम् for us, वृत्तिः movement, निसर्गेण by nature, दूरतः at a distance, विहिता is fixed (by destiny), चरणयोधिनाम् for those fighting on foot, पादमूले at their feet, वृत्तिः movement, विहिता is fixed.

##### आङ्ग्लानुवादः
'Our movement and vision naturally extends to distant places. For those fighting on foot, the movement is restricted to the extent of foot movement.



#### श्लोकः
##### मूलम्
गर्हितं तु कृतं कर्म येन स्म पशिताशिना।  
प्रतीकार्यं च मे तस्य वैरं भ्रातृकृतं भवेत्॥4.58.33॥

##### शब्दार्थः
येन by whomsoever, गर्हितम् despised, कर्म action, कृतम् done, तस्य पिशिताशिनाः by that flesheater (demon), भ्रातृकृतं due to my brother's, वैरं enmity, च and, प्रतिकार्यम् deserves retaliation, भवेत् it will be.

##### आङ्ग्लानुवादः




#### श्लोकः
##### मूलम्
उपायो दृश्यतां कश्चिल्लङ्घने लवणाम्भसः।  
अभिगम्य तु वैदेहीं समृद्धार्था गमिष्यथ॥4.58.34॥

##### शब्दार्थः
लवणाम्भसः of the salt ocean, लङ्घने in crossing, कश्चित् some, उपायः means, दृश्यताम् you may look for, वैदेहीम् Vaidehi, अभिगम्य after approaching her, समृद्धार्थाः as accomplished ones, गमिष्यथ you will return.

##### आङ्ग्लानुवादः
'Look out for some means to cross the salty ocean. You will see Vaidehi, and return, your mission accomplished.



#### श्लोकः
##### मूलम्
समुद्रं नेतुमिच्छामि भवद्भिर्वरुणालयम्।  
प्रदास्याम्युदकं भ्रातुस्स्वर्गतस्य महात्मनः॥4.58.35॥

##### शब्दार्थः
भवद्भिः by you, वरुणालयम् abode of Varuna, समुद्रम् ocean, नेतुम् to lead, इच्छामि I intend, स्वर्गतस्य for him who is in heaven, महात्मनः of the great soul, भ्रातुः to my brother, उदकम्  oblation, प्रदास्यामि I will offer.

##### आङ्ग्लानुवादः
'Take me to the ocean, the abode of Varuna. I intend to offer oblation to my brother, a great soul who is in heaven.'



#### श्लोकः
##### मूलम्
ततो नीत्वा तु तं देशं तीरं नदनदीपतेः।  
निर्दग्धपक्षं सम्पातिं वानरास्सुमहौजसः॥4.58.36॥  
पुनः प्रत्यानयित्वा च तं देशं पतगेश्वरम्।  
बभूवुर्वानरा हृष्टाः प्रवृत्तिमुपलभ्य ते॥4.58.37॥

##### शब्दार्थः
सुमहौजसः mightiest, वानराः monkeys, निर्दग्धपक्षम् whose wings were totally burnt, सम्पातिम् Sampati, ततः then, नदनदीपतेः of lord of rivers, तीरं shore, तं देशम् that place, नीत्वा after taking, पतगेश्वरम् the king of vultures, पुनः again, प्रत्यानयित्वा after bringing him back, वानराः monkeys, प्रवृत्तिम् all the information, उपलभ्य having obtained, हृष्टाः pleased, ते बभूवु they were.

##### आङ्ग्लानुवादः
Th mightiest of monkeys carried Sampati, whose wings were totally burnt, to the sea shore and after he had offered oblations took him back to the same place. Having obtained all information from the king of vultures the monkeys were very happy.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे अष्टपञ्चशस्सर्गः॥  
Thus ends the fiftyeighth sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/05-daxiNAnveShaNam/058_sampAtinA_sItAnveShaNasAhAyyapratijnA.md">
<details><summary><h3>भूषणम् ...{Loading}...</h3></summary>



इत्युक्तः करुणं वाक्यं वानरैस्त्यक्तजीवितैः ।  

सबाष्पो वानरान् गृध्रः प्रत्युवाच महास्वनः  ॥  ४।५८।१  ॥   

अथ सम्पातिना सीतास्थानकथनमष्टपञ्चाशे इत्युक्त इत्यादि  ॥  ४।५८।१  ॥   

  

यवीयान् मम स भ्राता जटायुर्नाम वानराः ।  

यमाख्यात हतं युद्धे रावणेन बलीयसा  ॥  ४।५८।२  ॥   

वृद्धभावादपक्षत्वाच्छृण्वंस्तदपि मर्षये ।  

नहि मे शक्तिरस्त्यद्य भ्रातुर्वैरविमोक्षणे  ॥  ४।५८।३  ॥   

यवीयानिति । आख्यात भूते लोट्  ॥  ४।५८।२,३  ॥   

  

पुरा वृत्रवधे वृत्ते परस्परजयैषिणौ ।  

आदित्यमुपयातौ स्वो ज्वलन्तं रश्मिमालिनम्  ॥  ४।५८।४  ॥   

पुरेति, परस्परवेगातिशयख्यापनपरावित्यर्थः । आदित्यमुपयातौ सूर्यसमीपं गतौ
स्वः  ॥  ४।५८।४  ॥   

  

आवृत्त्याकाशमार्गे तु जवेन स्म गतौ भृशम् ।  

मध्यं प्राप्ते दिनकरे जटायुरवसीदति  ॥  ४।५८।५  ॥   

आवृत्त्या मण्डलगत्या । स्मशब्दस्य अवसीदतीत्यनेन सम्बन्धः  ॥  ४।५८।५  ॥   

  

तमहं भ्रातरं दृष्ट्वा सूर्यरश्मिभिरार्दितम् ।  

पक्षाभ्यां छादयामास स्नेहात्परमविह्विलः  ॥  ४।५८।६  ॥   

निर्दग्धपक्षः पतितो विन्ध्ये ऽहं वानरर्षभाः ।  

अहमस्मिन्वसन्भ्रातुः प्रवृत्तिं नोपलक्षये  ॥  ४।५८।७  ॥   

जटायुषस्त्वेवमुक्तो भ्रात्रा सम्पातिना तदा ।  

युवराजो महाप्राज्ञः प्रत्युवाचाङ्गदस्तदा  ॥  ४।५८।८  ॥   

जटायुषो यदि भ्राता श्रुतं ते गदितं मया ।  

आख्याहि यदि जानासि निलयं तस्य रक्षसः  ॥  ४।५८।९  ॥   

छादयामास आच्छादयम्  ॥  ४।५८।६९  ॥   

अदीर्घदर्शनं तं वै रावणं राक्षसाधिपम् ।  

अन्तिके यदि वा दूरे यदि जानासि शंस नः  ॥  ४।५८।१०  ॥   

ततो ऽब्रवीन्महातेजा ज्येष्ठो भ्राता जटायुषः ।  

आत्मानुरूपं वचनं वानरान् सम्प्रहर्षयन्  ॥  ४।५८।११  ॥   

निर्दग्धपक्षो गृध्रो ऽहं हीनवीर्यः प्लवङ्गमाः ।  

वाङ्मात्रेण तु रामस्य करिष्ये साह्यमुत्तमम्  ॥  ४।५८।१२  ॥   

अदीर्घदर्शनम् आगाम्यनर्थानवेक्षकम्  ॥  ४।५८।१०१२  ॥   

  

जानामि वारुणान् लोकान् विष्णोस्त्रैविक्रमानपि ।  

महासुरविमर्दान्वाप्यमृतस्य च मन्थनम्  ॥  ४।५८।१३  ॥   

रामस्य यदिदं कार्यं कर्तव्यं प्रथमं मया ।  

जरया च हृतं तेजः प्राणाश्च शिथिला मम  ॥  ४।५८।१४  ॥   

तरुणी रूपसम्पन्ना सर्वाभरणभूषिता ।  

ह्रियमाणा मया दृष्टा रावणेन दुरात्मना  ॥  ४।५८।१५  ॥   

वारुणान् लोकान् अतलवितलादिलोकान् । त्रैविक्रमान्
त्रिविक्रममितानुपरितनलोकानित्यर्थः । महासुरविमर्दान् देवासुरसङ्ग्रामान्
 ॥  ४।५८।१३१५  ॥   

  

क्रोशन्ती राम रामेति लक्ष्मणेति च भामिनी ।  

भूषणान्यपविध्यन्ती ग्रात्राणि च विधून्वती  ॥  ४।५८।१६  ॥   

सूर्यप्रभेव शैलाग्रे तस्याः कौशेयमुत्तमम् ।  

असिते राक्षसे भाति यथा वा तडिदम्बुदे  ॥  ४।५८।१७  ॥   

तां तु सीतामहं मन्ये रामस्य परिकीर्तनात् ।  

श्रूयतां मे कथयतो निलयं तस्य रक्षसः  ॥  ४।५८।१८  ॥   

अपविध्यन्ती छेदयन्ती  ॥  ४।५८।१६१८  ॥   

पुत्रो विश्रवसः साक्षाद् भ्राता वैश्रवणस्य च ।  

अध्यास्ते नगरीं लङ्कां रावणो नाम राक्षसः  ॥  ४।५८।१९  ॥   

इतो द्वीपः समुद्रस्य सम्पूर्णे शतयोजने ।  

तस्मिन् लङ्का पुरी रम्या निर्मिता विश्वकर्मणा  ॥  ४।५८।२०  ॥   

जाम्बूनदमयैर्द्वारैश्चित्रैः काञ्चनवेदिकैः ।  

प्राकारेणार्कवर्णेन महता सुसमावृता  ॥  ४।५८।२१  ॥   

तस्यां वसति वैदेही दीना कौशेयवासिनी ।  

रावणान्तःपुरे रुद्धा राक्षसीभिः सुरक्षिता  ॥  ४।५८।२२  ॥   

जनकस्यात्मजां राज्ञस्तत्र द्रक्ष्यथ मैथिलीम् ।  

लङ्कायामथ गुप्तायां सागरेण समन्ततः  ॥  ४।५८।२३  ॥   

सम्प्राप्य सागरस्यान्तं सम्पूर्णं शतयोजनम् ।  

आसाद्य दक्षिणं तीरं ततो द्रक्ष्यथ रावणम्  ॥  ४।५८।२४  ॥   

पुत्र इति । अध्यास्ते । "अधिशीङ्स्थासां कर्म" इति नगर्याः कर्मत्वम्  ॥ 
४।५८।१९२४  ॥   

  

तत्रैव त्वरिताः क्षिप्रं विक्रमध्वं प्लवङ्गमाः ।  

ज्ञानेन खलु पश्यामि दृष्ट्वा प्रत्यागमिष्यथ  ॥  ४।५८।२५  ॥   

तत्रैवेति । विक्रमध्वम् "वेः पादविहरणे" इत्यात्मनेपदम् । ज्ञानेन
दिव्यज्ञानेन  ॥  ४।५८।२५  ॥   

  

आद्यः पन्थाः कुलिङ्गानां ये चान्ये धान्यजीविनः ।  

द्वीतीयो बलिभोजानां ये च वृक्षफलाशिनः  ॥  ४।५८।२६  ॥   

दूरस्थदर्शनं भवतः कुतो जातम्? तत्राह आद्य इत्यादिना । कुलिङ्गानां
भूमिप्रत्यासन्नगगनचारिणम् । धान्यजीविनः पक्षिविशेषाः कुलिङ्गाः । "ये
चान्ये धान्यजीविनः" इति वचनात् । बलिभोजानां काकानाम्  ॥  ४।५८।२६  ॥   

  

भासास्तृतीयं गच्छन्ति क्रौञ्चाश्च कुररैः सह ।  

श्येनाश्चतुर्थं गच्छन्ति गृध्रा गच्छन्ति पञ्चमम्  ॥  ४।५८।२७  ॥   

भासा इति । भासाः जलवायसाः । "भासस्तु जलवायसः" इति निघण्टुः ।  

श्येनविशेषा इत्यप्याहुः  ॥  ४।५८।२७  ॥   

  

बलवीर्योपपन्नानां रूपयौवनशालिनाम् ।  

षष्ठस्तु पन्था हंसानां वैनतेयगतिः परा ।  

वैनतेयाच्च नो जन्म सर्वेषां वानरर्षभाः  ॥  ४।५८।२८  ॥   

बलेत्यदि । वैनतेयात् गरुडात् नः अस्माकं जन्म उत्पत्तिः । तेन तस्य या
सप्तमी गतिः सैवास्माकमपीत्यर्थः । नन्वारण्यकाण्डे "द्वौ पुत्रौ
विनतायास्तु गरुडो ऽरुण एव च । तस्माज्जातो ऽहमरुणात्सम्पातिस्तु ममाग्रजः
 ॥ " इति वचनेन जटायुषोक्तेनेदं विरुद्धमिति चेत्? न "वैनतेयात्" इत्यस्य
विनतापुत्रादरुणादित्यर्थ इत्यदोषात्। वैनतेयगतिरित्यत्र
वैनतेययोररुणगरुडयोर्गतिरित्यर्थः। अनेन दिव्यज्ञानहेतुर्जन्मोत्कर्ष उक्तः
 ॥  ४।५८।२८  ॥   

  

इहस्थो ऽहं प्रपश्यामि रावणं जानकीं तथा ।  

अस्माकमपि सौवर्णं दिव्यं चक्षुर्बलं तथा  ॥  ४।५८।२९  ॥   

तस्मादाहारवीर्येण निसर्गेण च वानराः ।  

आयोजनशतत्साग्राद्वयं पश्याम नित्यशः  ॥  ४।५८।३०  ॥   

न केवलं दिव्यज्ञानम्, दिव्यचक्षुरप्यस्तीत्याह इहस्थ इति । अपिशब्दो
भिन्नक्रमः चक्षुरित्यनेन सम्बध्यते । सौवर्णमित्यनेन
विशेषणेनातिदूरदर्शित्वमुक्तम् । आहारवीर्येण चक्षुष्याहारबलेनेत्यर्थः ।
निसर्गेण सौवर्णत्वनिबन्धनस्वभावेन  ॥  ४।५८।२९,३०  ॥   

  

अस्माकं विहिता वृत्तिर्निसर्गेण च दूरतः ।  

विहिता पादमूले तु वृत्तिश्चरणयोधिनाम्  ॥  ४।५८।३१  ॥   

वृत्तिः भक्ष्यग्रहणम् । चरणयोधिनां कुक्कुटानाम् । पादमूले
पादविकीर्णप्रदेशे । वृत्तिः जीवनम्  ॥  ४।५८।३१  ॥   

  

गर्हितं तु कृतं कर्म येन स्म पिशिताशिना ।  

प्रतीकार्यं च मे तस्य वैरं भ्रातुः कृतं भवेत्  ॥  ४।५८।३२  ॥   

गर्हितमिति । येन पिशिताशिना गर्हितं कर्म सीतापहरणरूपं कृतम् । मे
भ्रातुर्हेतोः प्रतीकार्यं तस्य वैरं कृतं प्रतिकृतं भवेत् । भवद्भिरिति
शेषः । अयं श्लोकः चरणयोधिनामित्यनन्तरं निवेशनीय इत्याहुः  ॥  ४।५८।३२  ॥   

  

उपायो दृश्यतां कश्चिल्लङ्घने लवाणाम्भसः ।  

अभिगम्य तु वैदेहीं समृद्धार्था गमिष्यथ  ॥  ४।५८।३३  ॥   

एवं प्रासङ्गिकं परिसमाप्य प्रकृतमाह उपाय इति । गमिष्यथेत्यत्र
किष्किन्धामिति शेषः  ॥  ४।५८।३३  ॥   

  

समुद्रं नेतुमिच्छामि भवद्भिर्वरुणालयम् ।  

प्रदास्याम्युदकं भ्रातुः स्वर्गतस्य महात्मनः  ॥  ४।५८।३४  ॥   

समुद्रमिति । नेतुमिच्छामि, मामिति शेषः । भवद्भिरिति करणे तृतीया  ॥ 
४।५८।३४  ॥   

  

ततो नीत्वा तु तं देशं तीरं नदनदीपतेः ।  

निर्दग्धपक्षं सम्पातिं वानराः सुमहौजसः  ॥  ४।५८।३५  ॥   

पुनः प्रत्यानयित्वा च तं देशं पतगेश्वरम् ।  

बभूवुर्वानरा हृष्टाः प्रवृत्तिमुपलभ्य ते  ॥  ४।५८।३६  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
अष्टपञ्चाशः सर्गः  ॥  ५८  ॥   

तीरं देशम्, तीरप्रदेशमित्यर्थः । तं देशं सम्पात्यावासभूतं देशं पुनः
प्रत्यानयित्वा प्रवृत्तिं वृत्तान्तम् उपलभ्य ते वानराः हृष्टाः बभूवुः  ॥ 
४।५८।३५,३६  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने अष्टपञ्चाशः सर्गः  ॥  ५८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/05-daxiNAnveShaNam/058_sampAtinA_sItAnveShaNasAhAyyapratijnA.md">
<details><summary><h3>शिरोमणी ...{Loading}...</h3></summary>



अङ्गदवचनश्रवणानन्तरकालिकं संपातिवचनं वर्णयन्नाह इतीति । वानरैः इति करुणं
वाक्यमुक्तः अत एव सबाष्पः अश्रुसहितः गृध्रः प्रत्युवाच  ॥  ४।५८।१  ॥   

  

तद्वचनाकारमाह यवीयानित्यादिभिः । हे वानराः यं रावणेन हतं यूयमाख्यात स
जटायुः यवीयान् कनिष्ठो मम भ्राता  ॥  ४।५८।२  ॥   

  

वृद्धेति । वृद्धभावात् वृद्धत्वप्राप्तेः हेतोः भ्रातुर्वैरविमोक्षणे
रावणवधे इत्यर्थः, मे मम शक्तिर्नास्ति अत एव तत् अप्रियं शृण्वन्नप्यहं
मर्षये सहे  ॥  ४।५८।३  ॥   

  

पक्षाभावे हेतुमाह पुरेत्यादिभिः । पुरा पूर्वं वृत्रवधे
इन्द्रकर्तृकवृत्रासुरविघाते वृत्ते जाते सति जयैषिणौ स जटायुः अहं च जवेन
वेगेन स्वः स्वर्गं गतौ इन्द्रजिगीषया प्राप्तौ आवृत्य तं जित्वा परावृत्य
रश्मिमालिनं किरणरूपमालाविशिष्टं स्वर्ज्वलन्तं प्रकाशयन्तमादित्यमुपयातौ
समीपं प्राप्तौ । तत्र जटायुः सूर्ये मध्यं प्राप्ते सति अवसीदति सति खेदं
प्राप्नोत् । श्लोकद्वयमेकान्वयि  ॥  ४।५८।४,५  ॥   

  

तमिति । सूर्यरश्मिभिः अर्दितं पीडितं परमविह्वलं भ्रातरं जटायुषं दृष्ट्वा
अहं पक्षाभ्यां छादयामास अतिशोकेन
विक्षिप्तचित्तत्वात्परोक्षक्रियानिर्देशः  ॥  ४।५८।६  ॥   

  

निर्दग्धेति । निर्दग्धः पक्षो यस्य सो ऽहमस्मिन्विन्ध्ये पतितः अत एव वसन्
सन् भ्रातुः प्रवृत्तिं वृत्तान्तं नोपलक्षये  ॥  ४।५८।७  ॥   

  

जटायुष इति । जटायुषो भ्रात्रा संपातिना एवमुक्तो ऽङ्गदः प्रत्युवाच  ॥ 
४।५८।८ ॥   

  

तद्वचनाकारमाह जटायुष इति । ते गदितं कथितं मया श्रुतमतः जटायुषो भ्राता
यदि त्वमसि यदि च रक्षसो रावणस्य निलयं जानासि तर्हि आख्याहि कथय  ॥ 
४।५८।९ ॥   

  

अदीर्घेति । अदीर्घदर्शिनम् आगाम्यनर्थाविचारिणं रावणमन्तिके विद्यमानं यदि
वा दूरे विद्यमानं यदि जानासि तर्हि शंस  ॥  ४।५८।१०  ॥   

  

तत इति । ततः अङ्गदकृतप्रश्नानन्तरं जटायुषो ज्येष्ठो भ्राता आत्मानुरूपं
वचनमब्रवीत्  ॥  ४।५८।११  ॥   

  

तदाकारमाह निर्दग्धेति । हे प्लवङ्गमाः निर्दग्धपक्षो ऽहं वाङ्मात्रेण
रामस्य साह्यं साहाय्यं करिष्ये  ॥  ४।५८।१२  ॥   

  

जानामीति । वारुणादीन् लोकान् देवासुरविमर्दान् देवासुरकर्तृकयुद्धस्थानानि
अमृतस्य मन्थनं च जानामि अतः यस्य मम जरया तेजो हृतं प्राणाश्च
शिथिलास्तेनापि मया रामस्य तत् इदं सीताबोधनरूपं कार्यं तत् प्रथमं
कर्तव्यम् । श्लोकद्वयमेकान्वयि  ॥  ४।५८।१३,१४  ॥   

  

तद्बोधनमेवाह तरुणीति । रूपसंपन्ना रामेत्यादि क्रोशन्ती भूषणानि
अपविध्यन्ती गात्राणि विधुन्वती रावणेन ह्रियमाणा तरुणी मया दृष्टा ।
श्लोकद्वयमेकान्वयि  ॥  ४।५८।१५,१६  ॥   

  

सूर्येति । तस्याः ह्रियमाणायाः उत्तमं कौशेयं पट्टवस्त्रविशेषः शैलाग्रे
नीलशैलशिखरे सूर्यप्रभेव अम्बेर आकाशे विद्युदिव असिते नीले राक्षसे यथा
यथावद्भाति अभात्  ॥  ४।५८।१७  ॥   

  

तामिति । रामस्य परिकीर्तनाद्धेतोस्तां ह्रियमाणामहं सीतां मन्ये अतः तस्य
रक्षसो निलयं कथयतो मे श्रूयताम्  ॥  ४।५८।१८  ॥   

  

पुत्र इति । विश्रवसः साक्षात् औरसः पुत्रः वैश्रवणस्य भ्राता रावणो नाम
राक्षसः लङ्कामध्यास्ते  ॥  ४।५८।१९  ॥   

  

ननु लङ्का क्वास्तीत्यत आह इत इति । इतः अस्मात्स्थानात् शतयोजने पूर्णे
सति तस्मिन्प्रसिद्धे समुद्रस्य द्वीपे काञ्चनवेदिकैः
सुवर्णमयवेदिकाविशिष्टैर्जाम्बूनदमयैर्द्धारैश्च हेमवर्णैः प्रासादैश्च
सुसमावृता अर्कवर्णेन प्राकारेण समन्विता च विश्वकर्मणा निर्मिता या
लङ्कापुरीं तस्यां रावणान्तःपुरे रुद्धा राक्षसीभिः सुरक्षिता वैदेही वसति
। सार्धश्लोकत्रयमेकान्वयि  ॥  ४।५८।२०२२  ॥   

  

जनकस्येति । सागरेण समन्ततो गुप्तायां तस्यां लङ्कायां जनकस्यात्मजां
द्रक्ष्यथ । अर्धद्वयमेकान्वयि  ॥  ४।५८।२३  ॥   

  

संप्राप्येति । शतयोजने संपूर्णे सति सागरस्यान्तं संप्राप्यं दक्षिणं
कूलमासाद्य गत्वा ततस्तत्र रावणं द्रक्ष्यथ  ॥  ४।५८।२४  ॥   

  

तत्रेति । हे प्लवङ्गमाः त्वरिताः सन्तः क्षिप्रं विक्रमध्वम् । तत्र
तस्यां लङ्कायां दृष्ट्वा सीतामिति शेषः, क्षिप्रं प्रत्यागमिष्यथ इति
ज्ञानेन ज्ञानदृष्ट्या पश्यामि जानामि  ॥  ४।५८।२५  ॥   

  

अतिदूरवस्तुज्ञानोपपत्तये स्वजन्मनः प्राशस्त्यं बोधयन्नाह आद्य इति ।
आद्यः प्रथमः पन्थाः आकाशमार्गः कुलिङ्गानां ये अन्ये धान्यजीविनः
पारावतादयः तेषां च द्वितीयः तत ऊर्ध्वभागस्थः बलिभोज्यानां काकादीनां ये च
वृक्षफलाशनाः शुकादयस्तेषां च द्वितीयो मार्गः  ॥  ४।५८।२६  ॥   

  

भासा इति । तृतीयं तत ऊर्ध्वस्थमार्गं भासाः तदभिधपक्षिणः कुररैः सह
क्रौञ्चाश्च गच्छन्ति चतुर्थं श्येनाः गच्छन्ति पञ्चमं गृध्रा गच्छन्ति  ॥ 
४।५८।२७  ॥   

  

बलेति । षष्ठः पन्थास्तु बलवीर्योपपन्नानां हंसानाम् । वैनतेयगतिः
विनतामुतमार्गस्तु परा ततो ऽप्युत्तरदेशवर्तिनी  ॥  ४।५८।२८  ॥   

  

ननु तव क्वा ऽन्तर्भाव इत्यत आह वैनतेयादिति । सर्वेषां नो ऽस्माकं जन्म
वैनतेयात् विनतासुतारुणात् अस्तीति शेषः । अर्धं पृथक्  ॥  ४।५८।२९  ॥   

  

गर्हितमिति । येन पिशिताशिना रक्षसा गर्हितं कर्म सीतापहरणादिरूपं कृतं तत्
रक्षः प्रतिकार्यं हिंसनीयं भवद्भिरिति शेषः । तेन तस्य हतस्य मे भ्रातुः
वैरं कृतं छिन्नं भवेत्  ॥  ४।५८।३०  ॥   

  

इहस्थ इति । इहस्थो ऽहं रावणं जानकीं च प्रपश्यामि । तत्र हेतुः यथा
सौपर्णं चक्षुर्बलं च दिव्यं तथा अस्माकमपि दिव्यम्  ॥  ४।५८।३१  ॥   

  

तस्मादिति । तस्माद्दिव्यनेत्रत्वात् हेतोः निसर्गेण स्वाभाविकेन
आहारवीर्येण युक्ता वयं साग्रात् किंचदधिकात्किञ्चिदधिकम् आयोजनशतात्
योजनशतमभिव्याप्य वयं नित्यशः पश्याम पश्यामः  ॥  ४।५८।३२  ॥   

  

नेत्रस्यापि दिव्यत्वे प्रयोजनमाह अस्माकमिति । निसर्गेण जातिस्वभावेन
दूरतः दूरतो ऽवलोकितवस्तुना अस्माकं वृत्तिर्विहिता विधिनेति शेषः ।
प्रसङ्गादन्यवृत्तिमप्याह-- चरणयोधिनां कुक्कुटानां वृत्तिः वृक्षमूलेषु
आवासवृक्षमूललभ्येषु विहिता  ॥  ४।५८।३३  ॥   

  

प्रकृतमाह उपाय इति । लवणाम्भसो लङ्घने कश्चिदुपायो दृश्यतामत एव
वैदेहीमुपलभ्य समृद्धार्थाः सन्तो गमिष्यथ  ॥  ४।५८।३४  ॥   

  

समुद्रमिति । स्वर्गतस्य भ्रातुः उदकं प्रदास्यामि अतः वरुणालयं समुद्रं
भवद्भिर्नेतुं प्राप्तुमात्मानमिति शेषः, इच्छामि  ॥  ४।५८।३५  ॥   

  

तत इति । ततः संपातिवचनश्रवणानन्तरं प्रवृत्तिमुपलभ्य हृष्टाः महौजसो
वानराः निर्दग्धपक्षं संपातिं नदनदीपतेस्तं प्रसिद्धं देशं नीत्वा ततः
संपातिसंपदितकृत्यानन्तरं पतगेश्वरं संपातिं तमावासदेशं पुनः प्रापयित्वा
प्रापय्य बभूवुः स्थिता इति शेषः । श्लोकद्वयमेकान्वयि  ॥  ४।५८।३६,३७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
ऽष्टपञ्चाशः सर्गः  ॥  ४।५८  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/05-daxiNAnveShaNam/058_sampAtinA_sItAnveShaNasAhAyyapratijnA.md">
<details><summary><h3>तिलकम् ...{Loading}...</h3></summary>



त्यक्तजीवितैस्त्यक्तजीवनाशभयैः । सबाष्पो ऽक्षुपूर्णनयनः । "सबाष्पान्"
इति पाठान्तरम्  ॥  ४।५८।१  ॥   

  

आख्याताख्यातवन्तः  ॥  ४।५८।२  ॥   

  

तदपि भ्रातृवधमपि  ॥  ४।५८।३  ॥   

  

अद्य शक्तिर्नास्तीत्यनेन पूर्वं महती शक्तिरासीदिति सूचितम् । तदेवाह--
पुरेति । पुरा पूर्वं वृत्रवधे वृत्ते सति स जटायुरहं च जयैषिणौ
वृत्रवधेनेन्द्रस्यातिप्रबलत्वं निर्णीय तज्जयैषिणौ भूत्वा
प्रथममाकाशमार्गेण स्वर्गं गतौ । ततो गरुडवद्भृशं जवेन तं विजित्यावृत्त्य
प्रत्यावृत्त्या ऽ ऽदित्यं दर्पादुपयातौ स्वः । अथ तमुपयातयोरावयोर्मध्ये
जटायुः सवितरि मध्यं प्राप्ते ऽवसीदति स्मेति कतकः । अन्ये तु जयैषिणौ
परस्परौ येनोत्पत्त्यादित्यः प्रथमं प्राप्यते स आवयोः प्रबल इति
प्रतिज्ञापूर्वमिति शेष इत्याहुः । तेषामावृत्त्येति पदस्येन्द्रप्रसङ्गस्य
चासङ्गतिः  ॥  ४।५८।४,५  ॥   

  

छादयामास । अपरोक्षे ऽपि लिडुत्तम आर्षः  ॥  ४।५८।६  ॥   

  

निर्दग्धपक्षः सूर्यकिरणैरिति शेषः । भ्रातुर्जटायुषः प्रवृत्तिमित्यन्वयः
 ॥  ४।५८।७ ॥   

  

जटायुषो भ्रात्रेत्यन्वयः  ॥  ४।५८।८  ॥   

  

यदि जटायुषो रामभक्तस्य भ्राता, यदि च मत्कथितं रामवृत्तान्तरूपं वस्तु ते
त्वया श्रुतम्, यदि च तस्य रक्षसो निलयं जानासि तर्ह्याख्याहीति प्रार्थने
लोट्  ॥  ४।५८।९  ॥   

  

अदीर्घदर्शिनं भाव्यनर्थविचारासमर्थं रावणमन्तिके दुरे वा तिष्ठन्तं यदि
जानासि तदा नः शंस  ॥  ४।५८।१०,११  ॥   

  

रामस्य साह्यम् रामकार्यप्रवृत्तानां युष्माकं सहायत्वमित्यर्थः  ॥  ४।५८।१२
 ॥   

  

वारुणाँल्लोकान् जलप्रधानाल्लोकान् । त्रैविक्रमांस्त्रिविक्रमावतारे
आक्रान्तान्भूरादिलोकान् । देवासुरविमर्दास्तद्युद्धानि । हिश्चार्थे ।
अमृतस्य मन्थनं च अनेन च ब्रह्माहरादिक्षणमारभ्यैतत्क्षणपर्यन्तं
सर्ववृत्तान्तज्ञत्वं स्वस्य निवेदितम्  ॥  ४।५८।१३  ॥   

  

रामस्येदं कार्यं प्रथममवश्यं मया कर्तव्यम्, परन्तु
जरादिमत्त्वादाशक्यमिति भावः  ॥  ४।५८।१४१७  ॥   

  

तां तु रावणह्रियमाणत्वेन दृष्टाम् । सीतात्वेन ज्ञाने हेतुः-- रामस्य
परिकीर्तनम्  ॥  ४।५८।१८,१९  ॥   

  

सा च लङ्केशः शतयोजने शतयोजनात्परतः स्थिते समुद्रस्य द्वीपे तिष्ठतीति
शेषः । तस्मिन्द्वीपे सा लङ्कापुरी विश्वकर्मणा निर्मिता  ॥  ४।५८।२०२२  ॥   

  

तस्यां मैथिलीं द्रक्ष्यथ  ॥  ४।५८।२३  ॥   

  

एतदग्रे "लङ्कायामभिगुप्तायां सागरेण समन्ततः । संप्राप्य सागरस्यान्ते
संपूर्णे शतयोजने । आसाद्य दक्षिणं कूलं ततो द्रक्ष्यथ रावणम् । तत्र वै
त्वरिताः क्षिप्रं विक्रमध्वं प्लवङ्गमाः" । इत्यादिश्लोकद्वयं
प्रक्षिप्तमिति कतकः । देवयोनित्वेन दिव्यज्ञानेन यूयं तां दृष्ट्वा
प्रत्यागमिष्यथेत्यपि पश्यामि । अतो निःसंशयं गच्छतेति शेषः । अथ स्वस्य
देवयोनित्वप्रदर्शनशेषतया पक्षिमार्गानाह-- आद्य इति । पन्था आकाशमार्गः ।
अन्ये धान्यजीविनः पारावतादयः  ॥  ४।५८।२४  ॥   

  

बलिभोजाः काकाः, वृक्षफलाशनाः शुकादयः, भासाः पक्षिविशेषाः  ॥  ४।५८।२५ ॥   

  

बलवीर्येत्यदि हंसविशेषणम्  ॥  ४।५८।२६  ॥   

  

वैनतेयाद्विनतापुत्रादरुणात् "तस्माज्जातो ऽहमरुणात्संपातिस्तु ममाग्रजः"
इत्यरण्ये जटायुवाक्यात् एवं दिव्यज्ञानेन युष्मद्वृत्तज्ञानम्  ॥  ४।५८।२७
 ॥   

  

युष्मत्सहायकरणं च वैरशुद्ध्या स्वप्रयोजनमपीत्याह-- गर्हितमिति । येन
रावणेन परदारहरणरूपं गर्हितं कर्म कृतं तस्य पिशिताशिनो भ्रातृकृतं
वैरमुदिश्य यत्प्रतिकार्यं तच्च मे कृतं भवेत् । युष्मत्प्रवर्तनेनेति शेषः
 ॥  ४।५८।२८  ॥   

  

ननु कथं लङ्कास्था सीतेति त्वया ज्ञाता तत्राह-- इहस्थ इति । सौपर्णं
सुपर्णलिङ्गकचक्षुष्मतीविद्यासिद्धिजम् सा च विद्या बह्वृचब्राह्मणे
तृतीयपञ्चिकायामुक्ता  ॥  ४।५८।२९  ॥   

  

तस्मादुक्तविद्यासिद्धेः । निसर्गेणाहारवीर्येण च मांसविशेषाहारबलेन च ।
आङभिविधौ । साग्रात्किञ्चिदधिकाद्योजनशतात्  ॥  ४।५८।३०  ॥   

  

अस्माकं तु निसर्गेण जातिस्वभावेन दूरतो दूरवर्तिदर्शनबलसंपादकेन
भक्ष्यविशेषेण वृत्तिर्विहिता धात्रेति शेषः । कुक्कुटादीनां तु
स्वावासवृक्षमूल एव तावद्दूरदृष्टिमात्रसंपादिका च वृत्तिर्विहिता  ॥ 
४।५८।३१  ॥   

  

गमिष्यथ किष्किन्धामिति शेषः  ॥  ४।५८।३२  ॥   

  

नेतुं नाययितुम्  ॥  ४।५८।३३३५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे ऽष्टपञ्चाशः सर्गः  ॥  ४।५८  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/05-daxiNAnveShaNam/058_sampAtinA_sItAnveShaNasAhAyyapratijnA.md">
<details><summary><h3>द्राविडपाठः ...{Loading}...</h3></summary>



  
इत्युक्तः करुणं वाक्यं वानरैस्त्यक्तजीवितैः।  
सबाष्पो वानरान् गृध्रः प्रत्युवाच महास्वनः ॥ 4.58.1 ॥   
यवीयान् मम स भ्राता जटायुर्नाम वानराः।  
यमाख्यात हतं युद्धे रावणेन बलीयसा ॥ 4.58.2 ॥   
वृद्धभावादपक्षत्वाच्छृण्वंस्तदपि मर्षये।  
नहि मे शक्तिरस्त्यद्य भ्रातुर्वैरविमोक्षणे ॥ 4.58.3 ॥   
पुरा वृत्रवधे वृत्ते परस्परजयैषिणौ।  
आदित्यमुपयातौ स्वो ज्वलन्तं रश्मिमालिनम् ॥ 4.58.4 ॥   
आवृत्त्याकाशमार्गे तु जवेन स्म गतौ भृशम्।  
मध्यं प्राप्ते दिनकरे जटायुरवसीदति ॥ 4.58.5 ॥   
तमहं भ्रातरं दृष्ट्वा सूर्यरश्मिभिरार्दितम्।  
पक्षाभ्यां छादयामास स्नेहात्परमविह्विलः ॥ 4.58.6 ॥   
निर्दग्धपक्षः पतितो विन्ध्येऽहं वानरर्षभाः।  
अहमस्मिन्वसन्भ्रातुः प्रवृत्तिं नोपलक्षये ॥ 4.58.7 ॥   
जटायुषस्त्वेवमुक्तो भ्रात्रा सम्पातिना तदा।  
युवराजो महाप्राज्ञः प्रत्युवाचाङ्गदस्तदा ॥ 4.58.8 ॥   
जटायुषो यदि भ्राता श्रुतं ते गदितं मया।  
आख्याहि यदि जानासि निलयं तस्य रक्षसः ॥ 4.58.9 ॥   
अदीर्घदर्शनं तं वै रावणं राक्षसाधिपम्।  
अन्तिके यदि वा दूरे यदि जानासि शंस नः ॥ 4.58.10 ॥   
ततोऽब्रवीन्महातेजा ज्येष्ठो भ्राता जटायुषः।  
आत्मानुरूपं वचनं वानरान् सम्प्रहर्षयन् ॥ 4.58.11 ॥   
निर्दग्धपक्षो गृध्रोऽहं हीनवीर्यः प्लवङ्गमाः।  
वाङ्मात्रेण तु रामस्य करिष्ये साह्यमुत्तमम् ॥ 4.58.12 ॥   
जानामि वारुणान् लोकान् विष्णोस्त्रैविक्रमानपि।  
महासुरविमर्दान्वाप्यमृतस्य च मन्थनम् ॥ 4.58.13 ॥   
रामस्य यदिदं कार्यं कर्तव्यं प्रथमं मया।  
जरया च हृतं तेजः प्राणाश्च शिथिला मम ॥ 4.58.14 ॥   
तरुणी रूपसम्पन्ना सर्वाभरणभूषिता।  
ह्रियमाणा मया दृष्टा रावणेन दुरात्मना ॥ 4.58.15 ॥   
क्रोशन्ती राम रामेति लक्ष्मणेति च भामिनी।  
भूषणान्यपविध्यन्ती ग्रात्राणि च विधून्वती ॥ 4.58.16 ॥   
सूर्यप्रभेव शैलाग्रे तस्याः कौशेयमुत्तमम्।  
असिते राक्षसे भाति यथा वा तडिदम्बुदे ॥ 4.58.17 ॥   
तां तु सीतामहं मन्ये रामस्य परिकीर्तनात्।  
श्रूयतां मे कथयतो निलयं तस्य रक्षसः ॥ 4.58.18 ॥   
पुत्रो विश्रवसः साक्षाद् भ्राता वैश्रवणस्य च।  
अध्यास्ते नगरीं लङ्कां रावणो नाम राक्षसः ॥ 4.58.19 ॥   
इतो द्वीपः समुद्रस्य सम्पूर्णे शतयोजने।  
तस्मिन् लङ्का पुरी रम्या निर्मिता विश्वकर्मणा ॥ 4.58.20 ॥   
जाम्बूनदमयैर्द्वारैश्चित्रैः काञ्चनवेदिकैः।  
प्राकारेणार्कवर्णेन महता सुसमावृता ॥ 4.58.21 ॥   
तस्यां वसति वैदेही दीना कौशेयवासिनी।  
रावणान्तःपुरे रुद्धा राक्षसीभिः सुरक्षिता ॥ 4.58.22 ॥   
जनकस्यात्मजां राज्ञस्तत्र द्रक्ष्यथ मैथिलीम्।  
लङ्कायामथ गुप्तायां सागरेण समन्ततः ॥ 4.58.23 ॥   
सम्प्राप्य सागरस्यान्तं सम्पूर्णं शतयोजनम्।  
आसाद्य दक्षिणं तीरं ततो द्रक्ष्यथ रावणम् ॥ 4.58.24 ॥   
तत्रैव त्वरिताः क्षिप्रं विक्रमध्वं प्लवङ्गमाः।  
ज्ञानेन खलु पश्यामि दृष्ट्वा प्रत्यागमिष्यथ ॥ 4.58.25 ॥   
आद्यः पन्थाः कुलिङ्गानां ये चान्ये धान्यजीविनः।  
द्वीतीयो बलिभोजानां ये च वृक्षफलाशिनः ॥ 4.58.26 ॥   
भासास्तृतीयं गच्छन्ति क्रौञ्चाश्च कुररैः सह।  
श्येनाश्चतुर्थं गच्छन्ति गृध्रा गच्छन्ति पञ्चमम् ॥ 4.58.27 ॥   
षष्ठस्तु पन्था हंसानां वैनतेयगतिः परा।  
वैनतेयाच्च नो जन्म सर्वेषां वानरर्षभाः ॥ 4.58.28 ॥   
इहस्थोऽहं प्रपश्यामि रावणं जानकीं तथा।  
अस्माकमपि सौवर्णं दिव्यं चक्षुर्बलं तथा ॥ 4.58.29 ॥   
तस्मादाहारवीर्येण निसर्गेण च वानराः।  
आयोजनशतत्साग्राद्वयं पश्याम नित्यशः ॥ 4.58.30 ॥   
अस्माकं विहिता वृत्तिर्निसर्गेण च दूरतः।  
विहिता पादमूले तु वृत्तिश्चरणयोधिनाम् ॥ 4.58.31 ॥   
गर्हितं तु कृतं कर्म येन स्म पिशिताशिना।  
प्रतीकार्यं च मे तस्य वैरं भ्रातुः कृतं भवेत् ॥ 4.58.32 ॥   
उपायो दृश्यतां कश्चिल्लङ्घने लवाणाम्भसः।  
अभिगम्य तु वैदेहीं समृद्धार्था गमिष्यथ ॥ 4.58.33 ॥   
समुद्रं नेतुमिच्छामि भवद्भिर्वरुणालयम्।  
प्रदास्याम्युदकं भ्रातुः स्वर्गतस्य महात्मनः ॥ 4.58.34 ॥   
ततो नीत्वा तु तं देशं तीरं नदनदीपतेः।  
निर्दग्धपक्षं सम्पातिं वानराः सुमहौजसः ॥ 4.58.35 ॥   
पुनः प्रत्यानयित्वा च तं देशं पतगेश्वरम्।  
बभूवुर्वानरा हृष्टाः प्रवृत्तिमुपलभ्य ते ॥ 4.58.36 ॥   

</details>
</div>
