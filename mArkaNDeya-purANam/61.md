+++
title = "६१"

+++

एकषष्टितमोऽध्यायः ६१  

क्रौष्टुकिरुवाच  

कथितं भवता सम्यग्यत्पृष्टोऽसि महामुने  ।  
भूसमुद्रादिसंस्थानं प्रमाणानि तथा ग्रहाः  ॥ ६१.१ ॥  
तेषाञ्चैव प्रमाणञ्च नक्षत्राणाञ्च संस्थितिः  ।  
भूरादयस्तथा लोकाः पातालान्यखिलान्यपि  ॥ ६१.२ ॥  
स्वायम्भुवं तथा ख्यातं मुने ! मन्वन्तरं मम  ।  
तदन्तराण्यहं श्रोतुमिच्छे मन्वन्तराणि वै  ।  
मन्वन्तराधिपान् देवानृषींस्तत्तनयान्नृपान्  ॥ ६१.३ ॥  

मार्कण्डेय उवाच  

मन्वन्तरं मयाख्यातं तव स्वायम्भुवं च यत् ।  
स्वारोचिषाख्यमन्यत्तु शृणु तस्मादनन्तरम्  ॥ ६१.४ ॥  
कश्चिद्द्विजातिप्रवरः पुरेऽभूदरुणास्पदे  ।  
वरुणायास्तटे विप्रो रूपेणात्यश्विनावपि  ॥ ६१.५ ॥  
मृदुस्वभावः सद्वृत्तो वेदवेदाङ्गपारगः  ।  
सदातिथिप्रियो रात्रावागतानां समाश्रयः  ॥ ६१.६ ॥  
तस्य बुद्धिरियं त्वासीदहं पश्ये वसुन्धराम्  ।  
अतिरम्यवनोद्यानां नानानगरशोभिताम्  ॥ ६१.७ ॥  
अथागतो।ञतिथिः कश्चित्कदाचित्तस्य वेश्मनि  ।  
नानौषधिप्रभावज्ञो मन्त्रविद्याविशारदः  ॥ ६१.८ ॥  
अभ्यर्थितस्तु तेनासौ श्रद्धापूतेन चेतसा  ।  
तस्याचख्यौ स देशांश्च रम्याणि नगराणि च  ॥ ६१.९ ॥  
वनानि नद्यः शैलांश्च पुण्यान्यायतनानि च  ।  
स ततो विस्मयाविष्टः प्राह तं द्विजसत्तमम्  ॥ ६१.१० ॥  
अनेकदेशदर्शित्वेनातिश्रमसमन्वितः  ।  
त्वं नातिवृद्धो वयसा नातिवृत्तश्च यौवनात् ।  
कथमल्पेन कालेन पृथिवीमटसि द्विज  ॥ ६१.११ ॥  

ब्राह्मण उवाच  

मन्त्रौषधिप्रभावेण विप्राप्रतिहता गतिः  ।  
योजनानां सहस्रं हि दिनार्धेन व्रजाम्यम्  ॥ ६१.१२ ॥  

मार्कण्डेय उवाच  

ततः स विप्रस्तं भूयः प्रत्युवाचेदमादरात् ।  
श्रद्धधानो वचस्तस्य ब्राह्मणस्य विपश्चितः  ॥ ६१.१३ ॥  
मम प्रसादं भगवन् ! कुरु मन्त्रप्रभावजम्  ।  
द्रष्टुमेतां मम महीमतीवेच्छा प्रवर्तते  ॥ ६१.१४ ॥  
प्रादात्स ब्राह्मणश्चास्मै पादलेपमुदारधीः  ।  
अभिमन्त्रयामास दिशं तेनाख्याताञ्च यत्नतः  ॥ ६१.१५ ॥  
तेनानुलिप्तपादोऽथ स द्विजो द्विजसत्तम  ।  
हिमवन्तमगाद्द्रष्टुं नानाप्रस्त्रवणान्वितम्  ॥ ६१.१६ ॥  
सहस्रं योजनानां हि दिनार्धेन व्रजामि यत् ।  
आयास्यामीति सञ्चिन्त्य तदर्धेनापरेण हि  ॥ ६१.१७ ॥  
सम्प्राप्तो हिमवत्पृष्ठं नातिश्रान्ततनुर्द्विज  ।  
विचचार ततस्तत्र तुहिनाचलभूतले  ॥ ६१.१८ ॥  
पादाक्रान्तेन तस्याथ तुहिनेन विलीयता  ।  
प्रक्षालितः पादलेपः परमौषधिसम्भः  ॥ ६१.१९ ॥  
ततो जडगतिः सोऽथ इतश्चेतश्च पर्यटन्  ।  
ददर्शातिमनोज्ञानि सानूनि हिमभूभृतः  ॥ ६१.२० ॥  
सिद्धगन्धर्वजुष्टानि किन्नराभिरतानि च  ।  
क्रीडाविहाररम्याणि देवादीनामितस्ततः  ॥ ६१.२१ ॥  
दिव्याप्सरोगणशतैराकीर्णान्यवलोकयन्  ।  
नातृप्यत द्विजश्रेष्ठः प्रोद्भूतपुलको मुने  ॥ ६१.२२ ॥  
क्वचित्प्रस्त्रवणाद्भ्रष्टजलपातमनोरमम्  ।  
प्रनृत्यच्छिखिकेकाभिरन्यतश्च निनादितम्  ॥ ६१.२३ ॥  
दात्यूहकोयष्टिकाद्यैः क्वचिच्चातिमनोहरैः  ।  
पुंस्कोकिलकलालापैः श्रुतिहारिभिरन्वितम्  ॥ ६१.२४ ॥  
प्रफुल्लतरुगन्धेन वासितानिलवीजितम्  ।  
मुदा युक्तः स ददृशे हिमवन्तं महागिरिम्  ॥ ६१.२५ ॥  
दृष्ट्वा चैतं द्विजसुतो हिमवन्तं महाचलम्  ।  
श्वो द्रक्ष्यामीति सञ्चिन्त्य मतिञ्चक्रे गृहं प्रति  ॥ ६१.२६ ॥  
विभ्रष्टपादलेपोऽथ चिरेण जडितक्रमः  ।  
चिन्तयामास किमिदं मयाज्ञानादनुष्ठितम्  ॥ ६१.२७ ॥  
यदि प्रलेपो नष्टो मे विलीनो हिमवारिणा  ।  
शैलोऽतिदुर्गमश्चायं दूरञ्चाहमिहागतः  ॥ ६१.२८ ॥  
प्रयास्यामि क्रियाहानिमग्निशुश्रूषणादिकम्  ।  
कथमत्र करिष्यामि सङ्कटं महदागतम्  ॥ ६१.२९ ॥  
इदं रम्यमिदं रम्यमित्यस्मिन् वरपर्वते  ।  
शक्तदृष्टिरहं तृप्तिं न यास्येऽब्दशतैरपि  ॥ ६१.३० ॥  
किन्नराणां कलालापाः समन्ताच्छ्रोत्रहारिणः  ।  
प्रफुल्लतरुगन्धांश्च घ्राणमत्यन्तमृच्छति  ॥ ६१.३१ ॥  
सुखस्पर्शस्तथा वायुः फलानि रसवन्ति च  ।  
हरन्ति प्रसभं चेतो मनोज्ञानि सरांसि च  ॥ ६१.३२ ॥  
एवं गते तु पश्येयं यदि कञ्चित्तपोनिधिम्  ।  
स ममोपदिशेन्मार्गं गमनाय गृहं प्रति  ॥ ६१.३३ ॥  

मार्कण्डेय उवाच  

स एवं चिन्तयन् विप्रो बभ्राम च हिमाचले  ।  
भ्रष्टपादौषधिबलो वैक्लवं परमं गतः  ॥ ६१.३४ ॥  
तं ददर्श भ्रमन्तञ्च मुनिश्रेष्ठं वरूथिनी  ।  
वराप्सरा महाभागा मौलेया रूपशालिनी  ॥ ६१.३५ ॥  
तस्मिन् दृष्टे ततः साभूद्द्विजवर्ये वरूथिनी  ।  
मदनाकृष्टहृदया सानुरागा हि तत्क्षणात् ॥ ६१.३६ ॥  
चिन्तयामास को न्वेष रमणीयतमाकृतिः  ।  
सफलं मे भवेज्जन्म यदि मां नावमन्यते  ॥ ६१.३७ ॥  
अहोऽस्य रूपमाधुर्यमहोऽस्य ललिता गतिः  ।  
अहो गम्भीरता दृष्टेः कुतोऽस्य सदृशो भुवि  ॥ ६१.३८ ॥  
दृष्टा देवास्तथा दैत्याः सिद्धगन्धर्वपन्नगाः  ।  
कथमेकोऽपि नास्त्यस्य तुल्यरूपो महात्मनः  ॥ ६१.३९ ॥  
यथाहमस्मिन्मय्येष सानुरागस्तथा यदि  ।  
भवेदत्र मया कार्यस्तत्कृतः पुण्यसञ्चयः  ॥ ६१.४० ॥  
यद्येष मयि सुस्त्रिग्धां दृष्टिमद्य निपातयेत् ।  
कृतपुण्या न मत्तोऽन्या त्रैलोक्ये वनिता ततः  ॥ ६१.४१ ॥  

मार्कण्डेय उवाच  

एवं सञ्चिन्तयन्ती सा दिव्ययोषित्स्मरातुरा  ।  
आत्मानं दर्शयामास कमनीयतराकृतिम्  ॥ ६१.४२ ॥  
तान्तु दृष्ट्वा द्विजसुतश्चारुरूपां वरूथिनीम्  ।  
सोपचारं समागम्य वाक्यमेतदुवाच ह  ॥ ६१.४३ ॥  
का त्वं कमलगर्भाभे कस्य किं वानुतिष्ठसि  ।  
ब्राह्मणोऽहमिहायातो नगरादरुणास्पदात् ॥ ६१.४४ ॥  
पादलेपोऽत्र मे ध्वस्तो विलीनो हिमवारिणा  ।  
यस्यानुभावादत्राहमागतो मदिरेक्षणे  ॥ ६१.४५ ॥  

वरूथिन्युवाच  

मौलेयाहं महाभागा नाम्ना ख्याता वरूथिनी  ।  
विचरामि सदैवात्र रमणीये महाचले  ॥ ६१.४६ ॥  
साहं त्वद्दर्शनाद्विप्र ! कामवक्तव्यताङ्गता  ।  
प्रशाधि यन्मया कार्यं त्वदधीनास्मि साम्प्रतम्  ॥ ६१.४७ ॥  

ब्राह्मण उवाच  

येनोपायेन गच्छेयं निजगेहं शुचिस्मिते  ।  
तन्ममाचक्ष्व कल्याणि हानिर्नोऽखिलकर्मणाम्  ॥ ६१.४८ ॥  
नित्यनैमित्तिकानान्तु महाहानिर्द्विजन्मनः  ।  
भवत्यतस्त्वं हे भद्रे ! मामुद्धर हिमालयात् ॥ ६१.४९ ॥  
प्रशस्यते न प्रवासो ब्राह्मणानां कदाचम  ।  
अपराद्धं न मे भीरु देशदर्शनकौतुकम्  ॥ ६१.५० ॥  
सतो गृहे द्विजाग्र्यस्य निष्पत्तिः सर्वकर्मणाम्  ।  
नित्यनैमित्तिकानाञ्च हानिरेवं प्रवासिनः  ॥ ६१.५१ ॥  
सा त्वं किं बहुनोक्तेन तथा कुरु यशस्विनि  ।  
यथा नास्तं गेत सूर्ये पश्यामि निजमालयम्  ॥ ६१.५२ ॥  

वरूथिन्युवाच  

मैवं ब्रूहि महाभाग ! मा भूत्स दिवसो मम  ।  
मां परित्यज्य यत्र त्वं निजगेहमुपैष्यसि  ॥ ६१.५३ ॥  
अहो रम्यतरः स्वर्गो न यतो द्विजनन्दन  ।  
अतो वयं परित्यज्य तिष्ठामोऽत्र सुरालयम्  ॥ ६१.५४ ॥  
स त्वं सह मया कान्त ! कान्तेऽत्र तुहिनाचले  ।  
रममाणो न मर्त्यानां बान्धवानां स्मरिष्यसि  ॥ ६१.५५ ॥  
स्त्रजो वस्त्राण्यलङ्कारान् भोगभोज्यानुलेपनम्  ।  
दास्याम्यत्र तथाहन्ते स्मरेण वशगा हृता  ॥ ६१.५६ ॥  
वीणावेणुस्वनं गीतं किन्नराणां मनोरमम्  ।  
अङ्गाह्लादकरो वायुरुष्णान्नमुदकं शुचि  ॥ ६१.५७ ॥  
मनोभिलषिता शय्या सुगन्धमनुलेपनम्  ।  
इहासतो महाभाग गृहे किन्ते निजेऽधिकम्  ॥ ६१.५८ ॥  
इहासतो नैव जरा कदाचित्ते भविष्यति  ।  
त्रिदशानामियं भूमिर्यौवनोपचयप्रदा  ॥ ६१.५९ ॥  
इत्युक्त्वा सानुरागा सा सहसा कमलेक्षणा  ।  
आलिलिङ्ग प्रसीदेति वदन्ती कलमुन्मनाः  ॥ ६१.६० ॥  

ब्राह्मण उवाच  

मा मां स्प्राक्षीर्व्रजान्यत्र दुष्टे यः सदृशस्तव  ।  
मयान्यथा याचिता त्वमन्यथैवाप्युपैषि माम्  ॥ ६१.६१ ॥  
सायं प्रातर्हुतं हव्यं लोकान् यच्छति शाश्वतान्  ।  
त्रैलोक्यमेतदखिलं मूढे इव्ये प्रतिष्ठितम्  ॥ ६१.६२ ॥  

वरूथिन्युवाच  

किं ते नाहं प्रिया विप्र ! रमणीयो न किं गिरिः  ।  
गन्धर्वान् किन्नरादींश्च त्यक्त्वाभीष्टो हि कस्तव  ॥ ६१.६३ ॥  
निजमालयमप्यस्माद्भवान् यास्यत्यसंशयम्  ।  
स्वल्पकालं मया सार्धं भुङ्क्षव भोगान् सुदुर्लभान्  ॥ ६१.६४ ॥  

ब्राह्मण उवाच  

अष्टावात्मगुणा ये हि तेषामादौ दया द्विज  ।  
तां करोषि कथं न त्वं मयि सद्धर्मपालक  ॥ ६१.६६ ॥  
त्वद्विमुक्ता न जीवामि तथा प्रीतिमती त्वयि  ।  
नैतद्वदाम्यहं मिथ्या प्रसीद कुलनन्दन  ॥ ६१.६७ ॥  

ब्राह्मण उवाच  

यदि प्रीतिमती सत्यं नोपचाराद्ब्रवीषि माम्  ।  
तदुपायं समाचक्ष्व येन यामि स्वमालयम्  ॥ ६१.६८ ॥  

वरूथिन्युवाच  

निजमालयमप्यस्माद्भवान् यास्यत्यसंशयम्  ।  
स्वल्पकालं मया सार्धं भुङ्क्ष्व भोगान् सुदुर्लभान्  ॥ ६१.६९ ॥  

ब्राह्मण उवाच  

न भोगार्थाय विप्राणां शस्यते हि वरूथिनी  ।  
इह क्लेशाय विप्राणां चेष्टा प्रेत्याफलप्रदा  ॥ ६१.७० ॥  

वरूथिन्युवाच  

सन्त्राणं म्रियमाणाया मम कृत्वा परत्र ते  ।  
पुण्यस्यैव फलं भावि भोगाश्चान्यत्र जन्मनि  ॥ ६१.७१ ॥  
एवं च द्वयमप्यत्र तवोपचयकारणम्  ।  
प्रत्याख्यानादहं मृत्युं त्वञ्च पापमवाप्स्यसि  ॥ ६१.७२ ॥  

ब्राह्मण उवाच  

परस्त्रियं नाभिलषेदित्युचुर्गुरवो मम  ।  
तेन त्वां नाभिवाञ्छामि कामं विलप शुष्य वा  ॥ ६१.७३ ॥  

मार्कण्डेय उवाच  

इत्युक्त्वा स महाभागः स्पृष्ट्वापः प्रयतः शुचिः  ।  
प्राहेदं प्रणिपत्याग्निं गार्हपत्यमुपांशुना  ॥ ६१.७४ ॥  
भगवन् ! गार्हपत्याग्ने योनिस्त्वं सर्वकर्मणाम्  ।  
त्वत्त आहवनीयोऽग्निर्दक्षिणाग्निश्च नान्यतः  ॥ ६१.७५ ॥  
युष्मदाप्यायनाद्देवा वृष्टिशस्यादिहेतवः  ।  
भवन्ति शस्यादखिलं जगद्भवति नान्यतः  ॥ ६१.७६ ॥  
एवं त्वत्तो भवत्येतद्येन सत्येन वै जगत् ।  
तथाहमद्य स्वं गेहं पश्येयं सति भास्करे  ॥ ६१.७७ ॥  
यथा वै वैदिकं कर्म स्वकाले नोज्झितं मया  ।  
तेन सत्येन पश्येयं गृहस्थोऽद्य दिवाकरम्  ॥ ६१.७८ ॥  
यथा च न परद्रव्ये परदारे च मे मतिः  ।  
कदाचित्साभिलाषाभूत्तथैतत्सिद्धिमेतु मे  ॥ ६१.७९ ॥  

इति श्रीमार्कण्डेयपुराणेठब्राह्मणवाक्यम्ऽ नामैकषष्टितमोऽध्यायः  
