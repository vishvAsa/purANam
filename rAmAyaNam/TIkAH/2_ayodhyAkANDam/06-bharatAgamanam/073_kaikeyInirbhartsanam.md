+++
title = "०७३ कैकेयीनिर्भर्त्सनम्"
title_english = "073 Bharata reproaches Kaikeyi in many ways"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-073-Kaikeyee_Nirbhartha_Sanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/073_kaikeyInirbhartsanam.md">
<details><summary><h3>IITK ...{Loading}...</h3></summary>

Bharata grieves over his misfortune -- accuses Kaikeyi in so many words
-- reveals his decision to bring back Rama to Ayodhya and serve him.



#### श्लोकः
##### मूलम्
सश्रूत्वा तु पितरं वृत्तं भ्रातरौ च विवासितौ।  
भरतो दुःखसन्तप्त इदं वचनमब्रवीत्॥2.73.1॥

##### शब्दार्थः
भरतः Bharata, पितरम् father, वृत्तम् had passed away, भ्रातरौ the two brothers, विवासितौ  were in exile, श्रुत्वा तु having heard, दुःखसन्तप्तः afflicted with sorrow, इदम् these, वचनम् words, अब्रवीत् said.

##### आङ्ग्लानुवादः
On hearing about the demise of the father and his two brothers sent in exile, Bharata  overtaken by sorrow spoke thusः



#### श्लोकः
##### मूलम्
किं नु कार्यं हतस्येह मम राज्येन शोचतः।  
विहीनस्याथ पित्रा च भ्रात्रा पितृसमेन च॥2.73.2॥

##### शब्दार्थः
पित्रा च with father, अथ and, पितृसमेन like to a father to me, भ्रात्राच with brother, विहीनस्य bereft, शोचतः of a grieving one, हतस्य fallen into misfortunes, मम to me, इह now, राज्येन with the kingdom, किं नु कार्यम् of what avail?

##### आङ्ग्लानुवादः
Bereft of my father and my brother who was like a father to me, of what avail is this kingdom to me when I am grieving and fallen into misfortunes?



#### श्लोकः
##### मूलम्
दुःखे मे दुःखमकरोर्व्रणे क्षारमिवादधाः।  
राजानं प्रेतभावस्थं कृत्वा रामं च तापसम्॥2.73.3॥

##### शब्दार्थः
राजानम् king, प्रेतभावस्थम् reducing to a corpse, रामं च also Rama, तापसम् as an ascetic, कृत्वा having made, मे to me, दुःखे in one sorrow, दुःखं another sorrow, (मे) अकरोः you have caused, व्रणे in the wound, क्षारम् salt, आदधाः इव like putting.

##### आङ्ग्लानुवादः
You have caused the death of the king and reduced Rama to an ascetic. You have piled one sorrow over sorrow on me like rubbing salt to the wound



#### श्लोकः
##### मूलम्
कुलस्य त्वमभावाय कालरात्रिरिवाऽगता।  
अङ्गारमुपगूह्य स्म पिता मे नावबुद्धवान्॥2.73.4॥

##### शब्दार्थः
त्वम् you, कुलस्य family's, अभावाय for destruction, कालरात्रिरिव like a fatal night, आगता  have arrived, मे पिता my father, अङ्गारम् a live charcoal, उपगूह्य having embraced, नावबुद्धवान् did not realize.

##### आङ्ग्लानुवादः
You have come here for the destruction of this race, like a fatal night. My father did not realize that he was embracing a live charcoal.



#### श्लोकः
##### मूलम्
मृत्युमापादितो पिता त्वया मे पापदर्शिनि।  
सुखं परिहृतं मोहात्कुलेऽस्मिन्कुलपांसनि॥2.73.5॥

##### शब्दार्थः
पापदर्शिनि O woman of sinful thoughts, त्वया by you, मे पिता my father, मृत्युम् death, आपादितः was led to, कुलपांसनि O obloquy of the race, मोहात् out of folly, अस्मिन्  कुले in this family, सुखम् happiness, परिहृतम् has been taken away.

##### आङ्ग्लानुवादः
O woman of sinful thoughts, you have brought about the death of my father. O obloquy of the race, by your folly you have deprived this family of its happiness.



#### श्लोकः
##### मूलम्
त्वां प्राप्य हि पिता मेऽद्य सत्यसन्धो महायशाः।  
तीव्रदुःखाभिसन्तप्तो वृत्तो दशरथो नृपः॥2.73.6॥

##### शब्दार्थः
मे my, पिता father, सत्यसन्धः adhering to truth, महायशाः renowned, नृपः king, दशरथः Dasaratha, अद्य now, त्वाम् you, प्राप्य having come under your influence, तीव्र दुःखाभिसन्तप्तः tormented by intense grief, वृत्तः has departed from this world.

##### आङ्ग्लानुवादः
My father king Dasaratha who is bound to truth and highly renowned, having come under your influence and tormented by intense grief has departed from this world.



#### श्लोकः
##### मूलम्
विनाशितो महाराजः पिता मे धर्मवत्सलः।  
कस्मात्प्रव्राजितो रामः कस्मादेव वनं गतः॥2.73.7॥

##### शब्दार्थः
धर्मवत्सलः righteous, महाराजः great king, मे पिता my father, कस्मात् for what reason, विनाशितः has been destroyed, रामः Rama, कस्मात् for what reason, प्रव्राजितः has been exiled, वनम् to the forest, गतः has gone.

##### आङ्ग्लानुवादः
Why was my father the righteous maharaja killed? Why was Rama exiled into the forest?



#### श्लोकः
##### मूलम्
कौसल्या च सुमित्रा च पुत्रशोकाभिपीडिते।  
दुष्करं यदि जीवेतां प्राप्य त्वां जननीं मम॥2.73.8॥

##### शब्दार्थः
पुत्रशोकाभिपीडिते tormented by the grief on account of separation from their sons, कौशल्या च Kausalya and, सुमित्रा च Sumitra too, मम जननीम् my own mother, त्वाम् you, प्राप्य having obtained, जीवेतां यदि will survive, दुष्करम् difficult.

##### आङ्ग्लानुवादः
Tormented by the grief of separation from their sons, it is difficult for Kausalya and Sumitra to survive under you, O my mother.



#### श्लोकः
##### मूलम्
ननुत्वार्योऽपि धर्मात्मा त्वयि वृतिमनुत्तमाम्।  
वर्तते गुरुवृत्तिज्ञो यथा मातरि वर्तते॥2.73.9॥

##### शब्दार्थः
धर्मत्मा righteous, गुरुवृत्तिज्ञः well aware of his duties towards elders, आर्योऽपि noble, too  मातरि towards his mother, यथा as, वर्तते conducted himself, त्वयि towards you, अनुत्तमाम् very great, वृत्तिम् conduct, वर्तते ननु is abiding indeed.

##### आङ्ग्लानुवादः
My noble and righteous brother (Rama), who is well aware of his duties to the elders conducted himself before you as he would before his own mother.



#### श्लोकः
##### मूलम्
तथा ज्येष्ठा हि मे माता कौसल्या दीर्घदर्शिनी।  
त्वयि धर्मं समास्थाय भगिन्यामिव वर्तते॥2.74.10॥

##### शब्दार्थः
तथा in the same way, मे my, ज्येष्टा eldest, माता mother, दीर्घदर्शिनी a lady with farsight, कौशल्या Kausalya, धर्मम् righteousness, समास्थाय having adhered, त्वयि towards you, भगिन्यामिव as if a sister, वर्तते हि conducted

##### आङ्ग्लानुवादः
In the same way my eldest mother the farsighted Kausalya, too adhered to righteousness and conducted herself towards you like a sister.



#### श्लोकः
##### मूलम्
तस्याः पुत्रं कृताऽत्मानं चीरवल्कलवाससम्।  
प्रस्थाप्य वनवासाय कथं पापे न शोचसि॥2.73.11॥

##### शब्दार्थः
पापे O perverse wretch, कृतात्मानम् a man pure in mind, तस्याः Kauslaya's, पुत्रम् son, चीरवल्कलवाससम् made to adorn garments made of bark, वनवासाय to dwell in the forest, प्रस्थाप्य having sent, कथम् how, न शोचसि you do not feel remorseful?

##### आङ्ग्लानुवादः
You have forced Kausalya's son, so pure in mind, to wear garments made of bark and dwell in the forest. Do you not feel remorse for it, O perverse wretch?



#### श्लोकः
##### मूलम्
अपापदर्शनं शूरं कृतात्मानं यशस्विनम्।  
प्रव्राज्य चीरवसनं किन्नु पश्यसि कारणम्॥2.73.12॥

##### शब्दार्थः
अपापदर्शनम् one who never contemplated evil, शूरम् valiant, कृतात्मानम् having control over his mind, यशस्विनम् the glorious, चीरवसनम् clad in bark clothes, प्रव्राज्य after being exiled, किन्नु what possible, कारणम् reason, पश्यसि do you see?

##### आङ्ग्लानुवादः
The glorious, valiant, selfpossessed (Rama) had never contemplated evil. What possible reason do you have for sending him, clothed in bark, into exile?



#### श्लोकः
##### मूलम्
लुब्धाया विदितो मन्ये न तेऽहं राघवं प्रति।  
तथाह्यनर्धो राज्यार्थं त्वयाऽनीतो महानयम्॥2.73.13॥

##### शब्दार्थः
लुब्धायाः of avaricious, ते to you, अहम् I, राघवं प्रति to Rama, न विदितः were unaware of, मन्ये I deem, तथाहि that is proper, त्वया by you, राज्यार्थम् for the sake of kingdom, अयम् this,  
महान् great, अनर्थः calamity, आनीतः has been brought about.

##### आङ्ग्लानुवादः
Being avaricious, you are, I think, unaware of my devotion to Rama. This great calamity has been brought about by you for (your greed for) the kingdom.



#### श्लोकः
##### मूलम्
अहं हि पुरुषव्याघ्रावपश्यन्रामलक्ष्मणौ।  
केन शक्तिप्रभावेन राज्यं रक्षितुमुत्सहे॥2.73.14॥

##### शब्दार्थः
अहम् I, पुरुषव्याघ्रौ two tigers among men, रामलक्ष्मणौ Rama and Lakshmana, अपश्यन् without beholding them, केन with what, शक्तिप्रभावेन by the mighty power, राज्यम् kingdom, रक्षितुम् to protect, उत्सहे will be competent?

##### आङ्ग्लानुवादः
When Rama and Lakshmana, the best of men stay away from me, by virtue of what mighty power am I competent to protect this kingdom?



#### श्लोकः
##### मूलम्
तं हि नित्यं महाराजो बलवन्तं महाबलः।  
उपाश्रितोऽभूद्धर्मात्मा मेरुर्मेरुवनं यथा॥2.73.15॥

##### शब्दार्थः
महाबलः  mighty, धर्मात्मा righteous one, महाराजः great king, नित्यम् always, बलवन्तम् all powerful, तम् Rama, मेरुः mount Meru, मेरुवनं यथा just as the forest surrounding Meru, उपाश्रितः अभूत् हि used to rely upon.

##### आङ्ग्लानुवादः
The mighty and righteous maharaja used to rely upon the powerful Rama just as mount Meru depends on the forest surrounding it for its protection.



#### श्लोकः
##### मूलम्
सोऽहं कथमिमं भारं महाधुर्यसमुद्धृतम्।  
दम्योधुरमिवाऽऽसाद्य वहेयं केनचौजसा॥ 2.73.16॥

##### शब्दार्थः
सः अहम् such as me, इमं भारम् this burden, आसाद्य having taken, महाधुर्यसमुद्धृतम् carried by a great bull fit to be yoked, धुरम् the weight, दम्यः इव like an young bullock requiring training, केन by what, ओजसा strength, वहेयम् I shall bear?

##### आङ्ग्लानुवादः
Like a young untrained bullock that cannot carry the weight fit for a great bull, with what strength can I bear this burden?



#### श्लोकः
##### मूलम्
अथवा मे भवेच्छक्तिर्योगैर्बुद्धिबलेन वा।  
सकामां न करिष्यामि त्वामहं पुत्रगर्धिनीम्॥2.73.17॥

##### शब्दार्थः
अथवा or, योगैः by employing the four expedients (conciliation, bribery, sowing dissenssions and punishment), बुद्धिबलेन वा or with the strength of intellect, मे to me, शक्तिः भवेत् I might get strength, अहम् I, पुत्रगर्धिनीम् covetous of son, त्वाम् you, सकामाम्  having fulfilled your ambition, न करिष्यामि will not do.

##### आङ्ग्लानुवादः
If I gather the strength (to carry the burden) either by employing the four expedients (available to a king against an enemy) or by the power of intellect, I will not allow you, covetous of your son, to fulfil your ambition.



#### श्लोकः
##### मूलम्
न मे विकाङ्क्षा जायेत त्यक्तुं त्वां पापनिश्चयाम्।  
यदि रामस्य नावेक्षा त्वयि स्यान्मातृवत्सदा॥2.73.18॥

##### शब्दार्थः
त्वयि towards you, रामस्य of Rama, सदा always, मातृवत् just like his mother, अवेक्षा न स्याद्यदि if it were not so, पापनिश्चयाम् having sinful conviction, त्वाम् you, त्यक्तुम् to renounce, मे to me, विकाङ्क्षा disinclination, न जायेत will not cause.

##### आङ्ग्लानुवादः
Had Rama not treated you as his own mother I would not have the slightest hesitation to renounce you, a lady of sinful disposition.



#### श्लोकः
##### मूलम्
उत्पन्नातु कथं बुद्धिस्तवेयं पापदर्शिनि।  
साधुचारित्रविभ्रष्टे पूर्वेषां नो विगर्हिता॥2.73.19॥

##### शब्दार्थः
पापदर्शिनि O sinful woman, साधुचरित्रविभ्रष्टे one fallen from virtuous conduct, नः our, पूर्वेषाम् for our ancestors, विगर्हिता reproachable, इयं बुद्धिः this thought, तव to you, कथम् how, उत्पन्ना originated.

##### आङ्ग्लानुवादः
O woman of sinful thoughts fallen from virtuous conduct, how did you entertain this thought reproachable to our ancestors?



#### श्लोकः
##### मूलम्
अस्मिन्कुले हि पूर्वेषां ज्येष्ठो राज्येऽभिषिच्यते।  
अपरे भ्रातरस्तस्मिन्प्रवर्तन्ते समाहिताः॥2.73.20॥

##### शब्दार्थः
अस्मिन् in this, कुले race, पूर्वेषाम् of our ancestors, ज्येष्ठः the eldest one, राज्ये in the kingdom, अभिषिच्यते हि is indeed installed, अपरे the rest of them, भ्रातरः brothers, तस्मिन् in the eldest, समाहिताः concentrate their attention, प्रवर्तन्ते conduct themselves.

##### आङ्ग्लानुवादः
In our race only the eldest son is installed in the kingdom and the other brothers behave with utmost respect towards him.



#### श्लोकः
##### मूलम्
न हि मन्ये नृशंसे त्वं राजधर्ममवेक्षसे।  
गतिं वा न विजानासि राजवृत्तस्य शाश्वतीम्॥2.73.21॥

##### शब्दार्थः
नृशंसे O cruel lady, त्वम् you, राजधर्मम् royal tradition, न अवेक्षसे are not looking at, वा  or, राजवृत्तस्य royal tradition's, शाश्वतीम् everlasting, गतिम् consequences, न विजानासि are ignorant, मन्ये I suppose.

##### आङ्ग्लानुवादः
O cruel one I suppose neither have you any respect for the royal tradition nor are you aware of the everlasting benefit that ensues in following the royal traditon.



#### श्लोकः
##### मूलम्
सततं राजवृत्ते हि ज्येष्ठो राज्येऽभिषिच्यते।  
राज्ञामेतत्समं तत्स्यादिक्ष्वाकूणां विशेषतः॥2.73.22॥

##### शब्दार्थः
राजवृत्ते in royal custom, सततम् always, ज्येष्ठः the eldest son, राज्ये in the kingdom,  
अभिषिच्यते is consecrated, एतत् this, राज्ञाम् to all kings, समम् is the same, तत् that,  इक्ष्वाकूणाम् for Ikshvakus, विशेषतः स्यात् especially it applies.

##### आङ्ग्लानुवादः
According to the established law of royalty, the eldest son is invariably crowned in the kingdom. This is true of all kings. This is a special tradition of the kings of the  
Ikshvaku race.



#### श्लोकः
##### मूलम्
तेषां धर्मैकरक्षाणां कुलचारित्रशोभिनाम्।  
अद्य चारित्रशौण्डीर्यं त्वां प्राप्य विनिवर्तितम्॥2.73.23॥

##### शब्दार्थः
धर्मैकरक्षाणाम् with righteousness as their sole protection, कुलचारित्रशोभिनाम् befitting the  ancestral traditions of the noble race, तेषाम् those (Ikshvaku kings)', चारित्रशौण्डीर्यम् pride about their tradition, अद्य now, त्वाम् you, प्राप्य after admitting, विनिवर्तितम् has been topsyturvied.

##### आङ्ग्लानुवादः
As for the Ikshvaku kings, righteousness is their sole protection. They follow the ancestral traditions befitting the noble race. This tradition has been topsyturvied by admitting you into the family.



#### श्लोकः
##### मूलम्
तवापि सुमहाभागा जनेन्द्राः कुलपूर्वगाः।  
बुद्धेर्मोहः कथमयं सम्भूतस्त्वयि गर्हितः॥2.73.24॥

##### शब्दार्थः
तव your, कुलपूर्वगाः ancestors of your family, जनेन्द्राः अपि kings also, सुमहाभागाः were highly distinguished, गर्हितः censured, अयम् this, बुद्धेः mind's, मोहः delusion, त्वयि in you, कथम् how, सम्भूतः originated.

##### आङ्ग्लानुवादः
Even the kings in your ancestral family were highly distinguished men. How did this condemnable deflection originate in your mind?



#### श्लोकः
##### मूलम्
न तु कामं करिष्यामि तवाऽहं पापनिश्चये।  
त्वया व्यसनमारब्धं जीवितान्तकरं मम॥2.73.25॥

##### शब्दार्थः
पापनिश्चये O woman of sinful convictions, अहं तु I on my part, तव your, कामम्  cherished desire, न करिष्यामि will not fulfil, त्वया by you, मम my, जीवितान्तकरम् bringing an end to my existence, व्यसनम् distressing deed, आरब्धम् has commenced.

##### आङ्ग्लानुवादः
O woman of sinful disposition, I on my part will not fulfil your cherished desire. You  
have started a distressing deed to bring an end to my existence.



#### श्लोकः
##### मूलम्
एषत्विदानीमेवाहमप्रियार्थं तवानघम्।  
निवर्तयिष्यामि वनाद्भ्रातरं स्वजनप्रियम्॥2.73.26॥

##### शब्दार्थः
एषः अहं तु as for me, इदानीम् now itself, तव your, अप्रियार्थम् for the sake of causing displeasure, अनघम् faultless, स्वजनप्रियम् the beloved of his people, भ्रातरम् my brother, वनात् from the forest, निवर्तयिष्यामि will make him turn back.

##### आङ्ग्लानुवादः
To cause a great discomfiture for you, right now I shall bring back my faultless brother, the beloved of his people, from the forest.



#### श्लोकः
##### मूलम्
निवर्तयित्वा रामं च तस्याहं दीप्ततेजसः।  
दासभूतो भविष्यामि सुस्थिरेणान्तरात्मना॥2.73.27॥

##### शब्दार्थः
रामम् Rama, निवर्तयित्वा after bringing back, सुस्थिरेण with a steady, अन्तरात्मना and heart, दीप्ततेजसः with radiating lustre, तस्य to him, दासभूतः like a servant, भविष्यामि I shall become.

##### आङ्ग्लानुवादः
With the effulgent Rama brought back, I shall serve him with a  steadfast mind.



#### श्लोकः
##### मूलम्
इत्येवमुक्त्वा भरतो महात्मा प्रियेतरैर्वाक्यगणैस्तुदंस्ताम्।  
शोकातुरश्चापि ननाद भूयः सिंहो यथा पर्वतगह्वरस्थः॥2.73.28॥

##### शब्दार्थः
महात्मा highsouled, भरतः Bharata, इत्येवम् in this manner, उक्त्वा having spoken, प्रियेतरैः unpleasant, वाक्यगणैः with words, ताम् her, तुदन् afflicting, शोकातुरः overwhelmed with grief, पर्वतगह्वरस्थः inside a mountaincave, सिंहो यथा like a lion, भूयश्चापि once again, ननाद  
cried out loudly.

##### आङ्ग्लानुवादः
Having inflicted on his mother these unpleasant words in this manner, the highsouled Bharata, overwhelmed with grief, roared again like a lion in a mountaincave.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे त्रिसप्ततितमस्सर्गः॥  
Thus ends the seventythird sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/073_kaikeyInirbhartsanam.md">
<details><summary><h3>भूषणम् ...{Loading}...</h3></summary>



\[कैकेय्याप्येवमुक्तस्तु भरतो राघवानुजः ।  

कर्णौ कराभ्यां प्रच्छाद्य पपात धरणीतले  ॥ \]  

श्रुत्वा तु पितरं वृत्तं भ्रातरौ च विवासितौ ।  

भरतो दुःखसन्तप्त इदं वचनमब्रवीत्  ॥  २।७३।१  ॥   

श्रुत्वेति । वृत्तम् अतीतम्, मृतमिति यावत्  ॥  २।७३।१  ॥   

  

किंनु कार्यं हतस्येह मम राज्येन शोचतः ।  

विहीनस्याथ पित्रा च भ्रात्रा पितृसमेन च  ॥  २।७३।२  ॥   

किं न्विति । कार्यं प्रयोजनम् । हतस्य भाग्यहीनस्य  ॥  २।७३।२  ॥   

  

दुःखे मे दुःखमकरोर्व्रणे क्षारमिवादधाः ।  

राजानं प्रेतभावस्थं कृत्वा रामं च तापसम्  ॥  २।७३।३  ॥   

दुःख इति । दुःखे दुःखकरणात् व्रणक्षारा धानसादृश्यम्  ॥  २।७३।३  ॥   

  

कुलस्य त्वमभावाय कालरात्रिरिवागता ।  

अङ्गारमुपगूह्य स्म पिता मे नावबुद्धवान्  ॥  २।७३।४  ॥   

मृत्युमापादितो राजा त्वया मे पापदर्शिनि ।  

सुखं परिहृतं मोहात् कुले ऽस्मिन् कुलपांसिनि  ॥  २।७३।५  ॥   

त्वां प्राप्य हि पिता मे ऽद्य सत्यसन्धो महायशाः ।  

तीव्रदुःखाभिसन्तप्तो वृत्तो दशरथो नृपः  ॥  २।७३।६  ॥   

कुलस्येति । कालरात्रिः प्रलयकालोत्थितसर्वसंहारशक्तिः । उपगूह्य आलिङ्ग्य
 ॥  २।७३।४६  ॥   

  

विनाशितो महाराजः पिता मे धर्मवत्सलः ।  

कस्मात् प्रव्राजितो रामः कस्मादेव वनं गतः  ॥  २।७३।७  ॥   

विनाशित इति । महाराजः कस्माद्विनाशितः, रामः कस्मात्प्रव्राजित इति
सम्बन्धः । त्वया सर्वं निष्फलमेव कृतमिति भावः  ॥  २।७३।७  ॥   

  

कौसल्या च सुमित्रा च पुत्रशोकाभिपीडिते ।  

दुष्करं यदि जीवेतां प्राप्य त्वां जननीं मम  ॥  २।७३।८  ॥   

कौसल्येति । यदि जीवेतां तदा दुष्करं जीवेतामिति सम्बन्धः  ॥  २।७३।८  ॥   

  

ननु त्वार्योपि धर्मात्मा त्वयि वृत्तिमनुत्तमाम् ।  

वर्त्तते गुरुवृत्तिज्ञो यथा मातरि वर्त्तते  ॥  २।७३।९  ॥   

ननु त्विति । आर्यः ज्येष्ठः । वृत्तिं शुश्रूषाम् । वर्त्तते करोतीत्यर्थः
। मातरि वर्त्तते मातरि शुश्रूषते  ॥  २।७३।९  ॥   

  

तथाज्येष्ठा हि मे माता कौसल्या दीर्घदर्शिनी ।  

त्वयि धर्मं समास्थाय भगिन्यामिव वर्त्तते  ॥  २।७३।१०  ॥   

तथेति । दीर्घदर्शिनी । दूरकालभाव्यनर्थदर्शिनी । "दूरानर्थस्य संदर्शी
दीर्घदृष्टिः प्रकीर्त्तितः" इति  ॥  २।७३।१०  ॥   

  

तस्याः पुत्रं कृतात्मानं चीरवल्कलवाससम् ।  

प्रस्थाप्य वनवासाय कथं पापे न शोचसि  ॥  २।७३।११  ॥   

तस्या इति । तस्याः तादृशधर्मयुक्तायाः  ॥  २।७३।११  ॥   

  

अपापदर्शनं शूरं कृतात्मानं यशस्विनम् ।  

प्रव्राज्य चीरवसनं किं नु पश्यसि कारणम्  ॥  २।७३।१२  ॥   

अपापदर्शनमिति । किंनु पश्यसि कारणम् किं फलं पश्यसीत्यर्थः । फलं हि
प्रयोजकतया कारणम् । न किमपीत्यर्थः  ॥  २।७३।१२  ॥   

  

लुब्धाया विदितो मन्ये न ते ऽहं राघवं प्रति ।  

तथा ह्यनर्थो राज्यार्थं त्वया ऽ ऽनीतो महानयम्  ॥  २।७३।१३  ॥   

लुब्धाया इति । अहं राघवं प्रति यथा यादृशप्रकारयुक्तः तथा लुब्धायास्ते
लुब्धया त्वया न विदित इति मन्ये । अविदितत्वे हेतुमाह तथा हीति ।
राज्यार्थं मम राज्यार्थम् । महानयमनर्थस्त्वया आनीतो हि आनीतः खलु
सम्पादितः खलु  ॥  २।७३।१३  ॥   

  

अहं हि पुरुषव्याघ्रावपश्यं रामलक्ष्मणौ ।  

केन शक्तिप्रभावेन राज्यं रक्षितुमुत्सहे  ॥  २।७३।१४  ॥   

राघवं प्रत्यहं यादृश इत्युक्तं विवृणोति--अहमिति । अपश्यन् हि अपश्यन्नेव
। "हि हेताववधारणे" इत्यमरः । केन शक्तिप्रभावेन शक्त्यतिशयेन ।
भ्रातृसम्पत्तिरेव मम शक्त्यतिशय इति भावः  ॥  २।७३।१४  ॥   

  

तं हि नित्यं महाराजो बलवन्तं महाबलः ।  

अपाश्रितो ऽभूद्धर्मात्मा मेरुर्मेरुवनं यथा  ॥  २।७३।१५  ॥   

न केवलं ममैव रामापेक्षा, पितुरपीत्याह--तमिति । मेरुर्मेरुवनं यथा
मेरुजनितमेरुवनस्य तद्रक्षकत्वं परैराक्रमितुमशक्यत्वसम्पादनेन  ॥  २।७३।१५
 ॥   

  

सो ऽहं कथमिमं भारं महाधुर्यसमुद्धृतम् ।  

दम्यो धुरमिवासाद्य वहेयं केन चौजसा  ॥  २।७३।१६  ॥   

केन शक्तिप्रभावेनेत्युक्तमर्थं सदृष्टान्तमाह--स इति । अहं बालः । इमं
प्रबुद्धपितृधृतम् । भारं राज्यभारम् । महाधुर्य्यो महाबलीवर्दः । धुरं
वहतीति धुर्य्यः "धुरो यड्ढकौ" इति यत्प्रत्ययः । तेन समुद्धृतं धुरं भारम्
। पुंस्त्वमार्षम् । दम्यः तरुणवत्स इव । "तर्णकः स्मर्यते वत्सोव दम्यो
वत्सतरश्च सः" इति हलायुधः । "दम्यवत्सतरौ समौ" इत्यमरश्च । केनौजसा
केनावष्टम्भेन । "ओजो ऽवष्टम्भबलयोः" इति वैजयन्ती । कथं केन प्रकारेण
वहेयम्  ॥  २।७३।१६  ॥   

  

अथवा मे भवेच्छक्तिर्योगैर्बुद्धिबलेन वा ।  

सकामां न करिष्यामि त्वामहं पुत्रगर्द्धिनीम्  ॥  २।७३।१७  ॥   

अथवेति । योगैः सामदानाद्युपायैः "यागः सन्नहनोपायध्यानसङ्गतियुक्तिषु"
इत्यमरः । बुद्धिबलेन  

ग्रहणधारणाद्यष्टाङ्गयुक्तबुद्धिबलेन वा मे शक्तिर्भवेत् । राजपुत्रत्वेन
संभावितत्वात् । तथापि पुत्रगर्द्धिनीं पुत्रप्रयोजनाभिलाषवतीं त्वां
सकामां न करिष्यामि, गर्हिताभिलाषत्वादिति भावः  ॥  २।७३।१७  ॥   

  

न मे विकांक्षा जायेत त्यक्तुं त्वां पापनिश्चयाम् ।  

यदि रामस्य नावेक्षा त्वयि स्यान्मातृवत् सदा  ॥  २।७३।१८  ॥   

नेति । रामस्य त्वयि मातृवत् मातरीव । सदा अवेक्षा भक्तिपूर्वकेक्षणं यदि न
स्यात्तदानीं पापनिश्चयां त्वां त्यक्तुं मे विकाङ्क्षा काङ्क्षाराहित्यम्,
न जायेत काङ्क्षा जायन्तैव । रामस्य त्वयि मातृवत् प्रतिपत्तिसद्भावात्
त्वां त्यक्तुं नेच्छामीत्यर्थः  ॥  २।७३।१८  ॥   

  

उत्पन्ना तु कथं बुद्धिस्तवेयं पापदर्शिनि ।  

साधुचारित्रविभ्रष्टे पूर्वेषां नो विगर्हिता  ॥  २।७३।१९  ॥   

उत्पन्नेति । नः पूर्वेषां पूर्वैः । विगर्हिता इयं बुद्धिः ज्येष्ठे
विद्यमाने कनिष्ठस्य राज्यप्रार्थनाविषया बुद्धिः तव कथमुत्पन्ना  ॥ 
२।७३।१९  ॥   

  

अस्मिन् कुले हि पूर्वेषां ज्येष्ठो राज्ये ऽभिषिच्यते ।  

अपरे भ्रातरस्तस्मिन् प्रवर्त्तन्ते समाहिताः  ॥  २।७३।२०  ॥   

अस्मिन्निति । पूर्वेषामिति निर्द्धारणे षष्ठी । अपरे कनिष्ठा भ्रातरः ।
तस्मिन्समाहिताः प्रवर्त्तन्ते, पितृवत्तच्चित्तानुवर्त्तने सावधाना
जीवन्तीत्यर्थः । तथाह मनुः-- "ज्येष्ठ एव तु गृह्णीयात् पित्र्यं धनमशेषतः
। शेषास्तमनुजीवेयुर्यथैव पितरं तथा  ॥ " इति  ॥  २।७३।२०  ॥   

  

नहि मन्ये नृशंसे त्वं राजधर्ममवेक्षसे ।  

गतिं वा न विजानासि राजवृत्तस्य शाश्वतीम्  ॥  २।७३।२१  ॥   

नेति । राजधर्मं राज्ञां विहितं धर्मम् । नावेक्षसे नाद्रियसे अथवा
राजवृत्तस्य राजसमाचारस्य । गतिं प्रकारं वा  

न जानासीति मन्ये  ॥  २।७३।२१  ॥   

  

सततं राजवृत्ते हि ज्येष्ठो राज्ये ऽभिषिच्यते ।  

राज्ञामेतत् समं तत्स्यादिक्ष्वाकूणां विशेषतः  ॥  २।७३।२२  ॥   

न केवलमस्माकमेवायं धर्मः किन्तु सर्वेषामपीत्याह--सततमिति । राजवृत्ते
विचार्यमाण इति शेषः । एतद्राज्ञां सर्वेषां समम् । इक्ष्वाकूणां तु तत्
ज्येष्ठाभिषेचनं विशेषतः स्यात्, अस्खलिताचारत्वादिति भावः  ॥  २।७३।२२  ॥   

  

तेषां धर्मैक रक्षाणां कुलचारित्रशोभिनाम् ।  

अत्र चारित्रशौण्डीर्यं त्वां प्राप्य विनिवर्त्तितम्  ॥  २।७३।२३  ॥   

तेषामिति । धर्मेण एका रक्षा येषां ते तथा । कुलचारित्रशोभिनां
कुलक्रमागतचरित्रशोभिनाम् । "चरित्रं चरितं शीलं चारित्रं च समं मतम्" इति
हलायुधः । चारित्रशौण्डीर्यं चरित्रगर्वितम् । चरित्रजनितसमुन्नतत्वमिति
यावत् । त्वां प्राप्य विनिवर्त्तितम्, त्वत्सम्बन्धान्निवृत्तमित्यर्थः  ॥ 
२।७३।२३  ॥   

  

तवापि सुमहाभागा जनेन्द्राः कुलपूर्वगाः ।  

बुद्धेर्मोहः कथमयं सम्भूतस्त्वयि गर्हितः  ॥  २।७३।२४  ॥   

स्वकुल चारित्रक्रममभिधाय मातृकुलाचारक्रममप्याह--तवेति । जनेन्द्राः
राजानः । कुलपूर्वगाः कुलपूर्वाः कुलज्येष्ठाः तान् गच्छन्तीति
कुलपूर्वगाः, ज्येष्ठाभिषेचनशीला इत्यर्थः । सुमहाभागाः सुचरित्राः  ॥ 
२।७३।२४  ॥   

  

न तु कामं करिष्यामि तवाहं पापनिश्चये ।  

त्वया व्यसनमारब्धं जीवितान्तकरं मम  ॥  २।७३।२५  ॥   

फलितमाह--न त्वित्यादिना  ॥  २।७३।२५  ॥   

  

एष त्विदानीमेवाहमप्रियार्थं तवानघम् ।  

निवर्त्तयिष्यामि वनाद्भ्रातरं स्वजनप्रियम्  ॥  २।७३।२६  ॥   

न केवलमिष्टाकरणम्, अनिष्टमपि तव करोमीत्याह--एष इति । एष इत्यविलम्बोक्तिः
। तव मद्व्याजेन राज्यं भोक्तुकामायाः  ॥  २।७३।२६  ॥   

  

निवर्त्तयित्वा रामं च तस्याहं दीप्ततेजसः ।  

दासभूतो भविष्यामि सुस्थितेनान्तरात्मना  ॥  २।७३।२७  ॥   

न केवलं निवर्त्तनम्, दासश्च तस्य स्यामित्याह--निवर्तयित्वेति । दासभूतः
छत्रचामरादिधारणेन किङ्करवृत्तिर्भविष्यामि । इदञ्च न त्वयि कोपात् किन्तु
स्वरूपेणेत्याशयेनाह सुस्थितेनेति । सुप्रतिष्ठितेनान्तःकरणेनेत्यर्थः  ॥ 
२।७३।२७  ॥   

  

इत्येवमुक्त्वा भरतो महात्मा प्रियेतरैर्वाक्यगणैस्तुदंस्ताम् ।  

शोकातुरश्चापि ननाद भूयः सिंहो यथा पर्वतगह्वरस्थः  ॥  २।७३।२८  ॥   

इतीति । तुदन् व्यथयन् । पर्वतगह्वरस्थः पर्वतगुहास्थः । गुहास्थत्वे
सन्तोषातिशयात् सिंहस्य नादातिशय इत्यभिप्रायेण विशेषणमिदम्  ॥  २।७३।२८
 ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्रिसप्ततितमः सर्गः  ॥  ७३  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने त्रिसप्ततितमः सर्गः  ॥  ७३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/073_kaikeyInirbhartsanam.md">
<details><summary><h3>शिरोमणी ...{Loading}...</h3></summary>



मातृवचनश्रवणानन्तरकालिकं भरतवृत्तान्तमाह-- श्रुत्वेति । पितुः वृत्तं
वृत्तान्तं विवासितौ च भ्रातरौ श्रुत्वा दुःखसन्तप्तः स भरत इदमब्रवीत्  ॥ 
२।७३।१  ॥   

  

वचनाकारमाह-- किमिति । पित्रा विहीनस्य अथ पितृसमेन भ्रात्रा विहीनस्य अत
एव शोचतः अत एव हतस्य निहतप्रायस्य मम राज्येन किं कार्यं न किमपीत्यर्थः
 ॥  २।७३।२  ॥   

  

भवत्या अनुष्ठितं नोचितमिति बोधयन्नाह-- दुःखे इति । दुःखे
पितृलोकान्तरगमनश्रवणजनितखेदे यद्दुःखं रामवियोगश्रवणजनितं खेदमकारोः
तद्व्रणे क्षारं लवणादीव अददाः । अर्धं पृथक् । राजानमिति । राजानं
प्रेतभावस्थं लोकान्तरगमनकर्तृत्वेन मृतसदृशं रामं तापसं च कृत्वा कुलस्य
अयोध्याजनसमूहस्य अभावाय रामवियोगदुःखहेतुकानवस्थित्यै त्वं कालरात्रिः
उपागता प्राप्ता अत एव अङ्गारं प्रकाशब्रह्मरूपरामाङ्गतेजः उपगूह्य
तद्द्वारा साकेतं गत्वेत्यर्थः, मे पिता न अवबुद्धवान्न
किञ्चिदाज्ञापितवानित्यर्थः । सार्धश्लोक एकान्वयी । स्मो हेतौ  ॥  २।७३।३,४
 ॥   

  

मृत्युमिति । कुलपांसिनि कुलपस्य कुलधर्मरक्षणस्य
ज्येष्ठपुत्राभिषेकस्येत्यर्थः, अंसो निवर्तनमस्त्यस्याः तत्सम्बोधनं
पापदर्शिनि राक्षसदोषदर्शनशीले त्वया राजा मृत्युं लोकान्तरगमनकर्तृत्वेन
मृत्युसदृशमापादितः प्रापितः अत एव अस्मिन्कुले अयोध्याजनसमूहे
मोहात्कर्तव्यविषयकाविवेकात्सुखं परिहृतं दूरीकृतम्  ॥  २।७३।५  ॥   

  

त्वामिति । सत्यसन्धो महायशाः वृद्धः ज्ञानवयोभ्यामधिको मे पिता त्वां
प्राप्य अद्य अस्मिन्समये दुःखाभिसन्तप्तः रामवियोगजनितदुःखाक्रान्तो
ऽभवदिति शेषः  ॥  २।७३।६  ॥   

  

विनाशित इति । धर्मवत्सलो मे पिता कस्माद्विनाशितः
लोकान्तरप्रेषणत्वेनादर्शनं प्रापितः । ननु पुत्रवियोगात्स्वयमेवादर्शनं गत
इत्यत आह-- रामः प्रव्राजितः अयोध्यायाः निर्गमितः सन् वनं कसमद्गतः
प्राप्तः तं हेतुं वदेत्यर्थः  ॥  २।७३।७  ॥   

  

इदानीं कौशल्यादेरतीव दुःखमिति बोधयन्नाह-- कौशल्येति । मम जननीं त्वां
प्राप्य यदि जीवितां तर्हि दुष्करं ताभ्यां कृतमिति शेषः  ॥  २।७३।८  ॥   

  

तत्तदपराधहेतुका त्वत्कृतिर्न सम्भवतीत्याह-- नन्विति । गुरुवृत्तिज्ञः
पित्रादिसेवारीतिज्ञाता धर्मात्मा आर्यो रामः यथा ऽनुत्तमां वृत्तिं मातरि
कौशल्यायां वर्तते वर्तयति तथा त्वयि वर्तते वर्तयति  ॥  २।७३।९  ॥   

  

तथेति । दीर्घदर्शिनी दीर्घं सार्वकालिककुलधर्मं पश्यति जानाति तच्छीला मे
माता कौशल्या धर्मं समास्थाय आश्रित्य भगिन्यामिव त्वयि वर्तते । एतेन
द्वयोरपराधसम्भावना नास्तीति सूचितम्  ॥  २।७३।१०  ॥   

  

तस्या इति । पापे राक्षसार्थं वनवासाय तस्याः कौशल्यायः पुत्रं प्रस्थाप्य
कथं न शोचसि  ॥  २।७३।११  ॥   

  

तदेव भङ्ग्यन्तरेणाह-- अपापेति । पापं स्वाश्रितजनापराधं पश्यति
तच्छीलस्तद्भिन्नस्तं स्वाश्रितापराधविषयकज्ञानाभाववन्तमित्यर्थः, यशस्विनं
रामं प्रव्राज्य किंनु किञ्चित्कारणं पश्यसि जानासि  ॥  २।७३।१२  ॥   

  

लुब्धाया इति । यथा येन प्रकारेणाहं राघवं सेवे इति शेषः । तथा लुब्धायाः
रामप्रीतिविषयकलोभविशिष्टायास्ते तव विदितः ज्ञातो ऽस्ति अतः राज्यार्थं
मद्राज्यनिमित्तं त्वया अनर्थो न नीतः प्रापितः इत्यहं मन्ये निश्चिनोमि ।
एतेन प्रव्राजनकारणं न विज्ञायते इति ध्वनितम्  ॥  २।७३।१३  ॥   

  

ननु राज्यस्य स्वतः प्राप्तत्वात्स्वीक्रियतां तदित्यत आह-- अहमिति ।
रामलक्ष्मणावपश्यन् केन शक्तिप्रभावेण किंनिष्ठशक्तिसत्तया रक्षितुमुत्सहे
एतेन तावेव मच्छक्तिरिति सूचितम्  ॥  २।७३।१४  ॥   

  

इदानीं न केवलं ममैव शक्तिः सः किन्तु मत्पितुरपीति बोधयन्नाह-- तमिति । तं
रामं नित्यं सर्वकालमुपाश्रितः सेवमानो महाराजो ऽभूत्तत्र दृष्टान्तः मेरुः
सुमेरुः मेरुवनं स्ववृत्तिवृक्षसमूहमिव  ॥  २।७३।१५  ॥   

  

स इति । इमं भारं राज्यभारं महाधुर्यसमुद्यतं
महाधुर्याद्बलीवर्दात्समुद्यतमुत्तारितं धुरं भारं दम्यः अल्पवत्स इव सः
रामलक्ष्मणाभ्यां रहितो ऽहं केन ओजसा बलेन सहेयं महाधुर्यसमुद्यतमिति ।
सामान्ये नपुंसकम् । "वहेयम्" इति भूषणपाठः । "दम्यवत्सतरौ समौ" इत्यमरः  ॥ 
२।७३।१६  ॥   

  

अथवेति । योगैः स्वव्यापारैः बुद्धिबलेन प्रयत्नेन वा शक्तिः
राक्षसविनाशनसामर्थ्यं यदि भवेत्तदा पुत्रगर्धिनीं
पुत्रविषयकोत्कटेच्छावतीं सकामां राक्षसविनाशविषयकेच्छावतीं त्वां न
करिष्यामि तत्कामापूर्त्या पीडयिष्यामि रामगमनात्पूर्वमेव
राक्षसान्निहनिष्यामीत्यर्थः । हिंसार्थककृधातोर्लृट्
तदुपात्तभविष्यत्त्वस्याविवक्षा  ॥  २।७३।१७  ॥   

  

रामप्रीतिविषयीभूतमेव मम प्रीतिविषयीभूतमिति बोधयन्नाह-- नेति । सदा नित्यं
त्वयि रामस्य मातृवदवेक्षा दृष्टिर्न स्यात्तर्हि पापनिश्चयां पापेषु
पापविशिष्टासुरविनाशेषु निश्चयो यस्याः सा तां
राक्षसनिरासहेतुकरामप्रव्राजनकर्त्रीमित्यर्थः । त्वां त्यक्तुं विकाङ्क्षा
काङ्क्षाभावः मे न जायेत त्यजेयमेवेत्यर्थः  ॥  २।७३।१८  ॥   

  

उत्पन्नेति । पापदर्शिनि पापाचरणशीले अत एव साधुचरितत्रात्समीचीनाचरणात्
विभ्रष्टे राक्षसे निमित्तभूते इयमकालिका अत एव नः पूर्वेषां दशरथादीनां
विगर्हिता तव बुद्धिः प्रव्राजनविषयकनिश्चयः कथमुत्पन्ना  ॥  २।७३।१९  ॥   

  

ननु राज्ययोग्यस्य तवेह विद्यमानत्वात्तद्गमने ऽपि का क्षतिरित्यत आह--
अस्मिन्निति । अस्मिन्नस्मदीये कुले सर्वेषां मध्ये ज्येष्ठो राज्ये
ऽभिषिच्यते अपरे कनिष्ठभ्रातरः समाहिता एकाग्रचित्ताः सन्तः तस्मिन्
ज्येष्ठे प्रवर्तन्ते अनुवर्तन्ते । तथा च मनुः "ज्येष्ठ एव तु
गृह्णीयात्पित्र्यं धनमशेषतः । शेषास्तमनुजीवेयुर्यथैव पितरं तथा" इति  ॥ 
२।७३।२०  ॥   

  

नेति । नृशंसे घातुके राक्षसे तद्विषयं राजधर्ममेव अवेक्षसे दुष्टवधः
कर्तव्य इत्येव जानासीत्यर्थः । राजवृत्तस्य राजवृत्तान्तस्य शाश्वतीं
सार्वकालिकीं गतिं रीतिं नैव विजानासि इति अहं न मन्ये सर्वं विजानासीति
मन्ये इत्यर्थः । एतेन जानत्यैव त्वया विपरीतं कृतमिति ध्वनितम्  ॥  २।७३।२१
 ॥   

  

विपरीतत्वमेव प्रकटयितुमाह-- सततमिति । राजपुत्रेषु मध्ये ज्येष्ठो राजा
राजत्वेन अभिषिच्यते एतन्मतं राज्ञां सर्वराजानां समं तुल्यं सततं
सार्वकालिकं च इक्ष्वाकूणां तु एतन्मतं विशेषतः विशेषेण  ॥  २।७३।२२  ॥   

  

तेषामिति । धर्मैकरक्षाणा धर्मैकेण मुख्यधर्मेण रक्षा रक्षणं येषां तेषां
किञ्च धर्मैकं मुख्यधर्मं सदाचारं रक्षन्ति तेषामत एव कुलचारित्रेण
कुलोचिताचरणेन शोभिनां चारित्रशौण्डीर्यं चारित्रेण प्रवृद्धं कुलं त्वां
प्राप्य विनिवर्तितम् । तव विपरीताचरणेन परिणतम्  ॥  २।७३।२३  ॥   

  

इदं तवाचरणं मातृवंशाचरणस्यापि विरोधीति बोधयन्नाह-- तवेति । शोभनो महाभागः
अत्यैश्वर्यं यस्मिँस्तस्मिन् जनेन्द्रकुलपूर्वके जनेन्द्रः
केकयराजविशिष्टः, स एव कुलं कुलाचारः पूर्वं मुख्यमित्यर्थः । तस्मिन्वंशे
प्रसूतायास्तव गर्हितः सज्जनैर्निन्दितः अयं बुद्धिमोहस्तु कथं सम्भूतः अपि
अनन्वितमेतत् । प्रसूताया इति सप्तमीमहिम्ना लब्धं "सुमहाभागा जनेन्द्राः
कुलपूर्वगाः" इति भूषणपाठः  ॥  २।७३।२४  ॥   

  

नत्विति । यया त्वया जीवितान्तकरं पितृपालनविध्वंसजनितं मम व्यसनं
दुःखमारब्धं तस्यास्तव पापनिश्चये राक्षसे तद्विषयकं काममिच्छां न
करिष्यामि निवर्तयिष्यामि विक्षेपार्थककृ़धातोर्लृट्  ॥  २।७३।२५  ॥   

  

ननु तर्हि किमर्थं बहु वदसीत्यत आह-- एष इति । इदानीं तु तव अप्रियार्थं
त्वद्विषयकसर्वाप्रीतिनिवृत्त्यर्थमनघं स्वाश्रितजनाघनिवर्तकमत एव
स्वजनप्रियं भ्रातरं रामं वनान्निवर्तयिष्यामि । एतेन त्वदीप्सितराक्षसवधः
कालान्तरे भवितेति सूचितम्  ॥  २।७३।२६  ॥   

  

निवर्तयित्वेति । रामं निवर्तयित्वा निवर्त्य तस्य रामस्य दासभूतः नित्यं
दासत्वं प्राप्तः सुस्थितेनान्तरात्मना मनसा भविष्यामि स्थास्यामि  ॥ 
२।७३।२७  ॥   

  

इतीति । अप्रियेतरैः अप्रियसदृशैः वाक्यगणैः तां मातरं तुदन्निव इति वचनं
भरत उक्त्वा शोकार्दितः सन् मन्दरकन्दरस्थः सिंह इव भूयो ऽधिकं ननाद
"पर्वतगह्वरस्थः" इति भूषणपाठः  ॥  २।७३।२८  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
त्रिसप्ततितमः सर्गः  ॥  २।७३  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/073_kaikeyInirbhartsanam.md">
<details><summary><h3>तिलकम् ...{Loading}...</h3></summary>



अथ सर्वानर्थमूलत्वं मातुस्तद्वचनादेव ज्ञात्वा तामुपालभते श्रुत्वेति ।
वृत्तमत्ययः  ॥  २।७३।१  ॥   

  

हतस्य त्वया ऽपारदुःखं प्रापितस्य  ॥  २।७३।२  ॥   

  

दुःखे दुःखकरणे दृष्टान्तः व्रणे क्षारमिव क्षारं खरमूत्रसहितचूर्णम्  ॥ 
२।७३।३  ॥   

  

कालरात्रिः संहाररात्रिः । मे पिताङ्गारमुपगूह्यालिङ्ग्य नावबुद्धवान् ।
स्मेति लोकोक्तौ  ॥  २।७३।४  ॥   

  

मे राजेति योजना । अस्मिन्कुले सुखं त्वया परिहृतम्  ॥  २।७३।५  ॥   

  

वृत्तो ऽतीतः  ॥  २।७३।६  ॥   

  

कस्माद्विनाशितः, कस्मात्प्रव्राजितः, स वा कस्माद्वनं गतः
निष्प्रयोजनमेवेत्यर्थः  ॥  २।७३।७  ॥   

  

न केवलं पितृभ्रातृपीडा, अपि तु मात्रोरपीत्याह कौसल्येत्यादि । मम जननीं
त्वामेव मृत्युं प्राप्य यदि जीवेतां तदपि दुष्करं दुर्लभमेव  ॥  २।७३।८
 ॥   

  

आर्यो रामः गुरुषु कर्तव्यां वृत्तिं जानाति तादृशः  ॥  २।७३।९  ॥   

  

राममात्रापि न कश्चिदपरावस्त्वयि कृत इत्याह तथेति । दीर्घदर्शिनी त्वत्तो
दूरकालभाव्यनर्थं जानाती त्वयि धर्मं त्वच्चित्तानुवर्तनरूपं धर्ममास्थाय
यथा भगिन्यां वर्तते तथा त्वयि वर्तत इत्यर्थः  ॥  २।७३।१०  ॥   

  

तस्यास्तादृशधर्मयुक्तायाः । चीरपर्यायं वल्कलं वासो यस्य तम्  ॥  २।७३।११
 ॥   

  

किं कारणं फलं पश्यसि  ॥  २।७३।१२  ॥   

  

अहं राघवं प्रति यथा यादृशो यादृशभक्तिमांस्तथा लुब्धाया राज्यलुब्धायास्ते
न विदितो मन्ये । तत्र हेतुः तथाहि तत एव राज्यार्थं महानयमनर्थः
पितृनाशराज्यार्हज्येष्ठवनघासादिरूपं आनीतः संपादितः  ॥  २।७३।१३  ॥   

  

उक्तानर्थमात्रमेव त्वद्दुश्चेष्टाफलम्, न तु त्वदिष्टसिद्धिरित्याह अहं
हीति । न कथमपीति भावः  ॥  २।७३।१४  ॥   

  

न केवलं ममैव रामशक्त्यपेक्षा, किं तु पितुरपीत्याह तं हीति । मेरुः
स्वजनितमेरुवनं यथा स्वरक्षणार्थमाश्रितः, अन्यथा परैराक्रमणीय एव स्यात्,
एवं राजा इहामुत्रार्थसिद्धये राममाश्रितः  ॥  २।७३।१५  ॥   

  

सो ऽहं ज्येष्ठरामैकबलः भारं राज्यभारं महाधुर्येण समुद्यतं धृतं
धुरमासाद्य दम्यो वत्सतर इव कथं सहेयम्, केन चौजसा बलेन सहेयं रामं विनेति
शेषः । तर्हि त्वं षण्ढकल्पस्तत्राह अथवेति । शक्ती राज्यभरणसामर्थ्यम् ।
योगैः "योगः संहननोपायध्यानसङ्गतियुक्तिषु"
इत्युक्तयोगैर्बुद्धियुक्तमहाप्राणत्वलक्षणबलेन यद्यपि भवेत्संभावितैवाथापि
पुत्रगर्धिनीं पुत्रराज्याभिलाषवतीं त्वां सकामां पूर्णतैवाथापि
पुत्रगर्धिनीं पुत्रराज्याभिलाषवतीं त्वां सकामां पूर्णकामनां न करिष्यामि
अन्यथा त्वमिवाहमपि लोके दूषितः स्यामिति भावः  ॥  २।७३।१६,१७  ॥   

  

किं च "त्यजेदेकं कुलस्यार्थे" इति न्यायेन तव विवासनमेव सांप्रतम्, तथापि
रामस्य त्वयि मातृवद्व्यवहारात्तन्न कर्तुं शक्यमित्याह नेति । त्वां
त्यक्तुं विकाङ्क्षा इच्छाभावो नैव जायेत, यदि रामस्य मातृवदवेक्षा त्वयि न
स्यात्  ॥  २।७३।१८  ॥   

  

इयं बुद्धिः कनिष्ठस्याभिषेकबुद्धिः  ॥  २।७३।१९  ॥   

  

अस्या बुद्धेः पूर्वगर्हितत्वमेव दर्शयति-- अस्मिन्निति । अस्मदीये कुले
सर्वेषां ज्येष्ठो ऽभिषिच्यते, न त्वापेक्षिकज्येष्ठः अपरे
भ्रातरस्तस्मिन्समाहितास्तदधीनाः प्रवर्तन्ते एवं किल नः सर्वेषामाचार
इति  

शेषः । स्मरति च मनुः "ज्येष्ठ एव तु गृह्णीयात्सकलं पैतृकं धनम् । अन्ये
तमनुजीवेयुर्यथैव पितरं तथा  ॥ " इति  ॥   

२।७३।२०  ॥   

राजधर्मं नावेक्षसे न जानासि राजवृत्तस्य राजधर्मस्य शाश्वतीमव्यभिचरितां
गतिं फलमपि न जानासीति मन्ये  ॥  २।७३।२१  ॥   

  

एतद्राज्ञां सर्वराज्ञां समम्, यद्राजपुत्रेषु ज्येष्ठस्याभिषेकः
इक्ष्वाकूणां तज्ज्येष्ठाभिषेचनं विशेषतः स्यात्संभाव्यते । "राज्ञां
सर्वम्" इति पाठे सर्वमित्यत्र छान्दसी षष्ठ्यर्थे द्वितीया
सर्वेषामित्यर्थः  ॥  २।७३।२२  ॥   

  

धर्मेणैकेन रक्षा रक्षणं येषां तेषां धर्मैकरक्षाणां धर्ममेकं रक्षन्ति
तेषां वा कुलक्रमागतचारित्रेण शोभावतां यच्चारित्रविषयकं शौटीर्यं
गर्वस्तदद्य त्वां प्राप्य त्वत्संबन्धान्निवर्तितमित्यर्थः  ॥  २।७३।२३
 ॥   

  

तथा त्वय्यपि महाकुलप्रसूतायामेवंविधबुद्धिकारणं न पश्यामीत्याह तवापीति ।
हे सुमहाभागे तदुपपादकं विशेषणं जनेन्द्रकुलपूर्वके इति । जनेन्द्रः
कैकेयकुलकूटस्थः पूर्वकः कारणं यस्यास्तथाभूते अतो महाकुलप्रसूतायास्तव
गर्हितो ऽयं बुद्धिमोहस्त्वयि कथं संभूत इत्यन्वयः । "जनेन्द्राः
कुलपूर्वगाः" इति पाठे तव पितृवंशराजानो ऽपि कुलपूर्वं कुलज्येष्ठं
गच्छन्ति, राजत्वेन तादृशा इत्यर्थः । शेषं प्राग्वत्  ॥  २।७३।२४  ॥   

  

सर्वथा त्वद्बुद्धिमहं नानुवर्तिष्य इत्याह न त्विति  ॥  २।७३।२५  ॥   

  

न केवलं त्वदिष्टाकरणम् । किं त्वनिष्टमपि करिष्यामीत्याह-- एष इति ।
अप्रियार्थं तत्संपादनार्थम्  ॥  २।७३।२६  ॥   

  

दासभूतो दासत्वं प्राप्तः मद्राज्येच्छोस्तवानिष्टसंपादनार्थमित्याशयः । न
केवलं त्वत्कोपादेवैतदाचरणम्, अपि तु परमार्थत एवेत्याह सुस्तितेनेति
सुखप्रतिष्ठेन चित्तेनेत्यर्थः । ज्येष्ठानुवर्तनस्यैव शास्त्रतः
परमहितत्वादिति भावः  ॥  २।७३।२७  ॥   

  

प्रियेतरैर्दुःखकरैः  ॥  २।७३।२८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे त्रिसप्ततितमः सर्गः  ॥  २।७३  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/073_kaikeyInirbhartsanam.md">
<details><summary><h3>द्राविडपाठः ...{Loading}...</h3></summary>



  
श्रुत्वा तु पितरं वृत्तं भ्रातरौ च विवासितौ।** भरतो दुःखसन्तप्त इदं वचनमब्रवीत् ॥ 2.73.1 ॥   
किन्नु कार्यं हतस्येह मम राज्येन शोचतः।  
विहीनस्याथ पित्रा च भ्रात्रा पितृसमेन च ॥ 2.73.2 ॥   
दुःखे मे दुःखमकरोर्व्रणे क्षारमिवादधाः।  
राजानं प्रेतभावस्थं कृत्वा रामं च तापसम् ॥ 2.73.3 ॥   
कुलस्य त्वमभावाय कालरात्रिरिवागता।  
अङ्गारमुपगूह्य स्म पिता मे नावबुद्धवान् ॥ 2.73.4 ॥   
मृत्युमापादितो राजा त्वया मे पापदर्शिनि।  
सुखं परिहृतं मोहात् कुलेऽस्मिन् कुलपांसिनि ॥ 2.73.5 ॥   
त्वां प्राप्य हि पिता मेऽद्य सत्यसन्धो महायशाः।  
तीव्रदुःखाभिसन्तप्तो वृत्तो दशरथो नृपः ॥ 2.73.6 ॥   
विनाशितो महाराजः पिता मे धर्मवत्सलः।  
कस्मात् प्रव्राजितो रामः कस्मादेव वनं गतः ॥ 2.73.7 ॥   
कौसल्या च सुमित्रा च पुत्रशोकाभिपीडिते।  
दुष्करं यदि जीवेतां प्राप्य त्वां जननीं मम ॥ 2.73.8 ॥   
ननु त्वार्योपि धर्मात्मा त्वयि वृत्तिमनुत्तमाम्।  
वर्त्तते गुरुवृत्तिज्ञो यथा मातरि वर्त्तते ॥ 2.73.9 ॥   
तथाज्येष्ठा हि मे माता कौसल्या दीर्घदर्शिनी।  
त्वयि धर्मं समास्थाय भगिन्यामिव वर्त्तते ॥ 2.73.10 ॥   
तस्याः पुत्रं कृतात्मानं चीरवल्कलवाससम्।  
प्रस्थाप्य वनवासाय कथं पापे न शोचसि ॥ 2.73.11 ॥   
अपापदर्शनं शूरं कृतात्मानं यशस्विनम्।  
प्रव्राज्य चीरवसनं किं नु पश्यसि कारणम् ॥ 2.73.12 ॥   
लुब्धाया विदितो मन्ये न तेऽहं राघवं प्रति।  
तथा ह्यनर्थो राज्यार्थं त्वयाऽऽनीतो महानयम् ॥ 2.73.13 ॥   
अहं हि पुरुषव्याघ्रावपश्यं रामलक्ष्मणौ।  
केन शक्तिप्रभावेन राज्यं रक्षितुमुत्सहे ॥ 2.73.14 ॥   
तं हि नित्यं महाराजो बलवन्तं महाबलः।  
अपाश्रितोऽभूद्धर्मात्मा मेरुर्मेरुवनं यथा ॥ 2.73.15 ॥   
दम्यो धुरमिवासाद्य वहेयं केन चौजसा ॥ 2.73.16 ॥   
अथवा मे भवेच्छक्तिर्योगैर्बुद्धिबलेन वा।  
सकामां न करिष्यामि त्वामहं पुत्रगर्द्धिनीम् ॥ 2.73.17 ॥   
न मे विकाङ्क्षा जायेत त्यक्तुं त्वां पापनिश्चयाम्।  
यदि रामस्य नावेक्षा त्वयि स्यान्मातृवत् सदा ॥ 2.73.18 ॥   
उत्पन्ना तु कथं बुद्धिस्तवेयं पापदर्शिनि।  
साधुचारित्रविभ्रष्टे पूर्वेषां नो विगर्हिता ॥ 2.73.19 ॥   
अस्मिन् कुले हि पूर्वेषां ज्येष्ठो राज्येऽभिषिच्यते।  
अपरे भ्रातरस्तस्मिन् प्रवर्त्तन्ते समाहिताः ॥ 2.73.20 ॥   
नहि मन्ये नृशंसे त्वं राजधर्ममवेक्षसे।  
गतिं वा न विजानासि राजवृत्तस्य शाश्वतीम् ॥ 2.73.21 ॥   
सततं राजवृत्ते हि ज्येष्ठो राज्येऽभिषिच्यते।  
राज्ञामेतत् समं तत्स्यादिक्ष्वाकूणां विशेषतः ॥ 2.73.22 ॥   
तेषां धर्मैक रक्षाणां कुलचारित्रशोभिनाम्।  
अत्र चारित्रशौण्डीर्यं त्वां प्राप्य विनिवर्त्तितम् ॥ 2.73.23 ॥   
तवापि सुमहाभागा जनेन्द्राः कुलपूर्वगाः।  
बुद्धेर्मोहः कथमयं सम्भूतस्त्वयि गर्हितः ॥ 2.73.24 ॥   
न तु कामं करिष्यामि तवाहं पापनिश्चये।  
त्वया व्यसनमारब्धं जीवितान्तकरं मम ॥ 2.73.25 ॥   
एष त्विदानीमेवाहमप्रियार्थं तवानघम्।  
निवर्त्तयिष्यामि वनाद्भ्रातरं स्वजनप्रियम् ॥ 2.73.26 ॥   
निवर्त्तयित्वा रामं च तस्याहं दीप्ततेजसः।  
दासभूतो भविष्यामि सुस्थितेनान्तरात्मना ॥ 2.73.27 ॥   
इत्येवमुक्त्वा भरतो महात्मा प्रियेतरैर्वाक्यगणैस्तुदंस्ताम्।  
शोकातुरश्चापि ननाद भूयः सिंहो यथा पर्वतगह्वरस्थः ॥ 2.73.28 ॥   

</details>
</div>
