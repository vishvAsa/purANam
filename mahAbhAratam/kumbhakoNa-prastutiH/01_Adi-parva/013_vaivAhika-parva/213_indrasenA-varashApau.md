---
title: २१३ इन्द्रसेना-वरशापौ
unicode_script: devanagari

---


अध्यायः 213

कथं नालायनी मत्पुत्री जातेति व्यासं प्रति द्रुपदस्य प्रश्नः ॥ 1 ॥ पुनर्नालायनीकथाकथनं ॥ 2 ॥ कामोपभोगविरक्तेन मौद्गल्येन कामातृप्तायाः नालादन्याः पञ्चपतित्वशापः ॥ 3 ॥ नालायन्या रुद्रमुद्दिश्य तपःकरणम् ॥ 4 ॥ नालयन्या पतिं देहीति पञ्चकृत्वः प्रार्थितेन रुद्रेण अन्यजन्मनि पञ्च ते पतयो भविष्यन्तीति वरदानम् ॥ 5 ॥ पुनः रुद्रात् नित्यकौमारप्राप्तिः ॥ 6 ॥ त्वयि गङ्गाजलस्थायां तत्रागमिष्यन्तमिन्द्रमानयेति नालायनीम्प्रति रुद्रस्याज्ञापनम् ॥ 7 ॥

द्रुपद उवाच ।	001  

ब्रूहि तत्कारणं येन ब्रह्मन्नालायनी शुभा ।	001a  
जाता ममाध्वरे कृष्णा सर्ववेदविदां वर ॥	001c  
व्यास उवाच ।	002  
शृणु राजन्यथा ह्यस्या दत्तो रुद्रेण वै वरः ।	002a  
यदर्थं चैव सम्भूता तव गेहे यशस्विनी ॥	002c  
हन्त त कथयिष्यामि कृष्मायाः पौर्वदेहिकम् ।	003a  
इन्द्रसेनेति विख्याता पुरा नालायनी शुभा ॥	003c  
मौद्गल्यस्य पतिमासाद्य चचार विगतज्वरा ।	004a  
मौद्गल्यस्य महर्षेश्च रममाणस्य वै तया ॥	004c  
संवत्सरगणा राजन्व्यतीयुः क्षणवत्तदा ।	005a  
ततः कदाचिद्धर्मात्मा तृप्तः कामैर्व्यरज्यत ॥	005c  
अन्विच्छन्परमं धर्मं ब्रह्मयोगपरोऽभवत् ।	006a  
उत्ससर्ज स तां विप्रः सा तदा चापतद्भुवि ।	006c  
मौद्गल्यो राजशार्दूल तपोभिर्भावितः सदा ॥	006e  
नालायन्युवाच ।	007  
प्रसीद भगवन्मह्यं न मामुत्स्रष्टुमर्हसि ।	007a  
अवितृप्तास्मि ब्रह्मर्षे कामानां कामसेवनात् ॥	007c  
मौद्गल्य उवाच ।	008  
यस्मात्त्वं मामनिःशङ्का ह्यवक्तव्यं भाषसे ।	008a  
आचरन्ती तपोविघ्नं तस्माच्छृणु वचो मम ॥	008c  
भविष्यसि नृलोके त्वं राजपुत्री यशस्वि ।	009a  
पाञ्चालराजस्य सुता द्रुपदस्य महात्मनः ॥	009c  
भवितारस्तत्र तव पतयः पञ्च विप्लुताः ।	010a  
तैः सार्धं मधुराकारैश्चिरं रतिमवाप्स्यसि ॥	010c  
वैशम्पायन उवाच ।	011  
सैवं शप्ता तु विमना वनं प्रागाद्यशस्विनी ।	011a  
भोगैरतृप्ता देवेशं तपसाऽऽराधयत्तदा ॥	011c  
निराशीर्मारुताहारा निराहारा तथैव च ।	012a  
अनुवर्तमाना त्वादित्यं तथा पञ्चतपाभवत् ॥	012c  
तीव्रेण तपसा तस्यास्तुष्टः पशुपतिः स्वयम् ।	013a  
वरं प्रादात्तदा रुद्रः सर्वलोकेश्वरः प्रभुः ॥	013c  
भविष्यति परं जन्म भविष्यति वराङ्गना ।	014a  
भविष्यन्ति परं भद्रे पतयः पञ्च विश्रुताः ॥	014c  
महेन्द्रवपुषः सर्वे महेन्द्रसमविक्रमाः ।	015a  
तत्रस्था च महत्कर्म सुराणां त्वं करिष्यसि ॥	015c  
स्त्र्युवाच ।	016  
एकः खलु मया भर्ता वृतः पञ्च त्विमे कथम् ।	016a  
एको भवति नैकस्या बहवस्तद्ब्रवीहि मे ॥	016c  
महेश्वर उवाच ।	017  
पञ्चकृत्वस्त्वया चोक्तः पतिं देहीत्यहं पुनः ।	017a  
पञ्चते पतयो भद्रे भविष्यन्ति सुखावहाः ॥	017c  
स्त्र्युवाच ।	018  
धर्म एकः पतिः स्त्रीणां पूर्वमे प्रकल्पितः ।	018a  
बहुपत्नीकता पुंसो धर्मश्च बहुभिः कृतः ॥	018c  
स्त्रीधर्मः पूर्वमेवायं निर्मितो मुनिभिः सदा ।	019a  
सहधर्मचरी भर्तुरेका एकस्य चोच्यते ॥	019c  
एको हि भर्ता नारीणां कौमार इति लौकिकः ।	020a  
आपत्सु च नियोगेन भर्तुर्नार्याः परः स्मृतः ॥	020c  
गच्छेत न तृतीयं तु तस्या निष्कृतिरुच्यते ।	021a  
चतुर्थे पतिता नारी पञ्चमे वर्धकी भवेत् ॥	021c  
एवं गते धर्मपथे न वृणे बहुपुंस्कताम् ।	022a  
अलोकाचरितात्त्समात्कथं मुच्येय सङ्करात् ॥	022c  
महेश्वर उवाच ।	023  
अनावृताः पुरा नार्यो ह्यासञ्शुध्यन्ति चार्तवे ।	023a  
सकृदुक्तं त्वया नैतन्नाधर्मस्ते भविष्यति ॥	023c  
स्त्र्युवाच ।	024  
यदि मे पतयः पञ्च रतिमिच्छामि तैर्मिथः ।	024a  
कौमारं च भवेत्सर्वैः सङ्गमे सङ्गमे च मे ॥	024c  
पतिशुश्रूषया चैव सिद्धिः प्राप्ता मया पुरा ।	025a  
भोगेच्छा च मया प्राप्ता स च भोगश्च मे भवेत् ॥	025c  
रुद्र उवाच ।	026  
रतिश्च भद्रे सिद्धिश्च न भजेते परस्परम् ।	026a  
भोगानाप्स्यसि सिद्धिं च योगेन च महत्त्वताम् ॥	026c  
अन्यदेहान्तरे चैव रूपभाग्यगुणान्विता ।	027a  
पञ्चभिः प्राप्य कौमारं महाभागा भविष्यसि ॥	027c  
गच्छ गङ्गाजलस्था च नरं पश्यसि यं शुभे ।	028a  
तमानय ममाभ्याशं सुरराजं शुचिस्मिते ॥	028c  
इत्युक्ता विश्वरूपेण रुद्रं कृत्वा प्रदक्षिणम् ।	029a  
जगाम गङ्गामुद्दिश्य पुण्यां त्रिपथगां नदीम् ॥ ॥	029c  

इति श्रीमन्महाभारते आदिपर्वणि वैवाहिकपर्वणि त्रयोदशाधिकद्विशततमोऽध्यायः ॥ 213 ॥

1-213-23 अनावृताः निरोधरहिताः ॥ त्रयोदशाधिकद्विशततमोऽध्यायः ॥ 213 ॥