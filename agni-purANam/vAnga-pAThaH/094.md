---
title: ०९४

---
ईश्वर उवाच  
ईशादिषु चरक्याद्याः पूर्ववत् पूजयेद्वहिः।  
आहुतित्रितयं दद्यात् प्रतिदेवमनुक्रमात् ॥ १ ॥  
  
दत्वा भूतबलिं लग्ने शिलान्यासमनुक्रमात्।  
मध्यशूत्रे न्यसेच्छक्तिं कुम्भञ्चानन्तमुत्तमं । २ ॥  
  
नकारारूढमूलेन कुम्भेऽस्मिन् धारयेच्छिलां।  
कुम्भानष्टौ सुभद्रादीन् दिक्षु पूर्वादिषु क्रमात् ॥ ३ ॥  
  
लोकपालाणुभिर्न्यस्य श्वभ्रेषु न्यस्तशक्तिषु।  
शिलास्तेष्वथ नन्दाद्याः क्रमेण विनिवेशयेत् ॥ ४ ॥  
  
शम्बरैर्मूर्त्तिनाथानां यथा स्युर्भित्तिमध्यतः।  
तासु धर्म्मादिकानष्टौ कोणात् कोणं विबागशः ॥ ५ ॥  
  
सुभद्रादिषु नन्दाद्याश्चतस्रोऽगन्यादिकोणगाः।  
अजिताद्यास्च पूर्वादिजयादिष्वथ विन्यसेत् ॥ ६ ॥  
  
ब्रह्माणं चोपरि नस्य व्यापकं च महेश्वरं।  
चिन्तयेदेषु चाधानं व्योमप्रासादमध्यगं ॥ ७ ॥  
  
बलिन्दत्त्वा जपेदस्त्रं विघ्नदोषनिवारणं ।  
शिलापञ्चकपक्षेऽपि मनागुद्दिश्यते यथा ॥ ८ ॥  
  
मध्ये पूर्णशिलान्यासः सूभद्रकलशेऽर्द्धतः।  
पद्मादिषु च नन्दाद्याः कोणेष्वगन्यादिषु क्रमात् ॥ ९ ॥  
  
मध्यभावे चतस्रोऽपि मातृवद्भावसम्मताः।  
ओं पूर्णे त्वं महावद्ये सर्वसन्दोहलक्षणे ॥ १० ॥  
  
सर्वसम्पूर्णमेवात्र कुरुष्वाङिगिरसः सुते।  
ओं नन्दे त्वं नन्दिनी पुंसां त्वामत्र स्थापयाम्यहं ॥ ११ ॥  
  
प्रासादे तिष्ठ सन्तृप्ता यावच्चन्द्रार्कतारकं।  
आयुः कामं श्रियन्नन्दे देहि वासिष्ठि देहिनां ॥ १२ ॥  
  
अस्मिन् रक्षा सदा कार्य्या प्रासादे यत्नतस्त्वया।  
ओं भद्रे त्वं सर्वदा भद्रं लोकानां कुरु काश्यपि ॥ १३ ॥  
  
आयुर्दा कामदा देवि श्रीप्रदा च सदा भव।  
ओं जयेऽत्र सर्वदा देवि श्रीदाऽऽयुर्दा सदा भव ॥ १४ ॥  
  
ओं जयेऽत्र सर्वदा देवि तिष्ठ त्वं स्थापितामय ।  
नित्यञ्जयाय भूत्यै च स्वामिनी भव भार्गवि ॥ १५ ॥  
  
ओं रिक्तेऽतिरिक्तदोषघ्ने सिद्धिमुक्तिप्रदे शुभे।  
सर्वदा सर्वदेशस्थे तिष्ठास्मिन् विश्वरूपिणि ॥ १६ ॥  
  
गगनायतनन्ध्यात्वा तत्र तत्त्वात्रयं न्यसेत्।  
प्रायश्चित्तन्ततो हुत्वा विधिना विसृजेन्मखं ॥ १७ ॥  
  
इत्यादिमहापुराणे आग्नेये शिलान्यासकथनं नाम चतुर्णवतितमोऽध्यायः ।