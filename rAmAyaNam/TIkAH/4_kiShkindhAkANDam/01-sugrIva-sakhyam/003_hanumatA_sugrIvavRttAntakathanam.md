+++
title = "००३ हनुमता सुग्रीववृत्तान्तकथनम्"
title_english = "003 Hanuma meets Sri Rama"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-003-Hanumatha_Sugreeva_Vruththantha_Kathanam_0.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/01-sugrIva-sakhyam/003_hanumatA_sugrIvavRttAntakathanam.md">
<details><summary><h3>IITK ...{Loading}...</h3></summary>

Hanuman goes in the guise of a pious mendicant to meet Rama and
Lakshmana -- Rama wonders at Hanuman's knowledge -- Hanuman reveals his
identity and the purpose of his meeting -- Rama agrees to see Sugriva



#### श्लोकः
##### मूलम्
वचो विज्ञाय हनुमान् सुग्रीवस्य महात्मनः।  
पर्वतादृश्यमूकात्तु पुप्लुवे यत्र राघवौ॥4.3.1॥

##### शब्दार्थः
हनुमान् Hanuman, महात्मनः great self, सुग्रीवस्य Sugriva's, वचः words, विज्ञाय listening, ऋष्यमूकात् पर्वतात् from mountain Rishyamuka, राघवौ both (Rama and Lakshmana), यत्र where, पुप्लुवे leapt

##### आङ्ग्लानुवादः
Listening to great Sugriva, Hanuman leaped from mount Rishyamuka on to the location of the Raghavas.



#### श्लोकः
##### मूलम्
कपिरूपं परित्यज्य हनुमान्मारुतात्मजः।  
भिक्षुरूपं ततो भेजे शठबुद्धितया कपिः4.3.2॥

##### शब्दार्थः
ततः then, मारुतात्मजः son of the windgod, कपिः monkey, हनुमान् Hanuman, कपिरूपम् form of a monkey, परित्यज्य left, शठबुद्धितया with an ingenious mind, भिक्षुरूपम् guise of a mendicant, भेजे resorted and went

##### आङ्ग्लानुवादः
Hanuman, son of the Windgod, with an ingenious mind assumed the guise of a mendicant.



#### श्लोकः
##### मूलम्
ततस्स हनुमान्वाचा श्लक्ष्णया सुमनोज्ञया।  
विनीतवदुपागम्य राघवौ प्रणिपत्य च॥4.3.3॥  
आबभाषे तदा वीरौ यथावत्प्रशशंस च।

##### शब्दार्थः
ततः then, हनुमान् Hanuman, विनीतवत् in humility, राघवौ to the Raghavas, उपागम्य reached, प्रणिपत्य च offered reverential salutations, श्लक्ष्णया gentle, सुमनोज्ञया pleasing to the mind, वाचा words, आबभाषे spoke, तदा then, यथावत् duly, प्रशशंस च eulogised

##### आङ्ग्लानुवादः
Approaching the Raghavas in all humility, valiant Hanuman offered them reverential salutations and addressed them in gentle and pleasing words.



#### श्लोकः
##### मूलम्
सम्पूज्य विधिवद्वीरौ हनुमान्मारुतात्मजः।  
उवाच कामतो वाक्यं मृदु सत्यपराक्रमौ4.3.4॥

##### शब्दार्थः
मारुतात्मजः son of the windgod, हनुमान् Hanuman, सत्यपराक्रमौ endowed with power of truth, वीरौ heroes, विधिवत् duly, सम्पूज्य offered salutations, कामतः feeling, मृदु very gently, वाक्यम् words, उवाच said

##### आङ्ग्लानुवादः
The valiant son of the Windgod, Hanuman offered those heroes whose power came from their sense of truth due respect and spoke to them in all gentlenessः



#### श्लोकः
##### मूलम्
राजर्षिदेवप्रतिमौ तापसौ संशितव्रतौ।  
देशं कथमिमं प्राप्तौ भवन्तौ वरवर्णिनौ4.3.5॥  
त्रासयन्तौ मृगगणानन्यांश्च वनचारिणः4.3.6॥

##### शब्दार्थः
राजर्षिदेवप्रतिमौ comparable to royal sages and gods, संशितव्रतौ strict followers of vows, तापसौ ascetics, वरवर्णिनौ of fair complexion, भवन्तौ you are, मृगान् animals, अन्यान् other, वनचारिणश्च creatures roaming the forest, त्रासयन्तौ frightening them, इमं देशम् this place, कथम् how, प्राप्तौ  come here?

##### आङ्ग्लानुवादः
'You both fair in complexion, resemble royal sages or gods. You appear like ascetics and pursue vows in austerity. How come, you are present here, as if to frighten the animals and other creatures roaming this forest?



#### श्लोकः
##### मूलम्
पम्पातीररुहान्वृक्षान् वीक्षमाणौ समन्ततः।  
इमां नदीं शुभजलां शोभयन्तौ तपस्विनौ4.3.7॥  
धैर्यवन्तौ सुवर्णाभौ कौ युवां चीरवाससौ।  
निःश्वसन्तौ वरभुजौ पीडयन्ताविमाः प्रजाः4.3.8॥

##### शब्दार्थः
पम्पातीररुहान् वृक्षान् trees on the bank of Pampa, समन्ततः all over, वीक्षमाणौ looking at, शुभजलाम् auspicious water, इमाम् this, नदीम् river, शोभयन्तौ enhancing the beauty, तपस्विनौ ascetics, धैर्यवन्तौ courageous, सुवर्णाभौ of golden complexion, चीरवाससौ robed in bark, निःश्वसन्तौ sighing, वरभुजौ with handsome shoulders, इमाः these, प्रजाः creatures, पीडयन्तौ terrifying, युवाम् youth

##### आङ्ग्लानुवादः
'Gazing at the trees on the bank of Pampa, you both appear in brilliant complexion as if to enhance the beauty of the auspicious river water. Though young, courageous and with handsome shoulders, you seem to sigh in exhaustion. And though you look like ascetics robed in bark,  you seem to terrify these creatures.



#### श्लोकः
##### मूलम्
सिंहविप्रेक्षितौ वीरौ महाबलविक्रमौ।  
शक्रचापनिभे चापे गृहीत्वा शत्रुसूदनौ4.3.9॥  
श्रीमन्तौ रूपसम्पन्नौ वृषभश्रेष्ठविक्रमौ।  
हस्तिहस्तोपमभुजौ द्युतिमन्तौ नरर्षभौ4.3.10॥

##### शब्दार्थः
सिंहविप्रेक्षितौ have the gaze of lions, वीरौ  heroes, महाबलविक्रमौ both mighty strong warriors, शक्रचापनिभे चापे bows resembling rainbow, हीत्वा holding, शत्रुसूदनौ destroyers of enemies, श्रीमन्तौ magnificient, रूपसम्पन्नौ very handsome, वृषभश्रेष्ठविक्रमौ endowed with the valour of excellent bulls, हस्तिहस्तोपमभुजौ shoulders like elephant trunks, द्युतिमन्तौ  bright नरर्षभौ   best among men

##### आङ्ग्लानुवादः
'Having the gaze  of a lion, both of you are heroic in your stance. As each of you hold a bow resembling the rainbow, you seem to be mighty warriors eager to annihilate the enemies. With the valour of superior bulls and your shoulders resembling elephant's trunks, you look magnificent, handsome and brilliant. (No doubt,) you are the best among the humans.



#### श्लोकः
##### मूलम्
प्रभया पर्वतेन्द्रोऽयं युवयोरवभासितः।  
राज्यार्हावमरप्रख्यौ कथं देशमिहागतौ4.3.11॥

##### शब्दार्थः
अयम this, पर्वतेन्द्रः lord of mountains, युवयोः young, प्रभया  radiant, अवभासितः reflecting, राज्यार्हौ deserve to be sovereigns, अमरप्रख्यौ resembling gods, इह here, देशम् to this place, कथम् how, आगतौ  come

##### आङ्ग्लानुवादः
'You are young and radiant like the gods. This king of mountains (Rishyamuka) dazzles with your brilliance. Although you deserve to be sovereigns, how is it that you are here (into the forest)?



#### श्लोकः
##### मूलम्
पद्मपत्रेक्षणौ वीरौ जटामण्डलधारिणौ।  
अन्योन्यसदृशौ वीरौ देवलोकादिवागतौ4.3.12॥  
यदृच्छयेव सम्प्राप्तौ चन्द्रसूर्यौ वसुन्धराम्।  
विशालवक्षसौ वीरौ मानुषौ देवरूपिणौ4.3.13॥  
सिंहस्कन्धौ महोत्साहौ समदाविव गोवृषौ।

##### शब्दार्थः
पद्मपत्रेक्षणौ having eyes like lotus petals, वीरौ  warriors, जटामण्डलधारिणौ with matted hair, अन्योन्यसदृशौ resembling each other, देवलोकात् from the world of gods, आगतौ have come here, वीरौ heroes, यदृच्छया incidentally, वसुन्धराम् to the earth, सम्प्राप्तौ come, चन्द्रसूर्याविव like Sun and Moon, विशालवक्षसौ broadchested, वीरौ warriors, देवरूपिणौ resembling gods, मानुषौ men, सिंहस्कन्धौ having shoulders like that of a lion, महोत्साहौ very energetic, समदौ majestic, गोवृषौ इव bullslike

##### आङ्ग्लानुवादः
'Both of you appear alike, with eyes like lotus petals and locks of matted hair. You look like heroes descending from the world of the gods. You look like the Sun and the Moon dropped incidentally on this earth. With shoulders like those of a lion and the majesty of energetic bulls, you broadchested warriors appear like divine beings, though in fact humans.



#### श्लोकः
##### मूलम्
आयताश्च सुवृत्ताश्च बाहवः परिघोपमाः।  
सर्वभूषणभूषार्हाः किमर्थं न विभूषिताः4.3.14॥

##### शब्दार्थः
आयताश्च long, सुवृत्ताश्च wellrounded, परिघोपमाः like the iron clubs, सर्वभूषणभूषार्हाः worthy of all ornaments, बाहवः shoulders, किमर्थम् why is it, न विभूषिताः not bedecked.

##### आङ्ग्लानुवादः
'Your long arms and spherelike shoulders appear as strong as iron clubs. Although they deserve to be decked with ornaments, how is it they are unadorned?



#### श्लोकः
##### मूलम्
उभौ योग्यावहं मन्ये रक्षितुं पृथिवीमिमाम्।  
ससागरवनां कृत्स्नां विन्ध्यमेरुविभूषिताम्4.3.15॥

##### शब्दार्थः
उभौ both, अहम् I, इमाम् this, ससागरवनाम् with seas and forests, विन्ध्यमेरुविभूषिताम् adorned with mountains of Vindhya and Meru, कृत्स्नाम् entire, पृथिवीम् earth, रक्षितुम् to rule, योग्यौ fit, मन्ये I think

##### आङ्ग्लानुवादः
'To me, you both deserve to rule the entire earth encompassed by seas and forests and adorned with mountains like Vindhya and Meru.



#### श्लोकः
##### मूलम्
इमे च धनुषी चित्रे श्लष्णे चित्रानुलेपने।  
प्रकाशेते यथेन्द्रस्य वज्रे हेमविभूषिते4.3.16॥

##### शब्दार्थः
चित्रे wonderful, श्लक्ष्णे attractive ones, चित्रानुलेपने smeared with wonderful unguents, इमे धनुषी च both these bows too, इन्द्रस्य Indra's, हेमविभूषिते decorated with gold, वज्रे यथा like thunderbolt, प्रकाशेते glow

##### आङ्ग्लानुवादः
'Smeared with wonderful unguents, (your) bows look  very attractive. And they glow very much like Indra's golden thunderbolt.



#### श्लोकः
##### मूलम्
सम्पूर्णा निशितैर्बाणै स्तूणाश्च शुभदर्शनाः4.3.17॥  
जीवितान्तकरैर्घोरै श्श्वसद्भिरिव पन्नगैः॥

##### शब्दार्थः
शुभदर्सनाः beautiful to look at, तूणाश्च quivers also, जीवितान्तकरैः those which can put an end to life, घोरैः with terrible, श्श्वसद्भिरिव like hissing, पन्नगैरिव snakes, बाणैः with arrows, सम्पूर्णाश्च  totally filled with

##### आङ्ग्लानुवादः
'(Your) quivers also appear beautiful, for they are  fully  filled with sharp and deadly arrows which look like the hissing of dreadful snakes



#### श्लोकः
##### मूलम्
महाप्रमाणौ विस्तीर्णौ तप्तहाटकभूषितौ4.3.18॥  
खडगावेतौ विराजेते निर्मुक्ताविवपन्नगौ॥

##### शब्दार्थः
महाप्रमाणौ of huge size, विस्तीर्णौ long and broad, तप्तहाटकभूषितौ encrusted with shining pure gold, एतौ these two, खडगौ swords, निर्मुक्ताविव पन्नगौ like the snakes that have shed their sloughs, विराजेते shine

##### आङ्ग्लानुवादः
'(Your) long and broad swords appear very huge in size. Being encrusted with pure gold, they  glitter brilliant like snakes in hyberation.



#### श्लोकः
##### मूलम्
एवं मां परिभाषन्तं कस्माद्वै नाभिभाषथः4.3.19॥  
सुग्रीवो नाम धर्मात्मा कश्चिद्वानरयूथपः।  
वीरो विनिकृतो भ्रात्रा जगद्भ्रमति दुःखितः4.3.20॥

##### शब्दार्थः
एवम् in that way, परिभाषन्तम् talking to you, माम् to me, कस्मात् why, नाभिभाषथः  not replying, सुग्रीवो नाम Sugriva by name, वीरः warrior, धर्मात्मा righteous, कश्चित् some one, वानरयूथपः chief of monkeys, भ्रात्रा by brother, विनिकृतः is aggrieved, दुःखितः grieved, जगत् world over, स भ्रमति roaming about

##### आङ्ग्लानुवादः
'Why are you silent  while I am talking? (I am here to apprise ) about a great and righteous warrior Sugriva, the chief of the troop of monkeys, sadly wandering all over the land here, banished by his brother



#### श्लोकः
##### मूलम्
प्राप्तोऽहं प्रेषितस्तेन सुग्रीवेण महात्मना।  
राज्ञा वानरमुख्यानां हनुमान्नाम वानरः4.3.21॥

##### शब्दार्थः
महात्मना by the great, वानरमुख्यानाम् best of monkeys, राज्ञा by the king, तेन सुग्रीवेण by such Sugriva, प्रेषितः I am sent, प्राप्तः came here, अहम् I, हनुमान्नाम Hanuman, वानरः monkey

##### आङ्ग्लानुवादः
'I am a monkey called Hanuman. I am here sent by great king Sugriva, the best of monkeys.



#### श्लोकः
##### मूलम्
युवाभ्यां सह धर्मात्मा सुग्रीवस्सख्यमिच्छति।  
तस्य मां सचिवं वित्तं वानरं पवनात्मजम्4.3.22॥  
भिक्षुरूपप्रतिच्छन्नं सुग्रीवप्रियकाम्यया।  
ऋष्यमूकादिह प्राप्तं कामगं कामरूपिणम्4.3.23॥

##### शब्दार्थः
धर्मात्मा righteous , सः सुग्रीवः that Sugriva, युवाभ्याम् with you both, सख्यम friendship, इच्छति desires, माम् myself, सुग्रीवप्रियकाम्यया for the wellbeing of Sugriva, भिक्षुरूपप्रतिच्छन्नम् disguised like a mendicant, तस्य his, सचिवम् minister, ऋष्यमूकात् from  Rishyamuka, इह here, प्राप्तम् reached, कामगम् can go whereever I desire, कामरूपिणम् can assume whatever form I desire, पवनात्मजम् son of the windgod, वानरम् monkey, वित्तम् you  may know

##### आङ्ग्लानुवादः
'The righteous Sugriva wishes to make friendship with both of you. For his wellbeing I came here disguised as a mendicant from  Rishyamuka mountain. I am a monkey, son of the Windgod and minister to Sugriva. I can assume any form at my free will and go anywhere I like'.



#### श्लोकः
##### मूलम्
एवमुक्त्वा तु हनुमांस्तौ वीरौ रामलक्ष्मणौ।  
वाक्यज्ञौ वाक्यकुशलः पुनर्नोवाच किञ्चन4.3.24॥

##### शब्दार्थः
वाक्यज्ञौ good at speaking, वाक्यकुशलः eloguent, हनुमान् Hanuman, वीरौ two heroes, तौ both, रामलक्ष्मणौ Rama and Lakshmana, एवम् in that way, उक्त्वा having said, पुनः again, किञ्चन anything more, नोवाच did not speak

##### आङ्ग्लानुवादः
The eloquent Hanuman, having spoken thus to both Rama and Lakshmana, good at speaking, said no more.



#### श्लोकः
##### मूलम्
एतच्छ्रुत्वा वचन्तस्य रामो लक्ष्मणमब्रवीत्।  
प्रहृष्टवदनश्श्रीमान्भ्रातरं पार्श्वतः स्थितम्4.3.25॥

##### शब्दार्थः
श्रीमान् Illustrious, रामः Rama, तस्य his, एतत् all that, वचः words, श्रुत्वा having heard, प्रहृष्टवदनः with cheerful face, पार्श्वतः nearby, स्थितम् stood, भ्रातरम् brother, लक्ष्मणम् to Lakshmana, अब्रवीत् said.

##### आङ्ग्लानुवादः
Having heard him, the Illustrious Rama cheerfully said to brother Lakshmana standing nearbyः



#### श्लोकः
##### मूलम्
सचिवोऽयं कपीन्द्रस्य सुग्रीवस्य महात्मनः।  
तमेव काङ्क्षमाणस्य ममान्तिकमुपागतः4.3.26॥

##### शब्दार्थः
कपीन्द्रस्य of the lord of monkeys, महात्मनः of great self, सुग्रीवस्य Sugriva's, सचिवः minister, अयम् this, तमेव him only, काङ्क्षमाणस्य as I wish to see, मम to me, समीपम् near by, इह here, आगतः has come

##### आङ्ग्लानुवादः
'Here is minister to Sugriva, the great chief of monkeys whom I wish to see.



#### श्लोकः
##### मूलम्
तमभ्यभाष सौमित्रे सुग्रीवसचिवं कपिम्।  
वाक्यज्ञं मधुरैर्वाक्यैस्स्नेहयुक्तमरिन्दम॥4.3.27॥

##### शब्दार्थः
सौमित्रे O Saumitri, वाक्यज्ञम् knows how to talk, स्नेहयुक्तम् in a friendly way, अरिन्दमम् conqueror of enemies, सुग्रीवसचिवम् Sugriva's minister, तं कपिम् this monkey, मधुरैः pleasant, वाक्यैः words, अभिभाषस्व  reply well .

##### आङ्ग्लानुवादः
'O Saumitri, conqueror of enemies this monkey, Sugriva's minister, is skilled in friendly communication. Reply to him in words gentle and sweet.



#### श्लोकः
##### मूलम्
नानृग्वेदविनीतस्य नायजुर्वेद्धारिणः।  
नासामवेदविदुषश्शक्यमेवं विभाषितुम्4.3.28॥

##### शब्दार्थः
अनृग्वेदविदुषः not trained in Rigveda, एवम् in that way, भाषितुम् to talk, न शक्यम् not possible, अयजुर्वेद्धारिणः  not a scholar in Yajurveda, न not, असामवेदविदुषः  not a scholar in Samaveda, न not

##### आङ्ग्लानुवादः
'Unless wellversed in Rigveda, Yajurveda and Samaveda, for sure, it is not possible for anyone to articulate so well.



#### श्लोकः
##### मूलम्
नूनं व्याकरणं कृत्स्नमनेन बहुधा श्रुतम्।  
बहु व्याहरताऽनेन न किञ्चिदपशब्दितम्4.3.29॥

##### शब्दार्थः
नूनम् surely, अनेन by him, कृत्स्नम् entire, व्याकरणम् grammar, बहुधा in many ways, श्रुतम्  studied, बहु much, व्याहरता spoken, अनेन by him, किञ्चित् even a little, अपशब्दितम् wrong pronunciation

##### आङ्ग्लानुवादः
'Surely, he seems to have studied well the whole of grammar, for there is not a single mispronunciation in his entire speech.



#### श्लोकः
##### मूलम्


##### शब्दार्थः


##### आङ्ग्लानुवादः




#### श्लोकः
##### मूलम्


##### शब्दार्थः


##### आङ्ग्लानुवादः




#### श्लोकः
##### मूलम्
संस्कारक्रमसम्पन्नामद्रुतामविलम्बिताम्।  
उच्चारयति कल्याणीं वाचं हृदयहारिणीम्4.3.32॥

##### शब्दार्थः
संस्कारक्रमसम्पन्नाम् refined, अद्रुताम् not too fast, अविलम्बिताम् not too slow, कल्याणीम् auspicious, हृदयहारिणीम् captivating the heart, वाचम् language, उच्चारयति speaks

##### आङ्ग्लानुवादः
'His words are auspicious. They are refined. Neither fast nor slow, his utterances captivate the heart.



#### श्लोकः
##### मूलम्
अनया चित्रया वाचा त्रिस्थानव्यञ्जनस्थया।  
कस्य नाराध्यते चित्तमुद्यतासेररेरपि4.3.33॥

##### शब्दार्थः
त्रिस्थानव्यञ्जनस्थया delivered from the bottom of his chest, throat and head, चित्रया with a wonderful, अनया by this, वाचा by words, उद्यतासेः holding a sword, अरेरपि of even an enemy, कस्य whose, चित्तम् mind, नाराध्यते will not be pleased?

##### आङ्ग्लानुवादः
'His colourful words flow from all the three sourcesः the bottom of his bosom, his throat and his head. Whose mind will not adore them even if one happens to be an enemy holding a sword?



#### श्लोकः
##### मूलम्
एवं विधो यस्य दूतो न भवेत्पार्थिवस्य तु।  
सिद्ध्यन्ति हि कथं तस्य कार्याणां गतियोऽनघ4.3.34॥

##### शब्दार्थः
अनघ sinless, यस्य whosoever, पार्थिवस्य  of a king, दूतः ambassador, एवंविधः in that way, न भवेत् not being, तस्य his, गतयः in the past, कथम् how, सिध्यन्ति would have accomplished

##### आङ्ग्लानुवादः
'O sinless one, how can a king, whoever he be, not accomplish his goal in the past with such an ambassador?



#### श्लोकः
##### मूलम्


##### शब्दार्थः


##### आङ्ग्लानुवादः




#### श्लोकः
##### मूलम्
एवमुक्तस्तु सौमित्रिस्सुग्रीवसचिवं कपिम्।  
अभ्यभाषत वाक्यज्ञो वाक्यज्ञं पवनात्मजम्4.3.36॥

##### शब्दार्थः
एवम् in that way, उक्तः having been instructed, वाक्यज्ञः skilled in speech, सौमित्रिः Saumitri, वाक्यज्ञम् good at speaking, पवनात्मजम् son of the windgod, सुग्रीवसचिवम् minister of Sugriva, कपिम् monkey, अभ्यभाषत replied

##### आङ्ग्लानुवादः
Thus instructed, Saumitri who was equally skilled in speach replied to Sugriva's minister, son of the Windgod



#### श्लोकः
##### मूलम्
विदितौ नौ गुणा विद्वंत्सुग्रीवस्य महात्मनः।  
तमेव चाऽवां मार्गावस्सुग्रीवं प्लवगेश्वरम्4.3.37॥

##### शब्दार्थः
विद्वन् learned, महात्मनः great, सुग्रीवस्य Sugriva's, गुणाः virtues, नौ for both of us, विदितौ are known, अवाम् both of us, ल्पवगेश्वरम् lord of monkeys, तमेव him only, मार्गावः are looking for

##### आङ्ग्लानुवादः
'O learned Hanuman having heard about the virtues of  great Sugriva, lord of the monkeys, we eagerly look forward to meeting him



#### श्लोकः
##### मूलम्
यथा ब्रवीषि हनुमान्सुग्रीववचनादिह।  
तत्तथा हि करिष्यावो वचनात्तव सत्तम4.3.38॥

##### शब्दार्थः
सत्तम O virtuous one, हनुमन् Hanuman, इह here, सुग्रीववचनात् by Sugriva's words, यथा those, ब्रवीषि you speak, तत् that, तव your, वचनात् words, तथा so also, करिष्यावः we will do

##### आङ्ग्लानुवादः
'O virtuous Hanuman we will do whatever you are saying, for it is the message of Sugriva.



#### श्लोकः
##### मूलम्
तत्तस्य वाक्यं निपुणं निशम्य  
प्रहृष्टरूपः पवनात्मजः कपिः।  
मनस्समाधाय जयोपपत्तौ  
सख्यं तदा कर्तुमियेष ताभ्याम्4.3.39॥

##### शब्दार्थः
पवनात्मजः Hanuman, कपिः monkey, तस्य his, निपुणम् skilful, तत् वाक्यम् those words, निशम्य  listening, प्रहृष्टरूपः pleased countenance, जयोपपत्तौ on the success, मनः mind, समाधाय  fixed, तदा then, ताभ्याम् with both of them, सख्यम् friendship, कर्तुम् to make, इयेष wishes

##### आङ्ग्लानुवादः
Pleased with Lakshmana's words spoken in a skilful manner, Hanuman, the monkey son of the Windgod, resolved to make friendship with them.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे तृतीयस्सर्गः॥  
Thus ends the third sarga of Kishkindakanda of the Holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/01-sugrIva-sakhyam/003_hanumatA_sugrIvavRttAntakathanam.md">
<details><summary><h3>भूषणम् ...{Loading}...</h3></summary>



वचो विज्ञाय हनुमान् सुग्रीवस्य महात्मनः ।  

पर्वतादृश्यमूकात्तु पुप्लुवे यत्र राघवौ  ॥  ४।३।१  ॥   

प्रथमे सर्गे वैकुण्ठवासिनो भगवतः स्वीयेषु केषाञ्चित् स्वपरत्वे वर्तमाने
केषाञ्चिद्विषयान्तरप्रावण्यमवलोक्य दूयमानमानसस्य दयावृत्तिविशेषः
प्रतिपादितः । द्वितीये चेतनस्य भगवदपराधदण्डभीतस्य तस्मिन्नभिमुख्यमुक्तम्
। अथ तल्लाभहेत्वाचार्यकृत्यं दर्शयति तृतीये वच इत्यादि  ॥  ४।३।१  ॥   

  

कपिरूपं परित्यज्य हनुमान् मारुतात्मजः ।  

भिक्षुरूपं ततो भेजे शठबुद्धितया कपिः  ॥  ४।३।२  ॥   

कपीति । रूपान्तरपरिग्रहसामर्थ्यमुच्यते मारुतात्मज इति । शठबुद्धितया
वञ्चकबुद्धितया भिक्षुरूपं सन्न्यासिवेषम् । "भिक्षुः परिव्राट् कर्मन्दी
पाराशर्यपि मस्करी" इत्यमरः  ॥  ४।३।२  ॥   

  

ततः स हनुमान् वाचा श्लक्ष्णया सुमनोज्ञया ।  

विनीतवदुपागम्य राघवौ प्रणिपत्य च ।  

आबभाषे तदा वीरौ यथावत् प्रशशंस च  ॥  ४।३।३  ॥   

तत इति सार्धः । विनीतवत् सविनयम् उपागम्य प्राणिपत्य नमस्कृत्य श्लक्ष्णया
अपरुषया समुनोज्ञया अर्थतो ऽतिरम्यया वाचा आबभाषे । यथावत्परमार्थतया
प्रशशंस च । अत्र भिक्षुरूपस्य हनुमतः प्रणामादन्यत्रापि
भिक्षोर्गृहस्थादिविषये प्रणामः कर्तव्य एवेति विज्ञायते । सन्न्यासिनो
गृहस्थादिप्रणामनिषेधवचनान्यज्ञविषयाणीति मन्तव्यानि । यदि हि ज्ञानाधिकं
दृष्ट्वा कर्ममात्रेणाधिको यतिर्न प्रणमेत् तर्हि "विप्राणां ज्ञानतो
ज्यैष्ठ्यम्" इति मनुवचनं विरुद्ध्यत । नहि तत्प्रणामनिषेधं मनुवचनं
किञ्चिद्दृश्यते । किं त्वनारभ्याधीतमदृष्टाकरं
यत्किञ्चिद्यतिप्रणामनिषेधवचनं किंवदन्तीसिद्धम् । तस्य च विषयो
ऽज्ञगृहस्थादिरूपः । यत्तु कैश्चिदुक्तम्
अत्यद्भुतरामलक्ष्मणरूपदर्शनसञ्जातातिविस्मयः सन् अङ्गीकृतं भिक्षुरूपं
विस्मृत्य "अवशाः प्रतिपेदिरे" इतिवत् प्रणनामेति न विरोध इति । तन्नः,
उपक्रमविरोधात् । इङ्गितवचनादिभिः परहृदयज्ञानार्थं हि प्रेषितो ऽयम् । नहि
तथा नियुक्तः, सुनिपुणमतिः सचिवधुरन्धरः, स्वकार्यविरोधकरं
परिगृहीताकारविरुद्धमविस्रम्भहेतुत्वेन परेङ्गितानाविष्कारहेतुभूतं कार्यं
कुर्यात् । यदप्युक्तम् "रूपमेवास्यैतन्महिमानं व्याचष्टे" इति न्यायेन
दर्शनमत्रेणैतौ सुग्रीवविरोधिनिरसनदक्षाविति निश्चित्य परिगृहीतवेषान्तरस्य
स्वस्य चारत्वं प्रकटयितुं नमस्कारं कृतवानिति न दोष इति । तदपि न तथा सति
सुग्रीवो नामेत्यादिवक्ष्यमाणमेव प्रथमं कथयेत् । केचित्तु
भिक्षुर्ब्रह्मचारी, अतो न दोष इत्याहुः । तन्न, तादृशभिक्षुकत्वस्य
पूर्वमेव सिद्धत्वेन इदानीमपरिग्राह्यत्वात् । अपरे तु सर्वथा कपिरूपं
परित्यज्येत्युपक्रमात् उपरिष्टात् प्रच्छन्नत्वोक्त्या च
मानुषरूपाङ्गीकारावश्यंभावात्तद्रूपविशिष्टं ब्रह्मचर्यमेवात्र
भिक्षुशब्देनोच्यत इति न विरोध इत्यूचिरे । तत्पक्षे तु पूर्वोक्तया दिशा
दूषणं चिन्त्यम्  ॥  ४।३।३  ॥   

  

सम्पूज्य विधिवद्वीरो हनुमान् मारुतात्मजः ।  

उवाच कामतो वाक्यं मृदु सत्यपराक्रमौ  ॥  ४।३।४  ॥   

सम्पूज्येति कामतः भक्त्या । पूर्वोक्तप्रशंसा भक्तिकृता, नतु
केवलपरिक्षाकृतेति भावः  ॥  ४।३।४  ॥   

  

राजर्षिदेवप्रतिमौ तापसौ संशितव्रतौ ।  

देशं कथमिमं प्राप्तौ भवन्तौ वरवर्णिनौ  ॥  ४।३।५  ॥   

त्रासयन्तौ मृगगणानन्यांश्च वनचारिणः ।  

पम्पातीररुहान् वृक्षान् वीक्षमाणौ समन्ततः  ॥  ४।३।६  ॥   

राजर्षीत्यादिश्लोकद्वयम् । मृगगणान् अन्यान् वनचारिणश्च त्रासयन्तौ
समन्ततः पम्पातीररुहान् वृक्षान् वीक्षमाणौ च भवन्तौ वरवर्णिनौ
स्निग्धरूपवन्तौ । कर्मधारयादपिमत्वर्थीयो दृष्टचरः । अत एव
राजर्षिदेवप्रतिमौ संशितव्रतौ तीक्ष्णव्रतौ अत एव तापसौ तपस्विवेषौ भूत्वा
इमं दुर्गमं देशं कथं प्राप्तौ  ॥  ४।३।५,६  ॥   

  

इमां नदीं शुभजलां शोभयन्तौ तपस्विनौ ।  

धैर्यवन्तौ सुवर्णाभौ कौ युवां चीरवाससौ  ॥  ४।३।७  ॥   

निःश्वसन्तौ वरभुजौ पीडयन्ताविमाः प्रजाः ।  

सिंहविप्रेक्षितौ वीरौ सिंहातिबलविक्रमौ  ॥  ४।३।८  ॥   

शक्रचापनिभे चापे गृहीत्वा शत्रुसूदनौ ।  

श्रीमन्तौ रूपसम्पन्नौ वृषभश्रेष्ठविक्रमौ  ॥  ४।३।९  ॥   

हस्तिहस्तोपमभुजौ द्युतिमन्तौ नरर्षभौ  ॥  ४।३।१०  ॥   

इमामित्यादिसार्धश्लोकत्रयमेकान्वयम् । पम्पायाः सरस्त्वेपि स्वल्पतया
पूर्वापरप्रवाहवत्त्वेन नदीत्वमविरुद्धम् । शोभयन्तौ स्वतेजसेति शेषः ।
सुवर्णाभौ रामस्य श्यामत्वे ऽपि लक्ष्मणस्य पीतवर्णत्वाच्छत्ित्रन्यायात्
सुवर्णकान्तित्वम् । निःश्वसन्तौ वनसञ्चारायासात् वरभुजौ सुन्दरभुजौ
हस्तिहस्तेत्यनेन दैर्ध्यपीवरत्वयोर्वक्षयमाणत्वात् इमाः प्रजाः
पक्षिमृगादीन् पीडयन्तौ अपूर्वदर्शनेन विद्रावकावित्यर्थः, सिंहस्येव
विप्रेक्षितं वीक्षणं ययोस्तौ सिंहातिबलविक्रमौ सिंहातिशायिबलपराक्रमौ
शक्रचापनिभे इन्द्रधनुस्तुल्ये चापे गृहीत्वा शत्रुसूदनौ शत्रुसंहारकौ
नीलभेदपरभागतया धनुषोराभरणत्वं शत्रुसंहारकत्वेनायुधकोटिप्रविष्टत्वं च
दर्शितमाभ्यां विशेषणाभ्याम् । श्रीमन्तौ कान्तिमन्तौ रूपसम्पन्नौ
सौन्दर्ययुक्तौ वृषभश्रेष्ठविक्रमौ वृषभश्रेष्ठगमनौ द्युतिमन्तौ तेजस्विनौ,
तेजस्तु श्रियो भिन्नमिति न पुनरुक्तिः । एवम्भूतौ युवां कावित्यन्वयः  ॥ 
४।३।७१०  ॥   

  

प्रभया पर्वतेन्द्रो ऽयं युवयोरवभासितः  ॥  ४।३।११  ॥   

प्रभयेत्यर्धम्  ॥  ४।३।११  ॥   

  

राज्यार्हावमरप्रख्यौ कथं देशमिहागतौ ।  

पद्मपत्त्रेक्षणौ वीरौ जटामण्डलधारिणौ  ॥  ४।३।१२  ॥   

अन्योन्यसदृशौ वीरौ देवलोकादिवागतौ ।  

यदृच्छयेव सम्प्राप्तौ चन्द्रसूर्यौ वसुन्धराम्  ॥  ४।३।१३  ॥   

विशालवक्षसौ वीरौ मानुषौ देवरूपिणौ ।  

सिंहस्कन्धौ महोत्साहौ समदाविव गोवृषौ  ॥  ४।३।१४  ॥   

राज्येत्यादित्रय एकान्वयाः । अमरप्रख्यौ देवतुल्यपराक्रमौ देवलोकादागतौ
वीराविव स्थितौ यदृच्छया दैवात् वसुन्धरां प्राप्तौ चन्द्रसूर्याविव स्थितौ
देवरूपिणौ देवतुल्यरूपिणौ वीरौ मानुषौ युवां राज्यार्हावपि राज्यं
त्वक्त्वा वीरौ जटामण्डलधारिणौ अविच्छिन्नजटामण्डलधारिणौ भूत्वा इह देशं
वनदेशं कथं किमर्थम् आगतौ । समस्तराजलक्षणलक्षितयोर्युवयोः राज्यभोग
एवोचितः, नतु वनवास इति भावः  ॥  ४।३।१२१४  ॥   

  

आयताश्च सुवृत्ताश्च बाहवः परिघोपमाः ।  

सर्वभूषणभूषार्हाः किमर्थं न विभूषिताः  ॥  ४।३।१५  ॥   

आयताः आजानुविलम्बिनः सुवृत्ताः भुजगभोगवद्वृत्ताः बाहवः "रामस्य दक्षिणो
बाहुः" इति लक्ष्मणस्य रामबाहुत्वात्तद्बाहुभ्यां बहुवचनम् । यद्वा हनुमतो
भक्तत्वेन तस्य चतुर्भुजवेषेण दृश्यो ऽभवत् । यद्वा
द्वयोर्बाहुचतुष्टयवत्त्वाद्बहुवचनम् । परिघोपमाः परिघो गदाविशेषः तदुपमाः,
स्वसौन्दर्यानुभवपराणां समस्तविरोधिनिवर्तनक्षमा इत्यर्थः,
सर्वभूषणभूषार्हाः "आभरणस्याभरणम्" इत्युक्तरीत्या भूषणान्यपि
भूषयितुमर्हाः किमर्थं न विभूषिताः इमान् भूषणैरलङ्कृत्य आभरणाभरणत्वं
किमिति न प्रकाशितमित्यर्थः । यद्वा दृष्टिदोषपरिहाराय
एतादृशबाहुसौन्दर्यमाच्छादयितव्यं तत्किमर्थं नाच्छादितमिति भावः । यद्वा
आभरणच्छन्नसौन्दर्यमेवालमस्मद्वशीकरणाय । अधिकं
निरावरणसौन्दर्यप्रदर्शनमिति भावः । यद्वा राजकुमाराणां क्षणमात्रं
ताम्बूलाभावे म्लानतावत्क्षणमात्रविरहे ऽपि स्थातुमनर्हा भूषाः किमर्थं
विश्लेषिता इति भावः । यद्वा एवं भूषणविरहः कस्य वा शत्रोर्मूलघातायेति
भावः । अनेन अप्रतिहतसङ्कल्पत्वे ऽपि नित्यसूरीन् विहाय चतुर्धा ऽवतरणे को
हेतुरित्युक्तम्  ॥  ४।३।१५  ॥   

  

उभौ योग्यावहं मन्ये रक्षितुं पृथिवीमिमाम् ।  

ससागरवनां कृत्स्नां विन्ध्यमेरुविभूषिताम्  ॥  ४।३।१६  ॥   

उभाविति । विन्ध्यमेरुविभूषितामिति दृष्टान्तार्थः यथा विन्ध्यमेरू
भूरक्षकौ तथा भवन्तावपीति  ॥  ४।३।१६  ॥   

  

इमे च धनुषी चित्रे श्लक्ष्णे चित्रानुलेपने ।  

प्रकाशेते यथेन्द्रस्य वज्रे हेमविभूषिते  ॥  ४।३।१७  ॥   

चित्रे लोके एतादृशधनुषोरदर्शनादद्भुतावहे वज्रे इत्यभूतोपमा  ॥  ४।३।१७
 ॥   

  

सम्पूर्णा निशितैर्बाणैस्तूणाश्च शुभदर्शनाः ।  

जीवितान्तकरैर्घोरैः श्वसद्भिरिव पन्नगैः  ॥  ४।३।१८  ॥   

तूणा इति बहुवचनम् एकैकस्य पार्श्वद्वये ऽपि तूणीरद्वयसत्त्वात्  ॥  ४।३।१८
 ॥   

  

महाप्रमाणौ विस्तीर्णौ तप्तहाटकभूषितौ ।  

खड्गावैतौ विराजेते निर्मुक्ताविव पन्नागौ  ॥  ४।३।१९  ॥   

महाप्रमाणाविति दीर्घत्वम् । विस्तीर्णाविति विशालता । तप्तहाटकं
द्रुतकनकम् । निर्मुक्तौ निर्मुक्तत्वचौ  ॥  ४।३।१९  ॥   

  

एवं मां परिभाषन्तं कस्माद्वै नाभिभाषथः  ॥  ४।३।२०  ॥   

परिभाषन्तं पुनःपुनर्भाषमाणं नाभिभाषथः नाभिभाषेथे । व्यत्यय आर्षः  ॥ 
४।३।२०  ॥   

  

सुग्रीवो नाम धर्मात्मा कश्चिद्वानरयूथपः ।  

वीरो विनिकृतो भ्रात्रा जगद्भ्रमति दुःखितः  ॥  ४।३।२१  ॥   

एवं स्ववाक्सौष्ठवेन तूष्णीम्भूतौ दृष्ट्वा स्वकार्यमावेदयति सुग्रीव
इत्यादिना । विनिकृतः वञ्चितः  ॥  ४।३।२१  ॥   

  

प्राप्तो ऽहं प्रेषितस्तेन सुग्रीवेण महात्मना ।  

राज्ञा वानरमुख्यानां हनूमान्नाम वानरः  ॥  ४।३।२२  ॥   

महात्मना महाबुद्धिना  ॥  ४।३।२२  ॥   

  

युवाभ्यां सह धर्मात्मा सुग्रीवः सख्यमिच्छति ।  

तस्य मां सचिवं वित्तं वानरं पवनात्मजम्  ॥  ४।३।२३  ॥   

वित्तं विदेर्लोटि मध्यमपुरुषद्विवचनम्  ॥  ४।३।२३  ॥   

  

भिक्षुरूपप्रतिच्छन्नं सुग्रीवप्रियकाम्यया ।  

ऋश्यमूकादिह प्राप्तं कामगं कामरूपिणम्  ॥  ४।३।२४  ॥   

तर्हि कथं भिक्षुरसीत्यत्राह भिक्ष्विति  ॥  ४।३।२४  ॥   

  

एवमुक्त्वा तु हनुमांस्तौ वीरौ रामलक्ष्मणौ ।  

वाक्यज्ञौ वाक्यकुशलः पुनर्नोवाच किञ्चन  ॥  ४।३।२५  ॥   

नोवाच तद्वचनश्रवणेच्छयेति भावः  ॥  ४।३।२५  ॥   

  

एतच्छ्रुत्वा वचस्तस्य रामो लक्ष्मणमब्रवीत् ।  

प्रहृष्टवदनः श्रीमान् भ्रातरं पार्श्वतः स्थितम्  ॥  ४।३।२६  ॥   

एतदिति । हनुमन्तं स्तोतुं लक्ष्मणं प्रत्युक्तिः  ॥  ४।३।२६  ॥   

  

सचिवो ऽयं कपीन्द्रस्य सुग्रीवस्य महात्मनः ।  

तमेव कांक्षमाणस्य ममान्तिकमुपागतः  ॥  ४।३।२७  ॥   

सचिव इति । उपागतः स एव सचिवद्वारेति शेषः  ॥  ४।३।२७  ॥   

  

तमभ्यभाष सौमित्रे सुग्रीवसचिवं कपिम् ।  

वाक्यज्ञं मधुरैर्वाक्यैः स्नेहयुक्तमरिन्दम  ॥  ४।३।२८  ॥   

स्नेहयुक्तं मयि सुग्रीवे च प्रीतियुक्तमित्यर्थः । अभ्यभाष अभिभाषस्व ।
अडागमपरस्मैपदे आर्षे । मन्त्रिणा स्वामिनो वचनं न नीतिरिति सौमित्रिं
नियोजयति  ॥  ४।३।२८  ॥   

  

नानृग्वेदविनीतस्य नायजुर्वेदधारिणः ।  

नासामवेदविदुषः शक्यमेवं प्रभाषितुम्  ॥  ४।३।२९  ॥   

अथ चेतनोज्जीवनस्याचार्यमुखमन्तरेणासम्भवादाचार्यलाभं दर्शयति
नानृग्वेदेत्यादिना । "आचार्यो वेदसम्पन्नो विष्णुभक्तो विमत्सरः ।
मन्त्रज्ञो मन्त्रभक्तश्च सदा मन्त्रार्थदः शुचिः । गुरुभक्तिसमायुक्तः
पुराणज्ञो विशेषतः । एवं लक्षणसम्पन्नो गुरुरित्यभिधीयते  ॥ "
इत्युक्तमाचार्यलक्षणं दर्शयति। ऋग्वेदेषु विनीतस्य शिक्षितस्य
विनयधारणवेदनानि सर्वत्र वेदेषु योज्यानि। यद्वा प्रतिवर्णं स्वरभूयस्त्वेन
मनोनियमनेन सावधानोच्चार्यत्वादृग्वेदविनितस्येत्युक्तिः। एकैकानुवाके
अनुवाकान्तरवाक्यासाङ्कर्येण धारणस्य दुष्करत्वाद्यजुर्वेदधारिण
इत्युक्तम्। ऊहरहस्यादिगर्भितगानविशेषाणां दुर्विज्ञेयत्वात् सामवेदविदुष
इति। अथर्वणस्याध्ययनादिनियमाभावादनुक्तिः। एवं प्रभाषितुम् "देशं कथमिमिं
प्रप्तौ" इत्यारभ्य उक्तरीत्या व्यक्तं वक्तुं न शक्यमिति।
अनृग्वेदविनीतस्य एवं प्रभाषितुं न शक्यम्, अयजुर्वेदधारिण एवं प्रभाषितुं
न शक्यम्, असामवेदविदुषः एवं प्रभाषितुं न शक्यमिति प्रत्येकमन्वयः।
प्रत्येकं नञ्प्रयोगात् दार्ढ्यार्थं व्यतिरेकमुखेनोक्तिः।
अनृग्वेदविनीतस्य "उभौ योग्यावहं मन्ये रक्षितुं पृथिवीमिमाम्।"
इत्यादिनोक्तसृष्टिस्थितिसंहारकर्तृत्वं वक्तुं न शक्यम्। ऐतरेयके हि
"ब्रह्म वा इदमेक एवाग्र आसीत्" इत्यादिना तथात्वं प्रथमतः प्रतिपाद्यते।
अयजुर्वेदधारिणः "मानुषौ देवरूपिणौ" इत्यादिना "अजायमानो बहुधा विजायते"
इत्युक्तावताररहस्यं वक्तुं न शक्यम्। असामवेदविदुषः "सुवर्णाभौ
पद्मपत्त्रेक्षणौ" इत्येवं भाषितुं न शक्यते। छान्दोग्ये हि "अथ य
एषोन्तरादित्ये हिरण्मयः पुरुषो दृश्यते" इत्यारभ्य "तस्य यथा कप्यासं
पुण्डरीकमेवमक्षिणी" इत्याम्नायते  ॥  ४।३।२९  ॥   

  

नूनं व्याकरणं कृत्स्नमनेन बहुधा श्रुतम् ।  

बहु व्याहरता ऽनेन न किञ्चिदपशब्दितम्  ॥  ४।३।३०  ॥   

न केवलं वेदाध्ययनम् अङ्गाध्ययनं च कृतमित्याह नूनमिति । तत्र हेतुमाह
बह्विति । अपशब्दितम् अपकृष्टं न शब्दितम् । अत्रादौ यदित्यध्याहार्यम् ।
व्याकरणं श्रुतम् अतो नापशब्दितम्, कृत्स्नं श्रुतम् अतो न
किञ्चिदपशब्दितम् । प्रकृतिप्रत्ययसमाससन्ध्यादिषु किञ्चिदपि
नापभ्रंशितमित्यर्थः । बहुधा श्रुतम् एकवारश्रवणे क्वचिदन्यथाभावो ऽपि
स्यात्  ॥  ४।३।३०  ॥   

  

न मुखे नेत्रयोर्वापि ललाटे च भ्रुवोस्तथा ।  

अन्येष्वपि च गात्रेषु दोषः संविदितः क्वचित्  ॥  ४।३।३१  ॥   

शिक्षा चानेन श्रुतेत्याह चतुर्भिः न मुख इत्यादिभिः । लोके
केषाञ्चिद्व्यवहारदशायां मुखादिषु सर्वत्र यत्र कुत्रापि वा विकारो दृश्यते
न तथात्रेति भावः । दोषः विकृतिः न संविदित इत्यनेन स्वेन
सूक्ष्ममवलोकितमिति गम्यते । तदुक्तं शिक्षायाम् "गीती शीघ्री शिरःकम्पी
तथा लिखितपाठकः । अनर्थज्ञो ऽल्पकण्ठश्च षडेते पाठकाधमाः । न शिरः
कम्पयेद्गात्रं भ्रुवौ चाप्यक्षिणी तथा । तैलपूर्णमिवात्मानं तत्तद्वर्णे
प्रयोजयेत्  ॥ " इति  ॥  ४।३।३१  ॥   

  

अविस्तरमसन्दिग्धमविलम्बितमद्रुतम् ।  

उरःस्थं कण्ठगं वाक्यं वर्तते मध्यमे स्वरे  ॥  ४।३।३२  ॥   

एवमुच्चारणशक्तिरुक्ता । अथ वाक्यप्रयोगचातुरीं दर्शयति अविस्तरमिति ।
अविस्तरं शब्दप्रपञ्चरहितम् । "प्रथने वावशब्दे" इति घञो निषेधात् "ऋ
दोरप्" इत्यप्प्रत्ययः । असन्दिग्धं पदवर्णसन्देहरहितम् । अविलम्बितं
विलम्बितत्वे स्वाशक्तिः प्रकटिता स्यात् । अद्रुतं द्रुतोञ्चारणे
परप्रत्यायनं न स्यात् । उरःस्थं मन्द्रम् । कण्ठगं मध्यमम्, तादृशं वाक्यं
मध्यमे स्वरे वर्तते न मन्द्रं न मध्यमं न द्रुतं न विलम्बितं चेत्यर्थः ।
इदं चतुर्दशदोषाभावानामुपलक्षणम् । तथाह शिक्षाकारः "शङ्कितं
भीतमुद्घुष्टमव्यक्तमनुनासिकम् । काकस्वरं शीर्षगतं तथा तथा
स्थानविवर्जितम् । विस्वरं विरसं चैव विश्लिष्टं विषमान्वितम् । व्याकुलं
तालुभिन्नं च पाठदोषाश्चतुर्दशा  ॥ " इति। अन्यत्राप्युक्तम् "उपांशु दष्टं
त्वरितं विलम्बितं गद्गदितं प्रगीतम्। निष्पीडितं ग्रस्तपदाक्षरं च वदेन्न
दीनं न तु सानुनास्यम्  ॥ " इति  ॥  ४।३।३२  ॥   

  

संस्कारक्रमसम्पन्नामद्रुतामविलम्बिताम् ।  

उञ्चारययति कल्यार्णीं वाचं हृदयहारिणीम्  ॥  ४।३।३३  ॥   

एवं पाठदोषा उक्ताः । अथ तद्गुणानाह संस्कारेति । संस्कारो व्याकरणकृता
शब्दशुद्धिः व्यक्तपदत्वमिति यावत् । क्रमः वर्णानां क्रमिकता
व्यक्ताक्षरत्वमिति यावत् । कल्याणीम् इतरगुणवतीं हृदयहारिणीं मधुरां
वाणीम् उञ्चारयति उञ्चरति । तदिदमुक्तं शिक्षायाम् "माधुर्यमक्षरव्यक्तिः
पदच्छेदस्तथा ऽत्वरा । धैर्यं लयसमत्वं च षडेते पाठका गुणाः  ॥  " इति  ॥ 
४।३।३३  ॥   

  

अनया चित्रया वाचा त्रिस्थानव्यञ्चनस्थया ।  

कस्य नाराध्यते चित्तमुद्यतासेररेरपि  ॥  ४।३।३४  ॥   

माधुर्यपराकाष्ठामाह अनयेति । चित्रया आश्चर्यावहया । त्रिस्थानानि
उरःकण्ठशिरांसि व्यज्यन्ते एषु वर्णा इति व्यञ्चनानि ।
त्रिस्थानरूपव्यञ्जनेषु तिष्ठतीति तथा । तथात्वं च न तदुत्पन्नत्वं
शिरस्यत्वस्य निषिद्धत्वात् । शीर्षगतं तथेति ह्युदाहृतम् । किन्तु
उदात्तानुदात्तस्वरितवत्त्वम् । तथोक्तं शिक्षायाम् "अनुदात्तो हृदि ज्ञेयो
मूर्ध्न्युदात्त उदाहृतः । स्वरितः कण्ठमूलीयः पार्श्वास्ये प्रचयस्य तु
 ॥ " इति। नाराध्यते न तोष्यते। कस्येत्यस्य विवरणम्  

उद्यतासेररेरपीति । उद्यतासेः छेत्तुमुद्धृतासेरित्यतिक्रूरतोक्तिः । अनेन
हनुमदादिभिः रामादीनां संस्कृतभाषयैव व्यवहार इति गम्यते  ॥  ४।३।३४  ॥   

  

एवंविधो यस्य दूतो न भवेत्पार्थिवस्य तु ।  

सिध्यन्ति हि कथं तस्य कार्याणां गतयो ऽनघ  ॥  ४।३।३५  ॥   

एवं हनुमतो वाक्चातुरीमभिनन्द्य बुद्धिचातुरीमभिनन्दति एवंविध इति ।
एवंविधः एवंप्रष्टा अस्मत्प्रशंसाव्याजेन
कुलगोत्रनामधेयराज्यत्यागकारणादीनां प्रष्टा । गतयः सिद्धयः  ॥  ४।३।३५  ॥   

  

एवं गुणगणैर्युक्ता यस्य स्युः कार्यसाधकाः ।  

तस्य सिद्ध्यन्ति सर्वार्था दूतवाक्यप्रचोदिताः  ॥  ४।३।३६  ॥   

उक्तमर्थमन्वयमुखेनापि दर्शयति एवमिति । दूतवाक्यप्रचोदिताः दूतवाक्यमूला
एव सिद्ध्यन्ति, न प्रधानापेक्षा इति भावः  ॥  ४।३।३६  ॥   

  

एवमुक्तस्तु सौमित्रिः सुग्रीवसचिवं कपिम् ।  

अभ्यभाषत वाक्यज्ञो वाक्यज्ञं पवनात्मजम्  ॥  ४।३।३७  ॥   

वाक्यज्ञो वाक्यज्ञमित्युक्त्त्या यथारीत्या हनुमतोक्तं तथैव
सौमित्रिणापीत्युच्यते  ॥  ४।३।३७  ॥   

  

विदिता नौ गुणा विद्वन् सुग्रीवस्य महात्मनः ।  

तमेवं चावां मार्गावः सुग्रीवं प्लवगेश्वरम्  ॥  ४।३।३८  ॥   

विदिता इति । विद्वन्निति हनुमत्सम्बोधनम्  ॥  ४।३।३८  ॥   

  

यथा ब्रवीषि हनुमन् सुग्रीववचनादिह ।  

तत्तथा हि करिष्यावो वचनात्तव सत्तम  ॥  ४।३।३९  ॥   

यथेति । अनेन ये तावत् आचार्याभिमाननिष्ठाः तेषां कार्यं तद्वचनादेव
करिष्यामीति भगवतः प्रतिज्ञा सूचिता  ॥  ४।३।३९  ॥   

  

तत्तस्य वाक्यं निपुणं निशम्य प्रहृष्टरूपः पवनात्मजः कपिः ।  

मनः समाधाय जयोपपत्तौ सख्यं तदा कर्तुमियेष ताभ्याम्  ॥  ४।३।४०  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
तृतीयः सर्गः  ॥  ३  ॥   

तदिति । जयोपपत्तौ वालिजयोपपत्तिनिमित्तम्  ॥  ४।३।४०  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने तृतीयः सर्गः  ॥  ३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/01-sugrIva-sakhyam/003_hanumatA_sugrIvavRttAntakathanam.md">
<details><summary><h3>शिरोमणी ...{Loading}...</h3></summary>



हनुमद्गमनादिवृत्तान्तं बोधयन्नाह वच इत्यादिभिः । हनुमान् सुग्रीवस्य वचो
विज्ञाय यत्र राघवौ तत्र ऋष्यमूकात् पर्वतात् पुप्लुवे जगाम  ॥  ४।३।१  ॥   

  

कपीति । अशठबुद्धितया वानरत्वसूचितशठबुद्धित्वाभावेनोपलक्षितो मारुतात्मजो
हनुमान् कपिरूपं परित्यज्य तिरोधाय भिक्षुरूपं भेजे प्राप प्रसिद्धं च लोके
वानराणां शठबुद्धित्वम् । एतेन वानरत्वसूचितशठबुद्धिं मां विज्ञाय रामो न
संभाषेत इति हनुमत्संभावना सूचिता, रूपान्तरमगृहीत्वा भिक्षुरूपं भेजे
इत्यनेन इमौ दीनदयालू इति हनुमता ज्ञातमिति व्यञ्जितं तेन तद्बुद्धेः
प्रभावातिशयो व्यक्तः  ॥  ४।३।२  ॥   

  

तत इति । ततः भिक्षुरूपधारणानन्तरं श्लक्ष्णया मधुरया अत एव मनोज्ञया
मनोहरया वाचा उपलक्षितः विनीतवत् विनीतत्ववत् स्थिरं यस्मिन् स हनुमान्
वीरौ तौ राघवौ उपागम्य प्राप्य प्रणिपत्य च आबभाषे यथावत्प्रशशंस च ।
सार्धश्लोक एकान्वयी  ॥  ४।३।३  ॥   

  

तदेव भङ्ग्यन्तरेणाह समिति । वीरौ सत्यपराक्रमौ रामलक्ष्मणौ हनूमान्
विधिवत्संपूज्य कामतः सुग्रीवेच्छानुसारात् मृदुवाक्यमुवाच ।
अर्धद्वयमेकान्वयि  ॥  ४।३।४  ॥   

  

तदाकारमाह राजर्षीति । राजर्षीणां देवपूजिता प्रतिमा प्रतिकृतिर्ययोस्तौ
वरवर्णिनौ मृगगणान् अन्यांश्च वनचारिणः त्रासयन्तौ स्वतेजसा धर्षयन्तौ
भवन्तौ इमं देशं कथं केन प्रकारेण प्राप्तौ । राजर्षीणामित्यत्र
द्वन्द्वस्तत्पुरुषो वा । अर्धत्रयमेकान्वयि  ॥  ४।३।५,६  ॥   

  

पम्पेति । पम्पातीररुहान् पम्पायास्तीरे जातान् वृक्षान् वीक्षमाणौ इमां
नदीं नदीसदृशीं पम्पां शोभयन्तौ तपस्विनौ अतिबलवन्तौ धर्यवन्तौ सुवर्णाभौ
सुवर्णसदृशशरीरौ चीरवाससौ खण्डपटधरौ निःश्वसन्तौ वरभुजौ महाबाहू इमाः
अदृष्टमानुषाः वन्याः प्रजाः पीडयन्तौ, किं च इमा अस्मत्प्रभृतीन् प्रजाः
पीडयन्तौ निःश्वासोपलक्षितस्वदुःखदर्शनेन पीडां प्रापयन्तौ युवां कौ ।
नदीशब्द आचारक्विबन्तप्रकृतिककर्तृक्विबन्तः, नद्येव तत्र काचिदिति केचित्
। श्लोकद्वयमेकान्वयि । द्रुतसुवर्णस्य श्यामत्वेन दृश्यमानत्वात्
अद्रुतस्य च गौरवर्णत्वेन दृश्यमानत्वात् सुवर्णवर्णाभाविति न विरुद्धं
सुवर्णशब्देन अवस्थाद्वयापन्नयोर्ग्रहणे बाधकाभावात्  ॥  ४।३।७,८  ॥   

  

सिंहेति । सिंहविप्रेक्षितौ सिंहस्येव विप्रेक्षितं प्रेक्षणं ययोस्तौ,
सिंहातिबलविक्रमौ सिंहातिक्रामकबलविक्रमविशिष्टौ शक्रचापनिभे
इन्द्रधनुस्तुल्ये चापे धनुषी गृहीत्वा शत्रुनाशना रिपुविनाशकौ
वृषभश्रेष्ठविक्रमौ वृषभश्रेष्ठस्य श्रेष्ठवृषभस्येव विक्रमः पादन्यासो
ययोस्तौ हस्तिहस्तोपमभुजौ शुण्डादण्डसदृशभुजविशिष्टौ अत एव राज्यार्हौ
अमरप्रख्यौ देवतुल्यौ ययोः युवयोः प्रभया असौ पर्वतेन्द्रः अवभासितः
प्रकाशितः तौ युवामिह अस्मिन्देशे कथं केन हेतुना आगतौ प्राप्तौ ।
श्लोकत्रयमेकान्वयि  ॥  ४।३।९११  ॥   

  

पद्मेति । पद्मपत्रेक्षणौ अन्योन्यसदृशौ परस्परतुल्यौ यदृच्छया स्वेच्छया
देवलोकाद्वसुन्धरां संप्राप्तौ वीरौ चन्द्रसूर्याविव इहागतौ विशालवक्षसौ
वीरौ भवद्गुणज्ञानरहितेषु विशेषकं या प्रापकौ वीरौ मानुषौ नित्यमनुष्यौ
देवरूपिणौ देवानामप्युत्पादकौ सिंहस्कन्धौ समदौ मदसहितौ वीरौ गोवृषाविव
सकिरणवृषसदृशौ उभौ युवां समागरवनां सागरवनसहितां विन्ध्यमेरुविभूषितां
कृत्स्नामिमां पृथिवीं रक्षितुं योग्यौ अहं मन्ये अतः आयताः विस्तृताः
सुवृत्ताः पुष्टाः परिघोपमाः सर्वभूषणभूषार्हा इमे बाहवः किमर्थं न
विभूषिताः । सार्धश्लोकचतुष्टयमेकान्वयि  ॥  ४।३।१२१५  ॥   

  

इमे इति । चित्रे अनेकचित्रविशिष्टे श्लक्ष्णे चिक्कणे चित्रानुलेपने
द्रुतसुवर्णादिनिर्मितचित्ररूपानुलेपनविशिष्टे इमे धनुषी हेमविभूषिते
इन्द्रस्य वज्रे इव प्रकाशेते । अर्धद्वयमेकान्वयि  ॥  ४।३।१६  ॥   

  

संपूर्णा इति । शितैः तीक्ष्णैः जीवितान्तकरैः रिपुजीवनविध्वंसकैः
पन्नगैरिव घोरैः ज्वलद्भिः प्रकाशमानैः बाणैः संपूर्णाः अत एव शुभदर्शनाः
तूणा इषुधयः सन्तीति शेषः  ॥  ४।३।१७  ॥   

  

महेति । महाप्रमाणौ अतिप्रमाणविशिष्टौ विपुलौ पुष्टौ तप्तहाटकभूषणौ
द्रुतसुवर्णलिखितौ एतौ खड्गौ निर्मुक्तभुजगौ त्यक्तकञ्चुकसर्पाविव विराजेते
 ॥  ४।३।१८  ॥   

  

एवमिति । एवमनेन प्रकारेण परिभाषन्तं भवद्गुणान् कथयन्तं मां
कस्मान्नाभिभाषथः उत्तरं वदथः । अर्धं पृथक् । ननु त्वद्विषयकज्ञानमन्तरा
नोच्यते इत्यत आह-- सुग्रीव इति । वानरपुंगवः वानरश्रेष्ठः भ्रात्रा
विनिकृतः निःसारितः अत एव दुःखितः कश्चित्सुग्रीवो नाम धर्मात्मा
जगद्भ्रमति  ॥  ४।३।१९,२०  ॥   

  

प्राप्त इति । वानरमुख्यानां राज्ञा महात्मना तेन सुग्रीवेण प्रेषितः
हनूमान्नाम वानरो ऽहं प्राप्तः त्वामिति शेषः  ॥  ४।३।२१  ॥   

  

ननु त्वत्प्रेषणे तस्य किं प्रयोजनमित्यत आह युवाभ्यामिति । धर्मात्मा
सुग्रीवः युवाभ्यां सख्यमिच्छति । अर्धं पृथक् । ननु तेन तव कः संबन्धः
इत्यत आह-- तस्येति । भिक्षुरूपप्रतिच्छन्नं भिक्षुरूपेण
प्रतिच्छन्नमाच्छादितस्ववानरस्वरूपं सुग्रीवप्रियकारणात् इह प्राप्तं कामगं
यथेच्छं गमनकर्तारं कामरूपिणमीप्सितरूपधारणसमर्थं तस्य सुग्रीवस्य सचिवं
पवनात्मजं वानरं मां विद्धि जानीहि सत्यवृत्तकथनेन रामस्तेन विज्ञात इति
सूचितम् । श्लोकत्रयमेकान्वयि  ॥  ४।३।२२,२३  ॥   

  

एवमिति । वाक्यज्ञः वाक्यतात्पर्यज्ञाता वाक्यकुशलः वाक्यप्रयोगे निपुणः
हनुमान् रामलक्ष्मणौ एवमुक्त्वा पुनः किञ्चन नोवाच  ॥  ४।३।२४  ॥   

  

एतदिति । तस्य हनुमतः एतद्वचः श्रुत्वा प्रहृष्टवदनो रामः पार्श्वतः स्थितं
भ्रातरमब्रवीत्  ॥  ४।३।२५  ॥   

  

तद्वचनाकारमाह सचिव इत्यादिभिः । कपीन्द्रस्य सुग्रीवस्य अयं सचिवः तं
सुग्रीवमेव काङ्क्षमाणस्य मम अन्तिकं समीपमागतः  ॥  ४।३।२६  ॥   

  

तमिति । वाक्यज्ञं तं सुग्रीवसचितं हनुमन्तं स्नेहयुक्तं यथा भवति तथा
मधुरैर्वाक्यैः अभ्यभाष अभिभाषस्व  ॥  ४।३।२७  ॥   

  

अयं सकलवेदशास्त्रसंपन्न इति बोधयन्नाह नेति । अऋग्वेदविनीतस्य
साभिप्रायऋग्वेदाभ्यासरहितस्य पुरुषस्य एवंविधं प्रभाषितुं न शक्यम् ।
एवमन्यत्रापि योजनीयम् । अऋग्वेदविनीतादिविशेषणविशिष्टस्य न शक्यं न शक्यं
न शक्यमित्यन्वयो वा । एतेन हनुमतो निखिलवेदाभिज्ञत्वं सूचितं तेन
तस्यागाधबोधत्वं व्यक्तम्  ॥  ४।३।२८  ॥   

  

नूनमिति । बहुधा अनेकप्रकार व्याकरणमनेन श्रुतमधीतम् अत एव बहु अनेकविधं
व्याहरता कथयता ऽनेन किंचिन्न अपशब्दितम् अशुद्धं भाषितम्  ॥  ४।३।२९ ॥   

  

नेति । मुखादिषु अन्येषु पाण्यादिषु च दोषः मृषासंसर्गादिः न संविदितः
ज्ञातः  ॥  ४।३।३०  ॥   

  

वाक्यरचनानैपुण्यमाह अविस्तरमिति । अविस्तरं विस्ताररहितम् असंदिग्धं
सन्देहरहितवर्णार्थविशिष्टम् अविलम्बितं संबन्धविघातकविलम्बोच्चारणरहितम्
अव्यथं श्रोतृ़णां व्यथानिवर्तकं वर्णतो ऽर्थतश्चातमधुरमित्यर्थः, उरस्थं
मध्यमारूपेण उरसि स्थितं कण्ठगं वैखरीत्वेन कण्ठान्निर्गतं मध्यमस्वरम्
अत्युच्चैरतिनीचैरुच्चारणरहितं वाक्यं वर्तते एतस्येति शेषः  ॥  ४।३।३१  ॥   

  

तदेव भङ्ग्यन्तरेणाह संस्कारेति । संस्कारक्रमेण
शिक्षाव्याकरणादिजनितधारणाविशेषानुरोधेन संपन्नां संयुक्ताम् अत एव
अद्रुतां यथोक्तवर्णग्रहणध्वंसकातिशीघ्रोच्चारणरहिताम् अविलम्बितां
संबन्धविघातकविलम्बोच्चारणरहितां कल्याणीं कल्याणप्रदाम् अत एव
हृदयहर्षिणीं वाचमुच्चारयति हनुमानिति शेषः  ॥  ४।३।३२  ॥   

  

अनयेति । त्रिस्थानव्यञ्जनस्थया त्रिषु स्थानेषु उरःकण्ठशिरस्सु
व्यञ्जनमभिव्यक्तिस्तेन तिष्ठति तया चित्रया अनया वाचा उद्यतासेः वधाय
उद्यतखड्गस्यापि कस्यारेः चित्तं नाराध्यते प्रसाद्यते प्रसाद्यत
एवेत्यर्थः  ॥  ४।३।३३  ॥   

  

एवमिति । यस्य पार्थिवस्य एवंविधः एतत्सदृशो दूतो न भवेत् तस्य कार्याणां
गतयः प्राप्तयः कथं सिध्यन्ति न सिध्यन्तीत्यर्थः  ॥  ४।३।३४  ॥   

  

एवमिति । यस्य राज्ञः कार्यसाधकाः दूताः एवंगुणगुणैर्युक्ता भवन्ति तस्य
सर्वे अर्थाः दूतवाक्यप्रचोदिताः सन्त एव सिध्यन्ति । एतेन नृपतिभिरेवंविधो
दूतो ऽवश्यं संपादनीय इति व्यञ्जितं तेन हनुमति रामस्य प्रीत्यतिशयः सूचितः
 ॥  ४।३।३५  ॥   

  

एवमिति । एवमुक्तः रामेणेति शेषः, सौमित्रिः वाक्यज्ञं सुग्रीवसचिवमभ्यभाषत
 ॥  ४।३।३६  ॥   

  

तद्भाषणाकारमाह विदिता इति । हे विद्वन् नौ आवयोः सुग्रीवगुणा विदिताः
ज्ञाताः अत एव आवां तं सुग्रीवमेव मार्गावः अन्वेषयावः  ॥  ४।३।३७  ॥   

  

यथेति । हे हनुमन् सुग्रीववचनात् यथा यत् त्वमिह ब्रवीषि तत् तव वचनात्
त्वदुक्तेः करिष्यावः  ॥  ४।३।३८  ॥   

  

तदिति । तत् स्वप्रार्थिताङ्गीकारबोधकं तस्य लक्ष्मणवाक्यं निशम्य श्रुत्वा
प्रहृष्टरूपः पवनात्मजः जयोपपतौ सुग्रीवविजयसिद्धौ मनः समाधाय ताभ्यां
रामलक्ष्मणाभ्यां सख्यं कर्तुमियेष  ॥  ४।३।३९  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
तृतीयः सर्गः  ॥  ४।३  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/01-sugrIva-sakhyam/003_hanumatA_sugrIvavRttAntakathanam.md">
<details><summary><h3>तिलकम् ...{Loading}...</h3></summary>



विज्ञाय तात्पर्यतो ज्ञात्वा  ॥  ४।३।१  ॥   

  

भिक्षुरूपं प्राकृततापसरूपम् । शठबुद्धितया ऽविश्वस्तबुद्धितया  ॥  ४।३।२
 ॥   

  

विनीतवद्विनीतयोग्यम्  ॥  ४।३।३  ॥   

  

यथावत्प्रशशंस न तु मिथ्यास्तुतिरित्यर्थः । आबभाषे वक्तुमभिमुखीचकार ।
संपूज्य वाचा प्रशस्य  ॥  ४।३।४  ॥   

  

कामतः सुग्रीवोपदेशाविरुद्धस्वेच्छातः । राजर्षी च देवौ च तत्प्रतिमौ  ॥ 
४।३।५ ॥   

  

वरवर्णिनौ ब्रह्मचारिश्रेष्ठौ । अन्यांश्च रक्षोसुरादीन्  ॥  ४।३।६  ॥   

  

समन्ततो वीक्षमाणौ । किञ्चिद्वस्त्वन्वेषमाणाविवेत्यर्थः । इमां नदीमिति
सरस्यपि विस्तृतत्वेन नदीत्वोपचार इति केचित्, नद्येवेत्यन्ये  ॥  ४।३।७
 ॥   

  

शोभनो वर्ण आभा कान्तिश्च ययोस्तौ निःश्वसन्तौ किञ्चिद्दुःखवशेनेति शेषः ।
इमा वन्याः प्रजाः पीडयन्तौ स्वरूपमात्रेणेति शेषः  ॥  ४।३।८,९  ॥   

  

हस्तः शुण्डादण्डः  ॥  ४।३।१०  ॥   

  

राज्यार्हौ देवतुल्यौ देशं हित्वा कथमिहागतावित्यर्थः । आकारतो
महाराजत्वनिश्चयादेवमुक्तिः  ॥  ४।३।११  ॥   

  

देवलोकादिह भूतल आगताविव  ॥  ४।३।१२,१३  ॥   

  

समदौ हृष्टौ गौवृषौ तरुणवृषभाविव  ॥  ४।३।१४,१५  ॥   

  

चित्रमनुलेपनं स्वर्णजलरूषणं ययोस्ते  ॥  ४।३।१६  ॥   

  

हेमभूषिते वज्रे यथा  ॥  ४।३।१७,१८  ॥   

  

निर्मुक्तौ मुक्तकञ्चुकौ । कस्माद्वै कस्माद्धेतोर्नाभिभाषथः
प्रत्युत्तरमिति शेषः  ॥  ४।३।१९  ॥   

  

ननु कस्त्वं कस्य वा यस्यास्माभिः प्रत्युत्तरं देयम्, तत्राह सुग्रीव इति
। सुग्रीवस्याक्षुद्रत्वबोधनाय तत्स्तुतिपूर्वकमुक्तिः । विनिकृतो निरस्तः
 ॥  ४।३।२०,२१  ॥   

  

ननु त्वद्राज्ञा ऽस्मत्समीपे प्रेषणं किमर्थम्, तत्राह युवाभ्यामिति  ॥ 
४।३।२२  ॥   

  

वानरराजसचिवस्य मानुषं रूपं कुतस्तत्राह भिक्षुरूपेति । अनेन शुद्धं
वानरत्वमेव नेत्यपि बोधितम् । ईदृशं वित्तमिति प्राक्तनेनान्वयः  ॥ 
४।३।२३२५  ॥   

  

तमेव सुग्रीवमेव । काङ्क्षमाणस्येच्छत इत्यर्थः  ॥  ४।३।२६  ॥   

  

तमभ्यभाषाभिभाषस्वेति यावत् । वाक्येति । वाक्यज्ञं वाक्यरचनाभिज्ञं
मधुरैर्वाक्यैः स्नेहयुक्तमभ्यभाषेत्यन्वयः  ॥  ४।३।२७  ॥   

  

विनयः प्रातिशाख्यादिज्ञानपूर्वकाभ्यासः ऋग्वेदविषये तद्धीनो यो न भवति तेन
। एकैकानुवाके ऽनुवाकान्तरसाङ्कर्येण तद्धारणस्य
दुष्करत्वाद्यजुर्वेदधारणाहीनभिन्नेन ।
गायनविषयोहादेर्दुर्ज्ञेयत्वात्सामवेदज्ञानहीनभिन्नेनैवं प्रभाषितुं शक्यं
न तद्धीनेनेत्यर्थः । षष्ठ्यार्षी, शेषे वा । यद्वा तद्धीनैरेवं प्रभाषितुं
न शक्यम् अशक्यमित्यर्थः । तेनायं सर्वथा तज्ज्ञ इति नोपेक्षार्ह इति
व्यङ्ग्यम्  ॥  ४।३।२८  ॥   

  

ननु वेदमात्राध्यायिना न किञ्चिद्राजमन्वादि ज्ञातुं शक्यं तत्राह नूनमिति
। कृत्स्नं पदतदर्थस्वरूपनिर्णयोपयोगिन्यायसहितं
व्याकरणबोध्यसाधुत्वस्यार्थघटितत्वात् । अनेन सर्वज्ञत्वं सूचितम् ।
तथाश्रवणे हेतुमाह बह्विति  ॥  ४।३।२९  ॥   

  

इङ्गितैरप्यसौ विश्वासयोग्य इत्याह न मुखे इति । दोषः संविदितः व्यवहारकाले
इति शेषः  ॥  ४।३।३०  ॥   

  

अथ वचनरचनासौष्ठवमाह अविस्तरमिति । नातिविस्तारमित्यर्थः ।
असन्दिग्धमसन्दिग्धार्थमसन्दिग्धाक्षरं च । अविलम्बितम्
अनेनास्खलद्गीष्ट्वम् । अव्यथं न विद्यते श्रोतृश्रुतेर्व्यथा
यस्मात्तादृशं तेनाश्रुतिकटुवर्णमित्यर्थः । उरस्थं मध्यमारूपेण, कण्ठगं
वैखरीरूपेण कण्टविवराच्छ्रोतृश्रोत्रं गतम्, अत एव मध्यमस्वरं
नात्युच्चैर्नातिनीचैः  ॥  ४।३।३१  ॥   

  

संस्कारक्रमसंपन्नां संस्काराणां क्रमे क्रमेण जनने संपन्नां समर्थाम्
"विशिष्टानुपूर्वीविशेषरूपेण पदादीनां ग्रहणाय
क्रमवत्ततद्वर्णाकारसंस्करानन्तःकरण उत्पाद्य तत्क्रमेण
क्रमवद्वर्णावभासपदवाक्यज्ञानम्" इति वाक्यप्रदीपादौ स्पष्टम् । तेन
मध्यमवृत्त्योच्चारणं सूचितम्, तदाह अद्भुतामविलम्बितामिति । अत एव
हृदयहर्षिणीम्  ॥  ४।३।३२  ॥   

  

त्रिस्थानव्यञ्जनस्थया त्रिषु स्थानेषूरःकण्ठशिरःसु
यद्व्यञ्जनमभिव्यक्तिस्तया तिष्ठति श्रोतृग्राह्यस्वरूपं लभते तादृश्या ।
अनेन "नित्य एव स्फोटरूपः शब्दः" इति सूचितम् । नाराध्यते नानुकूल्यते  ॥ 
४।३।३३  ॥   

  

कार्याणां गतयः परिपाकाः  ॥  ४।३।३४  ॥   

  

दूतवाक्यप्रचोदितास्तद्वाक्यबोधितः  ॥  ४।३।३५  ॥   

  

एवमुक्तः रामेणेति शेषः  ॥  ४।३।३६  ॥   

  

नावावयोः । तमेव सुग्रीवमेव । मार्गावो मार्गयावः  ॥  ४।३।३७  ॥   

  

यथा ब्रवीषि सख्यमीच्छतीति यदवादीः तत्तथैव करिष्याव इत्यर्थः  ॥ 
४।३।३८ ॥   

  

जयोपपत्तौ सुग्रीवस्येति शेषः । ताभ्यां रामसुग्रीवाभ्याम्  ॥  ४।३।३९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे तृतीय सर्गः  ॥  ४।३  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/01-sugrIva-sakhyam/003_hanumatA_sugrIvavRttAntakathanam.md">
<details><summary><h3>द्राविडपाठः ...{Loading}...</h3></summary>



  
वचो विज्ञाय हनुमान् सुग्रीवस्य महात्मनः।  
पर्वतादृश्यमूकात्तु पुप्लुवे यत्र राघवौ ॥ 4.3.1 ॥   
कपिरूपं परित्यज्य हनुमान् मारुतात्मजः।  
भिक्षुरूपं ततो भेजे शठबुद्धितया कपिः ॥ 4.3.2 ॥   
विनीतवदुपागम्य राघवौ प्रणिपत्य च।  
आबभाषे तदा वीरौ यथावत् प्रशशंस च ॥ 4.3.3 ॥   
सम्पूज्य विधिवद्वीरो हनुमान् मारुतात्मजः।  
उवाच कामतो वाक्यं मृदु सत्यपराक्रमौ ॥ 4.3.4 ॥   
राजर्षिदेवप्रतिमौ तापसौ संशितव्रतौ।  
देशं कथमिमं प्राप्तौ भवन्तौ वरवर्णिनौ ॥ 4.3.5 ॥   
त्रासयन्तौ मृगगणानन्यांश्च वनचारिणः।  
पम्पातीररुहान् वृक्षान् वीक्षमाणौ समन्ततः ॥ 4.3.6 ॥   
इमां नदीं शुभजलां शोभयन्तौ तपस्विनौ।  
धैर्यवन्तौ सुवर्णाभौ कौ युवां चीरवाससौ ॥ 4.3.7 ॥   
निःश्वसन्तौ वरभुजौ पीडयन्ताविमाः प्रजाः।  
सिंहविप्रेक्षितौ वीरौ सिंहातिबलविक्रमौ ॥ 4.3.8 ॥   
शक्रचापनिभे चापे गृहीत्वा शत्रुसूदनौ।  
श्रीमन्तौ रूपसम्पन्नौ वृषभश्रेष्ठविक्रमौ ॥ 4.3.9 ॥   
हस्तिहस्तोपमभुजौ द्युतिमन्तौ नरर्षभौ ॥ 4.3.10 ॥   
प्रभया पर्वतेन्द्रोऽयं युवयोरवभासितः ॥ 4.3.11 ॥   
राज्यार्हावमरप्रख्यौ कथं देशमिहागतौ।  
पद्मपत्त्रेक्षणौ वीरौ जटामण्डलधारिणौ ॥ 4.3.12 ॥   
अन्योन्यसदृशौ वीरौ देवलोकादिवागतौ।  
यदृच्छयेव सम्प्राप्तौ चन्द्रसूर्यौ वसुन्धराम् ॥ 4.3.13 ॥   
विशालवक्षसौ वीरौ मानुषौ देवरूपिणौ।  
सिंहस्कन्धौ महोत्साहौ समदाविव गोवृषौ ॥ 4.3.14 ॥   
आयताश्च सुवृत्ताश्च बाहवः परिघोपमाः।  
सर्वभूषणभूषार्हाः किमर्थं न विभूषिताः ॥ 4.3.15 ॥   
उभौ योग्यावहं मन्ये रक्षितुं पृथिवीमिमाम्।  
ससागरवनां कृत्स्नां विन्ध्यमेरुविभूषिताम् ॥ 4.3.16 ॥   
इमे च धनुषी चित्रे श्लक्ष्णे चित्रानुलेपने।  
प्रकाशेते यथेन्द्रस्य वज्रे हेमविभूषिते ॥ 4.3.17 ॥   
सम्पूर्णा निशितैर्बाणैस्तूणाश्च शुभदर्शनाः।  
जीवितान्तकरैर्घोरैः श्वसद्भिरिव पन्नगैः ॥ 4.3.18 ॥   
महाप्रमाणौ विस्तीर्णौ तप्तहाटकभूषितौ।  
खड्गावैतौ विराजेते निर्मुक्ताविव पन्नागौ ॥ 4.3.19 ॥   
एवं मां परिभाषन्तं कस्माद्वै नाभिभाषथः ॥ 4.3.20 ॥   
सुग्रीवो नाम धर्मात्मा कश्चिद्वानरयूथपः।  
वीरो विनिकृतो भ्रात्रा जगद्भ्रमति दुःखितः ॥ 4.3.21 ॥   
प्राप्तोऽहं प्रेषितस्तेन सुग्रीवेण महात्मना।  
राज्ञा वानरमुख्यानां हनूमान्नाम वानरः ॥ 4.3.22 ॥   
युवाभ्यां सह धर्मात्मा सुग्रीवः सख्यमिच्छति।  
तस्य मां सचिवं वित्तं वानरं पवनात्मजम् ॥ 4.3.23 ॥   
भिक्षुरूपप्रतिच्छन्नं सुग्रीवप्रियकाम्यया।  
ऋश्यमूकादिह प्राप्तं कामगं कामरूपिणम् ॥ 4.3.24 ॥   
एवमुक्त्वा तु हनुमांस्तौ वीरौ रामलक्ष्मणौ।  
वाक्यज्ञौ वाक्यकुशलः पुनर्नोवाच किञ्चन ॥ 4.3.25 ॥   
एतच्छ्रुत्वा वचस्तस्य रामो लक्ष्मणमब्रवीत्।  
प्रहृष्टवदनः श्रीमान् भ्रातरं पार्श्वतः स्थितम् ॥ 4.3.26 ॥   
सचिवोऽयं कपीन्द्रस्य सुग्रीवस्य महात्मनः।  
तमेव काङ्क्षमाणस्य ममान्तिकमुपागतः ॥ 4.3.27 ॥   
तमभ्यभाष सौमित्रे सुग्रीवसचिवं कपिम्।  
वाक्यज्ञं मधुरैर्वाक्यैः स्नेहयुक्तमरिन्दम ॥ 4.3.28 ॥   
नानृग्वेदविनीतस्य नायजुर्वेदधारिणः।  
नासामवेदविदुषः शक्यमेवं प्रभाषितुम् ॥ 4.3.29 ॥   
नूनं व्याकरणं कृत्स्नमनेन बहुधा श्रुतम्।  
बहु व्याहरताऽनेन न किञ्चिदपशब्दितम् ॥ 4.3.30 ॥   
न मुखे नेत्रयोर्वापि ललाटे च भ्रुवोस्तथा।  
अन्येष्वपि च गात्रेषु दोषः संविदितः क्वचित् ॥ 4.3.31 ॥   
अविस्तरमसन्दिग्धमविलम्बितमद्रुतम्।  
उरःस्थं कण्ठगं वाक्यं वर्तते मध्यमे स्वरे ॥ 4.3.32 ॥   
संस्कारक्रमसम्पन्नामद्रुतामविलम्बिताम्।  
उञ्चारययति कल्यार्णीं वाचं हृदयहारिणीम् ॥ 4.3.33 ॥   
अनया चित्रया वाचा त्रिस्थानव्यञ्चनस्थया।  
कस्य नाराध्यते चित्तमुद्यतासेररेरपि ॥ 4.3.34 ॥   
एवंविधो यस्य दूतो न भवेत्पार्थिवस्य तु।  
सिध्यन्ति हि कथं तस्य कार्याणां गतयोऽनघ ॥ 4.3.35 ॥   
एवं गुणगणैर्युक्ता यस्य स्युः कार्यसाधकाः।  
तस्य सिद्ध्यन्ति सर्वार्था दूतवाक्यप्रचोदिताः ॥ 4.3.36 ॥   
एवमुक्तस्तु सौमित्रिः सुग्रीवसचिवं कपिम्।  
अभ्यभाषत वाक्यज्ञो वाक्यज्ञं पवनात्मजम् ॥ 4.3.37 ॥   
विदिता नौ गुणा विद्वन् सुग्रीवस्य महात्मनः।  
तमेवं चावां मार्गावः सुग्रीवं प्लवगेश्वरम् ॥ 4.3.38 ॥   
यथा ब्रवीषि हनुमन् सुग्रीववचनादिह।  
तत्तथा हि करिष्यावो वचनात्तव सत्तम ॥ 4.3.39 ॥   
तत्तस्य वाक्यं निपुणं निशम्य प्रहृष्टरूपः पवनात्मजः कपिः।  
मनः समाधाय जयोपपत्तौ सख्यं तदा कर्तुमियेष ताभ्याम् ॥ 4.3.40 ॥   

</details>
</div>
