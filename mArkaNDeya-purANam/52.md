+++
title = "५२"

+++

द्विपञ्चाशोऽध्यायः ५२  

मार्कण्डेय उवाच  

इत्येष तामसः सर्गो ब्रह्मणोऽव्यक्तजन्मनः  ।  
रुद्रसर्गं प्रवक्ष्यामि तन्मे निगदतः शृणु  ॥ ५२.१ ॥  
तनयाश्च तथैवाष्टौ पत्न्यः पुत्राश्च ते तथा  ।  
कल्पादावात्मनस्तुल्यं सुतं प्रध्यायतः प्रभोः  ॥ ५२.२ ॥  
प्रादुरासीदथाङ्केऽस्य कुमारो नीललोहितः  ।  
रुरोद सुस्वरं सोऽथ द्रवंश्च द्विजसत्तम  ॥ ५२.३ ॥  
किं रोदिषीति तं ब्रह्मा रुदन्तं प्रत्युवाच ह  ।  
नाम देहीति तं सोऽथ प्रत्युवाच जगत्पतिम्  ॥ ५२.४ ॥  
रुद्रस्त्वं देव ! नाम्नासि मा रोदीर्धैर्यमावह  ।  
एवमुक्तस्ततः सोऽथ सप्तकृत्वो रुरोद ह  ॥ ५२.५ ॥  
ततोऽन्यानि ददौ तस्मै सप्त नामानि वै प्रभुः  ।  
स्थानानि चैषामष्टानां पत्नीः पुत्रांश्च वै द्विज  ॥ ५२.६ ॥  
भवं शर्वं तथेशानं तथा पशुपतिं प्रभुः  ।  
भीममुग्रं महादेवमुवाच स पितामहः  ॥ ५२.७ ॥  
चक्रे नामान्यथैतानि स्थानान्येषाञ्चकार ह  ।  
सूर्यो जलं मही वह्निर्वायुराकाशमेव च  ॥ ५२.८ ॥  
दीक्षितो ब्राह्मणः सोम इत्येतास्तनवः क्रमात् ।  
सुवर्चला तथैवोमा विकेशी चापरा स्वधा  ॥ ५२.९ ॥  
स्वाहा दिशस्तथा दीक्षा रोहिणी च यथाक्रमम्  ।  
सूर्यादीनां द्विजश्रेष्ठ ! रुद्राद्यैर्नामभिः सह  ॥ ५२.१० ॥  
शनैश्चरस्तथा शुक्रो लोहिताङ्गो मनोजवः  ।  
स्कन्दः सर्गोऽथ सन्तानो बुधश्चानुक्रमात्सुतः  ॥ ५२.११ ॥  
एवम्प्रकारो रुद्रोऽसौ सतीं भार्यामविन्दत  ।  
दक्षकोपाच्च तत्याज सा सती स्वं कलेवरम्  ॥ ५२.१२ ॥  
हिमवद्दुहिता साभून्मेनायां द्विजसत्तम  ।  
तस्या भ्राता तु मैनाकः सखाम्भोधेरनुत्तमः  ॥ ५२.१३ ॥  
उपयेमे पुनश्चैनामनन्यां भगवान् भवः  ।  
देवौ धाताविधातारौ भृगोः ख्यातिरसूयत  ॥ ५२.१४ ॥  
श्रियञ्च देवदेवस्य पत्नी नारायणास्य या  ।  
आयातिर्नियतिश्चैव मेरोः कन्ये महात्मनः  ॥ ५२.१५ ॥  
धाताविधात्रोस्ते भार्ये तयोर्जातौ सुतावुभौ  ।  
प्राणश्चैव मृकण्डुश्च पिता मम महायशाः  ॥ ५२.१६ ॥  
मनस्विन्यामहं तस्मात्पुत्रो वेदशिरा मम  ।  
धूम्रवत्यां समभवत्प्राणस्यापि निबोध मे  ॥ ५२.१७ ॥  
प्राणस्य द्युतिमान् पुत्र उत्पन्नस्तस्य चात्मजः  ।  
अजराश्च तयोः पुत्राः पौत्राश्च बहवोऽभवन्  ॥ ५२.१८ ॥  
पत्नी मरीचेः सम्भूतिः पौर्णमासमसूयत  ।  
विरजाः पर्वतश्चैव तस्य पुत्रौ महात्मनः  ॥ ५२.१९ ॥  
तयोः पुत्रांस्तु वक्ष्येऽहं वंशसङ्कीर्तने द्विज  ।  
स्मृतिश्चाङ्गिरसः पत्नी प्रसूता कन्यकास्तथा  ॥ ५२.२० ॥  
सिनीवाली कुहूश्चैव राका भानुमती तथा  ।  
अनसूया तथैवात्रेर्जज्ञे पुत्रानकल्पषान्  ॥ ५२.२१ ॥  
सोमं दुर्वाससञ्चैव दत्तात्रेयञ्च योगिनम्  ।  
प्रीत्यां पुलस्त्यभार्यायां दत्तोऽन्यस्तत्सुतोऽभवत् ॥ ५२.२२ ॥  
पूर्वजन्मनि सोऽगस्त्यः स्मृतः स्वायम्भुवेऽन्तरे  ।  
कर्दमश्चार्ववीरश्च सहिष्णुश्च सुतत्रयम्  ॥ ५२.२३ ॥  
क्षमा तु सुषुवे भार्या पुलहस्य प्रजापतेः  ।  
क्रतोस्तु सन्नतिर्भार्या बालखिल्यानसूयत  ॥ ५२.२४ ॥  
षष्टिर्यानि सहस्राणि ऋषीणामूर्ध्वरेतसाम्  ।  
ऊर्जायान्तु वसिष्ठस्य सप्ताजायन्त वै सुताः  ॥ ५२.२५ ॥  
रजोगात्रोर्ध्वबाहुश्च सबलश्चानघस्तथा  ।  
सुतपाः शुक्ल इत्येते सर्वे सप्तर्षयः स्मृताः  ॥ ५२.२६ ॥  
योऽसावग्निरभीमानी ब्रह्मणस्तनयोऽग्रजः  ।  
तस्मात्स्वाहा सुतान् लेभे त्रीनुदारौजसो द्विज  ॥ ५२.२७ ॥  
पावकं पवमानञ्च शुचिञ्चापि जलाशिनम्  ।  
तेषान्तु सन्तातावन्ये चत्वारिंशच्च पञ्च च  ॥ ५२.२८ ॥  
कथ्यन्ते बहुशश्चैते पिता पुत्रत्रयञ्च यत् ।  
एवमेकोनपञ्चाशद्दुर्जयाः परिकीर्तिताः  ॥ ५२.२९ ॥  
पितरो ब्रह्मणा सृष्टा ये व्याख्याता मया तव  ।  
अग्निष्वात्ता बर्हिषदोऽनग्नयः साग्नयश्च ये  ॥ ५२.३० ॥  
तेभ्यः स्वधा सुते जज्ञे मेनां वै धारिणीं तथा  ।  
ते उभे ब्रह्मवादिन्यौ योगिन्यौ चाप्युभे द्विज  ॥ ५२.३१ ॥  
उत्तमज्ञानसम्पन्ने सर्वैः समुदिते गुणैः  ।  
इत्येषा दक्षकन्यानां कथितापत्यसन्ततिः  ।  
श्रद्धावान् संस्मरन्नित्यं प्रजावानभिजायते  ॥ ५२.३२ ॥  

इति श्रीमार्कण्डेयपुराणे रुद्रसर्गाभिधानो नाम द्विपञ्चाशोऽध्यायः  
