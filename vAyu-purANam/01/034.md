---
title: ०३४

---
॥ऋषय ऊचुः ॥  
एवं प्रजासन्निवेशं श्रुत्वा च ऋषिपुङ्गवः।  
पप्रच्छ निपुणः सूतं पृथिव्यायाम विस्तरौ ॥ ३४.१ ॥  
  
कति द्वीपाः समुद्रा वा पर्वताश्च कति प्रभोः।  
कियन्ति चैव वर्षाणि तेषु नद्यश्च काः स्मृताः ॥ ३४.२ ॥  
  
महाभूतप्रमाणञ्च लोका लोकौ तथैव च।  
पर्यायपारिमाण्यञ्च गतिश्चन्द्रार्कयोस्तथा।  
एतत् प्रब्रूहि नः सर्वं विस्तरेण यथा तथा ॥ ३४.३ ॥  
  
॥सूत उवाच॥  
अत ऊर्द्ध्वं प्रवक्ष्यामि पृथिव्यायामविस्तरम्।  
सङ्ख्याश्चैव समुद्राणां द्वीपानाञ्चैव विस्तरम् ॥ ३४.४ ॥  
  
यावन्ति चैव वर्षाणि तेषु नद्यश्च याः स्मृताः।  
महाभूतप्रमाणञ्च लोकालोकौ तथैव च।  
पर्यायपारिमाण्यञ्च गतिश्चन्द्रार्कयोस्तथा ॥ ३४.५ ॥  
  
द्वीपभेदसहस्राणि सप्तस्वन्तर्गतानि वै।  
न शक्यन्ते प्रमाणेन वक्तुं वर्षशतैरपि ॥ ३४.६ ॥  
  
सप्तद्वीपन्तु वक्ष्यामि चन्द्रादित्यग्रहैः सह।  
येषां मनुष्यास्तर्केण प्रमाणानि प्रचक्षते ॥ ३४.७ ॥  
  
अचिन्त्याः खलु ये भावा न तांस्तर्केण भावयेत्।  
प्रकृतिभ्यः परं यच्च तन्नित्यञ्च प्रजक्ष्यते ॥ ३४.८ ॥  
  
नववर्षं प्रवक्ष्यामि जम्बूद्वीपं यथा तथा ।  
विस्तरान्मण्डलाच्चैव योजनैस्तन्निबोधत ॥ ३४.९ ॥  
  
शतमेकं सहस्राणां योजनानां प्रमाणतः।  
नानाजनपदाकीर्णैः पुरैश्च विविधैः शुभैः ॥ ३४.१० ॥  
  
सिद्धचारणगन्धर्वपर्वतैरुपशोभितम्।  
सर्वधातुनिबद्धैश्च शिलाजालसमुद्भवैः ।  
पर्वतप्रभवाभिश्च नदीभिः पर्वतैस्तथा ॥ ३४.११ ॥  
  
जम्बूद्वीपः पृथुः श्रीमान् सर्व्वतः परिवारितः।  
नवभिश्चावृतः सर्व्वैर्भुवनैर्भूतभावनैः।  
लावणेन समुद्रेण सर्व्वतः परिवारितः ॥ ३४.१२ ॥  
  
जम्बूद्वीपस्य विस्तारात् समेन तु समन्ततः।  
जम्बूद्वीपस्य विस्तारात् समेन तु समन्ततः।  
प्रागायताः सुपर्वाणः षडिमे वर्षपर्व्वताः।  
अवगाढा उभयतः समुद्रौ पूर्वपश्विमौ ॥ ३४.१३ ॥  
  
हिमप्रायश्च हिमवान् हेमकूटश्च हेमवान्।  
तरुणादित्यवर्णाभो हैरण्यो निषधः स्मृतः ॥ ३४.१४ ॥  
  
चातुर्वर्णस्तु सौवर्णो मेरुश्चोच्यतमः स्मृतः।  
प्लुताकृतिप्रमाणश्च चतुरस्रः समुच्छ्रितः ॥ ३४.१५ ॥  
  
नानावर्णस्तु पार्श्वेषु प्रजापतिगुणान्वितः।  
नाभिवन्धनसम्भूतो ब्रह्मणोऽव्यक्तजन्मनः ॥ ३४.१६ ॥  
  
पूर्व्वतः श्वेतवर्णोऽसौ ब्रह्मण्यस्तस्य तेन तत्।  
पीतश्च दक्षिणेनासौ तेन वैश्यत्वमिष्यते ॥ ३४.१७ ॥  
  
भृङ्गपत्रनिभश्वासौ पक्ष्विमेन महाबलः।  
तेनास्य शूद्रता दृष्टा मेरोर्नानार्थकारणात् ॥ ३४.१८ ॥  
  
पार्श्वमुत्तरतस्तस्य रक्तवर्णं स्वभावतः।  
तेनास्य क्षत्रता चस्यादिति वर्णाः प्रकीर्तिताः।  
व्यक्तः स्वभावतः प्रोक्तो वर्णतः परिमाणतः ॥ ३४.१९ ॥  
  
नीलश्च वैढूर्य्यमयः श्वेतश्रृङ्गो हिरण्मयः।  
मयूरबर्हवर्णस्तु शातकौम्भस्तु श्रृङ्गवान् ॥ ३४.२० ॥  
  
एते पर्व्वतराजानः सिद्धचारणसेविताः।  
तेषामन्तरविष्कम्भो नवसाहस्र उच्यते ॥ ३४.२१ ॥  
  
मध्ये त्विलावृतं यस्तु महामेरोः समन्ततः।  
नवैव तु सहस्राणि विस्तीर्णः पर्व्वतस्तु सः।  
मध्ये तस्य महामेरोर्निर्धूम इव पावकः ॥ ३४.२२ ॥  
  
वेद्यर्द्धं दक्षिणं मेरोरुत्तरार्द्धं तथोत्तरम्।  
वर्षाणि यानि सप्तात्र तेषां ये वर्षपर्व्वताः।  
द्वे द्वे सहस्रे विस्तीर्णा योजनानि समुच्छ्रयात् ॥ ३४.२३ ॥  
  
जम्बूद्वीपस्य विस्तारात्तेषामायाम उच्यते।  
योजनानां सहस्राणि शते द्वे मध्यमौ गिरी ॥ ३४.२४ ॥  
  
नीलश्च निषधश्चैव ताभ्यां हीनास्तु येऽपरे।  
श्वेतश्च हेमकूटश्च हिमवान् श्रृङ्गवांश्च यः ॥ ३४.२५ ॥  
  
नवतिर्द्वीवशीतिर्द्वौ सहस्राण्यायतास्तु ये ।  
तेषां मध्ये जनपदास्तानि वर्षाणि सप्त वै ॥ ३४.२६ ॥  
  
सम्पातविषमैस्तैस्तु पर्व्वतैरावृतानि च।  
सन्ततानि नदीभेदैरगम्यानि परस्परम्।  
वसन्ति तेषु सत्वानि नाना जातीनि भागशः ॥ ३४.२७ ॥  
  
इदं हैमवतं वर्षं भारतं नाम विश्रुतम्।  
हेमकूटं परं तस्मान्नाम्ना किम्पुरुषं स्मृतम् ॥ ३४.२८ ॥  
  
नैषधं हेमकूटन्तु हरिवर्षं तदुच्यते।  
हरिवर्षात्परञ्चैव मेरोश्च तदिलावृतम् ॥ ३४.२९ ॥  
  
इलावृतपरं नीलं रम्यकं नाम विश्रुतम्।  
रम्यात्परतरं श्वेतं विश्रुतन्तद्धिरण्मयम्।  
हिरण्मयात्परञ्चापि श्रृङ्गवांस्तु कुरुस्मृतम् ॥ ३४.३० ॥  
  
धनुःसंस्थे च विज्ञेये द्वे वर्षे दक्षिणोत्तरे।  
दीर्घाणि तत्र चत्वारि मध्यमन्तदिलावृतम् ॥ ३४.३१ ॥  
  
अर्वाक् च निषधस्याथ वेद्यर्द्धं दक्षिणं स्मृतम्।  
परं नीलवतो यच्च वेद्यर्द्धन्तु तदुत्तरम्।  
वेद्यर्द्धं दक्षिणे त्रीणि वर्षाणि त्रीणि चोत्तरे ॥ ३४.३२ ॥  
  
तयोर्मध्ये तु विज्ञेयं मेरुमध्यमिलावृतम्।  
दक्षिणेन तु नीलस्य निषधस्योत्तरेण तु ॥ ३४.३३ ॥  
  
उदगायतो महाशैलो माल्यवान् नाम पर्व्वतः।  
योजनानां सहस्रोरुरानीलनिषधायतः।  
आयामतश्वतुस्त्रिशत्सहस्राणि प्रकीर्तितः ॥ ३४.३४ ॥  
  
तस्य प्रतीच्यां विज्ञेयः पर्वतो गन्धमादनः।  
आयामादथ विस्तारान् माल्यवानिति विश्रुतः ॥ ३४.३५ ॥  
  
परिमण्डलयोर्मध्ये मेरुरुत्तमपर्वतः ।  
चतुर्वर्णः सुसौवर्णश्चतुरस्रः समुच्छ्रितः।  
अव्यक्ता धातवः सर्व्वे समुत्पन्ना जलादयः ॥ ३४.३६ ॥  
  
अव्यक्तात् पृथिवी पद्मं मेरुपर्वतकर्णिकम्।  
चतुष्पथं समुत्पन्नं व्यक्तं पञ्चगुणं महत् ॥ ३४.३७ ॥  
  
ततः सर्व्वाः समुत्पन्ना वृत्तयो द्विजसत्तमाः।  
नैककल्पार्जितैः पुण्यौर्वे विधैः प्रागुपार्जितैः ॥ ३४.३८ ॥  
  
कृतात्मभिर्विनीतात्मा महात्मा पुरुषोत्तमः।  
महादेवो महायोगी जगज्ज्येष्ठो महेश्वरः ।  
सर्वलोकगतोऽनन्तो ह्यमूर्तित्वादजायत ॥ ३४.३९ ॥  
  
न तस्य प्राकृती मूर्त्तिर्मांसमेदोऽस्थिसम्भवा ।  
योगाच्चैवेश्वरत्वाच्च सर्व्वात्मागत एव सः ॥ ३४.४० ॥  
  
तन्निमित्तं समुत्पन्नं लोकपद्मं सनातनम्।  
कल्पशेषस्य तस्यादौ कालस्य गतिरीदृशी ॥ ३४.४१ ॥  
  
तस्मिन् पद्मे समुत्पन्नो देवदेवश्चतुर्मुखः।  
प्रजापतिपतिर्ब्रह्मा ईशानो जगतः प्रभुः ॥ ३४.४२ ॥  
  
तस्य बीजानि सर्गो हि पुष्करस्य यथार्थवत्।  
कृत्स्नः प्रजानिसर्गेण विस्तरेणेह कथ्यते ॥ ३४.४३ ॥  
  
यदब्जं वैष्णवं कार्य्यं ततस्तन्नाभितोऽभवत्।  
पद्माकारा समुत्पन्ना पृथिवी सवनद्रुमा ॥ ३४.४४ ॥  
  
तदस्य लोकपद्मस्य विस्तरेण प्रकाशितम्।  
वर्णमानं विभागेन क्रमशः श्रृणुत द्विजाः ॥ ३४.४५ ॥  
  
महाद्वीपास्तु विख्याताश्चत्वारः पत्रसंस्थिताः।  
ततः कर्णिकसंस्थानो मेरुर्नाम महाबलः ॥ ३४.४६ ॥  
  
नानावर्णेषु पार्श्वेषु पूर्वतः श्वेत उच्यते।  
पीतन्तु दक्षिणं तस्य शृङ्गं कृष्णं तथापरम् ॥ ३४.४७ ॥  
  
उत्तरं तस्य रक्तं वै शोभिवर्णसमन्वितम्।  
मेरुस्तु शोभते शुभ्रो राजवत्स तु धिष्ठितः ॥ ३४.४८ ॥  
  
तरुणादित्यवर्णाभो विधूम इव पावकः।  
चतुरशीतिसाहस्र उत्सेधेन प्रकीर्त्तितः ॥ ३४.४९ ॥  
  
प्रविष्टः षोडशाधस्ताद्विस्तृतस्तावदेव तु ।  
स शरावस्थितः पूर्वं द्वात्रिंशन्मूर्ध्नि विस्तृतः ॥ ३४.५० ॥  
  
विस्तारात् त्रिगुणश्चास्य परिणाहः समन्ततः।  
मण्डलेन प्रमाणेन त्र्यस्रेऽर्द्धन्तु तदिष्यते ॥ ३४.५१ ॥  
  
चत्वारिंशत्सहस्राणि योजनानां समन्ततः।  
अष्टाभिरधिकानि स्युस्त्र्यस्रे माने प्रकीर्त्तितम् ॥ ३४.५२ ॥  
  
चतुरस्रेण मानेन परिणाहः समन्ततः।  
चतुःषष्टिसहस्राणि योजनानां विधीयते ॥ ३४.५३ ॥  
  
स पर्वतो महादिव्यो दिव्यौषधिसमन्वितः।  
भुवनैरावृतः सर्वो जातरूपमयैः शुभैः ॥ ३४.५४ ॥  
  
तत्र देवगणाः सर्वे गन्धर्वोरगराक्षसाः ।  
शैलराजैः प्रदृश्यन्ते शुभाश्चाप्सरसाङ्गणाः ॥ ३४.५५ ॥  
  
स तुमेरुः परिवृतो भुवनैर्भूतभावनः।  
चत्वारो यस्य देशा वै नानापार्श्वेष्वधिष्ठिताः ॥ ३४.५६ ॥  
  
भद्राश्वो भरतश्चैव केतुमालश्च पश्चिमः।  
उत्तराः कुरवश्चैव कृतपुण्यप्रतिश्रयाः ॥ ३४.५७ ॥  
  
कर्णिका तस्य पद्मस्य समन्तात्परिमण्डला।  
योजनानां सहस्राणि नवतिः षट् प्रकीर्त्तिताः।  
चत्वारश्चाप्यशीतिश्च अन्तरान्तर धिष्ठिताः ॥ ३४.५८ ॥  
  
त्रिशतञ्च सहस्राणि योजनानां प्रमाणतः।  
तस्य केशरजालानि विस्तीर्णानि समन्ततः ॥ ३४.५९ ॥  
  
शतसाहस्रिकायामा साशीतिपृथुलायता।  
चत्वारि तस्य पत्राणि योजनानां चतुर्द्दिशम् ॥ ३४.६० ॥  
  
तत्र यासौ मया पूर्वं कर्णिकेत्यभिशब्दिता।  
तां वर्ण्यमानामेकाग्राः समासेन निबोधत ॥ ३४.६१ ॥  
  
शताश्रिमेनं मेनेऽत्रिः सहस्राश्रिमृषिर्भृगुः।  
अष्टाश्रिमेनं सावर्णिश्चतुरस्रन्तु भागुरिः ॥ ३४.६२ ॥  
  
वार्षायणिस्तु सामुद्रं शरावञ्चैव गालवः।  
ऊर्द्ध्ववेणीकृतं गार्ग्यः क्रोष्टकिः परिमण्डलम् ॥ ३४.६३ ॥  
  
यद्यद्यस्य हि यत्पार्श्च पर्वताधिपतेर्ऋषिः।  
तत्तदेवास्य वेदासौ ब्रह्मैनं वेद कृत्स्नशः ॥ ३४.६४ ॥  
  
मणिरत्नमयं चित्रं नानावर्णप्रभायुतम्।  
अनेकवर्णनिचयं सौवर्णमरुणप्रभम् ॥ ३४.६५ ॥  
  
कान्तं सहस्रपर्वाणं सहस्रोदककन्दरम्।  
सहस्र शतपत्रन्तं विद्धि मेरुं नगोत्तमम् ॥ ३४.६६ ॥  
  
मणिरत्नार्पितस्तम्भैर्मणिचित्रितवेदिकैः।  
सुवर्णमणिचित्राङ्गं तथा विद्रुमतोरणैः ॥ ३४.६७ ॥  
  
विमानयानैः श्रीमद्भिः शतसङ्ख्यैर्दिवौकसाम्।  
प्रभादीपितपर्यन्तं मेरुं पर्वणि पर्वणि ॥ ३४.६८ ॥  
  
तस्य पर्वसहस्रेऽस्मिन् नानाश्रयविभूषिते।  
सर्वदेव निकायानि सन्निविष्टान्यनेकशः ॥ ३४.६९ ॥  
  
तमावसच्चोर्द्ध्वतले देवदेवश्चतुर्मुखः।  
ब्रह्मा ब्रह्मविदां श्रेष्ठो वरिष्ठस्त्रिदिवौकसाम् ॥ ३४.७० ॥  
  
महाभुवनसम्पूर्णैः सर्व्वैः कामफलप्रदैः ।  
महासुरसहस्रैस्तं दिक्ष्वनेकसमाकुलम् ॥ ३४.७१ ॥  
तत्र ब्रह्मसभा रम्या ब्रह्मर्षिगणसेविता ।  
नाम्ना मनोवती नाम सर्वलोकेषु विश्रुता ॥ ३४.७२ ॥  
  
तत्रेशानस्य देवस्य सहस्रादित्यवर्चसम्।  
महाविमानं संस्थाप्य महिम्ना वर्तते सदा ॥ ३४.७३ ॥  
  
तत्र सर्षिगणा देवाश्चतुर्वक्त्रस्य ते तदा।  
तदेव तेजसां राशिर्देवानां तत्र कीर्त्त्यते ॥ ३४.७४ ॥  
  
तत्रास्ते श्रीपतिः श्रीमान् सहस्राक्षः पुरन्दरः।  
उपास्यमानस्त्रिदशैर्महायोगैः सुरर्षिभिः ॥ ३४.७५ ॥  
  
तत्र लोकपतेः स्थानमादित्यसमवर्चसः।  
महेन्द्रस्य महाराज्ञः सर्व्वसिद्धैर्नमस्कृतम् ॥ ३४.७६ ॥  
  
तमिन्द्रलोकं लोकस्य ऋद्ध्या परमया युतम्।  
दीप्यते त्वमरश्रेष्ठैस्त्रिदशैर्नित्यसेवितम् ॥ ३४.७७ ॥  
  
द्वितीयेऽप्यन्तरतटे वैदिश्ये पूर्व्वदक्षिणे।  
नानाधातुशतश्चित्रैः सुरम्यमतितेजसम् ॥ ३४.७८ ॥  
  
नैकरत्नार्थिततलमनेकस्तम्भसंयुतम्।  
जाम्बूनदकृतोद्यानं नानारत्नसुवेदिकम् ॥ ३४.७९ ॥  
  
कूटागारैर्विनिक्षिप्तमनेकैर्भवनोत्तमैः ।  
महाविमानं प्रथितं भास्करं जातवेदसम् ॥ ३४.८० ॥  
  
सा हि तेजोवती नाम हुताशस्य महासभा।  
साक्षात्तत्र सुरश्रेष्ठः सर्वदेवमुखोऽनलः ॥ ३४.८१ ॥  
  
शिखाशतसहस्राढ्यो ज्वालामाली विभा वसुः।  
स्तूयते हूयते चैव तत्र सर्षिगणैः सुरैः ॥ ३४.८२ ॥  
  
अधिदैवकृतं विप्रैर्विशेषः स तु उच्यते।  
स विभागञ्च तेजश्च सर्व एव न संशयः ॥ ३४.८३ ॥  
  
भोगान्तरमनुप्राप्त एकतेजो विभुः स्मृतः।  
पृथक्‌त्वञ्च हि युक्त्या तु कार्यकारणमिश्रितम् ॥ ३४.८४ ॥  
  
तमग्निं लोकलोकज्ञैस्तद्वीर्यैंस्तत्परा क्रमैः ।  
महात्मभिर्महासिद्धैर्महाभागैर्नमस्कृतम् ॥ ३४.८५ ॥  
  
तृतीयेऽप्यन्तरतटे एवमेव महासभा।  
वैवस्वतस्य विज्ञेया लोके ख्याता सुसंयमा ॥ ३४.८६ ॥  
  
तथा चतुर्थदिग्देशे नैर्ऋत्याधिपतेः सभा।  
नाम्ना कृष्णाङ्गना नाम विरूपाक्षस्य धीमतः ॥ ३४.८७ ॥  
  
पञ्चमेऽप्यन्तरतटे एवमेव महासभा।  
वैवस्वतस्य विज्ञेया नाम्ना शुभवती सती।  
उदकाधिपतेः ख्याता वरुणस्य महात्मनः ॥ ३४.८८ ॥  
  
परोत्तरे तथा देशे षष्ठेऽन्तरतटे शिवे।  
वायोर्गन्धवती नाम सभा सर्वगुणोत्तरा ॥ ३४.८९ ॥  
सप्त मेऽप्यन्तरतटे नक्षत्राधिपतेः सभा।  
नाम्ना महोदया नाम शुद्धवैढूर्य्यवेदिका ॥ ३४.९० ॥  
  
तथाष्टमेऽन्तरतटे ईशानस्य महात्मनः