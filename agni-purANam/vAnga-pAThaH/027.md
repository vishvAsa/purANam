---
title: ०२७

---
नारद उवाच  
वक्ष्ये दीक्षां सर्वदाञ्च मण्डलोब्जे हरिं यजेत्।  
दशम्यामुपसंहृत्य यागद्रव्यं समस्तकम् ॥ १ ॥  
  
विन्यस्य नारसिंहेन सम्मन्त्र्य शतवारकम्।  
सर्षपांस्तु फडन्तेन रक्षोध्नान् सर्व्वतः क्षिपेत् ॥ २ ॥  
  
शक्तिं सर्वात्मिकां तत्र न्यसेत् प्रासादरूपिणीम्।  
सर्व्वौषधि समाहृत्य विकिरानभिमन्त्रयेत् ॥ ३ ॥  
  
शतवारं शुभे पात्रे वासुदेवेन साधकः।  
संसाध्य पञ्च गव्यन्तु पञ्चभिर्मूलमूर्तिभिः ॥ ४ ॥  
  
नारायणान्तैः सम्प्रोक्ष्य कुशाग्रैस्तेन तां भुवम् ।  
विकिरान्वासुदेवेन क्षितेदुत्तानपाणिना ॥ ५ ॥  
  
त्रिधा पूर्वमुखस्तिष्ठन् ध्यायेत् विष्णुं तथा हृदि।  
वर्द्धन्या सहिते कुम्भे साङ्गं साङ्गं विष्णुं प्रपूजयेत् ॥ ६ ॥  
  
शतवारं मन्त्रयित्वा त्वस्त्रेणैव च वर्द्धनीम्।  
अच्छिन्नधारया सिञ्चन् ईशानान्तं नयेच्च तम् ॥ ७ ॥  
  
कलसं पृष्ठतो नीत्वा स्थापयेद्विकिरोपरि।  
संहृत्य विकिरान् दर्ब्भैः कुम्भेशं कर्क्वरीं यजेत् ॥ ८ ॥  
  
सवस्त्रं पञ्चरत्नाढ्यं स्थण्डिले पूजयेद्धरिम्।  
अग्नावपि समभ्यर्च्च्य मन्त्रान् सञ्जप्य पूर्ववत् ॥ ९ ॥  
  
प्रक्षाल्य पुण्डरीकेण विलिप्यान्तः सुगन्धिना।  
उखामाज्येन सम्पूर्य्य गोक्षीरेण तु साधकः ॥ १० ॥  
  
आलोक्य वासुदेवेन ततः सङ्कर्षणेन च।  
तण्डुलानाज्यसंसृष्टान् क्षिपेत् क्षीरे सुसंस्कृते ॥ ११ ॥  
  
प्रद्युम्नेन समालोड्य दर्व्या सङ्घट्टयेच्छनैः।  
पक्कमुत्तारयेत् पञ्चादनिरुद्धेन देशिकः ॥ १२ ॥  
  
प्रक्ष्याल्यालिप्य तत् कुर्य्यादूद्‌र्ध्वपुण्ड्रन्तु भस्मना।  
नारायणेन पार्श्वेष् चरुमेवं सुसंस्कृतम् ॥ १३ ॥  
  
भागमेकं तु देवाय कलशाय द्वितीयकम्।  
तृतीयेन तु भागेन प्रदद्यादाहुतित्रयम् ॥ १४ ॥  
  
शिष्यैः सह चतुर्थं तु गुरुरद्याद्विशुद्धये ।  
नारायणेन सम्मन्त्र्य सप्तधा क्षीरवृक्षजम् ॥ १५ ॥  
  
दन्तकाष्ठं भक्षयित्वा त्यक्त्वा ज्ञात्वा स्वपातकम्।  
ऐन्द्राग्न्युत्तरकेशानीमुखं पतितमुत्तमम् ॥ १६ ॥  
  
शुभं सिंहशतं हुत्वा आच्म्याथ प्रविश्य च।  
पूजागारं न्यसेन्मन्त्री प्राच्यां विष्णुं प्रदक्षिणम् ॥ १७ ॥  
  
संसारार्णवमग्नानां पशूनां पाशमुक्तये।  
त्वमेव शरणं देव सदा त्वं भक्तवत्सल ॥१८॥  
  
देवदेवानुजानीहि प्राकृतैः पाशबन्धनैः।  
पाशितान्मोचयिष्यामि त्वत्‌प्रसादात् पशूनिमान् ॥ १९ ॥  
  
इति विज्ञाप्य देवेशं सम्प्रविश्य पशूंस्ततः।  
धारणाभिस्तु संशोध्य पूर्व्ववज्ज्वलनादिना ॥ २० ॥  
  
संस्कृत्य मूर्त्त्या संयोज्य नेत्रे बद्धवा प्रदर्शयेत्।  
पुष्पपूर्णाञ्चलींस्तत्र क्षिपेत्तन्नाम योजयेत् ॥ २१ ॥  
  
अमन्त्रमर्च्चनं तत्र पूर्व्ववत् कारयेत् क्रमात्।  
यस्यां मूर्त्तौ पतेत् पुष्पं तस्य तन्नाम निर्द्दिशेत् ॥ २२ ॥  
  
शिखान्तसम्मितं सूत्रं पादाङ्‌गुष्ठादि षड्‌गुणम्।  
कन्यासु कर्त्तितं रक्तं पुनस्तत्त्रिगुणीकृतम् ॥ २३ ॥  
  
यस्यां संलीयते विश्वं यतो विश्वं प्रसूयते।  
प्रकृतिं प्रक्रियाभेदैः संस्थितां तत्र चिन्तयेत् ॥ २४ ॥  
  
तेन प्राकृतिकान् पाशान् ग्रथित्वा तत्त्वसह्ख्यया ।  
कृत्वा शशवे तत् सूत्रं कुण्डपार्श्वे निधाय तु ॥ २५ ॥  
  
ततस्तत्त्वानि सर्वाणि ध्यात्वा शिष्यतनौ न्यसेत्।  
सृष्टिक्रमात् प्रकृत्यादिपृथिव्यन्तानि देशिकः ॥ २६ ॥  
  
तत्रैकधा पञ्चधा स्याद्दशद्वाद्दशधापि वा ।  
ज्ञातव्यः सर्व्वभेदेन ग्रथितस्तत्त्वचिन्तकैः ॥ २७ ॥  
  
अह्गैः पञ्चभिरध्वानं निखिलं विकृतिक्रमात्।  
तन्मात्रात्मनि संहृत्य मायासूत्रे पशोस्तनै ॥ २८ ॥  
  
प्रकृतिर्लिङ्गशक्तिश्च कर्त्ता बुद्धिस्तथा मनः।  
पञतम्नात्रबुद्ध्याख्यं कर्म्मख्यं भूतपञ्चकम् ॥ २९ ॥  
  
ध्यायेच्च द्वादशात्मानं सूत्रे देहे तथेच्छया।  
हुत्वा सम्पातविधिना सृष्टेः सृष्टिक्रमेण तु ॥ ३० ॥  
  
एकैकं शतहोभेन दत्त्वा पूर्णाहुतिं ततः।  
शरावे सम्पुटीकृत्य कुम्भेशाय निवेदयेत् ॥ ३१ ॥  
  
अधिवास्य यथान्यायं भक्तं शिष्यं तु दीक्षयेत्।  
करणीं कर्त्तरीं वापि रजांसि खटिकामपि ॥ ३२ ॥  
  
अन्यदप्युपयोगि स्यात् सर्वं तद्वायुगोचरे।  
संस्थाप्य मूलमन्त्रेण परामृष्याधिवासयेत् ॥ ३३ ॥  
  
नमो भूतेभ्यश्च बलिः कुशे शेते स्मरन् हरीम्।  
मण्डपं भूषयित्वाथ वितानघटलड्डूकैः॥ ३४ ॥  
  
मण्डलेथ यजेद्विष्णुं ततः सन्तर्प्य पावकम्।  
आहूय दीक्षयेच्छिष्यान् बद्धपद्मासनस्थितान् ॥ ३५ ॥  
  
सम्प्रोक्ष्य विष्णुं हस्तेन मूर्द्धानंस्पृस्य वै क्रमात्।  
प्रकृत्यादिविकृत्यन्तां साधिभूताधिदैवताम् ॥ ३६ ॥  
  
सृष्टिमाध्यात्मिकीं कृत्वा हृदि तां संह रेत् क्रमात।  
तन्मात्रभूतां सकलां जीवेन समातां गताम् ॥ ३७ ॥  
  
ततः स्म्प्रार्थ्य कुम्भेशं सूत्रं सहृत्य देशिकः।  
अग्नेः समीपमागत्य पार्श्वे तं सन्निवेश्य तु ॥ ३८ ॥  
  
मूलमन्त्रेण सृष्टीशमाहुतीनां शतेन तम्।  
उदासीनमथासाद्य पूर्णाहुत्या च देशिकः ॥ ३९ ॥  
  
शुक्लं रजः समादाय मूलेन शतमन्त्रितम्।  
सन्ताड्य हृदयन्तेन हुम्फट्‌कारान्तसंयुतैः ॥ ४० ॥  
  
वियोगपदसंयुक्तैर्वीजैः पादादिभिः क्रमात्।  
पृथिव्यादीनि तत्त्वानि विश्लष्य जुहुयात्ततः ॥ ४१ ॥  
  
वह्नावखिलतत्त्वानामालये व्याहृते हरौ।  
नीयमानं क्रमात्सर्वं तत्राध्वानं स्मरेद् बुधः ॥ ४२ ॥  
  
ताडनेन वियोज्यैवम् आदायापाद्य शाम्यताम्।  
प्रकृत्याहृत्य जुहुयाद्यथोक्ते जातवेतसि ॥ ४३ ॥  
  
गर्भाधानं जातकर्म भोगञ्चैव लयन्तथा।  
हुत्वाष्टौ तत्र तत्रैव ततः शुद्धिन्तु होमयेत् ॥ ४४ ॥  
  
शुद्धं तत्त्वं समुद्धृत्य पूर्णाहुत्या तु देशिकः।  
सन्नयेद्‌द्विपरे तत्वे यावदव्याहृतं क्रमात् ॥ ४५ ॥  
  
तत् परं ज्ञानयोगेन विलाप्य परमात्मनि।  
विमुक्तबन्धनं जीवं परस्मिन्नव्यये पदे ॥ ४६ ॥  
  
निवृत्तं परमानन्दे शुद्धे बुद्धे स्मरेद्‌बुधः।  
दद्यात् पूर्णाहुतिं पञ्चादेवं दीक्षा समाप्यते ॥ ४७ ॥  
  
प्रयोगमन्त्रान् वक्ष्यामि यैर्द्दीक्षा होमसंलयः।  
ओं यं भूतानि विशुद्धं फट्॥  
अनेन ताडनं कुर्याद्वियोजनमिह द्वयम् ॥ ४८ ॥  
  
ओं यं भूतान्यापातयेहं।  
आदानं कृत्वा चानेन प्रकृत्या योजनं श्रृणु।  
ओं यं भूतानि पुंश्चाहो।  
होममन्त्रं प्रवक्ष्यामि ततः पूर्णाहुतेर्मनुम् ॥ ४९ ॥  
  
ओं भूतानि संहर स्वाहा।  
ओं अं ओं नमो भगवते वासुदेवाय वौषट्।  
पूर्णाहुत्यनन्तरे तु तद्वै शिष्यन्तु साधयेत् ।  
एवं तत्त्वानि सर्वाणि क्रमात्संशोधयेद् बुधः ॥ ५० ॥  
  
नमोन्तेन खवीजेन ताडनादिपुरः सरम्।  
ओं वां कर्म्मेन्द्रियाणि।  
ओं दें बुद्धीन्द्रियाणि।  
यं वीजेन समानन्तु ताडनादिप्रयोगकम् ॥ ५१ ॥  
  
ओं सुं गन्धतन्मात्रे वियुङ्क्ष्व हुम्फट।  
ओं सम्पाहिं हा ओं खं खं क्ष प्रकृत्या ॥  
ओं सुं हुं गन्धतन्मात्रे संहर स्वारा।  
ततः पूर्णाहुतिश्चैवमुत्तरेषु प्रयुज्यते।  
ओं रां रसतन्मात्रे। ओं भेंरूपतन्मात्रे।  
ओं रंस्पर्शतन्मात्रे। ओं एं शब्दतन्मात्रे ।  
ओं भं नमः। ओं सों अहङ्कारः।  
ओं नं बुद्धे। ओं ओं प्रकृते।  
एकमूर्त्तावयं प्रोक्तो दीक्षायोगः समासतः।  
एवमेव प्रयोगस्तु नवव्यूहादिके स्मृतः ॥ ५२ ॥  
  
दग्धापरस्मिन् सन्दध्यान्निर्वाणे प्रकृतिन्नरः।  
अविकारे समादध्यादीश्वरे प्रकृतिन्नरः ॥ ५३ ॥  
  
शोधयित्वाथ भूतानि कर्म्माङ्गानि विशोधयेत्।  
बुद्ध्याख्यान्यथ तन्मात्रमनोज्ञानमहङ्कृतिम् ॥ ५४ ॥  
  
लिङ्गात्मानं विशोध्यान्ते प्रकृतिं शोधयेत् पुनः।  
पुरुषं प्राकृतं शुद्धमीश्वरे धाम्नि संस्थितम् ॥ ५५ ॥  
  
स्वगोचरीकृताशेषभोगमुक्तौ कृतास्पदम्।  
ध्यायन् पूर्णाहुतिं दद्याद्दीक्षेयं त्वधिकारिणी ॥ ५६ ॥  
  
अङ्गैराराध्य मन्त्रस्य नीत्वा तत्त्वगणं समम्।  
क्रमादेवं विशोध्यान्ते सर्वसिद्धिसमन्वितम् ॥ ५७ ॥  
  
ध्यायन् पूर्णाहुतिं दद्याद्दीक्षेयं साधके स्मृता।  
द्रव्यस्य वा न सम्पत्तिरशक्तिर्वात्मनो यदि ॥ ५८ ॥  
  
इष्ट्वा देवं यथा पूर्वं सर्वोपकरणान्वितम्।  
सद्योधिवास्य द्वादश्यां दीक्षयेद्देशिकोत्तमः ॥ ५९ ॥  
  
भक्तो विनीतः शारीरैर्गुणैः सर्वैः समन्वितः।  
शिष्यो नातिधनी यस्तु स्थण्डिलेभ्यर्च्च्य दीक्षयेत् ॥ ६० ॥  
  
अध्वानं निखिलं दैवं भौतं वाद्यात्मिकीकृतम्।  
सृष्टिक्रमेण शिष्यस्य देहे ध्यात्वा तु देशिकः ॥ ६१ ॥  
  
अष्टाष्टाहुतिभिः पूर्वं क्रमात् सन्तर्प्य सृष्टिमान।  
स्वमन्त्रैर्वासुदेवादीन् जननादीन् विसर्जयेत् ॥ ६२ ॥  
  
होमेन शोधयेत् पश्चात्संहारक्रमयोगतः।  
योनिसूत्राणि बद्धानि सुक्त्वा कर्माणि देशिकः ॥ ६३ ॥  
  
शिष्यदेहात्समाहृत्य क्रमात्तत्त्वानि शोध्येत्।  
अग्नौ प्राकृतिके विष्णौ लयं नीत्वाधिदैविके ॥ ६४ ॥  
  
शुद्धं तत्त्वामशुद्धेन पूर्णाहुत्या तु साधयेत्  
शिष्ये प्रकृतिमापन्नेदग्ध्वा प्राकृतिकान् गुणान् ॥ ६५ ॥  
  
मोचयेदधिकारे वा नियुञ्ज्याद्देशिकः शिशून् ।  
अथान्यां शक्तिदीक्षां वा कुर्य्यात् भावे स्थितो गुरः ॥ ६६ ॥  
  
भक्त्या सम्प्रतिपन्नानां यतीनां निर्द्धनस्य च।  
सम्पूज्य स्थण्डिले विष्णुं पार्श्वस्थं स्थाप्य पुत्रकम् ॥ ६७ ॥  
  
देवताभिमुखः शिष्यस्तिर्यगास्यः स्वयं स्थितः।  
अध्वानं निखिलं ध्यात्वा पर्वभिः स्वैर्विकल्पितम् ॥ ६८ ॥  
  
शष्यदेहे तता देवम धिदैविकयाचनम्।  
ध्यानयोगेन सञ्चिन्त्य पूर्ववत्ताडनादिना ॥ ६९ ॥  
  
क्रमात्तत्त्वानि सर्वाणि शोधयेत् स्थण्डिले हरौ।  
ताडनेन वियोज्याथ गृहीत्वात्मनि तत्‌परः ॥ ७० ॥  
  
देवे संयोज्य संशोध्य गृहीत्वा तत् स्वभावतः।  
आनीय शुद्धभावेन सन्धयित्वा क्रमेण तु ॥ ७१ ॥  
  
शोधयेद्ध्यानयोगेन सर्वतो ज्ञानमुद्रया।  
शुद्धेषु सर्वतत्त्वेषु प्रधाने चेश्वरे स्थिते ॥ ७२ ॥  
  
दग्ध्वा निर्वापयेच्छिष्यान् पदे चैशे नियोजयेत्।  
निनयेत् सिद्धिमार्गे वा साधकं देशिकोत्तमः ॥ ७३ ॥  
  
एवमेवाधिकारस्थो गृही कर्म्मण्यतन्द्रितः।  
आरोप्य पुत्रे शिष्ये वा ह्यधिकारन्तु संयमी ॥ ७४ ॥  
  
क्षीणरागमथात्मानं ज्ञात्वा संशुद्धकिल्विषः।  
आरोप्य पुत्रे शिष्ये वा ह्यधिकारन्तु संयमी ॥ ७५ ॥  
  
दग्ध्वा मायामयं पाशं प्रव्रज्य स्वात्मनि स्थितः।  
शरीरपातमाकाङ्‌क्षन्नासीताव्यक्तलिङ्गवान् ॥ ७६ ॥  
  
इत्यादिमहापुराणे आग्नेये सर्वदीक्षाकथनं नाम सप्तविंशोऽध्यायः।