+++
title = "०६० त्रिशङ्कुस्वर्गप्राप्तिः"
title_english = "060 trishanku s ascension to heaven"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-060-Thrishamkoh_Swarga_Prapthihi.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/060_trishankusvargaprAptiH.md">
<details><summary><h2>IITK ...{Loading}...</h2></summary>

Trisanku ascends to heaven and gets expelled by IndraViswamitra creates
another heaven for him



### श्लोकः
#### मूलम्
तपोबलहतान् कृत्वा वासिष्ठान् समहोदयान्।  
ऋषिमध्ये महातेजा विश्वामित्रोऽभ्यभाषत॥1.60.1॥

#### शब्दार्थः
महातेजाः most brilliant, विश्वामित्रः Visvamitra, समहोदयान् together with Mahodaya, वासिष्ठान् sons of Vasishta, तपोबलहतान् having destroyed by his power of asceticism, कृत्वा made, ऋषिमध्ये seated in the midst of saints, अभ्यभाषत said.

#### आङ्ग्लानुवादः
The most brilliant Viswamitra, having destroyed the sons of Vasishta including Mahodaya by his ascetic power, said this in the midst of saintsः



### श्लोकः
#### मूलम्
अयमिक्ष्वाकुदायादस्त्रिशंकुरिति विश्रुतः।  
धर्मिष्ठश्च वदान्यश्च मां चैव शरणं गतः॥1.60.2॥  
तेनानेन शरीरेण देवलोकजिगीषया।

#### शब्दार्थः
इक्ष्वाकुदायादः born in the Ikshavaku race, त्रिशङ्कुरिति as Trishanku by name, विश्रुतः wellknown, धर्मिष्ठः virtuous, वदान्यश्च munificient, अयम् this person, तेन such, अनेन  शरीरेण with this physical body, देवलोकजिगीषया with the intention of conquering deva loka, माम् me, शरणं गतः sought refuge.

#### आङ्ग्लानुवादः
"This religious and generous king born in the Ikshvaku race, wellknown as Trisanku sought my refuge to gain heaven with his physical body,



### श्लोकः
#### मूलम्
यथाऽयं स्वशरीरेण स्वर्गलोकं गमिष्यति॥1.60.3॥  
तथा प्रवर्त्यतां यज्ञे भवद्भिश्च मया सह।

#### शब्दार्थः
अयम् this (king), स्वशरीरेण with his physical body, स्वर्गलोकम् to heaven, यथा in whichever manner, गमिष्यति will go, तथा in that manner, भवद्भिः by you, मया सह along with me, यज्ञः sacrifice, प्रवर्त्यताम् be performed.

#### आङ्ग्लानुवादः
Join me in the performance of this sacrifice in a manner by which he (Trisanku) attains  heaven with his physical body".



### श्लोकः
#### मूलम्
विश्वामित्रवच श्श्रुत्वा सर्व एव महर्षयः॥1.60.4॥  
ऊचुस्समेत्य सहिता धर्मज्ञा धर्मसंहितम्।

#### शब्दार्थः
धर्मज्ञाः knowers of spiritual law, सहिताः assembled there, सर्व एव all, महर्षयः rishis, विश्वामित्रवचः words of Visvamitra, श्रुत्वा having listened, समेत्य in harmony, धर्मसंहितम् endowed with righteousness, ऊचुः said.

#### आङ्ग्लानुवादः
Agreeing to these words of Viswamitra all the rishis, knowers of spiritual order and endowed with righteousness assembled there saidः



### श्लोकः
#### मूलम्
अयं कुशिकदायादो मुनिः परमकोपनः॥1.60.5॥  
यदाह वचनं सम्यगेतत्कार्यं न संशयः।  
अग्निकल्पो हि भगवान् शापं दास्यति रोषितः॥1.60.6॥

#### शब्दार्थः
कुशिकदायादः born in the line of Kusika, परमकोपनः is one extremely angry, अयम् this man,  मुनिः ascestic, यत् वचनम् whichever word, आह speaks, एतत् all that, सम्यक् properly, कार्यम् should be performed, न संशयः no doubt, अग्निकल्पः he is like fire, भगवान् venerable, रोषितः if angered, शापम् curse, दास्यति will give.

#### आङ्ग्लानुवादः
"Born in the line of Kusika, this sage is extremely cholerictempered. Whatever he says must be properly carried out. There should be no resitation on this score. The venerable sage is like fire. He will curse us if angered.



### श्लोकः
#### मूलम्
तस्मात्प्रवर्त्यतां यज्ञस् सशरीरो यथा दिवम्।  
गच्छेदिक्ष्वाकुदायादो विश्वामित्रस्य तेजसा॥1.60.7॥  
तथा प्रवर्त्यतां यज्ञस् सर्वे समधितिष्ठत।

#### शब्दार्थः
तस्मात् for that reason, यज्ञः sacrifice, प्रवर्त्यताम् be performed, इक्ष्वाकुदायादः descendent of Ikshvaku, विश्वामित्रस्य Visvamitra's, तेजसा by spiritual power, सशरीरः with his physical frame, यथा in whatever manner, दिवम् heaven, गच्छेत् may attain, तथा in that manner, यज्ञः sacrifice, प्रवर्त्यताम् may be performed, सर्वे all, समधितिष्ठत commence.

#### आङ्ग्लानुवादः
Hence let the sacrifice be performed in such a manner that the descendant of the Ikshvakus would attain heaven with his physical body through the spiritual power of Viswamitra. All of you commence the sacrifice".



### श्लोकः
#### मूलम्
एवमुक्त्वा महर्षयः चक्रुस्तास्ताःक्रियास्तदा॥1.60.8॥  
याजकश्च महातेजा विश्वामित्रोऽभवत्क्रतौ।

#### शब्दार्थः
महर्षयः mahasrhis, एवम् thus, उक्त्वा having spoken, तदा then, तास्ताः different, क्रियाः activities, चक्रुः performed, क्रतौ in that sacrifice, महातेजाः highly lustrous, विश्वामित्रः Visvamitra, याजकः अभवत् became the chief officiating priest.

#### आङ्ग्लानुवादः
The maharshis having resolved performed their respective activities relating to the sacrifice. The brilliant Viswamitra acted as the chief officiating priest.



### श्लोकः
#### मूलम्
ऋत्विजश्चानुपूर्व्येण मन्त्रवन्मन्त्रकोविदाः॥1.60.9॥  
चक्रुः कर्माणि सर्वाणि यथाकल्पं यथाविधि।

#### शब्दार्थः
मन्त्रकोविदाः proficient in sacred prayers, ऋत्विजश्च officiating priests, मन्त्रवत् in accordance with mantras, यथाकल्पम् according to prescribed kalpa, यथाविधि according to rules and tradition, सर्वाणि all, कर्माणि rites, आनुपूर्व्येण in accordance with their respective ranks, चक्रुः performed.

#### आङ्ग्लानुवादः
The officiating priests proficient in chanting mantras performed in order of their respective ranks all the rites in accordance with the Yojanakalpa adhering to codes and traditions.



### श्लोकः
#### मूलम्
ततः कालेन महता विश्वामित्रो महातपाः॥1.60.10॥  
चकारावाहनं तत्र भागार्थं सर्वदेवताः।

#### शब्दार्थः
ततः thereafter, महातपाः mighty ascetic, विश्वामित्रः Visvamitra, महताकालेन after a long time,  तत्र there, सर्वदेवताः all devatas, भागार्थम् to partake their share, आवाहनं चकार invoked.

#### आङ्ग्लानुवादः
Long after, the mighty ascetic Viswamitra  invoked all the gods to partake their share of offerings.



### श्लोकः
#### मूलम्
नाभ्यागमंस्तदाहूता भागार्थं सर्वदेवताः॥1.60.11॥  
ततः क्रोधसमाविष्टो विश्वामित्रो महामुनिः।  
स्रुवमुद्यम्य सक्रोधस्त्रिशङ्कुमिदमब्रवीत्॥1.60.12॥

#### शब्दार्थः
तदा then, आहूताः invited by him, सर्वदेवताः all devatas, भागार्थम् for their share of offerings, नाभ्यागमन् did not come, ततः thereafter, क्रोधसमाविष्टः seized of anger, विश्वामित्रः Visvamitra, महामुनिः great ascetic, स्रुवम् sacrificial ladle, उद्यम्य having lifted, सक्रोधः with anger, त्रिशङ्कुम् addressing Trishanku, इदम् this word, अब्रवीत् spoke.

#### आङ्ग्लानुवादः
When, the gods invited by him did not come to receive their share of offerings, the great ascetic Viswamitra seized with anger lifted the sacrificial ladle and said to Trisankuः



### श्लोकः
#### मूलम्
पश्य मे तपसो वीर्यं स्वार्जितस्य नरेश्वर ।  
एष त्वां सशरीरेण नयामि स्वर्गमोजसा॥1.60.13॥  
दुष्प्रापं सशरीरेण दिवं गच्छ नराधिप।

#### शब्दार्थः
नरेश्वर O King, स्वार्जितस्य selfearned, मे my, तपसः asceticism's, वीर्यम् prowess, पश्य behold, एषः ओजसा (तेजसा) with my might, त्वाम् you, सशरीरेण with your physical body, स्वर्गम् heaven, नयामि I shall send, नराधिप O king, दुष्प्रापम् difficult to achieve, दिवम् heaven, सशरीरेण with physical body, गच्छ go.

#### आङ्ग्लानुवादः
"O King behold the prowess of my selfearned asceticism. With my spiritual might, I shall send you to heaven with your physical body O King go to heaven with physical body which is not possible for anybody to accomplish.



### श्लोकः
#### मूलम्
स्वार्जितं किञ्चिदप्यस्ति मया हि तपसःफलम्॥1.60.14॥  
राजन् स्वतेजसा तस्य सशरीरो दिवं व्रज।

#### शब्दार्थः
राजन् O King, मया by me, स्वार्जितम् selfearned, तपसः फलम् fruit of austerities, किञ्चिदपि even little, अस्ति हि is remaining, तस्य its, स्वतेजसा by its power, सशरीरः with physical body, दिवम् heaven, व्रज you may go.

#### आङ्ग्लानुवादः
By the power of what little fruit of austerities I have earned, I shall send to heaven with your body".



### श्लोकः
#### मूलम्
उक्तवाक्ये मुनौ तस्मिन् सशरीरो नरेश्वरः॥1.60.15॥  
दिवं जगाम काकुत्स्थ मुनीनां पश्यतां तदा।

#### शब्दार्थः
काकुत्स्थ O Rama, तस्मिन् मुनौ when that ascetic, उक्तवाक्ये had spoken these words,  नरेश्वरः king, सशरीरः with his physical body, तदा then, मुनीनाम् saints, पश्यताम् while seeing, दिवम् towards heaven, जगाम went.

#### आङ्ग्लानुवादः
"O Descendant of Kakustha (Rama) when the sage had said these words, the king with his physical body ascended to heaven in the presence of the sages.



### श्लोकः
#### मूलम्
देवलोकगतं दृष्ट्वा त्रिशङ्कुं पाकशासनः॥1.60.16॥  
सह सर्वैस्सुरगणैरिदं वचनमब्रवीत्।

#### शब्दार्थः
देवलोकगतम् ascending to heaven, त्रिशङ्कुम् Trishanku, दृष्ट्वा having seen, सर्वैः all, सुरगणैः  (सह) with hosts of devatas, पाकशासनः devendra who destroyed the demon Paka,  इदम् वचनम् this word, अब्रवीत् spoke.

#### आङ्ग्लानुवादः
On ascending to heaven Trisanku saw Indra (destroyer of Paka) along with hosts of  gods. Indra said to himः



### श्लोकः
#### मूलम्
त्रिशङ्को गच्छ भूयस्त्वं नासि स्वर्गकृतालयः॥1.60.17॥  
गुरुशापहतो मूढ पत भूमिमवाक्छिराः।

#### शब्दार्थः
त्रिशङ्को O Trishanku, स्वर्गकृतालयः inhabitant of heaven, न असि you are not fit, त्वम् you, भूयः again, गच्छ go back, गुरुशापहतः doomed by the curse of your spiritual preceptor, मूढ O Fool, अवाक्छिराः with head downwards, भूमिम् to earth, पत fall down.

#### आङ्ग्लानुवादः
"O Trisanku you are not fit to inhabit heaven. Go back, you fool Doomed by the curse of your spiritual preceptor, fall on earth, head down.



### श्लोकः
#### मूलम्
एवमुक्तो महेन्द्रेण त्रिशङ्कुरपतत्पुनः॥1.60.18॥  
विक्रोशमानस्त्राहीति विश्वामित्रं तपोधनम्।

#### शब्दार्थः
महेन्द्रेण by Indra, एवम् thus, उक्तः spoken, त्रिशङ्कुः Trishanku, त्राहि protect me, इति so, तपोधनम् one having asceticism as wealth, विश्वामित्रम् Viswamitra, विक्रोशमानः wailing, पुनः again, अपतत् fell down.

#### आङ्ग्लानुवादः
Thus spoken to by Indra, Trisanku crying, "O Viswamitra, Protect me, Protect me" started falling down.



### श्लोकः
#### मूलम्
तच्छ्रुत्वा वचनं तस्य क्रोशमानस्य कौशिकः॥1.60.19॥  
रोषमाहारयत्तीव्रं तिष्ठ तिष्ठेति चाब्रवीत्।

#### शब्दार्थः
कौशिकः Visvamitra, क्रोशमानस्य crying, तस्य his, तत् वचनम् that word, श्रुत्वा having listened, तीव्रम् severe, रोषम् anger, आहारयत् fetched, तिष्ठ इति "Stay, Stay", अब्रवीत् spoke.

#### आङ्ग्लानुवादः
Having heard the wailing Trisanku, the enraged Viswamitra shouted, "Stay, Stay".



### श्लोकः
#### मूलम्
ऋषिमध्ये स तेजस्स्वी प्रजापतिरिवापरः॥1.60.20॥  
सृजन् दक्षिणमार्गस्थान् सप्तर्षीनपरान् पुनः।  
नक्षत्रमालामपरामसृजत्क्रोधमूर्च्छितः॥1.60.21॥  
दक्षिणां दिशमास्थाय मुनिमध्ये महायशाः।

#### शब्दार्थः
ऋषिमध्ये in the midst of ascetics, सः तेजस्वी that mighty asctic, अपरः second, प्रजापति इव like Brahma, दक्षिणमार्गस्थान् stationed in the southern quarter, अपरान् other, सप्तर्षीन् the constellation of seven new rishis (stars),  सृजन् while creating, ऋषिमध्ये in the midst of ascetics, क्रोधमूर्च्छितः swooned by  anger, दक्षिणां southern, दिशम् direction, आस्थाय after  resorting to, महायशाः illustrious, अपराम् another, नक्षत्रमालाम् group of stars, असृजत् created.

#### आङ्ग्लानुवादः
Standing in the midst of the ascetics, that  mighty sage who conjured up a constellation of seven new rishis (stars) looked like another creator Brahma. Overcome by anger the illustrious sage created a new group of stars in the southern direction.



### श्लोकः
#### मूलम्
सृष्ट्वा नक्षत्रवंशं च क्रोधेन कलुषीकृतः॥1.60.22॥  
अन्यमिन्द्रं करिष्यामि लोको वा स्यादनिन्द्रकः।  
दैवतान्यपि स क्रोधा त्स्रष्टुं समुपचक्रमे॥1.60.23॥

#### शब्दार्थः
नक्षत्रवंशं च system of stars, सृष्टवा having created, क्रोधेन out of wrath, कलुषीकृतः having his vision blurred, अन्यम् another, इन्द्रं Indra, करिष्यामि I will create, लोकः this world, अनिन्द्रकः वा स्यात् or will be without Indra (saying so), सः he दैवतान्यपि even devatas,  क्रोधात् with anger, स्रष्टुम् to create, समुपचक्रमे commenced.

#### आङ्ग्लानुवादः
Having created a constellation of stars, Viswamitra out of anger said, "I will create  another Indra or this world will be without Indra" and commenced to create even gods.



### श्लोकः
#### मूलम्
ततः परमसम्भ्रान्तास्सर्षिसङ्घास्सुरासुराः।  
विश्वामित्रं महात्मानमूचुः सानुनयं वचः॥1.60.24॥

#### शब्दार्थः
ततः thereafter, परमसम्भ्रान्ताः extremely wonderstruck, सर्षिसङ्घाः hosts of rishis, सुरासुराः with suras and asuras, महात्मानम् magnanimous, विश्वामित्रम् Viswamitra, सानुनयम् in apropitiatory tone, वचः this word, ऊचुः said.

#### आङ्ग्लानुवादः
Struck with wonder and fear, hosts of rishis, suras and asuras humbly addressed Viswamitra.



### श्लोकः
#### मूलम्
अयं राजा महाभाग गुरुशापपरिक्षतः ।  
सशरीरो दिवं यातुं नार्हत्येव तपोधन ॥1.60.25॥

#### शब्दार्थः
तपोधन O Maharshi, महाभाग O Glorious one, गुरुशापपरिक्षतः cursed by spiritual preceptor, अयम् राजा this king, सशरीरः with his physical body, दिवं to heaven, यातुम् to go, नार्हत्येव is not at all worthy of.

#### आङ्ग्लानुवादः
"O Glorious maharshi, this king cursed by his spiritual preceptor is not worthy of going to heaven with his physical body".



### श्लोकः
#### मूलम्
तेषां तद्वचनं श्रुत्वा देवानां मुनिपुङ्गवः ।  
अब्रवीत्सुमहद्वाक्यं कौशिकः सर्वदेवताः॥1.60.26॥

#### शब्दार्थः
मुनिपुङ्गवः preeminent among ascetics, कौशिकः Visvamitra, तेषाम् देवानाम् those devatas', तत् वचनम् that word, श्रुत्वा having heard, सर्वदेवताः all devatas, सुमहत् extremely great, वाक्यम् this word, अब्रवीत् said.

#### आङ्ग्लानुवादः
The son of Kushika (Viswamitra), the preeminent ascetic heard the gods and said these praiseworthy wordsः



### श्लोकः
#### मूलम्
सशरीरस्य भद्रं वस्त्रिशङ्कोरस्य भूपतेः।  
आरोहणं प्रतिज्ञाय नानृतं कर्तुमुत्सहे॥1.60.27॥

#### शब्दार्थः
वः to you, भद्रम् prosperity, सशरीरस्य with physical form, अस्य त्रिशङ्कोः भूपतेः of this king Trishanku, आरोहणम् ascent to heaven, प्रतिज्ञाय having promised, अनृतम् false, कर्तुम् to make, न उत्सहे I do not wish.

#### आङ्ग्लानुवादः
"I wish you well Having promised king Trisanku ascent to heaven with his  physical form, I do not wish to go back on my word.



### श्लोकः
#### मूलम्
स्वर्गोऽस्तु सशरीरस्य त्रिशङ्कोरस्य शाश्वतः।  
नक्षत्राणि च सर्वाणि मामकानि ध्रुवाण्यथ॥1.60.28॥  
यावल्लोका धरिष्यन्ति तिष्ठन्त्वेतानि सर्वशः।  
मत्कृतानि सुरास् सर्वे तदनुज्ञातुमर्हथ॥1.60.29॥

#### शब्दार्थः
अस्य त्रिशङ्कोः for this Trishanku, सशरीरस्य with his physical form, शाश्वतः eternal, स्वर्गः अस्तु let the heaven exist, अथ मत्कृतानि now created by me, एतानि सर्वाणि all these, नक्षत्राणि stars, मामकानि as mine, सर्वशः entirely, लोकाः worlds, यावत् as long as, धरिष्यन्ति shall be holding (till such time), ध्रुवाणि shall be stable, तिष्ठन्तु shall remain, सुराः O Devatas, तत् अनुज्ञातुम् to give consent, अर्हथ it behoves of you.

#### आङ्ग्लानुवादः
Let this heaven be an eternal abode for Trisanku in his physical form All these stars created by me shall endure as long as the worlds survive. O gods it behoves of you to accord consent to this".



### श्लोकः
#### मूलम्
एवमुक्ताः सुरास्सर्वे प्रत्यूचुर्मुनिपुङ्गवम्।  
एवं भवतु भद्रं ते तिष्ठन्त्वेतानि सर्वशः॥1.60.30॥  
गगने तान्यनेकानि वैश्वानरपथाद्बहिः।  
नक्षत्राणि मुनिश्रेष्ठ तेषु ज्योतिष्षु जाज्वलन्॥1.60.31॥  
अवाक्छिरास्त्रिशङ्कुश्च तिष्ठत्वमरसन्निभः।

#### शब्दार्थः
एवम् thus, उक्ताः addressed, सर्वे सुराः all devatas, मुनिपुङ्गवम् to the preeminent among ascetics, प्रत्यूचुः replied, एवम् भवतु 'be it so', मुनिश्रेष्ठ O best among ascetics, ते भद्रम् prosperity to you, एतानि तानि those celebrated, अनेकानि many , नक्षत्राणि stars, वैश्वानरपथात् from the path of Vaisvanara (zodiac), बहिः outside, गगने in the firmament, सर्वशः in all sides, तिष्ठन्तु shall stary on, तेषु ज्योतिष्षु  amidst those stars, जाज्वलन् shining brilliantly, त्रिशङ्कुश्च Trishanku also, अमरसन्निभः as if immortal, अवाक्छिराः head downwards, तिष्ठतु shall stay on.

#### आङ्ग्लानुवादः
Thus addressed, all the gods, replied to the preeminent ascetic, "O Best among sages, be blessed let thy will be donel. Those many celebrated stars shall stay on all sides outside the path of Vaisvanara (zodiac) in the firmament. Amidst those stars, Trisanku, shining brilliantly like an immortal, shall stay on, head down".



### श्लोकः
#### मूलम्
अनुयास्यन्ति चैतानि ज्योतींषि नृपसत्तमम्॥1.60.32॥  
कृतार्थं कीर्तिमन्तं च स्वर्गलोकगतं यथा।

#### शब्दार्थः
एतानि ज्योतींषि these stars, कृतार्थम् having gained his object, कीर्तिमन्तं च illustrious, नृपसत्तमम् best of kings, स्वर्गलोकगतं यथा as if he had attained heaven, अनुयास्यन्ति will follow.

#### आङ्ग्लानुवादः
These stars will follow this illustrious one (Trisanku), the best of kings who gained his object, as if he had attained heaven.



### श्लोकः
#### मूलम्
विश्वामित्रस्तु धर्मात्मा सर्वदेवैरभिष्टुतः॥1.60.33॥  
ऋषिभिश्च महातेजा बाढमित्याह देवताः।

#### शब्दार्थः
सर्वदेवैः by all devatas, ऋषिभिश्च by rishis also, अभिष्टुतः extolled, महातेजाः exceedingly energetic, धर्मात्मा virtuous, विश्वामित्रस्तु Visvamitra, देवताः to devatas, बाढम् इत्येव so be it, आह said.

#### आङ्ग्लानुवादः
In this manner extolled by all devatas and rishis, mighty and righteous Viswamitra said, 'well let it be so'.



### श्लोकः
#### मूलम्
ततो देवा महात्मानो मुनयश्च तपोधनाः।  
जग्मुर्यथाऽऽगतं सर्वे यज्ञस्यान्ते नरोत्तम॥1.60.34॥

#### शब्दार्थः
नरोत्तम O Best among men, Rama, ततः then, यज्ञस्य अन्ते at the conclusion of sacrifice, महात्मानः magnanimous, देवाः devatas, तपोधनाः whose asceticism is their wealth, मुनयश्च saints, यथागतम् in the way they had come, जग्मुः went.

#### आङ्ग्लानुवादः
"O Best among men (Rama) then at the conclusion of the sacrifice the great gods and saints went the way they had come".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे षष्टितमस्सर्गः॥  
Thus ends the sixtieth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/060_trishankusvargaprAptiH.md">
<details><summary><h2>भूषणम् ...{Loading}...</h2></summary>



तपोबलहतान् कृत्वा वासिष्ठान् समहोदयान् ।  

ऋषिमध्ये महातेजा विश्वामित्रो ऽभ्यभाषत  ॥  १।६०।१  ॥   

अथ सशरीरस्य त्रिशङ्कोः स्वर्गप्रापणं षष्टितमे--तप इत्यादि  ॥  १।६०।१  ॥   

  

अयमिक्ष्वाकु दायादस्त्रिशङ्कुरिति विश्रुतः ।  

धर्मिष्ठश्च वदान्यश्च मां चैव शरणं गतः ।  

तेनानेन शरीरेण देवलोकजिगीषया  ॥  १।६०।२  ॥   

अयमिति सार्द्धः । दायमत्तीति दायादः, पुत्रपौत्रादिः । पचाद्यच् । वंश इति
यावत् । तेन पूर्वं क्षत्रियरूपेण । अनेन इदानीं चण्डालरूपेण शरीरेण ।
देवलोकजिगीषया स्वर्गं स्ववशीकर्तुमिच्छया । मां शरणं गतः  ॥  १।६०।२  ॥   

  

यथा ऽयं स्वशरीरेण स्वर्गलोकं गमिष्यति ।  

तथा प्रवर्त्यतां यज्ञो भवद्भिश्च मया सह  ॥  १।६०।३  ॥   

यथेति पञ्च  ॥  १।६०।३  ॥   

  

विश्वामित्रवचः श्रुत्वा सर्व एव महर्षयः ।  

ऊचुः समेत्य सहिता धर्मज्ञा धर्मसंहितम्  ॥  १।६०।४  ॥   

ऊचुः अन्योन्यमिति शेषः  ॥  १।६०।४  ॥   

  

अयं कुशिकदायादो मुनिः परमकोपनः ।  

यदाह वचनं सम्यगेतत्कार्यं न संशयः  ॥  १।६०।५  ॥   

अग्निकल्पो हि भगवान् शापं दास्यति रोषितः ।  

तस्मात्प्रवर्त्यतां यज्ञः सशरीरो यथा दिवम्  ॥  १।६०।६  ॥   

सम्यक्कार्यमित्यन्वयः  ॥  १।६०।५,६  ॥   

  

गच्छेदिक्ष्वाकुदायादो विश्वामित्रस्य तेजसा ।  

तथा प्रवर्त्यतां यज्ञः सर्वे समधितिष्ठत  ॥  १।६०।७  ॥   

समधितिष्ठत स्वस्वार्त्विज्यमिति शेषः  ॥  १।६०।७  ॥   

  

एवमुक्त्वा महर्षयः चक्रुस्तास्ताः क्रियास्तदा ।  

याजकश्च महातेजा विश्वामित्रो ऽभवत् क्रतौ  ॥  १।६०।८  ॥   

एवमिति । तास्ताः क्रियाः स्वस्वार्त्विज्यकर्माणि । याजकः अध्वर्युः ।
स्रुवमुद्यम्येति वक्ष्यमाणत्वात्  ॥  १।६०।८  ॥   

  

ऋत्विजश्चानुपूर्व्येण मन्त्रवन्मन्त्रकोविदाः ।  

चक्रुः सर्वाणि कर्माणि यथाकल्पं यथाविधि  ॥  १।६०।९  ॥   

ऋत्विज इति । मन्त्रवदिति क्रियाविशेषणम् । यथाकल्पं कल्पसूत्रमनतिक्रम्य ।
यथाविधि यथाशास्त्रम्  ॥  १।६०।९  ॥   

  

ततः कालेन महता विश्वामित्रो महातपाः ।  

चकारावाहनं तत्र भागार्थं सर्वदेवताः  ॥  १।६०।१०  ॥   

तत इति । महता कालेन द्विस्त्रिर्मन्त्रावृत्त्या सर्वदेवताः प्रतीति शेषः
 ॥  १।६०।१०  ॥   

  

नाभ्यागमंस्तदाहूता भागार्थं सर्वदेवताः  ॥  १।६०।११  ॥   

नेत्यर्द्धम् । नाभ्यागमन् । अनधिकारिणा अन्यायेन च कृतमकृतमिति न्यायादिति
भावः  ॥  १।६०।११  ॥   

  

तत्र क्रोधसमाविष्टो विश्वामित्रो महामुनिः ।  

स्रुवमुद्यम्य सक्रोधस्त्रिशङ्कुमिदमब्रवीत्  ॥  १।६०।१२  ॥   

तत इति । स्रुवोद्यमनं कोपजचेष्टाविशेषः  ॥  १।६०।१२  ॥   

  

पश्य मे तपसो वीर्यं स्वार्जितस्य नरेश्वर ।  

एष त्वां सशरीरेण नयामि स्वर्गमोजसा ।  

दुष्प्रापं स्वशरीरेण दिवं गच्छ नराधिप  ॥  १।६०।१३  ॥   

पश्येति सार्द्धः । त्वदभिमतयागस्त्वास्तामिति भावः । एष इत्यव्यवधाने ।
ओजसा तपोवीर्येण । दुष्प्रापम्, अन्यैरिति शेषः  ॥  १।६०।१३  ॥   

  

स्वार्जितं किञ्चिदप्यस्ति मया हि तपसः फलम् ।  

राजन् स्वतेजसा तस्य सशरीरो दिवं व्रज  ॥  १।६०।१४  ॥   

स्वेति । स्वार्जितं सुष्ठ्वार्जितम् । स्वतेजसा स्वासाधारणप्रभावेन  ॥ 
१।६०।१४  ॥   

  

उक्तवाक्ये मुनौ तस्मिन् सशरीरो नरेश्वरः ।  

दिवं जगाम काकुत्स्थ मुनीनां पश्यतां तदा  ॥  १।६०।१५  ॥   

उक्तेति । मुनीनां पश्यतां मुनिषु पश्यत्सु सत्सु  ॥  १।६०।१५  ॥   

  

देवलोकगतं दृष्ट्वा त्रिशङ्कुं पाकशासनः ।  

सह सर्वैः सुरगणैरिदं वचनमब्रवीत्  ॥  १।६०।१६  ॥   

देवेति चत्वारः  ॥  १।६०।१६  ॥   

  

त्रिशङ्को गच्छ भूयस्त्वं नासि स्वर्गकृतालयः ।  

गुरुशापहतो मूढ पत भूमिमवाक्छिराः  ॥  १।६०।१७  ॥   

एवमुक्तो महेन्द्रेण त्रिशङ्कुरपतत्पुनः ।  

विक्रोशमानस्त्राहीति विश्वामित्रं तपोध्ानम्  ॥  १।६०।१८  ॥   

स्वर्गकृतालयः स्वर्गालयार्हः  ॥  १।६०।१७,१८  ॥   

  

तच्छ्रुत्वा वचनं तस्य क्रोशमानस्य कौशिकः ।  

क्रोधमाहारयत्तीव्रं तिष्ठ तिष्ठेति चाब्रवीत्  ॥  १।६०।१९  ॥   

आहारयत् अकरोत्  ॥  १।६०।१९  ॥   

  

ऋषिमध्ये स तेजस्वी प्रजापतिरिवापरः ।  

सृजन् दक्षिणमार्गस्थान् सप्तर्षीनपरान् पुनः  ॥  १।६०।२०  ॥   

ऋषीति । सृजन् अभूदिति शेषः । असृजदित्यर्थः  ॥  १।६०।२०  ॥   

  

नक्षत्रमालामपरामसृजत् क्रोधमूर्च्छितः ।  

दक्षिणां दिशमास्थाय मुनिमध्ये महायशाः  ॥  १।६०।२१  ॥   

नक्षत्रेति । मुनिमध्ये स्थित एव दक्षिणां दिशमास्थाय तामधिकरणं कृत्वा ।
नक्षत्रमालां सप्तविंशतिनक्षत्रमालाम् । यथोत्तरतो ध्रुवो ऽचलस्तिष्ठति,
एवं त्रिशङ्कुस्तिष्ठतु, तं परितो यथा सप्तर्षिण्डलं तद्वदत्रापि भवतु,
तत्र यथा नक्षत्राणि तद्वदत्रापीत्यर्थः  ॥  १।६०।२१  ॥   

  

सृष्ट्वा नक्षत्रवंशं च क्रोधेन कलुषीकृतः ।  

अन्यमिन्द्रं करिष्यामि लोको वा स्यादनिन्द्रकः ।  

दैवतान्यपि स क्रोधात् स्रष्टुं समुपचक्रमे  ॥  १।६०।२२  ॥   

सृष्ट्वेति सार्द्धः । नक्षत्रवंशं क्षुद्रनक्षत्रगणम् । द्वितीयार्धान्ते
इति सङ्कल्पेत्युपस्कार्यम् । अन्यमिन्द्रं करिष्यामि
विद्यमानलोकस्यान्येन्द्रं करिष्यामि । अनिन्द्रको लोको वा स्यात् ।
इन्द्ररहितं लोकान्तरं वा करिष्यामीत्यर्थः । अत एवाहुराचार्याः--
"अन्येन्द्रकं भुवनमन्यदनिन्द्रकं वा कर्तुं क्षमे कविरभूदयमन्ववाये" इति ।
अस्मिन्नर्थे इन्द्रं नाशयिष्यामीत्यर्थः । स्यात् सो ऽनुचितः,
सृष्ट्यन्तरोपक्रमविरोधात् । दैवतान्यपि स क्रोधात्स्रष्टुं समुपचक्रमे
इत्यनन्तरविरोधाच्च । अत एवायमर्थो भवितुमर्हति--मया सृज्यमानस्य
स्वर्गस्यान्यमिन्द्रं करिष्यामि, अथवा मया सृज्यस्स्वर्गलोको ऽनिन्द्रको
वास्तु । तत्र त्रिशङ्कुरेवेन्द्रो भवतु, तत्परिवारान् सृजेयमिति
तादृशदेवान् स्रष्टुमुपचक्रम इत्यर्थः  ॥  १।६०।२२ ॥   

  

ततः परमसम्भ्रान्ताः सर्षिसङ्घाः सुरासुराः ।  

विश्वामित्रं महात्मानमूचुः सानुनयं वचः  ॥  १।६०।२३  ॥   

तत इति । परमसम्भ्रान्ताः स्वप्रतिसृष्टेरतिदुःसहत्वादिति भावः । सानुनयं
ससान्त्वम्  ॥  १।६०।२३  ॥   

  

अयं राजा महाभाग गुरुशापपरिक्षतः ।  

सशरीरो दिवं यातु नार्हत्येह तपोधन  ॥  १।६०।२४  ॥   

अनुनयमेवाह--अयमित्यादि । नार्हति अदुष्टत्रैर्णिकलभ्यत्वात्स्वर्गस्येति
भावः  ॥  १।६०।२४  ॥   

  

तेषां तद्वचनं श्रुत्वा देवानां मुनिपुङ्गवः ।  

अब्रवीत् सुमहद्वाक्यं कौशिकः सर्वदेवताः  ॥  १।६०।२५  ॥   

तेषामिति चत्वारः  ॥  १।६०।२५  ॥   

  

सशरीरस्य भद्रं वस्त्रिशङ्कोरस्य भूपतेः ।  

आरोहणं प्रतिज्ञाय नानृतं कर्तुमुत्सहे  ॥  १।६०।२६  ॥   

भद्रं व इति प्रतिसान्त्वम्  ॥  १।६०।२६  ॥   

  

स्वर्गो ऽस्तु सशरीरस्य त्रिशङ्कोरस्य शाश्वतः ।  

नक्षत्राणि च सर्वाणि मामकानि ध्रुवाण्यथ  ॥  १।६०।२७  ॥   

यावल्लोका धरिष्यन्ति तिष्ठन्त्वेतानि सर्वशः ।  

मत्कृतानि सुराः सर्वे तदनुज्ञातुमर्हथ  ॥  १।६०।२८  ॥   

स्वर्गो ऽस्तु अयं त्रिशङ्कुस्थितिदेश एवेति शेषः । मत्कृतानि मत्सृष्टानि
। अत एव मामकानि लोकाः भूरादयः यावद्धरिष्यन्ति स्थास्यन्ति । सर्वशः
सर्वप्रकारेण ध्रुवाणि भवन्तु । प्रार्थनायां लोट् । तत् पूर्वोक्तम् ।
अनुज्ञातुमङ्गीकर्तुम्  ॥  १।६०।२७,२८  ॥   

  

एवमुक्ताः सुराः सर्वे प्रत्यूचुर्मुनिपुङ्गवम्  ॥  १।६०।२९  ॥   

एवं भवतु भद्रं ते तिष्ठन्त्वेतानि सर्वशः ।  

गगने तान्यनेकानि वैश्वानरपथाद्बहिः  ॥  १।६०।३०  ॥   

नक्षत्राणि मुनिश्रेष्ठ तेषु ज्योतिष्षु जाज्वलन् ।  

अवाक्छिरास्त्रिशङ्कुश्च तिष्ठत्वमरसन्निभः  ॥  १।६०।३१  ॥   

अनुयास्यन्ति चैतानि ज्योतींषि नृपसत्तमम् ।  

कृतार्थं कीर्तिमन्तञ्च स्वर्गलोकगतं तथा  ॥  १।६०।३२  ॥   

एवमुक्ता इत्यादिसार्द्धाः पञ्च । सर्वशः सर्वाणि । वैश्वानरपथात्
वैश्वानरः ज्योतिः तत्पथात् प्रसिद्धानादिज्योतिश्चक्रमार्गात् । तेषु
त्वत्सृष्टेषु । जाज्वलन् अतिशयेन प्रकाशमानः । अवाक्छिराः
गुर्वपचारफलप्रकटनायाधोमुखः । अमरसन्निभः तेजसा अमरतुल्यः । तिष्ठतु ध्रुव
इवेति भावः । अनुयास्यन्ति स्वर्गनक्षत्राणि ध्रुवमिवेति भावः ।
स्वर्गलोकगतं यथा स्वर्गलोकगतमिव कृतार्थमित्यन्वयः  ॥  १।६०।२९३२  ॥   

  

विश्वामित्रस्तु धर्मात्मा सर्वदेवैरभिष्टुतः ।  

ऋषिभिश्च महातेजा बाढमित्याह देवताः  ॥  १।६०।३३  ॥   

बाढमित्यङ्गीकारद्योतकं वचनम्  ॥  १।६०।३३  ॥   

  

ततो देवा महात्मानो मुनयश्च तपोधनाः ।  

जग्मुर्यथागतं सर्वे यज्ञस्यान्ते नरोत्तम  ॥  १।६०।३४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षष्टितमः सर्गः  ॥ 
६०  ॥   

यज्ञस्यान्त इत्यनेन विश्वामित्रेण यजमानप्रतिनिधिं कृत्वा यज्ञः समापितः ।
देवैर्भागश्च गृहीत इति गम्यते  ॥  १।६०।३४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षष्टितमः सर्गः  ॥  ६०  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/060_trishankusvargaprAptiH.md">
<details><summary><h2>शिरोमणी ...{Loading}...</h2></summary>



विरामौत्तरकालिकं वृत्तमाह तप इति । महातेजाः स विश्वामित्रः समहोदयान्
महोदयसहितान् वाशिष्ठान् वशिष्ठपुत्रान् तपोबलहतान् स्वतपःप्रभावप्रनष्टान्
ज्ञात्वा ऋषिमध्ये ऽभ्यभाषत  ॥  १।६०।१  ॥   

  

तद्भाषणमेवाह अयमिति । धर्मिष्ठः अत एव वदान्यः त्रिशङ्कुरिति विश्रुतः
प्रख्यातः अयमिक्ष्वाकुदायादस्वेन स्वकीयेन अनेन चाण्डालरूपेण शरीरेणैव
देवलोकजिगीषया देवलोकप्राप्तीच्छयेत्यर्थः शरणं रक्षकं मां गतः प्राप्तो
ऽतः स्वशरीरेणैवः स्वर्गलोकं यथा येन प्रकारेणायं त्रिशङ्कुर्गमिष्यति तथा
तेन प्रकारेणैव मया सह भवद्भिर्यज्ञः प्रवर्त्यताम् ।
सार्धश्लोकद्वयमेकान्वयि चकारद्वयमेवार्थकं तृतीयो हेत्वथर्कः  ॥  १।६०।२,३
 ॥   

  

विश्वामित्रेति । विश्वामित्रवचो वचनं श्रुत्वा सहसा शीघ्रमेव समेताः
धर्मज्ञाः सर्वे महर्षयः धर्मसंहितं धर्मसहितं वचनमूचुः परस्परं कथयामासुः
। पूर्वोत्तरार्धोत्तरपूर्वार्धयोरेकत्रान्वयः  ॥  १।६०।४  ॥   

  

तद्वचनमेवाह अयमिति । कुशिकदायादः कुशिकभागभोक्ता परमकोपनो ऽयं मुनिः
यद्वचनमाह तदेतत्सम्यक् कार्यमत्र संशयो न । अन्यथाकरणे दोषमाह अग्निकल्पः
अग्निसदृशः भगवान् सकलसामर्थ्यविशिष्टो विश्वामित्रः रोषतः
अस्मदन्यथाचरितजनितक्रोधात् शापं दास्यत्येव । हिरेवार्थे  ॥  १।६०।५,६  ॥   

  

तस्मादिति । तस्मात् विश्वामित्रकोपभयादिक्ष्वाकुदायादः त्रिशङ्कुः
विश्वामित्रस्य तेजसा यथा येन प्रकारेण सशरीरो दिवं गच्छेत्तथा यज्ञः
प्रवर्त्यताम्  ॥  १।६०।७  ॥   

  

सर्वऋषीणां यागसम्मतिं ज्ञात्वा विश्वामित्र आह तत इति । ततः
जातसम्मतित्वाद्धेतोः सर्वे यूयं समधितिष्ठत यज्ञः प्रवर्त्यताम्
भवद्भिरिति शेषः । एवमनेन प्रकारेण उक्ता विश्वामित्रेणाज्ञप्ता
महर्षयस्ताः यागप्रसिद्धाः क्रियाः सञ्चक्रुः । तदा तस्मिन्काले क्रतौ यागे
महातेजा विश्वामित्र एव याजको ऽध्वर्युरभवत् । चशब्द एवार्थे ।
अध्वर्युत्वादेव अध्वर्युः स्रुवमुद्यम्येति वक्ष्यमाणं सङ्गच्छते ।
अर्धत्रयमेकान्वयि  ॥  १।६०।८  ॥   

  

ऋत्विज इति । मन्त्रवन्तः परस्परं कृतसम्मतयस्ते एव मन्त्रकोविदा
मन्त्रोपलक्षितयागनिपुणाः ऋत्विजः यथाकल्पं कल्पशास्त्रमनतिक्रम्य यथाविधि
सर्वाणि कर्माणि आनुपूर्वेण क्रमश एव चक्रुः । चशब्द एवार्थे  ॥  १।६०।९
 ॥   

  

तत इति । ततः यागप्रवृत्यनन्तरं महातपाः विश्वामित्रः तत्र तस्मिन् यागे
भागार्थं तत्तद्भागं दातुं सर्वदेवताः निखिलदेवतायाः आवाहनं महता कालेन
चकार । सर्वदेवता इति षष्ठ्येकवचनमागमशास्त्रस्यानित्यत्वाद्याडभावः । महता
कालेनेत्यनेन तद्यागदेवानां बाहुल्यं द्योतितम्  ॥  १।६०।१०  ॥   

  

नेति । ततः विश्वामित्रावाहनानन्तरं तत्र तस्मिन् यागे सर्वदेवता भागार्थं
नाभ्यागमन् । इदमर्धमेव  ॥  १।६०।११  ॥   

  

तत इति । ततः आहूतदेवागमनाभावेहेतोः । क्रोधसमाविष्टः महामुनिः अतिमननशीलः
सक्रः  

अतिक्रियासहितः अधः कोपान्तर्धारणासमर्थः विश्वामित्रः स्रुवमुद्यम्य
त्रिशङ्कुमिदमब्रवीत् । क्रः इत्यत्र कृधातोर्घञर्थे कविधानमिति कः ।
नञ्पूर्वकधारणार्थकधाधातुप्रकृतिककप्रत्ययान्तो ऽध इति अत एव क्रोधसमाविष्ट
इत्यनेन न पौनरुक्त्यम्  ॥  १।६०।१२  ॥   

  

तद्वचनमेवाह पश्येति । हे नरेश्वर स्वार्जितस्य मे तपसो वीर्यं पश्य ।
तद्वीर्यमेवाह एषः अहमोजसा स्वतपःप्रभावेण स्वशरीरेण
गुरुपुत्रशप्तात्मीयशरीरेण त्वां स्वर्गं नयामि  ॥  १।६०।१३  ॥   

  

दुरिति । हे नराधिप दुष्प्रायं त्वद्भिन्नैर्दुर्गमं स्वर्गं स्वशरीरेण
गच्छ । साधनमन्तरा कथं गच्छामीत्यत आह हे राजन् मया स्वार्जितं स्वस्मै
अर्जितं तपसः फलं किञ्चिदपि यद्यस्ति तर्हि तस्य तपसस्तेजसा प्रभावेण
सशरीरस्त्वं दिवं व्रज । हिशब्दो यद्यर्थे । सार्धश्लोक एकान्वयी  ॥ 
१।६०।१४  ॥   

  

उक्तेति । हे काकुत्स्थ तदा देवागमनाभावकाले तस्मिन्मुनौ विश्वामित्रे
उक्तवाक्ये सति मुनीनां पश्यतां सतां नरेश्वरः त्रिशङ्कुः सशरीरो दिवं जगाम
 ॥  १।६०।१५  ॥   

  

देवेति । सर्वैः सुरगणैः सह पाकशासनः इन्द्रः देवलोकं गतं त्रिशङ्कुं
दृष्ट्वा इदं वचनमब्रवीत्  ॥  १।६०।१६  ॥   

  

तद्वचनमेवाह त्रिशङ्को इति । हे त्रिशङ्को त्वं भूयः पुनर्गच्छ पृथिवीमिति
शेषः । सहेतुं गमनप्रकारं बोधयन्नाह हे मूढ यतस्त्वं गुरुशापहतो ऽतः
स्वर्गे कृतः पुण्येन सम्पादितः आलयो गृहं येन स त्वं नासि अतो अवाक्शिराः
त्वं भूमिं पत  ॥  १।६०।१७  ॥   

  

एवमिति । महेन्द्रेण एवमुक्तस्त्रिशङ्कुस्तपोधनं विश्वामित्रं त्राहीति
विक्रोशमानः सन् पुनरपतत्  ॥  १।६०।१८  ॥   

  

तदिति । क्रोशमानस्य तस्य त्रिशङ्कोः तदाह्वानसूचकं वचनं श्रुत्वा
तीव्रक्रोधमाहारयदकरोत् देवेशोपरीति शेषः । तिष्ठ तिष्ठेति अब्रवीच्च  ॥ 
१।६०।१९  ॥   

  

क्रोधमूलकत्रिशङ्कुभोग्यस्वर्गान्तरनिर्माणाय
विश्वामित्रकर्तृकसप्तऋष्यादिसर्जनमाह ऋषीत्यादिना । ऋषिमध्ये स्थितः
तेजस्वी अतिशयतेजोविशिष्टः क्रोधमूर्च्छितः अपरः प्रजापतिरिव स
विश्वामित्रः दक्षिणमार्गस्थानं अपरान् सप्तर्षीन् सृजन् सन् अपरां
नक्षत्रमालां नक्षत्रपङ्क्तिं पुनः असृजत् । सार्धश्लोक एकान्वयी  ॥ 
१।६०।२०  ॥   

  

दक्षिणामिति । महायशाः क्रोधेन कलुषीकृतः क्रोधव्याप्तचित्तः सक्रः
अतिव्यापारसहितः अधः क्रोधान्तर्नियमनरहितः मुनिमध्ये स्थितः विश्वामित्रः
दक्षिणां दिशमास्थाय नक्षत्रवंशं नक्षत्रपङ्क्तिं सृष्ट्वा अन्यमिन्द्रमहं
करिष्यामि रचयिष्यामि वा सति प्रबलप्रतिबन्धे लोकः मद्रचितः स्वर्गः
अनिन्द्रकः इन्द्ररहित एव स्यात् इति सङ्कल्प्य दैवतान्यपि स्रष्टुं
समुपचक्रमे । चशब्द एवार्थे द्वयोरेकत्रान्वयः  ॥  १।६०।२१,२२  ॥   

  

तत इति । ततः सप्तऋष्यादिसर्जनात् परमसम्भ्रान्ताः अत्युद्वेगं प्राप्ताः
सर्षिसङ्घा ऋषिसङ्घसहिताः सुरासुराः देवदानवाः महात्मानं विश्वामित्रं
सानुनयमनुनयसहितं वचः ऊचुः  ॥  १।६०।२३  ॥   

  

तद्वचनमेवाह अयमिति । हे महाभाग हे तपोधन अयं राजा त्रिशङ्कुः यतः
गुरुशापपरिक्षतः गुरुशापकरणकपरिक्षयं प्राप्तः इति अतः सशरीरः दिवं यातुं
नार्हति  ॥  १।६०।२४  ॥   

  

तेषामिति । तेषामृष्यादिसहितानां देवानां तत् शान्तिकारकं वचनं श्रुत्वा
मुनिपुङ्गवः कौशिकः सर्वदेवतासु तद्वाक्यमब्रवीत्  ॥  १।६०।२५  ॥   

  

तद्वचनमेवाह सशरीरस्येति । वो युष्मभ्यं भद्रं
शान्तिवक्तृत्वाद्भवद्भिरुक्तं तथैवास्त्विति भावः ।  

सशरीरस्य भूपतेरस्य त्रिशङ्को प्रतिज्ञातमारोहणं स्वर्गप्राप्तिमनृतं
मिथ्याकर्तुं न उत्सहे एतेन मदुक्तमपि तथैवास्त्विति सूचितम्  ॥  १।६०।२६
 ॥   

  

विरुद्धं धर्मद्वयमेकस्मिन्नेककालावच्छेदेन कथं स्यादित्यत आह स्वर्ग इति ।
सशरीरस्य त्रिशङ्कोः एष मत्कल्पितः शाश्वतश्चिरकालस्थायी स्वर्गो ऽस्तु ।
अथ अतः मामकानि मद्रचितानि सर्वाणि नक्षत्राणि ध्रुवाणि बहुकालस्थायीन्येव
सन्तु एतेनास्मत्प्रतिज्ञातं भवदुक्तं च सेत्स्यतीति बोधितम् । चशब्द
एवार्थे  ॥  १।६०।२७  ॥   

  

तदेवोपसंहरन्नाह यावदिति । लोकाः ब्रह्मरचितभुवनानि यावत्कालं धरिष्यन्ति
प्रजा इति शेषः तावत्कालमेतानि सर्वशः कृत्स्नानि मत्कृतानि तिष्ठन्तु ।
सर्वे सुराः तन्मत्प्रार्थितमनुज्ञातुं यूयमर्हथ  ॥  १।६०।२८  ॥   

  

एवमिति । एवमनेन प्रकारेणेक्ताः सर्वे ऋष्यादिसहिताः सुराः मुनिपुङ्गवं
विश्वामित्रं प्रत्यूचुः । तद्वचनमेवाह ते भद्रं भवतु तानि प्रसिद्धानि
अनेकानि एतानि भवत्कल्पितानि सर्वशः सकलानि नक्षत्राणि वैश्वानरपथान्
ज्योतिःशास्त्रादिप्रतिपादितज्योतिश्चक्राध्वनो बहिरेवमेव गगने तिष्ठन्तु ।
हे मुनिश्रेष्ठ अवाक्शिराः अमरसन्निभः त्रिशङ्कुस्तु जाज्वलन् सन् तेषु
भवत्कल्पितेषु ज्योतिष्षु तिष्ठतु । एतानि भवत्कल्पितानि ज्योतींषि
कृतार्थं कृतो निष्पादितः अर्थः स्वर्गसुखप्राप्तिर्येन तमत एव कीर्तिमन्तं
नृपसत्तमं त्रिशङ्कुं स्वर्गलोकगतं यथा ब्रह्मनिर्मितस्वर्गलोकं
प्राप्तमिवानुयास्यन्ति । एकश्चस्त्वर्थे द्वितीय एवार्थे ।
सार्धश्लोकत्रयमेकान्वयि  ॥  १।६०।२९३१  ॥   

  

विश्वामित्र इति । धर्मात्मा सर्वदेवैरभिष्टुतः ऋषिभिः सह स्थितः महातेजाः
विश्वामित्रस्तु सर्वदेवताः बाढमित्येवावददिति शेषः । ऋषिभिरिति
स्तुत्यन्वयि वा  ॥  १।६०।३२,३३  ॥   

  

तत इति । हे नरोत्तम राम ततः विश्वामित्रदेवतासंवादानन्तरं सर्वे देवाः
महात्मानः तपोधनाः मुनयश्च यथागतं यज्ञस्य विश्वामित्रसमापितयागस्यान्ते
जग्मुः  ॥  १।६०।३४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे षष्टितमः
सर्गः  ॥  १।६०  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/060_trishankusvargaprAptiH.md">
<details><summary><h2>तिलकम् ...{Loading}...</h2></summary>



ज्ञात्वा योगबलेन  ॥  १।६०।१  ॥   

  

इक्ष्वाकुदायादस्तद्वंश्यः । एवमादिगुणैर्यागाधिकारित्वं सूचितम्  ॥  १।६०।२
 ॥   

  

स्वं प्रति शरणमागमने हेतुमाह स्वेनेत्यादि  ॥  १।६०।३  ॥   

  

प्रवर्त्यतामारभ्यताम्  ॥  १।६०।४  ॥   

  

धर्मसंहितमिति क्रियाविशेषणम् । ऊचुरित्यस्यान्योन्यमिति शेषः ।
यदूचुस्तदाह अयमित्यादि  ॥  १।६०।५  ॥   

  

अग्निकल्पः । अजितकामक्रोधत्वाच्छापं दास्यति यतस्तस्मादिति  ॥  १।६०।६,७
 ॥   

  

ततः सशरीरस्य स्वर्गगमनाय यज्ञः प्रवर्त्यताम् । सर्वे भवन्तः
स्वस्वकृत्यमधितिष्ठत प्रारभध्वम् । ताः क्रियाः स्वस्वार्त्विज्यकर्माणि
 ॥  १।६०।८  ॥   

  

याजकः । अध्वर्युरिति यावत् । अत एव वक्ष्यति स्रुवमुद्यम्येति  ॥  १।६०।९
 ॥   

  

यथाकल्पम् शास्त्रानुसारेण । यथाविधि यथासम्प्रदायानुष्ठानम् ।
कल्पशास्त्रे नानापक्षोपन्यासस्थले ऽनुष्ठेयांशे सम्प्रदायस्यैव शरणत्वात्
। महता कालेनाधिककालसाध्ययत्नपूर्वकमन्त्रपाठेन  ॥  १।६०।१०  ॥   

  

सर्वदेवताः । प्रतीति शेषः । तदा तथाप्यनधिकारिणा याजनाद्यजनाच्च  ॥ 
१।६०।११  ॥   

  

उद्यम्योर्ध्वं क्रोधेन प्रक्षिप्य । कोपस्यैवाधिकावस्था क्रोधः  ॥  १।६०।१२
 ॥   

  

पश्य मे इति । भागार्थं देवानामनागमनेनासाध्यत्वे ऽपि स्वतपोव्ययेन
त्वामभीष्टं स्वर्गं नयामीति भावः  ॥  १।६०।१३  ॥   

  

स्वशरीरेण दुष्प्रापमित्यन्वयः । हि यदि मया स्वार्जितं यत्किञ्चिदपि तपसः
फलं सुकृतमस्ति  ॥  १।६०।१४  ॥   

  

तदाह हे राजन् त्वं तस्य तेजसा वैभवेन सशरीरो दिवं गच्छ ।
क्रुद्धत्वात्पुनरुक्त्यादि न दोषः  ॥  १।६०।१५  ॥   

  

मुनीनां पश्यताम् मुनिषु पश्यत्सु  ॥  १।६०।१६  ॥   

  

स्वर्गकृतालयः स्वर्गे निजपुण्यकर्मणा कृत आलयो यस्य तादृशः ।
स्वर्गवासार्हो नास्तीत्यर्थः  ॥  १।६०।१७  ॥   

  

तत्र हेतुः गुरुशापेत्यादि  ॥  १।६०।१८,१९  ॥   

  

आहारयदकरोत्  ॥  १।६०।२०  ॥   

  

सृजन्निति । यथोत्तरतो ध्रुवो ऽचलस्तिष्ठति, एवं त्रिशङ्कुस्तिष्ठतु । तस्य
परितो यथा सप्तर्षिमण्डलं तथास्यापि भवत्वित्याशयः । सृजन्निति हेतौ
शतृप्रत्ययः । सृष्टिं कुर्वंस्तद्धेतोर्दक्षिणमार्गस्थानपरानसृजत् । पुनः
सप्तविंशतिनक्षत्रमालामसृजत्  ॥  १।६०।२१  ॥   

  

नक्षत्रवंशम् क्षुद्रनक्षत्रगणम्  ॥  १।६०।२२  ॥   

  

अन्यमिन्द्रम् । स्वसृज्यमानस्वर्गस्येति शेषः । अथवा मया सृज्यमानः
स्वर्गो ऽनिन्द्र एवास्तु । त्रिशङ्कुरेव तत्रेन्द्रो भवत्वित्याशयः ।
एवमिन्द्रस्थाने त्रिशङ्कुं प्रतिष्ठाप्य तस्य परिवारभूतदैवतानि
स्रष्टुमुपचक्रमे  ॥  १।६०।२३  ॥   

  

तत इति । देवप्रतिस्वर्गवत्स्वस्यापि प्रतिस्वर्गं कुर्यादिति हेतोः सुरा
असुराश्च सम्भ्रान्ताः । पर्याकुलचित्ता इत्यर्थः  ॥  १।६०।२४  ॥   

  

अनुनयप्रकारमाह अयं राजेत्यादि । गुरुशापेन परिक्षतश्चण्डालत्वं प्राप्तः ।
दिवं ब्रह्मसृष्टं त्वत्सृष्टं वा स्वर्गम्  ॥  १।६०।२५,२६  ॥   

  

भद्रं व इत्यनेनानुनयः  ॥  १।६०।२७  ॥   

  

स्वर्गो ऽस्तु स्वर्गपदवाच्यसुखविशेषानुभवो ऽस्तु  ॥  १।६०।२८  ॥   

  

लोका भूरादिसत्यान्ताः  ॥  १।६०।२९,३०  ॥   

  

वैश्वानरपथाज्ज्योतिःशास्त्रप्रसिद्धानादिज्योतिश्चक्रमार्गाद्बहिर्बहिर्देश
एतानि तानि नक्षत्राणि तिष्ठन्त्विति पूर्वेणान्वयः । तेषु त्वदीयेषु
ज्योतिःषु नक्षत्रेषु जाज्वलन्भृशं ज्वलन्  ॥  १।६०।३१  ॥   

  

अवाक्शिरा अस्मदुक्तावाक्शिरस्त्ववानेव त्रिशङ्कुर्देवतुल्यसुखवांस्तिष्ठतु
। एतानि तव ज्योतिंषि तमनुयास्यन्ति च  ॥  १।६०।३२  ॥   

  

स्वर्गलोकगतं यथा स्वर्गलोकगतमिवेत्यन्तं पूर्वान्वयि  ॥  १।६०।३३  ॥   

  

बाढमित्येव । आहेति शेषः । दुराग्रहस्यानर्थहेतुतां प्रतिसन्धाय
देवतावचनमङ्गीचकार  ॥  १।६०।३४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
षष्टितमः सर्गः  ॥  ६०  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/060_trishankusvargaprAptiH.md">
<details><summary><h2>द्राविडपाठः ...{Loading}...</h2></summary>


तपोबलहतान् कृत्वा वासिष्ठान् समहोदयान्।  
ऋषिमध्ये महातेजा विश्वामित्रोऽभ्यभाषत ॥ 1.60.1 ॥   
धर्मिष्ठश्च वदान्यश्च मां चैव शरणं गतः।  
तेनानेन शरीरेण देवलोकजिगीषया ॥ 1.60.2 ॥   
यथाऽयं स्वशरीरेण स्वर्गलोकं गमिष्यति।  
तथा प्रवर्त्यतां यज्ञो भवद्भिश्च मया सह ॥ 1.60.3 ॥   
विश्वामित्रवचः श्रुत्वा सर्व एव महर्षयः।  
ऊचुः समेत्य सहिता धर्मज्ञा धर्मसंहितम् ॥ 1.60.4 ॥   
अयं कुशिकदायादो मुनिः परमकोपनः।  
यदाह वचनं सम्यगेतत्कार्यं न संशयः ॥ 1.60.5 ॥   
अग्निकल्पो हि भगवान् शापं दास्यति रोषितः।  
तस्मात्प्रवर्त्यतां यज्ञः सशरीरो यथा दिवम् ॥ 1.60.6 ॥   
गच्छेदिक्ष्वाकुदायादो विश्वामित्रस्य तेजसा।  
तथा प्रवर्त्यतां यज्ञः सर्वे समधितिष्ठत ॥ 1.60.7 ॥   
एवमुक्त्वा महर्षयः चक्रुस्तास्ताः क्रियास्तदा।  
याजकश्च महातेजा विश्वामित्रोऽभवत् क्रतौ ॥ 1.60.8 ॥   
ऋत्विजश्चानुपूर्व्येण मन्त्रवन्मन्त्रकोविदाः।  
चक्रुः सर्वाणि कर्माणि यथाकल्पं यथाविधि ॥ 1.60.9 ॥   
ततः कालेन महता विश्वामित्रो महातपाः।  
चकारावाहनं तत्र भागार्थं सर्वदेवताः ॥ 1.60.10 ॥   
नाभ्यागमंस्तदाहूता भागार्थं सर्वदेवताः ॥ 1.60.11 ॥   
तत्र क्रोधसमाविष्टो विश्वामित्रो महामुनिः।  
स्रुवमुद्यम्य सक्रोधस्त्रिशङ्कुमिदमब्रवीत् ॥ 1.60.12 ॥   
एष त्वां सशरीरेण नयामि स्वर्गमोजसा।  
दुष्प्रापं स्वशरीरेण दिवं गच्छ नराधिप ॥ 1.60.13 ॥   
स्वार्जितं किञ्चिदप्यस्ति मया हि तपसः फलम्।  
राजन् स्वतेजसा तस्य सशरीरो दिवं व्रज ॥ 1.60.14 ॥   
उक्तवाक्ये मुनौ तस्मिन् सशरीरो नरेश्वरः।  
दिवं जगाम काकुत्स्थ मुनीनां पश्यतां तदा ॥ 1.60.15 ॥   
देवलोकगतं दृष्ट्वा त्रिशङ्कुं पाकशासनः।  
सह सर्वैः सुरगणैरिदं वचनमब्रवीत् ॥ 1.60.16 ॥   
त्रिशङ्को गच्छ भूयस्त्वं नासि स्वर्गकृतालयः।  
गुरुशापहतो मूढ पत भूमिमवाक्छिराः ॥ 1.60.17 ॥   
एवमुक्तो महेन्द्रेण त्रिशङ्कुरपतत्पुनः।  
विक्रोशमानस्त्राहीति विश्वामित्रं तपोधनम् ॥ 1.60.18 ॥   
तच्छ्रुत्वा वचनं तस्य क्रोशमानस्य कौशिकः।  
क्रोधमाहारयत्तीव्रं तिष्ठ तिष्ठेति चाब्रवीत् ॥ 1.60.19 ॥   
ऋषिमध्ये स तेजस्वी प्रजापतिरिवापरः।  
सृजन् दक्षिणमार्गस्थान् सप्तर्षीनपरान् पुनः ॥ 1.60.20 ॥   
नक्षत्रमालामपरामसृजत् क्रोधमूर्च्छितः।  
दक्षिणां दिशमास्थाय मुनिमध्ये महायशाः ॥ 1.60.21 ॥   
अन्यमिन्द्रं करिष्यामि लोको वा स्यादनिन्द्रकः।  
दैवतान्यपि स क्रोधात् स्रष्टुं समुपचक्रमे ॥ 1.60.22 ॥   
ततः परमसम्भ्रान्ताः सर्षिसङ्घाः सुरासुराः।  
विश्वामित्रं महात्मानमूचुः सानुनयं वचः ॥ 1.60.23 ॥   
अयं राजा महाभाग गुरुशापपरिक्षतः।  
सशरीरो दिवं यातु नार्हत्येह तपोधन ॥ 1.60.24 ॥   
तेषां तद्वचनं श्रुत्वा देवानां मुनिपुङ्गवः।  
अब्रवीत् सुमहद्वाक्यं कौशिकः सर्वदेवताः ॥ 1.60.25 ॥   
सशरीरस्य भद्रं वस्त्रिशङ्कोरस्य भूपतेः।  
आरोहणं प्रतिज्ञाय नानृतं कर्तुमुत्सहे ॥ 1.60.26 ॥   
स्वर्गोऽस्तु सशरीरस्य त्रिशङ्कोरस्य शाश्वतः।  
नक्षत्राणि च सर्वाणि मामकानि ध्रुवाण्यथ ॥ 1.60.27 ॥   
यावल्लोका धरिष्यन्ति तिष्ठन्त्वेतानि सर्वशः।  
मत्कृतानि सुराः सर्वे तदनुज्ञातुमर्हथ ॥ 1.60.28 ॥   
एवमुक्ताः सुराः सर्वे प्रत्यूचुर्मुनिपुङ्गवम् ॥ 1.60.29 ॥   
एवं भवतु भद्रं ते तिष्ठन्त्वेतानि सर्वशः।  
गगने तान्यनेकानि वैश्वानरपथाद्बहिः ॥ 1.60.30 ॥   
नक्षत्राणि मुनिश्रेष्ठ तेषु ज्योतिष्षु जाज्वलन्।  
अवाक्छिरास्त्रिशङ्कुश्च तिष्ठत्वमरसन्निभः ॥ 1.60.31 ॥   
अनुयास्यन्ति चैतानि ज्योतींषि नृपसत्तमम्।  
कृतार्थं कीर्तिमन्तञ्च स्वर्गलोकगतं तथा ॥ 1.60.32 ॥   
विश्वामित्रस्तु धर्मात्मा सर्वदेवैरभिष्टुतः।  
ऋषिभिश्च महातेजा बाढमित्याह देवताः ॥ 1.60.33 ॥   
ततो देवा महात्मानो मुनयश्च तपोधनाः।  
जग्मुर्यथागतं सर्वे यज्ञस्यान्ते नरोत्तम ॥ 1.60.34 ॥   

</details>
</div>
