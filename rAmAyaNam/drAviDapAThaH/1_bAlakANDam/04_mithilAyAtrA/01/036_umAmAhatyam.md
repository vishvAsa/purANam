---
title: ०३६ उमामाहत्यम्
title_english: 036 Legend of Uma and her curse

---


उक्तवाक्ये मुनौ तस्मिन्नुभौ राघवलक्ष्मणौ।  
अभिनन्द्य कथां वीरावूचतुर्मुनिपुङ्गवम् ॥ 1.36.1 ॥   

(धर्म युक्तम् इदम् ब्रह्मन् कथितम् परमम् त्वया ।)  
दुहितुः शैलराजस्य ज्येष्ठाया वक्तुमर्हसि।  
विस्तरं विस्तरज्ञोऽसि दिव्यमानुषसम्भवम् ॥ 1.36.2 ॥   
त्रीन् पथो हेतुना केन प्लावयेल्लोकपावनी ॥ 1.36.3 ॥   
कथं गङ्गा त्रिपथगा विश्रुता सरिदुत्तमा।  
त्रिषु लोकेषु धर्मज्ञ कर्मभिः कैः समन्विता ॥ 1.36.4 ॥   

[तथा ब्रुवति काकुत्स्थे विश्वामित्रस्तपोधनः।  ]
निखिलेन कथां सर्वामृषिमध्ये न्यवेदयत् ॥ 1.36.5 ॥'   

पुरा राम कृतोद्वाहो नीलकण्ठो महातपाः।  
दृष्ट्वा च स्पृहया देवीं मैथुनायोपचक्रमे ॥ 1.36.6 ॥   
(तस्य सङ्क्रीडमानस्य महादेवस्य धीमतः ।  
शितिकण्ठस्य देवस्य दिव्यं वर्ष शतङ् गतम् ॥ १-३६-६)  
[एवं मन्मथयुद्धे तु तयोर्नासीत्पराजयः ॥  
न चापि तनयो राम तस्यामासीत्परन्तप ॥ 1.36.7 ॥]   

ततो देवाः समुद्विग्नाः पितामहपुरोगमाः।  
यदिहोत्पद्यते भूतं कस्तत्प्रतिसहिष्यते ॥ 1.36.8 ॥   
अभिगम्य सुराः सर्वे प्रणिपत्येदमब्रुवन् ॥ 1.36.9 ॥   

देवदेव महादेव लोकस्यास्य हिते रत।  
सुराणां प्रणिपातेन प्रसादं कर्तुमर्हसि ॥ 1.36.10 ॥   
न लोका धारयिष्यन्ति तव तेजः सुरोत्तम।  
ब्राह्मेण तपसा युक्तो देव्या सह तपश्चर ॥ 1.36.11 ॥   
त्रैलोक्यहितकामार्थं तेजस्तेजसि धारय ॥ 1.36.12 ॥   
[रक्ष सर्वान् इमाल्ँ लोकान् नालोकम् कर्तुम् अर्हसि ॥ १-३६-११]  

देवतानां वचः श्रुत्वा सर्वलोकमहेश्वरः।  
बाढमित्यब्रवीत् सर्वान् पुनश्चेदमुवाच ह ॥ 1.36.13 ॥   

धारयिष्याम्यहं तेजस्तेजस्येव सहोमया।  
त्रिदशाः पृथिवी चैव निर्वाणम्+++(=निवृत्तिम्)+++ अधिगच्छतु ॥ 1.36.14 ॥   
यदिदं क्षुभितं स्थानान् मम तेजो ह्यनुत्तमम्।  
धारयिष्यति कस्तन्मे ब्रुवन्तु सुरसत्तमाः ॥ 1.36.15 ॥   

एवमुक्तास्ततो देवाः प्रत्यूचुर्वृषभध्वजम्।  
यत्तेजः क्षुभितं ह्येतत्तद्धरा धारयिष्यति ॥ 1.36.16 ॥   

एवमुक्तः सुरपतिः प्रमुमोच महीतले।  
तेजसा पृथिवी येन व्याप्ता सगिरिकानना ॥ 1.36.17 ॥   

ततो देवाः पुनरिदमूचुश्चाथ हुताशनम्।  
प्रविश त्वं महातेजो रौद्रं वायुसमन्वितः ॥ 1.36.18 ॥   

(तद् अग्निना पुनर् व्याप्तं सञ्जातम् श्वेत पर्वतम् ।)  
दिव्यं शरवणं चैव पावकादित्यसन्निभम्।  
यत्र जातो महातेजाः कार्तिकेयोऽग्निसम्भवः ॥ 1.36.19 ॥   

अथोमां च शिवं चैव देवाः सर्पिगणास्तदा।  
पूजयामासुरत्यर्थं सुप्रीतमनसस्ततः ॥ 1.36.20 ॥   

अथ शैलसुता राम त्रिदशानिदमब्रवीत्।  
समन्युरशपत्सर्वान् क्रोधसंरक्तलोचना ॥ 1.36.21 ॥   

यस्मान्निवारिता चैव सङ्गतिः पुत्रकाम्यया।  
अपत्यं स्वेषु दारेषु तस्मान्नोत्पादयिष्यथ ॥ 1.36.22 ॥   
अद्यप्रभृति युष्माकमप्रजाः सन्तु पत्नयः।  

एवमुक्त्वा सुरान् सर्वान् शशाप पृथिवीमपि ॥ 1.36.23 ॥   
(अवने नैक रूपा त्वम् बहु भार्या भविष्यसि ॥ १-३६-२३)  
न च पुत्र कृताम् प्रीतिम् मत् क्रोध कलुषीकृता ।  
प्राप्स्यसि त्वं सुदुर्मेधे मम पुत्रमनिच्छती ॥ 1.36.24 ॥   

तान् सर्वान् व्रीडितान् दृष्ट्वा सुरान् सुरपतिस्तदा।  
गमनायोपचक्राम दिशं वरुणपालिताम् ॥ 1.36.25 ॥   
स गत्वा तप आतिष्ठत् पार्श्वे तस्योत्तरे गिरेः।  
हिमवत्प्रभवे शृङ्गे सह देव्या महेश्वरः ॥ 1.36.26 ॥   

एष ते विस्तरो राम शैलपुत्र्या निवेदितः।  
गङ्गायाः प्रभवं चैव शृणु मे सहलक्ष्मणः ॥ 1.36.27 ॥   