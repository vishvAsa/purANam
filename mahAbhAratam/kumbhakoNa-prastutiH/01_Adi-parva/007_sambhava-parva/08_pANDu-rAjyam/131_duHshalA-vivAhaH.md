---
title: १३१ दुःशला-विवाहः
unicode_script: devanagari

---


अध्यायः 131

दुर्योधनादीनां नामकथनम् ॥ 1 ॥ दुःशलाविवाहः ॥ 2 ॥
जनमेजय उवाच ।	001  
ज्येष्ठाऽनुज्येष्ठतां तेषां नामानि च पृथक्पृथक् ।	001a  
धृतराष्ट्रस्य पुत्राणामानुपूर्व्यात्प्रकीर्तय ॥	001c  
वैशम्पायन उवाच ।	002  
दुर्योधनो युयुत्सुश्च राजन्दुःशासनस्तथा ।	002a  
दुःसहो दुःशलश्चैव जलसन्धः समः सहः ॥	002c  
विन्दानुविन्दौ दुर्धर्षः सुबाहुर्दुष्प्रधर्षणः ।	003a  
दुर्मर्षणो दुर्मुखश्च दुष्कर्णः कर्ण एव च ॥	003c  
विविंशतिर्विकर्णश्च शलः सत्वः सुलोचनः ।	004a  
चित्रोपचित्रौ चित्राक्षश्चारुचित्रः शरासनः ॥	004c  
दुर्मदो दुर्विगाहश्च विवित्सुर्विकटाननः ।	005a  
ऊर्णनाभः सुनाभश्च तथा नन्दोपनन्दकौ ॥	005c  
चित्रबाणश्चित्रवर्मा सुवर्मा दुर्विमोचनः ।	006a  
अयोबाहुर्महाबाहुश्चित्राङ्गश्चित्रकुण्डलः ॥	006c  
भीमवेगो भीमबलो बलाकी बलवर्धनः ।	007a  
उग्रायुधः सुषेणश्च कुण्डधारो महोदरः ॥	007c  
चित्रायुधो निषङ्गी च पाशी वृन्दारकस्तथा ।	008a  
दृढवर्मा दृढक्षत्रः सोमकीर्तिरनूदरः ॥	008c  
दृढसन्धो जरासन्धः सत्यसन्धः सदः सुवाक् ।	009a  
उग्रश्रवा उग्रसेनः सेनानीर्दुष्पराजयः ॥	009c  
अपराजितः कुण्डशायी विशालाक्षो दुराधरः ।	010a  
दृढहस्तः सुहस्तश्च वातवेगसुवर्चसौ ॥	010c  
आदित्यकेतुर्बह्वाशी नागदत्तोऽग्रयाय्यपि ।	011a  
कवची क्रथनः कुण्डी कुण्डधारो धनुर्धरः ॥	011c  
उग्रभीमरथौ वीरौ वीरबाहुरलोलुपः ।	012a  
अभयो रौद्रकर्मा च तथा दृढरथाश्रयः ॥	012c  
अनाधृष्यः कुण्डभेदी विरावी चित्रकुण्डलः ।	013a  
प्रमथश्च प्रमाथी च दीर्घरोमश्च वीर्यवान् ॥	013c  
दीर्घबाहुर्महाबाहुर्व्यूढोराः कनकध्वजः ।	014a  
कुण्डाशी विराजाश्चैव दुःशला च शताधिका ॥	014c  
इति पुत्रशतं राजन्कन्या चैव शताधिका ।	015a  
नामधेयानुपूर्व्येण विद्धि जन्मक्रमं नृप ॥	015c  
सर्वे त्वतिरथाः शूराः सर्वे युद्धविशारदाः ।	016a  
सर्वे वेदविदश्चैव सर्वे सर्वास्त्रकोविदाः ॥	016c  
सर्वेषामनुरूपाश्च कृता दारा महीपते ।	017a  
धृतराष्ट्रेण समये परीक्ष्य विविवन्नृप ॥	017c  
दुःशलां चापि समये धृतराष्ट्रो नराधिपः ।	018a  
जयद्रथाय प्रददौ विधिना भरतर्षभ ॥	018c  
\'इति पुत्रशतं राजन्युयुत्सुश्च शताधिकः ।	019a  
कन्यका दुःशला चैव यथावत्कीर्तितं मया\' ॥ ॥	019c  

इति श्रीमन्महाभारते आदिपर्वणि सम्भवपर्वणि एकत्रिंशदधिकशततमोऽध्यायः ॥ 131 ॥