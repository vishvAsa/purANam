---
title: ०५५

---
सूत उवाच॥  
सौरं सङ्क्षेपतो वक्ष्ये रथं शशिन एव च॥  
ग्रहणामितरेषां च यथा गच्छति चाम्बुपः॥ ५५.१ ॥  
  
सौरस्तु ब्रह्मणा सृष्टो रथस्त्वर्थवशेन सः॥  
संवत्सरस्यावयवैः कल्पितश्च द्विजर्षभाः॥ ५५.२ ॥  
  
त्रिणा भिना तु चक्रेण पञ्चारेण समन्वितः॥  
सौवर्णः सर्वदेवानामावासो भास्करस्य तु॥ ५५.३ ॥  
  
नवयोजनसाहस्रो विस्तारायामतः स्मृतः॥  
द्विगुणोपि रथोपस्थादीषादण्डः प्रमाणतः॥ ५५.४ ॥  
  
असङ्गौस्तु हयैर्युक्तो यतश्चक्रं ततः स्थितैः॥  
वाजिनस्तस्य वै सप्त छन्दोभिर्निर्मितास्तु ते॥ ५५.५ ॥  
  
चक्रपक्षे निबद्धास्तु ध्रुवे चाक्षः समर्पितः॥  
सहाश्वचक्रो भ्रमते सहाक्षो भ्रमते ध्रुवः॥ ५५.६ ॥  
  
अक्षः सहैकचक्रेण भ्रमतेऽसौ ध्रुवेरितः॥  
प्रेरको ज्योतिषां धीमान् ध्रुवो वै वातरशिमभिः॥ ५५.७ ॥  
  
युगाक्षकोटिसम्बद्धौ द्वौ रश्मी स्यन्दनस्य तु॥  
ध्रुवेण भ्रमते रश्मिनिबद्धः स युगाक्षयोः॥ ५५.८ ॥  
  
भ्रमतो मण्डलानि स्युः खेचरस्य रथस्य तु॥  
युगाक्षकोटी ते तस्य दक्षिणे स्यन्दनस्य हि॥ ५५.९ ॥  
  
ध्रुवेण प्रगृहीते वै विचक्राश्वे च रज्जुभिः॥  
भ्रमन्तमनुगच्छन्ति ध्रुवं रश्मी च तावुभौ॥ ५५.१೦ ॥  
  
युगाक्षकोटिस्त्वेतस्य वातोर्मिस्यन्दनस्य तु॥  
कीले सक्ता यथा रज्जुर्भ्रमते सर्वतोदिशम्॥ ५५.११ ॥  
  
भ्राम्यतस्तस्य रश्मी तु मण्डलेषूत्तरायणे॥  
वर्धेते दक्षिणे चैव भ्रमता मण्डलानि तु॥ ५५.१२ ॥  
  
आकृष्येते यदा ते वै ध्रुवेणाधिष्ठिते तदा॥  
आभ्यन्तरस्थः सूर्योथ भ्रमते मण्डलानि तु॥ ५५.१३ ॥  
  
अशीतिमण्डलशतं काष्ठयोरन्तरं द्वयोः॥  
ध्रुवेण मुच्यमानाभ्यां रश्मिभ्यां पुनरेव तु॥ ५५.१४ ॥  
  
तथैव बाह्यतः सूर्यो भ्रमते मण्डलानि तु॥  
उद्वेष्टयन् स वेगेन मण्डलानि तु गच्छति॥ ५५.१५ ॥  
  
देवाश्चैव तथा नित्यं मुनयश्च दिवानिशम्॥  
यजन्ति सततं देवं भास्करं भवमीश्वरम्॥ ५५.१६ ॥  
  
स रथोधिष्ठितो देवैरादित्यैर्मुनिभिस्तथा॥  
गन्धर्वैरप्सरोभिश्च ग्रामणीसर्पराक्षसैः॥ ५५.१७ ॥  
  
एते वसन्ति वै सूर्ये द्वौ द्वौ मासौ क्रमेण तु॥  
आप्याययन्ति चादित्यं तेजोभिर्भास्करं शिवम्॥ ५५.१८ ॥  
  
ग्रथितैः स्वैर्वचोभिस्तु स्तुवन्ति मुनयो रविम्॥  
गन्धर्वाप्सरसश्चैव नृत्यगेयैरुपासते॥ ५५.१९ ॥  
  
ग्रामणीयक्षभूतानि कुर्वतेऽभीषुसङ्ग्रहम्॥  
सर्पा वहन्ति वै सूर्यं यातुधानानुयान्ति च॥ ५५.२೦ ॥  
  
वालखिल्या नयन्त्यस्तं परिवार्योदयाद्रविम्॥  
इत्येते वै वसन्तीह द्वौ द्वौ मासौ दिवाकरे॥ ५५.२१ ॥  
  
मधुश्च माधवश्चैव शुक्रश्च शुचिरेव च॥  
नभोनभस्यौ विप्रेन्द्रा इषश्चोर्जस्तथैव च॥ ५५.२२ ॥  
  
सहः सहस्यौ च तथा तपस्यश्च तपः पुनः॥  
एते द्वादश मासास्तु वर्षं वै मानुषं द्विजाः॥ ५५.२३ ॥  
  
वासन्तिकस्तथा ग्रैष्मः शुभो वै वार्षिकस्तथा॥  
शारदश्च हिमश्चैव शैशिरो ऋतवः स्मृताः॥ ५५.२४ ॥  
  
धाताऽर्यमाऽथ मित्रश्च वरुणश्चेन्द्र एव च॥  
विवस्वांश्चैव पूषा च पर्जन्योंशुर्भगस्तथा॥ ५५.२५ ॥  
  
त्वष्टा विष्णुः पुलस्त्यश्च पुलहश्चत्रिरेव च॥  
वसिष्ठश्चाङ्गिगश्चैव भृगुर्बुद्धिमतां वरः॥ ५५.२६ ॥  
  
भारद्वाजो गौतमश्च कश्यपश्च क्रतुस्तथा॥  
जमदग्निः कौशिकश्च वासुकिः कङ्कणी करः॥ ५५.२७ ॥  
  
तक्षकश्च तथा नाग एलापत्रस्तथा द्विजाः॥  
शङ्खपालस्तथा चान्यस्त्वैरावत इति स्मृतः॥ ५५.२८ ॥  
  
धनञ्जयो महापद्मस्तथा कर्कोटकः स्मृतः॥  
कम्बलोऽश्वतरश्चैव तुम्बुरुर्नारदस्तथा॥ ५५.२९ ॥  
  
हाहा हूहूर्मुनिश्रेष्ठा विश्वावसुरनुत्तमः॥  
उग्रसेनोऽथ सुरुचिरन्यश्चैव परावसुः॥ ५५.३೦ ॥  
  
चित्रसेनो महातेजाश्चोर्णायुश्चैव सुव्रताः॥  
धृतराष्ट्रः सूर्यवर्चा देवी साक्षात्कृतस्थला॥ ५५.३१ ॥  
  
शुभानना शुबश्रोणिर्दिव्या वै पुञ्जिकस्थला॥  
मेनका सहजन्या च प्रम्लोचाऽथ शुचिस्मिता॥ ५५.३२ ॥  
  
अनुम्लोचा घृताची च विश्वाची चोर्वशी तथा॥  
पूर्वचित्तिरिति ख्याता देवी साक्षात्तिलोत्तमा॥ ५५.३३ ॥  
  
रम्भा चाम्भोजवदना रथकृद्ग्रामणीः शुभः॥  
रथौजा रथचित्रश्च सुबाहुर्वै रथस्वनः॥ ५५.३४ ॥  
  
वरुणश्च तथैवान्यः सुषेणः सेनजिच्छुभः॥  
तार्क्ष्यश्चारिष्टनेमिश्च क्षतजित्सत्यजित्तथा॥ ५५.३५ ॥  
  
रक्षो हेतिः प्रहेतिश्च पौरुषेयो वधस्तथा॥  
सर्पो व्याघ्रः पुनश्चापो वातो विद्युद्दिवाकरः॥ ५५.३६ ॥  
  
ब्रह्मोपेतश्च रक्षेन्द्रो यज्ञोपेतस्तथैव च॥  
एते देवादयः सर्वे वसन्त्यर्के क्रमेण तु॥ ५५.३७ ॥  
  
स्थानाभिमानिनो ह्येते गणा द्वादश सप्तकाः॥  
धात्रादिविष्णुपर्यन्ता देवा द्वादश कीर्तिताः॥ ५५.३८ ॥  
  
आदित्यं परमं भानुं भाभिराप्याययन्ति ते॥  
पुलस्त्याद्याः कौशिकान्ता मुनयो मुनिसत्तमाः॥ ५५.३९ ॥  
  
द्वादशैव स्तवैर्भानुं स्तुवन्ति च यथाक्रमम्॥  
नागाश्चाश्वतरान्तास्तु वासुकिप्रमुखाः शुभाः॥ ५५.४೦ ॥  
  
द्वादशैव महादेवं वहन्त्येवं यताक्रमम्॥  
क्रमेण सूर्यवर्चान्तास्तुम्बुरु प्रमुखाम्बुपम्॥ ५५.४१ ॥  
  
गीतैरेनमुपासन्ते गन्धर्वा द्वादशोत्तमाः॥  
कृतस्थलाद्या रम्भान्ता दिव्याश्चाप्सरसो रविम्॥ ५५.४२ ॥  
  
ताण्डवैः सरसैः सर्वाश्चोपासन्ते यथाक्रमम्॥  
दिव्याः सत्यजिदन्ताश्च ग्रामण्यो रथकृन्मुखाः॥ ५५.४३ ॥  
  
द्वादशास्य क्रमेणैव कुर्वतेभीषुसङ्ग्रहम्॥  
प्रयान्ति यज्ञोपेतान्ता रक्षोहेतिमुखाः सह॥ ५५.४४ ॥  
  
सायुधा द्वादशैवैते राक्षसाश्चा यथाक्रमम्॥  
धातार्यमा पुलस्त्यश्च पुलहश्च प्रजापतिः॥ ५५.४५ ॥  
  
उरगो वासुकिश्चैव कङ्कणीकश्च तावुभौ॥  
तुम्बुरुर्नारदश्चैव गन्धर्वौ गायतां वरौ॥ ५५.४६ ॥  
  
कृतस्थलाऽप्सराश्चैव तथा वै पुञ्जिकस्थला॥  
ग्रामणी रथकृच्चैव रथौजाश्चैव तावुभौ॥ ५५.४७ ॥  
  
रक्षो हेतिः प्रहेतिश्च यातुधानावुदाहृतौ॥  
मधुमाधवयोरेष गणो वसति भास्करे॥ ५५.४८ ॥  
  
वसन्ति ग्राष्मिकौ मासौ मित्रश्च वरुणश्च ह॥  
ऋषिरत्रिर्वसिष्ठश्च तक्षको नाग एव च॥ ५५.४९ ॥  
  
मेनका सहजन्या च गन्धर्वै च हहाहुहूः॥  
सुबाहुनामा ग्रामण्यौ रथचित्रश्च तावुभौ॥ ५५.५೦ ॥  
  
पौरुषेयो वधश्चैव यातुधानावुदाहृतौ॥  
एते वसन्ति वै सूर्ये मासयोः शुचिशुक्रयोः॥ ५५.५१ ॥  
  
ततः सूर्ये पुनश्चान्या निवसन्तीह देवताः॥  
इन्द्रश्चैव विवस्वांश्च आङ्गिरा भृगुरेव च॥ ५५.५२ ॥  
  
एलापत्रस्तथा सर्पः शङ्खपालश्च तावुभौ॥  
विश्वावसूग्रसेनौ च वरुणश्च रथस्वनः॥ ५५.५३ ॥  
  
प्रम्लोचा चैव विख्याता अनुम्लोचा च ते उभे॥  
यातुधानास्तथा सर्पो व्याघ्रश्चैव तु तावुभौ॥ ५५.५४ ॥  
  
नभोनभस्ययोरेष गणो वसति भास्करे॥  
पर्जन्यश्चैव पूषा च भरद्वाजोऽथ गौतमः॥ ५५.५५ ॥  
  
धनञ्जय इरावांश्च सुरुचिः सपरावसुः॥  
घृताची चाप्सरः श्रेष्ठा विश्वाची चातिशोभना॥ ५५.५६ ॥  
  
सेनजिच्च सुषेणश्च सेनानीर्ग्रामणीश्च तौ॥  
आपो वातश्च तावेचौ यातुधानावुभौ स्मृतौ॥ ५५.५७ ॥  
  
वसन्त्येते तु वै सूर्ये मास ऊर्ज इषे च ह॥  
हैमन्तिकौ तु द्वौ मासौ वसन्ति च दिवाकरे॥ ५५.५८ ॥  
  
अंशुर्भगश्च द्वावेतौ कश्यपश्च क्रतुः सह॥  
भुजङ्गश्च महापद्मः सर्पः कर्कोटकस्तथा॥ ५५.५९ ॥  
  
चित्रसेनश्च गन्धर्व ऊर्णायुश्चैव तावुभौ॥  
उर्वशी पूर्वचित्तिश्च तथैवाप्सरसावुभे॥ ५५.६೦ ॥  
  
तार्क्ष्यश्चारिष्टनेमिश्च सेनानीर्ग्रामणीश्च तौ॥  
विद्युद्दिवाकरश्चोभौ यातुधानावुदाहृतौ॥ ५५.६१ ॥  
  
सहे चैव सहस्ये च वसन्त्येते दिवाकरे॥  
ततः शौशीरयोश्चापि मासयोर्निवसन्ति वै॥ ५५.६२ ॥  
  
त्वष्टा विष्णुर्जमदग्निर्विश्वामित्रस्तथैव च॥  
काद्रवेयौ तथा नागौ कम्बलाश्वतरावुभौ॥ ५५.६३ ॥  
  
धृतराष्ट्रः सगन्धर्वः सूर्यवर्चास्तथैव च॥  
तिलोत्तमाप्सराश्चैव देवी रम्भा मनोहरा॥ ५५.६४ ॥  
  
रथजित्सत्यजिच्चैव ग्रामम्यौ लोकविश्रुतौ॥  
ब्रह्मोपेतस्तथा रक्षो यज्ञोपेतश्च यः स्मृतः॥ ५५.६५ ॥  
  
एते देवा वसन्त्यर्के द्वौ द्वौ मासौ क्रमेण तु॥  
स्थानाभिमानिनो ह्येते गणा द्वादश सप्तकाः॥ ५५.६६ ॥  
  
सूर्यमाप्याययन्त्येते तेजसा तेज उत्तमम्॥  
ग्रथितैः स्वैर्वचोभिस्तु स्तुवन्ति मुनयो रविम्॥ ५५.६७ ॥  
  
गन्धर्वाप्सरसश्चैव नृत्यगेयैरुपासते॥  
ग्रामणीयक्षभूतानि कुर्वतेभीषुसङ्ग्रहम्॥ ५५.६८ ॥  
  
सर्पा वहन्ति वै सूर्यं यातु धानानुयान्ति वै॥  
वालखिल्या नयन्त्यस्तं परिवार्योदयाद्रविम्॥ ५५.६९ ॥  
  
एतेषामेव देवानां यथा तेजो यथा तपः॥  
यता योगं यथा मन्त्रं यथा धर्मं यथा बलम्॥ ५५.७೦ ॥  
  
तथा तपत्यसौ सूर्यस्तेषामिद्धस्तु तेजसा॥  
इत्येते वै वसन्तीह द्वौ द्वौ मासौ दिवाकरे॥ ५५.७१ ॥  
  
ऋषयो देवगन्धर्वपन्नगाप्सरसां गणाः॥  
ग्रामण्यश्च तथा यक्षा यातुधानाश्च मुख्यतः॥ ५५.७२ ॥  
  
एते तपन्ति वर्षन्ति भान्ति वान्ति सृजन्ति च॥  
भूतानामशुभं कर्म व्यपोहन्तीह कीर्तिताः॥ ५५.७३ ॥  
  
मानवानां शुभं ह्येते हरन्ति च दुरात्मनाम्॥  
दुरितं सुप्रचाराणां व्यपोहन्ति क्वचित् क्वचित्॥ ५५.७४ ॥  
  
विमाने च स्थिता दिव्ये कामगे वातरंहसि॥  
एते सहैव सूर्येण भ्रमन्ति दिवसानुगाः॥ ५५.७५ ॥  
  
वर्षन्तश्च तपन्तश्च ह्लादयन्तश्च वै द्विजाः॥  
गोपायन्तीह भूतानि सर्वाणि ह्यामनुक्षयात्॥ ५५.७६ ॥  
  
स्थानाबिमानिनामेतत्स्थानं मन्वन्तरेषु वै॥  
अतीतानागतानां वै वर्तन्ते साम्प्रतं च ये॥ ५५.७७ ॥  
  
एते वसन्ति वै सूर्ये सप्तकास्ते चतुर्दश॥  
चतुर्दशसु सर्वेषु गणा मन्वन्तरेष्विह॥ ५५.७८ ॥  
  
सङ्क्षेपाद्विस्तराच्चैव यतावृत्तं यथाश्रुतम्॥  
कथितं मुनिशार्दूला देवदेवस्य धीमतः॥ ५५.७९ ॥  
  
एते देवा वसन्त्यर्के द्वौद्वौ मासौ क्रमेण तु॥  
स्थानाभिमानिनो ह्येते गणा द्वादश सप्तकाः॥ ५५.८೦ ॥  
  
इत्येष एकचक्रेण सूर्यस्तूर्णं रथेन तु॥  
हरितैरक्षरैरश्वैः सर्पतेऽसौ दिवाकरः॥ ५५.८१ ॥  
  
अहोरात्रं रथेनासावेक चक्रणे तु भ्रमन्॥  
सप्तद्वीपसमुद्रा गां सप्तभिः सर्पते दिवि॥ ५५.८२ ॥  
  
इति श्रीलिङ्गमहापुराणे पूर्वभागे सूर्यरथनिर्णयो नाम पञ्चपञ्चाशत्तमो ध्यायः॥ ५५ ॥