---
title: ०४८

---
सूत उवाच॥  
अस्य द्वीपस्य मध्ये तु मेरुर्नाम महागिरिः॥  
नानारत्नमयैः श्रृङ्गै स्थितः स्थितिमतां वरः॥ ४८.१ ॥  
  
चतुराशीतिसाहस्रमुत्सेधेन प्रकीर्तितः॥  
प्रविष्टः षोडशाधस्ताद्विंस्तृतः षोडशैव तु॥ ४८.२ ॥  
  
शराववत्संस्थितत्वाद्वात्रिंशन्मूर्ध्नि विस्तृतः॥  
विस्तारात्त्रिगुणश्चास्य परिणाहोनुमण्डलः॥ ४८.३ ॥  
  
हैमीकृतो महेशस्य शुभाङ्गस्पर्शनेन च॥  
धत्तुरपुष्पसङ्काशः सर्वदेवनिकेतनः॥ ४८.४ ॥  
  
क्रीडाभूमिश्च देवानामनेकाश्चर्यसंयुतः॥  
लक्षयोजन आयामस्तस्यैवं तु महागिरेः॥ ४८.५ ॥  
  
ततः षोडशसाहस्रं योजनानि क्षितेरधः॥  
शेषं चोपरि विप्रेन्दा धरायास्तस्य श्रृङ्गिणः॥ ४८.६ ॥  
  
मूलायामप्रमाणं तु विस्तारान्मूलतो गिरेः॥  
ऊचुर्विस्तारमस्यैव द्विगुणं मूलतो गिरेः॥ ४८.७ ॥  
  
पूर्वतः पद्मरागाभो दक्षिणे हेमसन्निभः॥  
पश्चिमे नलिसङ्काश उत्तरे विद्रुमप्रभः॥ ४८.८ ॥  
  
अमरावती पूर्वभागे नानाप्रासादसङ्कुला॥  
नानादेवगणैः कीर्णा मणिजालसमावृता॥ ४८.९ ॥  
  
गोपुरैर्विविधाकारैर्हेमरत्नविभूषितैः॥  
तोरणैर्हेमचित्रैस्तु मणिक्लृप्तैः पथि स्थितैः॥ ४८.१೦ ॥  
  
सँल्लापालापकुशलैः सर्वाभरणभूषितैः॥  
स्तनभारविनम्रैश्च मदघूर्णितलोचनैः॥ ४८.११ ॥  
  
स्त्रीसहस्रैः समाकीर्णा चाप्सरोभिः समन्ततः॥  
दीर्घिकाभिर्विचित्राभिः फुल्लाम्भोरुहसङ्कुलैः॥ ४८.१२ ॥  
  
हेमसोपानसंयुक्तैर्हेमसैकतराशिभिः॥  
नीलोत्पलैश्चोत्पलैश्च हैमैश्चापि सुगन्धिभिः॥ ४८.१३ ॥  
  
एवंविधैस्तटाकैश्च नदीभिश्च नदैर्युता॥  
विराजते पुरी शुभ्रा तयासौ पर्वतः शुभः॥ ४८.१४ ॥  
  
तेजस्विनी नामपुरी आग्नेय्यां पावकस्य तु॥  
अमरावतीसमा दिव्या सर्वभोगसमन्विता॥ ४८.१५ ॥  
  
वैवस्वती दक्षिणे तु यमस्य यमिनां वराः॥  
भवनैरावृता दिव्यैर्जाम्बूनदमयैः शुभैः॥ ४८.१६ ॥  
  
नैर्ऋते कृष्णवर्णा च तथा शुद्धवती शुभा॥  
तादृशी गन्धवन्ती च वायव्यां दिशि शोभना॥ ४८.१७ ॥  
  
महोदया चोत्तरे च एशान्यां तु यशोवती॥  
पर्वतस्य दिगन्तेषु शोभते दिवि सर्वदा॥ ४८.१८ ॥  
  
ब्रह्मविष्णुमहेशानां तथान्योषां निकेतनम्॥  
सर्वभोगयुतं पुण्यं दीर्घिकाभिर्नगोत्तमम्॥ ४८.१९ ॥  
  
सिद्धैर्यक्षैस्तु सम्पूर्णं गन्धर्वैर्मुनिपुङ्गवैः॥  
तथान्यैर्विविधाकारैर्भूतसङ्घैश्चतुर्विधैः॥ ४८.२೦ ॥  
  
गिरेरुपरि विप्रेन्द्राः शुद्धस्फटिकसन्निभम्॥  
सहस्रभौमं विस्तीर्णं विमानं वामनः स्थितम्॥ ४८.२१ ॥  
  
तस्मिन्महाभुजः शर्वः सोमसूर्याग्निलोचनः॥  
सिंहासने मणिमये देव्यास्ते षण्मुखेन च॥ ४८.२२ ॥  
  
हरेस्तदर्धं विस्तीर्णं विमानं तत्र सोपि च॥  
पद्मरागमयं दिव्यं पद्मजस्य च दक्षिणे॥ ४८.२३ ॥  
  
तस्मिन् शक्रस्य विपुलं पुरं रम्यं यमस्य च॥  
सोमस्य वरुणस्याथ निर्ऋतेः पावकस्य च॥ ४८.२४ ॥  
  
वायोश्चैव तु रुद्रस्य शर्वालयसमन्ततः॥  
तेषां तेषां विमानेषु दिव्येषु विविधेषु च॥ ४८.२५ ॥  
  
ईशान्यामीश्वरक्षेत्रे नित्यार्चा च व्यवस्थिता॥  
सिद्धेश्वरैश्च भगवाञ्च्छैलादिः शिष्य सम्मतः॥ ४८.२६ ॥  
  
सनत्कुमारः सिद्धैस्तु सुखासीनः सुरेश्वरः॥  
सनकश्च सनन्दश्च सदृशाश्च सहस्रशः॥ ४८.२७ ॥  
  
योगभूमिः क्वचित्तस्मिन् भोगभूमिः क्वचित्क्वचित्॥  
बालसूर्यप्रतीकाशं विमानं तत्र शोभनम्॥ ४८.२८ ॥  
  
शैलादिनः शुभं चास्ति तस्मिन्नास्ते गणेश्वरः॥  
षण्मुखस्य गणेशस्य गणानां तु सहस्रशः॥ ४८.२९ ॥  
  
सुयशायाः सुनेत्रायाः मातॄणां मदनस्य च॥  
तस्य जम्बूनदी नाम मूलमावेष्ट्य संस्थिता॥ ४८.३೦ ॥  
  
तस्य दक्षिणपार्श्वे तु जम्बूवृक्षः सुशोभनः॥  
अत्युच्छ्रितः सुविस्तीर्णः सर्वकालफलप्रदः॥ ४८.३१ ॥  
  
मेरोः समन्ताद्विस्तीर्णं शुभं वर्षमिलावृतम्॥  
तत्र जम्बूफलाहाराः केचिच्चामृतभोजनाः॥ ४८.३२ ॥  
  
जाम्बूनदसमप्रख्या नानावर्णाश्च भोगिनः॥  
मेरुपादाश्रितो विप्रा द्वीपोयं मध्यमः शुभः॥ ४८.३३ ॥  
  
नववर्षान्वितश्चैव नदीनदगीरिश्वरैः॥  
नववर्षं तु वक्ष्यामि जम्बूद्वीपं यतातथम्॥ ४८.३४ ॥  
  
विस्तारान्मण्डलाच्चैव योजनैश्च निबोधत॥ ४८.३५ ॥  
  
इति श्रीलिङ्गमहापुराणे पूर्वभागेऽष्टचत्वारिंशोध्यायः॥ ४८ ॥