---
title: ०७२

---
॥श्रीभगवानुवाच॥  
कामाख्यायाश्च माहात्म्यं शृणुतं च वदामि वाम्।  
साङ्ग तद् सरहस्यं च शृणु वेताल भैरव॥ ७२.१ ॥  
  
एकदा गरुडेनाशु विष्णुर्विष्णुपरायणौ।  
गच्छन् देवीं तु कामाख्यां नीलस्थामाससाद ह॥ ७२.२ ॥  
  
आसाद्य तं गिरिश्रेष्ठमवज्ञाय स केशवः।  
गच्छ गच्छेति गरुडं चोदयामास तं गतौ॥ ७२.३ ॥  
  
तं च देवी महामाया कामाख्या जगतां प्रसूः।  
गरुडेन समं कृष्णं स्तम्भयामास रोदसी॥ ७२.४ ॥  
  
स तु गन्तुं महामाया-मायया परिमोहितः  
न गन्तुमथ वागन्तुमशकद् बद्धवत् स्थितः॥ ७२.५ ॥  
  
अशक्तं गरुडं दृष्ट्वा गमने गरुडध्वजः।  
क्रुद्धस्तं पर्वतश्रेष्ठमुत्सारयितुमुद्यतः॥ ७२.६ ॥  
  
ततः कराभ्यां तं शैलं क्रोडीकृत्य जगत्पतिः।  
अभूत् क्षमश्चालयितुं मनागपि न केशवः॥ ७२.७ ॥  
  
तं चिचालयिषुं शैलं कामाख्या क्रोधतत्परा।  
सिद्धसूत्रेम वैकुण्ठं बबन्ध गरुडेन हि॥ ७२.८ ॥  
  
तं बद्ध्वा सिद्धसूत्रेण ग्राहाग्रे लवणार्णवे।  
चिक्षेप हेलया देवी सङ्क्षेपात् प्रापतत् तलम्॥ ७२.९ ॥  
  
तं सागरतलं प्राप्तं पुनरेव स्वमायया।  
यन्त्रियित्वा समाक्रम्य जग्राहाब्धितलस्थितम्॥ ७२.१० ॥  
  
स प्रयत्नेन महता नोत्प्लुतिं कर्तुम्मिष्टवान्।  
महायत्नं प्रकुर्वाणः पुनरुन्मज्जनेहरिः॥ ७२.११ ॥  
  
तस्यासारं प्रसारं च कामाख्या प्रतिषेधयेत्।  
ज्ञानोद्गमनमप्यस्य सा देवी प्रतिषेधयेत्॥ ७२.१२ ॥  
  
ततः प्रज्ञानरहितः प्रसारासारवर्जितः।  
गरुडेन समं तोयतले शीर्णमभूच्चिरम्॥ ७२.१३ ॥  
  
मार्गमाणस्तु तं स्रष्टा सागरान्तरसंस्थितम्।  
हरिमासादयामास विशीर्णं प्राकृतं यथा॥ ७२.१४ ॥  
  
तमासाद्य सतार्क्ष्यं तु स्रष्टा लोकपितामहः।  
हस्ताभ्यां त समादाय वोत्प्लावयितुमिष्टवान्॥ ७२.१५ ॥  
  
तमुत्प्लावयितुं शक्तो नाभूल्लोकपितामहः।  
स्वयं च देवीमावाभिर्बद्धः सन् विस्मयन् स्थितः॥ ७२.१६ ॥  
  
मार्गमाणास्तु ते सर्वे देवाः शक्रपुरोगमाः।  
चिरेम चाथ कालेन समासे दुर्जलान्तरे॥ ७२.१७ ॥  
  
तावासाद्य ततः सर्वे सुराः शक्रपुरोगमाः।  
समुत्प्लावयितुं यत्नं चक्रुर्नाशक्नुवंश्च ते॥ ७२.१८ ॥  
  
ततः सर्वेऽपि ते देवा मोहिता मायया भृशम्।  
बिधिंविष्ण स्थितौ यद्वत् तद्वत् ते तत्र संस्थिताः॥ ७२.१९ ॥  
  
मार्गमाणोऽथ तान् सर्वान् देवान् देवगुरुस्तदा।  
बृहस्पतिंर्महादेवं हिमवत्-सानुसंस्थितम्॥ ७२.२० ॥  
  
समासाद्य स देवानां वृत्तान्तं देवपूजितः।  
पृष्टवान् सादरं सम्मक् स्तुत्वा नत्वा यथाविधि॥ ७२.२१ ॥  
  
गुरुरुवाच  
महादेव जगद्धाम जगत्प्रशमकारण।  
शक्रादीन्मार्गमाणोऽहं देवांस्त्वां समुपस्थितः॥ ७२.२२ ॥  
  
ब्रह्मा विष्णुश्च न ब्रह्मसदने नापि नाकतः।  
संस्थितौ नापि कुत्रापि ज्ञायेने ह्यन्यदा यथा॥ ७२.२३ ॥  
  
तमिमं संशयं देव च्छिन्धि त्वं देवदेवताः।  
कुत्र तिष्ठन्ति कस्माद् वा तथा भूत्वा ह्यवस्थिताः॥ ७२.२४ ॥  
  
अनुयास्यामि तान् सर्वानुपदेशात् तव प्रभो।  
तेषां स्थितिं त्वं कथय यदि ते वर्तते दया॥ ७२.२५ ॥  
  
तस्य तद् वचनं श्रुत्वा तदुद्देशमहं पुनः।  
तत् सर्वमुक्तवान् कर्म यथा बद्धाश्च मायया॥ ७२.२६ ॥  
  
अवज्ञाता महादेवी महामाया जगन्मयी।  
तेन तन्मायया बद्धो विष्णुस्तिष्ठति सागरे॥ ७२.२७ ॥  
  
तं मार्गमाणास्त्रिदशा ब्रह्माद्या मायया पुनः।  
निबद्धा निकटे तस्य स्थिताश्चात्यर्थसंयताः॥ ७२.२८ ॥  
  
तांस्तुमार्गयितुं यासियदिह त्वं मया विना।  
बद्धस्तथैव त्वं चापि नायातुं भविता प्रभुः॥ ७२.२९ ॥  
  
तस्माद् गच्छाम्यहं तत्र यत्रास्ते गरुडध्वजः।  
ब्रह्मेन्द्राद्यास्तथा गुप्तान्मोचयिष्ये च तान् क्रमात्॥ ७२.३० ॥  
  
इत्युक्त्वा गरुणा सार्धं सम्भूय स वृषध्वजः।  
देवौघा यत्र तिष्ठन्ति गतस्तत्र महेश्वरः॥ ७२.३१ ॥  
  
तत्र गत्वा महादेवो विष्णुमाभाष्य वेधसम्।  
सर्वास्तान् परिपप्रच्छ किमर्थं संस्थितास्त्विह॥ ७२.३२ ॥  
  
गतागतविहीनाश्च जजवज्ज्ञानवर्जिताः।  
किमर्थमभवन् देवास्तन्मे भाषन्तु सम्प्रति॥ ७२.३३ ॥  
  
तस्य तद्वचनं श्रुत्वा महादेवस्य केशवः।  
शनैर्भर्गमुवाचेदं ब्रह्मादीनां पुरस्तदा॥ ७२.३४ ॥  
  
नीलकूटस्य शिखरादूर्ध्वभागेन गच्छता।  
वियता गरुडस्थेन मया नीलो महागिरिः॥ ७२.३५ ॥  
  
धृतः करेण चोद्धर्तुं गरुडागतिवारणे।  
तत्र मां सा महामाया कामाख्या कामरूपिणी॥ ७२.३६ ॥  
  
योगनिद्रां स्वयं धृत्वा चिक्षेपाम्बुधिपुष्करे।  
ततोऽहं तलमासाद्य तोयराशेः सवाहनः॥ ७२.३७ ॥  
  
पतितो निवसाम्यत्र चिरमन्धकसूदन।  
निवसानि चिरं चाहमत्र सागरतोयके॥ ७२.३८ ॥  
  
नाद्यापि सा महामाया नुदते मां महेश्वर।  
मदर्थमागता देवा ब्रह्मेन्द्राद्याः समन्ततः॥ ७२.३९ ॥  
  
तेऽपि बद्धा महादेव्या मायापाशेन वै हठात्।  
तस्मान्नो ह्यनुगृह्णीष्व नयेदार्नी शिवालये॥ ७२.४० ॥  
  
तां च प्रसादयिष्यामः सम्यग्बन्धविहिंसया।  
हरेस्तद्वचनं श्रुत्वा ह्यहं च करुणायुतः॥ ७२.४१ ॥  
  
उवाच परमप्रीत्या विधिविष्णू प्रति स्वयम्।  
ईश्वर्याः कामपूर्वायाः कवचं सुमनोहरम्॥ ७२.४२ ॥  
  
बद्ध्वा शरीरे चाप्लाव्य पश्चाद् गच्छन्तु तां प्रति।  
अहं निबद्धकवचस्तेनाहं मायया त्विह॥ ७२.४३ ॥  
  
न बद्धो मम संसर्गात् तथा चेह बृहस्पतिः।  
तस्माद् यूयं तु कवचं शृणुध्व वचनान्मम॥ ७२.४४ ॥  
  
येन सौख्यात् समुत्प्लुत्य द्रक्ष्यामः परमेश्वरीम्।  
ॐ कामाख्याकावचस्य ऋषिर्बृहस्पतिः स्मृतः॥ ७२.४५ ॥  
  
देवी कामेश्वरी तस्य अनुष्टुप्छन्द इष्यते।  
विनियोगः सर्वसिद्धौ तं च शृण्वन्तु देवताः॥ ७२.४६ ॥  
  
शिरः कामेश्वरी देवी कामाख्या चक्षुषी मम।  
सारदा कर्णयुगलं त्रिपुरावदनं तथा॥ ७२.४७ ॥  
  
कण्ठे पातु महामाया हृदि कामेश्वरी पुनः।  
कामाख्या जठरे पातु शारदा मां तु नाभितः॥ ७२.४८ ॥  
  
त्रिपुरा पार्श्वयोः पातु महामाया तु मेहने।  
गुदे कामेश्वरी पातु कामाख्योरुद्वये तु माम्॥ ७२.४९ ॥  
  
जानुनोः शारदा पातु त्रिपुरा पातु जङ्घयोः।  
महामाया पादयुगे नित्यं रक्षतु कामदा॥ ७२.५० ॥  
  
केशे कोटेश्वरी पातु नासायां पातु दीर्घिका।  
भैरवी दन्तसङ्घाते मातङ्ग्यवतु चाङ्गयोः॥ ७२.५१ ॥  
  
बाह्वोर्मां ललिता पातु पाण्योस्तु वनवासिनी।  
विन्ध्यवासिन्यङ्गुलिषु श्रीकामा नखकोटिषु॥ ७२.५२ ॥  
  
रोमकूपेषु सर्वेषु गुप्तकामा सदावतु।  
पादाङ्गुलिपार्ष्णिभागे पातु मां भुवनेश्वरी॥ ७२.५३ ॥  
  
जिह्वायां पातु मां सेतुः कः कण्ठाभ्यन्तरेऽवतु।  
लः पातु चान्तरे वक्ष हः पातु जठरान्तरे॥ ७२.५४ ॥  
  
सामीन्दुः पातु मां वस्ताविन्दुबिन्द्वन्तरेऽवतु।  
तकारस्त्वचि मां पातु रकारोऽस्थिषु सर्वदा॥ ७२.५५ ॥  
  
लकारः सर्वनाडीषु ईकारः सर्वसन्धिषु।  
चन्द्रः स्नायुषु मां पातु विन्दुमज्जासु सन्ततम्॥ ७२.५६ ॥  
  
पूर्वस्यां दिशि चाग्नेय्यां दक्षिणे नैर्ऋते तथा।  
वारुणे चैव वायव्यां कौबेरे हरमन्दिरे॥ ७२.५७ ॥  
  
अकाराद्यास्तु वैष्णव्या अष्टौ वर्णास्तु मन्त्रगाः।  
पान्तु तिष्ठन्तु सततं समुद्भवविवृद्धये॥ ७२.५८ ॥  
  
ऊद्र्ध्वाधः पातु सततं मां तु सेतुद्वयं सदा।  
नवाक्षराणि मन्त्रेषु शारदामन्त्रगोचरे॥ ७२.५९ ॥  
  
नवस्वरं तु मां नित्यं नासादिषु समन्ततः।  
वातपित्तकफेभ्यस्तु त्रिपुरायास्तु त्र्यक्षरम्॥ ७२.६० ॥  
  
नित्यं रक्षतु भूतेभ्यः पिशाचेभ्यस्तथैव च।  
तत्सेतू सतताम्पातां क्रव्याद्भ्यो मान्निवारकौ॥ ७२.६१ ॥  
  
नमः कामेश्वरी देवीं महामायां जगन्मयीम्।  
या भूत्वा प्रकृतिर्नित्यं तनोति जगदाद्यताम्॥ ७२.६२ ॥  
  
कामाख्यामक्षमालाभयवरदकरां सिद्धसूत्रैकहस्तांश्वेतप्रेतोपरिस्थां मणिकनकयुतां कुङ्कुमापीतवर्णाम्।  
ज्ञानध्यानप्रतिष्ठामतिशयविनयाम्ब्रह्मशक्रादिवन्द्यामग्नौ बिन्द्वन्तमन्त्रप्रियतमविषयां नौमि सिद्ध्यै रतिस्थाम्॥ ७२.६३ ॥  
  
मध्ये मध्यस्य भागे सततविनमिता भावहावावलीयालीला लोकस्य कोष्ठे सकलगुणयुता व्यक्तरूपैकनम्रा।  
विद्याविद्यैकशान्ता समनशमकरी क्षेमकर्त्री वरास्या नित्यं पातात् पवित्रप्रणववरकरा कामपूर्वैस्वरी नः॥ ७२.६४ ॥  
  
इति हरकवचन्तनुस्थितं शमयति वै शमनं तथा यदि।  
इह गृहाण यतस्व विमोक्षणे सहित एष विधिः सह चामरैः॥ ७२.६५ ॥  
  
इत्ययं कवचं यस्तु कामाख्यायाः पठेद् बुधः।  
सकृत् तं तु महादेवी त्वनुव्रजति नित्यदा॥ ७२.६६ ॥  
  
नाधिव्याधिभयं तस्य न क्रव्याद्भ्यो भयं तथा।  
नाग्नितो नापितोयेभ्यो न रिपुभ्यो न राजतः॥ ७२.६७ ॥  
  
दीर्घायुर्बहुभोगी च पुत्रपौत्रसमन्वितः।  
आवर्तयञ्छतं देवी-मन्दिरे मोदते परे॥ ७२.६८ ॥  
  
यथा तथा भवेद् बद्धः सङ्ग्रामेऽन्यत्र वा बुधः।  
तत् क्षणादेव मुक्तः स्यात् स्मरणात् कवचस्य तु॥ ७२.६९ ॥  
  
ईश्वर उवाच  
इति श्रुत्वा तु कवचं हरिर्ब्रह्मा सुरास्तथा।  
शक्रोऽपि कवच देहे न्यासं चक्रुः पृथक् पृथक्॥ ७२.७० ॥  
  
ते तु विन्यस्तकवचा महामायाप्रभावतः।  
उत्प्लुप्य सागरस्याम्भ आसेदुः क्षितिमञ्जसा॥ ७२.७१ ॥  
  
आसाद्य पृथिवीं सर्वे ब्रह्मविष्णवादयः सुराः।  
नीलकूटं समासाद्यकामाख्यां द्रष्टुमागताः॥ ७२.७२ ॥  
  
दृष्ट्वा कामेश्वरीं देवी केशवस्तां जगन्मयीम्।  
इदमाह स्वयं ज्ञात्वा प्रभावं तत् प्रतिष्ठितम्॥ ७२.७३ ॥  
  
त्वमेव प्रकृतिर्देवी त्वमेव पृथिवी जलम्।  
त्वमेव जगतां माता त्वमेव च जगन्मयी॥ ७२.७४ ॥  
  
त्वं कर्त्री सर्वजगतां विद्या त्वं मुक्तिदायिनी।  
परापरात्मिका देवी स्थूलसूक्ष्मात्मिका तथा॥ ७२.७५ ॥  
  
प्रसीद त्वं महादेवी प्रसन्नायां शुभे त्वयि।  
देवाः सर्वे प्रसीदन्ति चतुर्वर्गप्रदेऽनघे॥ ७२.७६ ॥  
  
प्रत्यक्षरूपा कामाख्या केशवस्य महात्मनः।  
प्रत्यक्षरूपा कामाख्या हरिमाभाष्य चाब्रवीत्॥ ७२.७७ ॥  
  
देव्युवाच  
केशव ब्रह्मणा सार्धं सर्वैर्देवैस्तथा गणैः।  
मद्योनिसलिलेष्वद्य स्नानं पानं कुरु द्रुतम्॥ ७२.७८ ॥  
  
ततस्त्वं निरहङ्कारः परवीर्यसमन्वितः।  
आरुह्य गरुडं याहि त्रिदिवं सह वेधसा॥ ७२.७९ ॥  
  
एवमुक्तो महादेव्या केशवः सह वेधसा।  
योनिमण्डलतोयेषु स्नानं पानं चकार ह॥ ७२.८० ॥  
  
कृतप्लावास्ततो देवाः कृतस्नानश्च केशवः।  
गता देव्याश्च सम्मत्या त्रिदिवं प्रति हर्षिताः॥ ७२.८१ ॥  
  
गच्छन्तस्ते देवगणाः सहिताः केशवेन च।  
ब्रह्मणा च तदाद्राक्षुः कामाख्यां तां वियद्गताम्॥ ७२.८२ ॥  
  
नीलकूटसहस्राणि योनिभिः सह तद्गतै।  
ऊर्ध्वाधोभागयोगेन ददृशुः संस्थितानि च॥ ७२.८३ ॥  
  
तानि प्रत्येकतो देवा आरुह्यारुह्य तत्क्षणात्।  
पपुः सस्नुः पूर्ववत् ते प्रीतिमापुस्तथातुलाम्॥ ७२.८४ ॥  
  
निरामयास्तथा जग्मुर्विस्मयाक्लिष्टचेतनाः।  
स्तुवन्तः प्रस्तुवन्तश्च कामाख्यायोनिमण्डलम्॥ ७२.८५ ॥  
  
ततो देवगुरुं नत्वा मां स्तुत्वा च मया पुनः।  
विसृष्टास्त्रिदिवं याता हर्षोत्फुल्लविलोचनाः॥ ७२.८६ ॥  
  
माहात्म्यमीदृशं देव्याः कामाख्यायास्तु भैरव।  
कवचं चेदृशं प्रोक्तं तत्त्वमासाद्य पुत्रक॥ ७२.८७ ॥  
  
यथेष्टविनियोगेन तमासाद्य सुखी भव।  
कामाख्यायाश्च माहात्म्यं किमन्यत् कथयामि ते।  
यस्या योनिशिलायोगाल्लोहाद्या यान्ति स्वर्णताम्॥ ७२.८८ ॥  
  
यद्योनिमण्डले स्नात्वा सकृत् पीत्वा च मानवः।  
नेहोत्पत्तिमवाप्नोति परं निर्वाणमाप्नुयात्॥ ७२.८९ ॥  
  
  
॥ इति श्रीकालिकापुराणे कामाख्याकवचमाहात्म्यवर्णनं नाम द्विसप्ततितमोऽध्यायः॥ ७२ ॥