---
title: ०१० मैत्रेयशापः

---
अध्यायः 010

धृतराष्ट्रेण दुर्योधनानुशासनम्प्रार्थितेन व्यासेन तत्रागमिष्यन्तं मैत्रेयम्प्रति तत्प्रार्थनाविधानपूर्वकं स्वावासम्प्रति गमनम् ॥ 1 ॥ तत्रागतेन मैत्रेयेण ऊर्वास्फालनपूर्वकं स्ववचनमनादृतवतो दुर्योधनस्य भीमसेनगदया तवोरुभेदो भूयादिति शापदानम् ॥ 2 ॥

धृतराष्ट्र उवाच 	001  
एवमेतन्महाप्राज्ञ यथा वदसि मां मुने ।	001a  
अहं चैव विजानामि सर्वे चेमे नराधिपाः ॥	001c  
भवांश्च मन्यते साधु यत्कुरूणां सुखोदयम् ।	002a  
तदेव विदुरोऽप्याह भीष्मो द्रोणश्च मां मुने ॥	002c  
यदि त्वहमनुग्राह्यः कौरव्येषु दया यदि ।	003a  
अन्वशाधि दुरात्मानं पुत्रं दुर्योधनं मम ॥	003c  
व्यास उवाच	004  
अयमायाति वै राजन्मैत्रेयो भगवानृषिः ।	004a  
अन्वीक्ष्य पाण्डवान्भ्रातॄनिहैवाऽस्मद्दिदृक्षया ॥	004c  
एष दुर्योधनं पुत्रं तव राजन्महानृषिः ।	005a  
अनुशास्ता यथान्यायं शमायास्य कुलस्य च ॥	005c  
ब्रूयाद्यदेष कौरव्य तत्कार्यमविशङ्कया ।	006a  
अक्रियायां तु कार्यस्य पुत्रं ते शप्स्यते रुषा ॥	006c  
वैशम्पायन उवाच 	007  
एवमुक्त्वा ययौ व्यासो मैत्रेयः प्रत्यदृश्यत ।	007a  
पूजया प्रतिजग्राह सपुत्रस्तं नराधिपः ॥	007c  
कृत्वाऽर्ध्याद्याः क्रियाः सर्वा विश्रान्तं मुनिसत्तमम्	008a  
प्रश्रयेणाब्रवीद्राजा धृतराष्ट्रोऽम्बिकासुतः ॥	008c  
सुखेनागमनं कच्चिद्भगवन्कुरुजाङ्गले ।	009a  
कच्चित्कुशलिनो वीरा भ्रातरः पञ्च पाण्डवाः ।	009c  
समये स्थातुमिच्छन्ति कच्चिच्च भरतर्षभाः ।	010a  
कच्चित्कुरूणां सौभ्रात्रमव्युच्छिन्नं भविष्यति ॥	010c  
मैत्रेय उवाच 	011  
तीर्थयात्रामनुक्रामन्प्राप्तोऽस्मि कुरुजाङ्गलान् ।	011a  
यदृच्छया धर्मराजं दृष्टवान्काम्यके वने ॥	011c  
तं जटाजिनसंवीतं तपोवननिवासिनम् ।	012a  
समाजग्मुर्महात्मानं द्रष्टुं मुनिगणाः प्रभो ॥	012c  
तत्राश्रौषं महाराज पुत्राणां तव विग्रहम् ।	013a  
अनयं द्यूतरूपेण महाभयमुपस्थितम् ॥	013c  
ततोऽहं त्वामनुप्राप्तः कौरवाणामवेक्षया ॥	014a  
सदा ह्यभ्यधिकः स्नेहः प्रीतिश्च त्वयि मे प्रभो ॥	014c  
नैतदौपयिकं राजंस्त्वयि भीष्मे च जीवति ।	015a  
यदन्योन्येन ते पुत्रा विरुध्यन्ते कथञ्चन ॥	015c  
मेढीभूतः स्वयं राजन्निग्रहे प्रग्रहे भवान् ।	016a  
किमर्थमनयं घोरमुत्पतन्तमुपेक्षसे ॥	016c  
दस्यूनामिव यद्वृत्तं सभायां कुरुनन्दन ।	017a  
तेन न भ्राजसे राजंस्तापसानां समागमे ॥	017c  
वैशम्पायन उवाच 	018  
ततो व्यावृत्य राजानं दुर्योधनममर्षणम् ।	018a  
उवाच श्लक्ष्णया वाचा मैत्रेयो भगवानृषिः ॥	018c  
मैत्रेय उवाच 	019  
दुर्योधन महाबाहो निबोध वदतां वर ।	019a  
वचनं मे महाभाग ब्रुवतो यद्धितं तव ॥	019c  
मा द्रुहः पाण्डवान्राजन्कुरुष्व हितमात्मनः ।	020a  
पाण्डवानां कुरूणां च लोकस्य च नरर्षभ ॥	020c  
पाण्डवान्प्राप्य तान्रात्रौ किर्मीरो नाम राक्षसः ।	021a  
आवृत्य मार्गं रौद्रात्मा तस्थौ गिरिरिवाचलः ॥	021c  
तं भीमः समरश्लाघी बलेन बलिनां वरः ।	022a  
जघान पशुमारेण व्याघ्रः क्षुद्रमृगं यथा ॥	022c  
पश्य दिग्विजये राजन्यथा भीमेन पातितः ।	023a  
जरासन्धो महेष्वासो नागायुतबलो युधि ॥	023c  
सम्बन्धी वासुदेवश्च श्यालाः सर्वे च पार्षताः ।	024a  
ते हि सर्वे नरव्याघ्राः शूरा विक्रान्तयोधिनः ॥	024c  
सर्वे नागायुतप्राणा वज्रसंहनना दृढाः ।	025a  
सत्यव्रतधराः सर्वे सर्वे पुरुषमानिनः ॥	025c  
हन्तारो देवशत्रूणां रक्षसां कामरूपिणाम् ।	026a  
हिडिम्बबकमुख्यानां किर्मीरश्च रक्षसः ।	026c  
कस्तान्युधि समासीत जरामरणवान्नरः ॥	026e  
तस्य ते शम एवास्तु पाण्डवैर्भरतर्षभ ।	027a  
कुरु मे वचनं राजन्मा मृत्युवशमन्वगाः ॥	027c  
वैशम्पायन उवाच 	028  
एवं तु ब्रुवतस्तस्य मैत्रेयस्य विशाम्पते ।	028a  
ऊरुं करिकराकारं करेणाभिजघान सः ॥	028c  
दुर्योधनः स्मितं कृत्वा चरणेनोल्लिखन्महीम् ।	029a  
न किञ्चिदुक्त्वा दुर्मेधास्तस्थौ किञ्चिदवाङ्मुखः ॥	029c  
तमशुश्रूषमाणं तु विलिखन्तं वसुन्धराम् ।	030a  
दृष्ट्वा दुर्योधनं राजन्मैत्रेयं कोप आविशत् ॥	030c  
स कोपवशमापन्नो मैत्रेयो मुनिसत्तमः ।	031a  
विधिना सम्प्रयुक्तश्च शापायास्य मनो दधे ॥	031c  
ततः स वार्युपस्पृश्य कोपसंरक्तलोचनः ।	032a  
मैत्रेयो धार्तराष्ट्रं तमशपद्दुष्टचेतसम् ॥	032c  
यस्मात्त्वं मामनादृत्य नेमां वाचं चिकीर्षसि ।	033a  
तस्मादस्यातिमानस्य सद्यः फलमवाप्स्यसि ॥	033c  
त्वदभिद्रोहसंयुक्तं युद्धमुत्पत्स्यते महत् ।	034a  
यत्र भीमो गदाघातैस्तवोरुं भेत्स्यते बली ॥	034c  
इत्येवमुक्ते वचने धृतराष्ट्रो महीपतिः ।	035a  
प्रसादयामास मुनिं नैतदेवं भवेदिति ॥	035c  
मैत्रेय उवाच 	036  
शमं यास्यति चेत्पुत्रस्तव राजन्यदा तदा ।	036a  
शायो न भविता तात विपरीते भविष्यति ॥	036c  
वैशम्पायन उवाच 	037  
सविलक्षस्तु राजेन्द्रो दुर्योधनपिता तदा ।	037a  
मैत्रेयं प्राह किर्मीरः कथं भीमेन पातितः ॥	037c  
मैत्रेय उवाच 	038  
नाहं वक्ष्याम्यसूया ते न ते शुश्रूषते सुतः ।	038a  
एष ते विदुरः सर्वमाख्यास्यति गते मयि ॥	038c  
वैशम्पायन उवाच 	039  
इत्येवमुक्त्वा मैत्रेयः प्रातिष्ठत यथागतम् ।	039a  
किर्मीरवधसंविग्नो भयं दुर्योधनो ययौ ॥	039c  

॥ इतिश्रीमन्महाभारते अरण्यपर्वणि किर्मीरवधपर्वणि दशमोऽध्यायः ॥ 10 ॥

3-10-5 अनुशास्ता अनुशासिष्यति ॥ 3-10-6 अक्रियायाम् अकरणे । कार्यस्य अवश्यकर्तव्यस्य ॥ 3-10-11 यदृच्छया दैवात् ॥ 3-10-15 औपयिकं योग्यम् ॥ 3-10-16 मेढीभूतः खलदामस्तम्भीभूतः । प्रग्रहे अनुग्रहे ॥ 3-10-18 व्यावृत्य अभिमुखीभूयेत्यर्थः ॥ 3-10-22 पशुमारेण पशुमारणप्रकारेण ॥ 3-10-24 विक्रान्तयोधिनः विक्रान्ताश्च युद्धशीलाश्च ॥ 3-10-25 वज्रसंहननाः वज्रकायाः ॥