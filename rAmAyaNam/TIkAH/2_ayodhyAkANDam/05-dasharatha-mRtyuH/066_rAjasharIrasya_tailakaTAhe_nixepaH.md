+++
title = "०६६ राजशरीरस्य तैलकटाहे निक्षेपः"
title_english = "066 Kausalya reproaches Kaikeyi"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-066-Raja_Sharirasya_Thailakata_Hanikshepaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/05-dasharatha-mRtyuH/066_rAjasharIrasya_tailakaTAhe_nixepaH.md">
<details><summary><h3>IITK ...{Loading}...</h3></summary>

Preservation of the king's body awaiting funeral rites -- Ayodhya
plunges into darkness with the demise of the king.



#### श्लोकः
##### मूलम्
तमग्निमिव संशान्तमम्बुहीनमिवार्णवम्।  
हतप्रभमिवाऽऽदित्यं स्वर्गस्थं प्रेक्ष्य पार्थिवम्॥2.66.1॥  
कौसल्या बाष्पपूर्णाक्षी विविधां शोककर्शिता।  
उपगृह्य शिरो राज्ञः कैकेयीं प्रत्यभाषत॥2.66.2॥

##### शब्दार्थः
संशान्तम् pacified, अग्निमिव like blazing fire, अम्बुहीनम् without water, अर्णवमिव like the ocean, हतप्रभम् bereft of brightness, आदित्यमिव like the Sun, स्वर्गस्थम् ascended heaven, तं पार्थिवम् that king, प्रेक्ष्य on seeing, कौशल्या Kausalya, बाष्पपूर्णाक्षी with her eyes filled with tears, विविधाम् in several ways, शोककर्शिता emaciated with sorrow, राज्ञः king's, शिरः head, उपगृह्य having grasped, कैकेयीं प्रति looking at Kaikeyi, अभाषत uttered.

##### आङ्ग्लानुवादः
On seeing the king who ascended the heaven just as a blazing fire suddenly extinguishes, or like the ocean emptied of water or the Sun bereft of splendour Kausalya raised the head of the king on to her lap, her eyes filled with tears and body shrunk in sorrow, looked at Kaikeyi and saidः



#### श्लोकः
##### मूलम्
तमग्निमिव संशान्तमम्बुहीनमिवार्णवम्।  
हतप्रभमिवाऽऽदित्यं स्वर्गस्थं प्रेक्ष्य पार्थिवम्॥2.66.1॥  
कौसल्या बाष्पपूर्णाक्षी विविधां शोककर्शिता।  
उपगृह्य शिरो राज्ञः कैकेयीं प्रत्यभाषत॥2.66.2॥

##### शब्दार्थः
संशान्तम् pacified, अग्निमिव like blazing fire, अम्बुहीनम् without water, अर्णवमिव like the ocean, हतप्रभम् bereft of brightness, आदित्यमिव like the Sun, स्वर्गस्थम् ascended heaven, तं पार्थिवम् that king, प्रेक्ष्य on seeing, कौशल्या Kausalya, बाष्पपूर्णाक्षी with her eyes filled with tears, विविधाम् in several ways, शोककर्शिता emaciated with sorrow, राज्ञः king's, शिरः head, उपगृह्य having grasped, कैकेयीं प्रति looking at Kaikeyi, अभाषत uttered.

##### आङ्ग्लानुवादः
On seeing the king who ascended the heaven just as a blazing fire suddenly extinguishes, or like the ocean emptied of water or the Sun bereft of splendour Kausalya raised the head of the king on to her lap, her eyes filled with tears and body shrunk in sorrow, looked at Kaikeyi and saidः



#### श्लोकः
##### मूलम्
सकामा भव कैकेयि भुङ्क्ष्व राज्यमकण्टकम्।  
त्यक्त्वा राजानमेकाग्रा नृशंसे दुष्टचारिणि॥2.66.3॥

##### शब्दार्थः
नृशंसे O cruel one, दुष्टचारिणि O perverse wretch, कैकेयि O Kaikeyi, सकामा भव remain with your wishes fulfilled, राजानम् king, त्यक्त्वा forsaking, एकाग्रा with one objective, अकण्टकम् without any obstacle, राज्यम् kingdom, भुङ्क्ष्व enjoy.

##### आङ्ग्लानुवादः
O cruel one O perverse wretch, O Kaikeyi, your wishes have been fulfilled. You have forsaken the king, that was your only objective. (Now) enjoy the kingdom alone without any obstacles on your way.



#### श्लोकः
##### मूलम्
विहाय मां गतो रामः भर्ता च स्वर्गतो मम।  
विपथे सार्थहीनेव नाहं जीवितुमुत्सहे॥2.66.4॥

##### शब्दार्थः
रामः Rama, माम् me, विहाय having left, गतः has gone, मम my, भर्ता च lord also, स्वर्गतः has  ascended heaven, विपथे on a wrong path, सार्थहीनेव without wellwishers अहम् I, जीवितुम् to live, न उत्सहे do not desire.

##### आङ्ग्लानुवादः
Rama has gone away leaving me. My lord has ascended the heaven, traversing the wrong road. With my wellwishers gone, I do not want to live.



#### श्लोकः
##### मूलम्
भर्तारं तं परित्यज्य का स्त्री दैवतमात्मनः।  
इच्छेज्जीवितुमन्यत्र कैकेय्यास्त्यक्तधर्मणः॥2.66.5॥

##### शब्दार्थः
त्यक्तधर्मणः one who has abandoned righteousness, कैकेय्याः अन्यत्र other than Kaikeyi, का स्त्री which woman, आत्मनः her own, दैवतम् god, तं भर्तारम् her husband, परित्यज्य having abandoned, जीवितुम् to live, इच्छेत् desires.

##### आङ्ग्लानुवादः
Which woman wishes to live, leaving her godlike husband, except Kaikeyi who has given up her sense of duty?



#### श्लोकः
##### मूलम्
न लुब्धो बुध्यते दोषान् किम्पाकमिव भक्षयन्।  
कुब्जानिमित्तं कैकेय्या राघवाणां कुलं हतम्॥2.66.6॥

##### शब्दार्थः
लुब्धः a greedy man, किम्पाकम् a poisonous fruit of bad taste, भक्षयन्निव as if one has eaten, दोषान् faults, न बुध्यते does not know, कुब्जानिमित्तम् on account of the hunchback, कैकेय्या by Kaikeyi, राघवाणाम् of Raghus, कुलम् race, हतम् is destroyed.

##### आङ्ग्लानुवादः
Like a greedy man who eats the (poisonous) kimpaka fruit without realising the defects of the fruit, Kaikeyi has destroyed the Raghu race on account of the hunchback (Manthara).



#### श्लोकः
##### मूलम्
अनियोगे नियुक्तेन राज्ञा रामं विवासितम्।  
सभार्यं जनकश्श्रुत्वा परितप्स्यत्यहं यथा॥2.66.7॥

##### शब्दार्थः
सभार्यम् with wife, रामम् Rama, अनियोगे is an unworthy act, नियुक्तेन ordered, राज्ञा by the king, विवासितम् has been banished, श्रुत्वा having heard, जनकः Janaka, अहं यथा like me, परितप्स्यति will suffer.

##### आङ्ग्लानुवादः
Hearing the unrighteous action ordered by the king in banishing Rama and his wife  king Janaka will suffer great agony like me.



#### श्लोकः
##### मूलम्
स मामनाथां विधवां नाद्य जानाति धार्मिकः।  
रामः कमलपत्राक्षः जीवन्नाशमितो गतः॥2.66.8॥

##### शब्दार्थः
धार्मिकः virtuous, कमलपत्राक्षः who has lotuspetal like eyes, जीवन् even though alive, इतः from here, नाशम् destruction, गतः obtained, सः रामः that Rama, अद्य now, माम् me, अनाथाम्  without protector, विधवाम् without husband, न जानाति does not know.

##### आङ्ग्लानुवादः
That virtuous Rama of lotuspetaleyes has left this place for good, and does not know that I am without a protector, being a widow now.



#### श्लोकः
##### मूलम्
विदेहराजस्य सुता तथा सीता तपस्विनी।  
दुःखस्यानुचिता दुःखं वने पर्युद्विजिष्यति॥2.66.9॥

##### शब्दार्थः
तथा also, तपस्विनी a miserable woman, दुःखस्य of hardships, अनुचिता unworthy, विदेहराजस्य king Videha's, सुता daughter, सीता Sita, वने in the forest, दुःखम् great sorrow, पर्युद्विजिष्यति will be agitated in her mind.

##### आङ्ग्लानुवादः
In the same way Sita, daughter of the king of Videha, who does not deserve hardships will be in deep agony.



#### श्लोकः
##### मूलम्
नदतां भीमघोषाणां निशासु मृगपक्षिणाम्।  
निशम्य नूनं सन्त्रस्ता राघवं संश्रयिष्यति॥2.66.10॥

##### शब्दार्थः
निशाम् at night, भीमघोषाणाम् ghastly sounds, मृगपक्षिणाम् of animals and birds, नदताम् by those making sounds, निशम्य having heard, सन्त्रस्ता frightened, नूनम्  surely, राघवम् Rama, संश्रयिष्यति will take shelter.

##### आङ्ग्लानुवादः
Hearing the ghastly sounds of animals and birds, Sita will surely get frightened and take shelter in Rama.



#### श्लोकः
##### मूलम्
वृद्धश्चैवाल्पपुत्रश्च वैदेहीमनुचिन्तयन्।  
सोऽपि शोकसमाविष्टो ननु त्यक्ष्यति जीवितम्॥2.66.11॥

##### शब्दार्थः
वृद्धश्चैव aged, अल्पपुत्रश्च not having sons, सोऽपि that Janaka too, शोकसमाविष्टः  overpowered by grief, वैदेहीम् Sita, अनुचिन्तयन् constantly thinking, जीवितम् life, त्यक्ष्यति ननु will give up indeed.

##### आङ्ग्लानुवादः
Old and sonless Janaka, constantly thinking of Sita and overpowered with grief will surely give up his life.



#### श्लोकः
##### मूलम्
साऽहमद्यैव दिष्टान्तं गमिष्यामि पतिव्रता।  
इदं शरीर मालिङ्ग्य प्रवेक्ष्यामि हुताशनम्॥2.66.12॥

##### शब्दार्थः
पतिव्रता of faithful wife, सा अहम् such as myself, अद्यैव now itself, दिष्टान्तम् death, गमिष्यामि will go to, इदम् this, शरीरम् body, आलिङ्ग्य clasping, हुताशनम् in the fire, प्रवेक्ष्यामि I shall enter.

##### आङ्ग्लानुवादः
As his faithful wife, I shall enter the fire by clasping this (Dasaratha's) body and go to  death today itself



#### श्लोकः
##### मूलम्
तां ततस्सम्परिष्वज्य विलपन्तीं तपस्विनीम्।  
व्यपनीय सुदुःखार्तां कौसल्यां व्यावहारिकाः॥2.66.13॥

##### शब्दार्थः
व्यावहारिकाः maidservants (those who customarily attend on the queens), सम्परिष्वज्य  having embraced, विलपन्तीम् lamenting, तपस्विनीम् unfortunate, सुदुःखार्ताम् deeply distressed, तां कौशल्याम् to that Kausaya, ततः from there, व्यपनीय removed.

##### आङ्ग्लानुवादः
The servants led away that unfortunate Kausalya who was lamenting in great anguish  embracing the body of Dasaratha.



#### श्लोकः
##### मूलम्
तैलद्रोण्यामथामात्या सम्वेश्य जगतीपतिम्।  
राज्ञस्सर्वाण्यथादिष्टाश्चक्रुः कर्माण्यनन्तरम्॥2.66.14॥

##### शब्दार्थः
अथ thereafter, आदिष्टाः having been instructed, अमात्याः counsellors, जगतीपतिम् the (corpse) of the lord of the world (Dasartha), तैलद्रोण्याम् in an oil tub, संवेश्य keeping, अनन्तरम् thereafter, कर्माणि ceremonies, सर्वाणि all, चक्रुः performed.

##### आङ्ग्लानुवादः
The counsellors, instructed (by Vasistha and others), placed the king's body in an oil tub with the understanding that the funeral rites were to be performed hereafter.



#### श्लोकः
##### मूलम्
न तु सङ्कलनं राज्ञो विना पुत्रेण मन्त्रिणः।  
सर्वज्ञाः कर्तुमीषुस्ते ततो रक्षन्ति भूमिपम्॥2.66.15॥

##### शब्दार्थः
सर्वज्ञाः conversant with all such matters (relating to the obsequies), मन्त्रिणः counsellors, विना पुत्रेण without sons, राज्ञः king's, सङ्कलनम् funeral obsequies, कर्तुम् to do, न ईषुः did not desire, ततः then, भूमिपम् king's body, रक्षन्ति they are protecting.

##### आङ्ग्लानुवादः
The counsellors who were acquainted with all such matters (relating to the king's funeral) were unwilling to perform the obsequies in the absence of any of the king's sons. Meanwhile, they kept watch over the deadbody of the king.



#### श्लोकः
##### मूलम्
तैलद्रोण्यां तु सचिवैश्शायितं तं नराधिपम्।  
हा मृतोऽयमिति ज्ञात्वा स्त्रियस्ताः पर्यदेवयन्॥2.66.16॥

##### शब्दार्थः
सचिवैः by counsellors, तैलद्रोण्याम् in the oil vat, शायितम् made to lay down, तं नराधिपम् that king, ज्ञात्वा on knowing (having seen), हा alas, अयम् this, मृतः is dead, इति in this way, ताः those, स्त्रियः women, पर्यदेवयन् cried.

##### आङ्ग्लानुवादः
On seeing the king's body laid in the oil vat by the counsellors, the women cried  Alas, the king is dead.



#### श्लोकः
##### मूलम्
बाहूनुद्यम्य कृपणाः नेत्रप्रस्रवणैर्मुखैः।  
रुदन्त्य श्शोकसन्तप्ताः कृपणं पर्यदेवयन्॥2.66.17॥

##### शब्दार्थः
नेत्रप्रस्रवणैः tears flowing from their eyes, मुखैः with faces, कृपणाः piteously, बाहून् hands, उद्यम्य raising, रुदन्त्यः groaning, शोकसन्तप्ताः burning in grief, कृपणम् helplessly, पर्यदेवयन् lamented.

##### आङ्ग्लानुवादः
With tears flowing down their faces, piteously raising their arms, groaning in their burning grief, the women lamented helplessly.



#### श्लोकः
##### मूलम्
हा महाराज रामेण सततं प्रियवादिना।  
विहीनास्सत्यसन्धेन किमर्थं विजहासि नः॥2.66.18॥

##### शब्दार्थः
हा महाराज Alas, the great king, सततम् always, प्रियवादिना by a man speaking pleasing words, सत्यसन्धेन by one firm in promise, रामेण by Rama, विहीनाः deprived of, नः us, किमर्थम् why, विजहासि are you leaving us?

##### आङ्ग्लानुवादः
When we were already deprived of Rama who was always pleasing and truthful, alas, o great king, why did you leave us?



#### श्लोकः
##### मूलम्
कैकेय्या दुष्टभावायाः राघवेण वियोजिताः।  
कथं पतिघ्नया वत्स्यामस् समीपे विधवा वयम्॥2.66.19॥

##### शब्दार्थः
राघवेण by Rama, वियोजिताः separated, वयम् we, विधवाः widows, दुष्टभावायाः one of evil intentions, पतिघ्नयाः slayer of husband, कैकेय्याः Kaikeyi, समीपे near, कथम् how?,  
वत्स्याघ्नयाम can we stay?

##### आङ्ग्लानुवादः
A woman of evil intentions, Kaikeyi, at first separated us from Rama. Now she deprived us of our husband. How can we live with one who is a slayer of her husband?



#### श्लोकः
##### मूलम्
स हि नाथस्सदास्माकं तव च प्रभुरात्मवान्।  
वनं रामो गतश्श्रीमान्विहाय नृपतिश्रियम्॥2.66.20॥

##### शब्दार्थः
अस्माकम् for us, तव च to you also, सदा always, नाथः protector, प्रभुः master, आत्मवान्  selfpossessed, श्रीमान् prosperous, सः that, रामः Rama, नृपतिश्रियम् royal wealth, विहाय  
leaving, वनम् to the forest, गतः हि has gone indeed.

##### आङ्ग्लानुवादः
Rama, who was always our and your selfpossessed master and protector has gone to the forest, indeed, abandoning royal wealth.



#### श्लोकः
##### मूलम्
त्वया तेन च वीरेण विना व्यसनमोहिताः।  
कथं वयं निवत्स्यामः कैकेय्या च विदूषिताः॥2.66.21॥

##### शब्दार्थः
त्वया विना without you, तेन वीरेण विना without that hero, व्यसनमोहिताः overwhelmed with grief, वयम् we, कैकेय्या by Kaikeyi, विदूषिताः च having being abused, कथम् how, निवत्स्यामः can we live?

##### आङ्ग्लानुवादः
Without you and without the heroic Rama, how can we live overwhelmed with grief and enduring the abuses of Kaikeyi?



#### श्लोकः
##### मूलम्
यया तु राजा रामश्च लक्ष्मणश्च महाबलः।  
सीतया सह सन्त्यक्तास् साकमन्यं न हास्यति॥2.66.22॥

##### शब्दार्थः
यया by such a person (Kaikeyi), राजा the king, रामश्च Rama, महाबलः valiant, लक्ष्मणश्च  also Lakshmana, सीतया सह along with Sita, सन्त्यक्ताः have been abandoned, सा that Kaikeyi, अन्यम् other, कम् whom, न हास्यति will not cast aside?

##### आङ्ग्लानुवादः
Why will not Kaikeyi who has abandoned the king, valiant Rama and Lakshmana along with Sita cast aside others?



#### श्लोकः
##### मूलम्
ता बाष्पेण च संवीताश्शोकेन विपुलेन च।  
व्यवेष्टन्त निरानन्दा राघवस्य वरस्त्रियः॥2.66.23॥

##### शब्दार्थः
राघवस्य Dasaratha's, ताः वरस्त्रियः those excellent wives, बाष्पेण shedding tears, विपुलेन  with profound, शोकेन च grief, संवीताः overwhelmed, निरानन्दाः cheerlessly, व्यवेष्टन्त are lying unconscious on the  floor.

##### आङ्ग्लानुवादः
The excellent wives of Dasaratha, overwhelmed with profound grief and tears, are  lying unconcious on the floor.



#### श्लोकः
##### मूलम्
निशा चन्द्रविहीनेव स्त्रीव भर्तृविवर्जिता।  
पुरी नाराजतायोध्या हीना राज्ञा महात्मना॥2.66.24॥

##### शब्दार्थः
महात्मना by the great, राज्ञा king, हीना deprived, अयोध्यापुरी city of Ayodhya, चन्द्रविहीना devoid of moon, निशेव night, भर्तृविवर्जिता forsaken by husband, स्त्रीव like woman, नाराजत  did not shine.

##### आङ्ग्लानुवादः
Like night without the Moon, like a woman forsaken by her husband, this city of Ayodhya without that magnanimous king has lost its earlier splendour.



#### श्लोकः
##### मूलम्
बाष्पपर्याकुलजना हाहाभूतकुलाङ्गना।  
शून्यचत्वरवेश्मान्ता न बभ्राज यथापुरम्॥2.66.25॥

##### शब्दार्थः
बाष्पपर्याकुलजना filled with people shedding tears, हाहाभूतकुलाङ्गना with the cries of anguish of housewives, शून्यचत्वरवेश्मान्ता infront of their houses and the public squares in between the houses, यथा पुरम् city with its earlier brilliance, न बभ्राज does not shine.

##### आङ्ग्लानुवादः
With the people of Ayodhya shedding tears, the housewives crying, in anguish, 'alas alas' the courtyards houses and squares of the roads deserted, the city has lost its  
earlier brilliance.



#### श्लोकः
##### मूलम्
गते तु शोकात् त्रिदिवं नराधिपे महीतलस्थासु नृपाङ्गनासु च।  
निवृत्तचारस्सहसा गतो रविः प्रवृत्तचारा रजनी ह्युपस्थिता॥2.66.26॥

##### शब्दार्थः
नराधिपे when the king, शोकात् due to grief, त्रिदिवम् towards heaven, गते तु having gone, नृपाङ्गनासु wives of the king, महीतलस्थासु च lying on the ground, रविः the Sun, सहसा instantly, निवृत्तचारः ceased his journey, गतः gone, प्रवृत्तचाराः favourable to nightrangers, रजनी night, उपस्थिता set in.

##### आङ्ग्लानुवादः
When king Dasaratha ascended to heaven due to grief over his son and when his wives were lying on the ground, the Sun ceased his journey and the night favourable to creatures of darkness suddenly set in.



#### श्लोकः
##### मूलम्
ऋते तु पुत्राद्धहनं महीपतेर्नरोचयन्ते सुहृदस्समागताः।  
इतीव तस्मिन् शयने न्यवेशयन् वनिचिन्त्य राजानमचिन्त्य दर्शनम्॥2.66.27॥

##### शब्दार्थः
समागताः people who assembled there, सुहृदः friends, पुत्रात् ऋते in the absence of a son, महीपतेः king's, दहनम् for igniting funeral pyre, न रोचयन्ते do not agree, इतीव thus, विचिन्त्य  having thought, अचिन्त्य दर्शनम् in an unexpected form, राजानम् king, तस्मिन् शयने on that bed (in that oil trough), न्यवेशयन् laid.

##### आङ्ग्लानुवादः
The wellwishers who asembled, unwilling to ignite the funeral pyre of the king in the absence of any one of his sons laid the king's deadbody in that oil trough in an unexpected manner.



#### श्लोकः
##### मूलम्
गतप्रभा द्यौरिव भास्करं विना व्यपेतनक्षत्रगणेव शर्वरी।  
पुरी बभासे रहिता महात्मना न चास्रकण्ठाऽकुलमार्गचत्वरा॥2.66.28॥

##### शब्दार्थः
महात्मना by the great Dasaratha, रहिता bereft of, अस्रकण्ठाकुलमार्गचत्वरा courtyards in front of their houses and the squares on the roads filled with people sobbing, पुरी Ayodhya, भास्करं विना without the Sun, द्यौरिव like the sky, व्यपेतनक्षत्रगणाः with crowds of stars, शर्वरीव  
like night, गतप्रभा having lost the brightness, न बभासे did not shine.

##### आङ्ग्लानुवादः
The city, bereft of illustrious Dasaratha was filled with people sobbing in the courtyards in front of their houses and in the squares in between. That city of Ayodhya bereft of brightness, appeared like the day without the Sun and the night without constellations of stars.



#### श्लोकः
##### मूलम्
नराश्च नार्यश्च समेत्य सङ्घशः विगर्हमाणा भरतस्य मातरम्।  
तदा नगर्यां नरदेवसङ्क्षये बभूवुरार्ता न च शर्म लेभिरे॥2.66.29॥

##### शब्दार्थः
तदा then, नरदेवसङ्क्षये after the demise of the king, नगर्याम् in the city, नराश्च men, नार्यश्च women, सङ्घशः in groups, समेत्य assembled, भरतस्य Bharata's, मातरम् mother, विगर्हमाणाः denounced, आर्ताः बभूवुः became extremely distressed, शर्म peace, न च लेभिरे did not have

##### आङ्ग्लानुवादः
After the demise of the king, men and women in the city assembled in groups and denounced the mother of Bharata. Extremely distressed, they had no peace of mind.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे षट्षष्टितमस्सर्गः॥  
Thus ends the sixtysixth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/05-dasharatha-mRtyuH/066_rAjasharIrasya_tailakaTAhe_nixepaH.md">
<details><summary><h3>भूषणम् ...{Loading}...</h3></summary>



तमग्निमिव संशान्तमम्बुहीनमिवार्णवम् ।  

हतप्रभमिवादित्यं स्वर्गस्थं प्रेक्ष्य पार्थिवम्  ॥  २।६६।१  ॥   

कौसल्या बाष्पपूर्णाक्षी विविधं शोककर्शिता ।  

उपगृह्य शिरो राज्ञः कैकेयीं प्रत्यभाषत  ॥  २।६६।२  ॥   

सकामा भव कैकेयि भुङ्क्ष्व राज्यमकण्टकम् ।  

त्यक्त्वा राजानमेकाग्रा नृशंसे दुष्टचारिणि  ॥  २।६६।३  ॥   

तमित्यादि । राज्ञः शिर उपगृह्य अङ्केकृत्वेत्यर्थः  ॥  २।६६।१३  ॥   

  

विहाय मां गतो रामो भर्ता च स्वर्गतो मम ।  

विपथे सार्थहीनेव नाहं जीवितुमुत्सहे  ॥  २।६६।४  ॥   

विहायेति । विपथे दुर्मार्गे । सार्थहीना सहायभूतपथिकसङ्घरहितेत्यर्थः  ॥ 
२।६६।४  ॥   

  

भर्तारं तं परित्यज्य का स्त्रीदैवतमात्मनः ।  

इच्छेज्जीवितुमन्यत्र कैकेय्यास्त्यक्तधर्मणः  ॥  २।६६।५  ॥   

भर्तारमिति । त्यक्तधर्मणः त्यक्तधर्मायाः "धर्मादनिच् केवलात्" इत्यनिच्
 ॥  २।६६।५  ॥   

  

न लुब्धो बुद्ध्यते दोषान् किम्पाकमिव भक्षयन् ।  

कुब्जानिमित्तं कैकेय्या राघवाणां कुलं हतम्  ॥  २।६६।६  ॥   

नेति । लुब्धः अर्थलिप्सुः । किम्पाकं कुत्सितपाकम्, विषमिश्रपाकमित्यर्थः
। किम्पाको नाम--काकमर्दनामकविषफलविशेष इति केचित् । कुब्जानिमित्तं
कुब्जाहेतोः । "निमित्तपर्यायप्रयोगे सर्वासां प्रायदर्शनम्" इति हेतौ
प्रथमा  ॥  २।६६।६  ॥   

  

अनियोगे नियुक्तेन राज्ञा रामं विवासितम् ।  

सभार्यं जनकः श्रुत्वा परितप्स्यत्यहं यथा  ॥  २।६६।७  ॥   

अनियोग इति । अनियोगे वदप्रदानसमये वरस्य विशेषनिर्देशाभावे सति ।
नियुक्तेन इदानीं भरताभिषेकरूपे रामविवासनरूपे च कैकेय्या नियुक्तेन
अनुचितनियोगे नियुक्तेनेति वार्थः । जनको वैदेहः  ॥  २।६६।७  ॥   

  

स मामनाथां विधवां नाद्य जानाति धार्मिकः ।  

रामः कमलपत्राक्षो जीवनाशमितो गतः  ॥  २।६६।८  ॥   

स इति । इतः अत्र देशे राज्ञा जीवनाशं गतः प्राप्तः । स रामः अनाथां
पुत्रविरहेण रक्षकान्तररहितां विधवां मां न जानाति  ॥  २।६६।८  ॥   

  

विदेहराजस्य सुता तथा सीता तपस्विनी ।  

दुःखस्यानुचिता दुःखं वने पर्युद्विजिष्यति  ॥  २।६६।९  ॥   

विदेहराजस्येति । तपस्विनीं शोचनीया । दुःखमितिक्रियाविशेषणम् ।
पर्युद्विजिष्यति भयं प्राप्स्यतीत्यर्थः  ॥  २।६६।९  ॥   

  

नदतां भीमघोषाणां निशासु मृगपक्षिणाम् ।  

निशम्य नूनं सन्त्रस्ता राघवं संश्रयिष्यति  ॥  २।६६।१०  ॥   

नदतामिति । नदतां नदत्सु । निशम्य नादमित्यर्थसिद्धम्  ॥  २।६६।१०  ॥   

  

वृद्धश्चैवाल्पपुत्रश्च वेदैहीमनुचिन्तयन् ।  

सो ऽपि शोकसमाविष्टो ननु त्यक्ष्यति जीवितम्  ॥  २।६६।११  ॥   

वृद्ध इति । अल्पपुत्रः दुहितृमात्रपुत्रः । सोपि जनकोपि  ॥  २।६६।११  ॥   

  

साहमद्यैव दिष्टान्तं गमिष्यामि पतिव्रता ।  

इदं शरीरमालिङ्ग्य प्रवेक्ष्यामि हुताशनम्  ॥  २।६६।१२  ॥   

साहमिति । दिष्टान्तं मरणम् । पतिव्रता "आर्तार्ते मुदिते हृष्टा प्रोषिते
मलिना कृशा । मृते म्रियेत या पत्यौ सा स्त्री ज्ञेया पतिव्रता  ॥ "
इत्युक्तपातिव्रत्यविशिष्टा  ॥  २।६६।१२  ॥   

  

तां ततः संपरिष्वज्य विलपन्तीं तपस्विनीम् ।  

व्यपनीय सुदुःखार्तां कौसल्यां व्यावहारिकाः  ॥  २।६६।१३  ॥   

तैलद्रोण्यामथामात्याः संवेश्य जगतीपतिम् ।  

राज्ञः सर्वाण्यथादिष्टाश्चक्रुः कर्माण्यनन्तरम्  ॥  २।६६।१४  ॥   

तामिति । व्यावहारिकाः व्यवहारे बाह्याभ्यन्तरसकलराजकृत्ये नियुक्ताः ।
"तत्र नियुक्तः" इति ठक् । अमात्या इत्यर्थः । कौसल्यां
भर्त्रालिङ्गनाद्व्यपनीय विमोच्य । अन्यतोपनीयेत्यर्थः । तैलद्रोण्यां
तैलपूरितकटाहे । जगतीपतिं भूपतिं संनिवेश्य राज्ञो ऽनन्तरकर्तव्यानि
सर्वाणि कर्माणि दुःखापनोदनादीनि चक्रुः । अपनिन्युरिति पाठे--व्यावहारिकाः
व्यवहारविदो लौकिकाः । अपनिन्युरित्येकं वाक्यम् । तैलद्रोण्यामित्यारभ्य
वाक्यान्तरम् । आदिष्टाः राजकृत्येष्वादिष्टाः अमात्याः कर्माणि
प्रजाशासनादीनि चक्रुः  ॥  २।६६।१३१४  ॥   

  

न तु सङ्कलनं राज्ञो विना पुत्रेण मन्त्रिणः ।  

सर्वज्ञाः कर्तुमीषुस्ते ततो रक्षन्ति भूमिपम्  ॥  २।६६।१५  ॥   

संस्कारं कुतो न चक्रुरित्यत्राह--न त्विति । सर्वज्ञाः सर्वधर्मज्ञाः अतो
न धर्मलोप इति भावः । अनेन गम्यते तैलमिश्रत्वे शवस्य पर्युषितत्वदोषो
नास्तीति । सङ्कलनं संस्कारम्  ॥  २।६६।१५  ॥   

  

तैलद्रोण्यां तु सचिवैः शायितं तं नराधिपम् ।  

हा मृतो ऽयमिति ज्ञात्वा स्त्रियस्ताः पर्यदेवयन्  ॥  २।६६।१६  ॥   

तैलद्रोण्यामिति । तैलद्रोण्यां शायितं नृपं ज्ञात्वा । तत्र निवेशकाले
राजदर्शनाभावात् हा मृतो ऽयमिति भूयो ऽपि पर्यवारयन्नित्यर्थः  ॥  २।६६।१६
 ॥   

  

बाहूनुद्यम्य कृपणा नेत्रप्रस्रवणैर्मुखैः ।  

रुदन्त्यः शोकसन्तप्ताः कृपणं पर्यदेवयन्  ॥  २।६६।१७  ॥   

हा महाराज रामेण सततं प्रियवादिना ।  

विहीनाः सत्यसन्धेन किमर्थं विजहासि नः  ॥  २।६६।१८  ॥   

कैकेय्या दुष्टभावाया राघवेण वियोजिताः ।  

कथं पतिघ्न्या वत्स्यामः समीपे विधवा वयम्  ॥  २।६६।१९  ॥   

स हि नाथः सदास्माकं तव च प्रभुरात्मवान् ।  

वनं रामो गतः श्रीमान् विहाय नृपतिश्रियम्  ॥  २।६६।२०  ॥   

बाहूनिति । नेत्राणां प्रस्रवणं वारिप्रवाहो येषु तथा  ॥  २।६६।१७२०  ॥   

  

त्वया तेन च वीरेण विना व्यसनमोहिताः ।  

कथं वयं निवत्स्यामः कैकेय्या च विदूषिताः  ॥  २।६६।२१  ॥   

यया तु राजा रामश्च लक्ष्मणश्च महाबलः ।  

सीतया सह संत्यक्ताः स कमन्यं न हास्यति  ॥  २।६६।२२  ॥   

ता बाष्पेण च संवीताः शोकेन विपुलेन च ।  

व्यवेष्टन्त निरानन्दा राघवस्य वरस्त्रियः  ॥  २।६६।२३  ॥   

निशा चन्द्रविहीनेव स्त्रीव भर्तृविवर्जिता ।  

पुरी नाराजतायोध्या हीना राज्ञा महात्मना  ॥  २।६६।२४  ॥   

त्वयेति । विदूषिताः राज्यगर्वात् तिरस्कृताः  ॥  २।६६।२१२४  ॥   

  

बाष्पपर्याकुलजना हाहाभूतकुलाङ्गना ।  

शून्यचत्वरवेश्मान्ता न बभ्राज यथापुरम्  ॥  २।६६।२५  ॥   

बाष्पपर्याकुलजनेति । शून्यचत्वरेति
संमार्जनानुलेपनबल्यादिशून्यचत्वरादियुक्तेति यावत् । यथापुरं यथापूर्वम्
 ॥  २।६६।२५  ॥   

  

गते तु शोकात् त्रिदिवं नराधिपे महीतलस्थासु नृपाङ्गनासु च ।  

निवृत्तचारः सहसा गतो रविः प्रवृत्तचारा रजनी ह्युपस्थिता  ॥  २।६६।२६  ॥   

गते त्विति । शोकात् पुत्रशोकात् । निवृत्तचारः निवृत्तकिरणप्रचारः । मत
इति अस्तमिति शेषः । प्रवृत्तचारा प्रवृत्ततमःप्रचारा  ॥  २।६६।२६  ॥   

ऋते तु पुत्राद्दहनं महीपतेर्न रोचयन्ते सुहृदः समागताः ।  

इतीव तस्मिन् शयने न्यवेशयन् विचिन्त्य राजानमचिन्त्यदर्शनम्  ॥  २।६६।२७
 ॥   

ऋते त्विति । समागताः सुहृदः बान्धवाः पुत्रादृते महीपतेर्दहनं न रोचयन्ते
। अनेनातिबलपराक्रमयुक्तसत्पुत्रसद्भावेप्यस्मिन् काले
दैववशादेकोप्यसन्निहितः तूष्णीमवस्थानमयुक्तम् अतो येन केनापि प्रकारेण
संस्कारः कर्तव्य इति कैश्चिद्यत्नः कृत इति गम्यते । तस्मिन् शयने
पूर्वोक्ततैलद्रोण्याम्  ॥  २।६६।२७  ॥   

  

गतप्रभा द्यौरिव भास्करं विना व्यपेतनक्षत्रगणेव शर्वरी ।  

पुरी बभासे रहिता महात्मना न चास्रकण्ठाकुलमार्ग चत्वरा  ॥  २।६६।२८  ॥   

नराश्च नार्यश्च समेत्य सङ्घशो विगर्हमाणा भरतस्य मातरम् ।  

तदा नगर्यां नरदेवसंक्षये बभूवुरार्ता न च शर्म लेभिरे  ॥  २।६६।२९  ॥   

गतप्रभेति । व्यपेतनक्षत्रगणा चन्द्रादिसकलतेजोहीना ।
रामादिसकलराजरहितस्योपमा । आस्रकण्ठैः कण्ठस्तम्भितबाष्पैः आकुलानि
मार्गचत्वराणि यस्याः सा तथोक्ता  ॥  २।६६।२८२९  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
षट्षष्टितमःसर्गः  ॥  ६६  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने षट्षष्टितमः सर्गः  ॥  ६६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/05-dasharatha-mRtyuH/066_rAjasharIrasya_tailakaTAhe_nixepaH.md">
<details><summary><h3>शिरोमणी ...{Loading}...</h3></summary>



कौशल्यावृत्तं बोधयन्नाह-- तमिति । भूमिपं राजानं
स्वर्गस्थमप्रकटसाकेतपुरस्थं प्रेक्ष्य ज्ञात्वा अत एव तं तदधिष्ठितागारं
संशान्तं प्रज्वलनरहितमग्निमिव अम्बुहीनमर्णवमिव गतप्रभं
निवृत्ततेजसमादित्यमिव प्रेक्ष्य शोककर्षिता शोकेन वियोगजनितदुःखेन कर्शिता
पीडिता अत एव बाष्पैः अश्रुभिः पूर्णे अक्षिणी यस्याः सा कौशल्या
विविधमनेकप्रकारेण रचितं राज्ञः शिरः शय्याग्रभागमुपगृह्य गृहीत्वा कैकेयीं
केकयीदासीं मन्थरां प्रत्यभाषत "अग्रे प्रधाने च शिरः" इति नानार्थः ।
श्लोकद्वयमेकान्वयि  ॥  २।६६।१,२  ॥   

  

तत्प्रतिभाषणमेवाह-- सकामेति । नृशंसे क्रूरस्वभावे अत एव दुष्टचारिणि
कैकेयि मन्थरे राजानं त्यक्त्वा इमं इमं लोकं त्याजयित्वा एकाग्रा
स्वस्थचित्ता सती त्वम् अकण्टकं विघ्नरहितं राज्यं भुङ्क्ष्व अत एव सकामा
प्राप्तस्वमनोरथा भव  ॥  २।६६।३  ॥   

  

ननु स्वामिन्यास्तव सत्त्वे कथं मम राज्यभोग इत्यत आह-- विहायेति । मां
विहाय रामो गतः वनमिति शेषः, भर्ता च स्वः सर्वतः परलोकं गतः अतः विपथे
दुर्गममार्गे सार्थहीना रक्षणयोग्यपथिकजनरहिता इवाहं जीवितुं पालयितुं
नोत्सहे  ॥  २।६६।४  ॥   

  

ननु त्वदतिरिक्तानामपि बहूनां राजस्त्रीणां सत्त्वात्तदायत्तं राज्यं
स्यादित्यत आह-- भर्तारमिति । आत्मनः दैवतं देवं भर्तारं परित्यज्य अन्यत्र
भर्तृरहितस्थाने त्यक्तधर्मणः त्यक्तः धर्मः  

स्वामिसंरक्षणरूपा सेवकरीतिर्ययातस्याः कैकेय्याः केकयीदास्यास्तव सन्निधौ
का मदन्यापि स्त्री जीवितुमिच्छेन्न कापीत्यर्थः  ॥  २।६६।५  ॥   

  

नेति । कैकेय्या कैकेयीदास्या राघवाणां कुलं हतं पीडितम् तत्र निमित्तं
कारणं कुब्जा तन्निष्ठकुब्जात्वं कुब्जात्वविशिष्टा प्रायः कुटिला भवन्तीति
प्रसिद्धम् । एतेन स्वनिष्ठकौटिल्यधर्मेणाकार्यमपि कृतमिति ध्वनितं तेन
कौटिल्यविशिष्टैरकार्यं न गण्यते इति ध्वनितम् । तत्र दृष्टान्तः लुब्धः
स्वजीवनविषयकलोभविशिष्टः जनः किम्पाकं ब्राह्मण्यनाशकनिषिद्धलशुनपाकादिकं
भक्षयन् चिरकालजीवनहेतुभूतं किञ्चिद्व्याधिनिवर्तनार्थं खादन्सन्नपि
दोषान्भक्षणजनितदुरितानि न बुध्यते । इवो ऽप्यर्थे  ॥  २।६६।६  ॥   

  

अनियोग इति । अनियोगे नियोगानुचितकाले नियुक्तेन नियोगकर्त्रा राज्ञा
विवासितं सभार्यं भार्यासहितं रामं श्रुत्वा जनकः मिथिलाधीशः अहमिव
परितप्स्यति  ॥  २।६६।७  ॥   

  

स इति । जीवन्नाशं जीवतां सफलजन्मनामृषीणां नाशः विध्वंसो यस्मिन्देशे तं
देशमितो गतः धार्मिको रामः विधवां लोकान्तरगमनकर्तृत्वेन धवरहितामत एव
अनाथां मामद्य न जानाति वृत्तश्रवणजनितज्ञानवान्नास्तीत्यर्थः । "जीवनाशम्"
इति पाठान्तरं तत्रापि स एवार्थः  ॥  २।६६।८  ॥   

  

विदेहेति । चारुतपस्विनी पतिसेवाविषयकसुविचारविशिष्टा विदेहराजस्य सुता वने
दुःखमनुभूयेति शेषः । पर्युद्विजिष्यति उद्वेगं प्राप्स्यति  ॥  २।६६।९  ॥   

  

नदतामिति । नदतां नादं कुर्वतां भीमघोषाणां भयङ्करघोषकारकस्वभावविशिष्टानां
मृगादीनां निशम्यमाना नादमिति शेषः, अत एव सन्त्रस्ता सीता राघवं
संश्रयिष्यति रामकण्ठसंलग्ना भविष्यति । किञ्च भीमघोषाणां
भयङ्करशब्दविशिष्टानां मृगादीनां नदतां नादं निशम्यमानेत्यर्थः । "निशम्य
नादम्" इति पाठान्तरमिति भट्टाः  ॥  २।६६।१०  ॥   

  

वृद्ध इति । वृद्धः ज्ञानवयोभ्यामधिको ऽपि अल्पपुत्रः अल्पः एक इत्यर्थः,
पुत्रः पुत्रसदृशः कन्येत्यर्थः यस्य स जनकः वैदेहीं
वनगमनजनितवैदेहीदुःखमनुचिन्तयन्नत एव शोकसमाविष्टः सञ्जीवितं प्रजापालनं
त्यक्ष्यति पुत्रशब्दः आचारक्विबन्तप्रकृतिककर्तृक्विबन्तः  ॥  २।६६।११  ॥   

  

सेति । सा प्राप्तपुत्रपतिवियोगा पतिव्रताहमिदं परिदृश्यमानं शरीरं
राजशरीरसम्बन्धिशय्यावस्त्रादिकमालिङ्ग्य हुताशनं वह्निलोकं प्रवेक्ष्यामि
प्रवेशनानुकूलव्यापारानुकूलेच्छावत्यस्मीत्यर्थः । अत एव दिष्टान्तं
कालगतिरहितं पत्यधिष्ठितसाकेतमित्यर्थः, गमिष्यामि
संयोगानुकूलव्यापारानुकूलकृतिमती भविष्यामीत्यर्थः । एतेन साकेतलोकस्य
मार्गो वह्निलोक इति ध्वनितम्  ॥  २।६६।१२  ॥   

  

तामिति । तां राजशय्यां परिष्वज्य विलपन्तीं कौशल्यां व्यावहारिकाः
राजकुलोचितव्यवहारे नियुक्ताः जनाः व्यपनिन्युः शय्यातो ऽन्यत्र
प्रापयामासुः  ॥  २।६६।१३  ॥   

  

तैलेति । तदा कौशल्याया अन्यत्र नयनसमये आदिष्टाः वशिष्ठेनाज्ञप्ताः राज्ञो
मान्याः राजसत्कृता जनाः तैलद्रोण्यां, तानां चौराणां अयौ प्राणलक्ष्म्यौ
लान्ति गृह्णन्ति ते तेषां द्वारपानां द्रोणीस्थितिर्यस्यां स्थल्यां
तस्यां जगतीपतिं जगत्याः पतिः स्थितो यस्मिँस्तं पर्यङ्कं संवेश्य
संस्थाप्य अनन्तरं विघ्नरहितं यथा स्यात्तथा कर्माणि तत्कालोचितकृत्यानि अथ
कृत्स्नं यथा भवति तथा चक्रुः । "द्रोणी काष्टाम्बुवाहिन्यां गवां घासभुजि
स्थितौ" इति विश्वः । "तश्चौरामृतपुच्छेषु" इति मेदिनी । "अः कृष्णः शङ्करो
ब्रह्मा शक्रः सोमो ऽनिलो ऽनलः । सूर्यः प्राणो यमः कामो वसन्तः प्रणवः
सुखः" इति मात्रिका "लक्ष्मीरीकार उच्यते" इत्येकाक्षरः  ॥  २।६६।१४  ॥   

  

ननु शय्यारक्षणं किमर्थमित्यत आह-- नेति । राज्ञः पुत्रेण विना सङ्कालनं
सविधिप्रक्षेपं कर्तुं  

सर्वज्ञा अपि मन्त्रिणः न ईषुः ततः तस्मात् हेतोः भूमिपं राजपर्यङ्कं
रक्षन्ति  ॥  २।६६।१५  ॥   

  

तैलेति । तं राजपर्यङ्कं तैलद्रोण्यां प्रतिष्ठतद्वारपरक्षितस्थल्यां
सचिवैः शायितं तं राजपर्यङ्कं नराधिपं ज्ञात्वा पर्यङ्के राजा शयान इति
निश्चित्येत्यर्थः, अयं राजा अमृतः मृतसदृशः पुत्रवियोगेन मूर्छित
इत्यर्थः, हा अतिकष्टमेतदिति ताः राजगमनवृत्तान्तानभिज्ञाः स्त्रियः
पर्यदेवयन्  ॥  २।६६।१६  ॥   

  

कौशल्यादीनां विलापं वर्णयन्नाह-- बाहूनिति । नेत्रप्रस्रवणैः नेत्रेभ्यः
प्रस्रवः अश्रुप्रच्युतिर्येषु तैर्मुखैरुपलक्षिताः बाहूनुच्छ्रित्य
उत्क्षिप्य रुदन्त्यः शोकसन्तप्ताः स्त्रियः कृपणं यथा स्यात्तथा
पर्यदेवयन्विविधमुच्चारयामासुः  ॥  २।६६।१७  ॥   

  

परिदेवनाकारमाह-- हेत्यादिभिः । रामेण विहीनाः नो ऽस्मान् किमर्थं विजहासि
 ॥  २।६६।१८  ॥   

  

कैकेय्या इति सपत्न्याः कैकेय्याः सम्बन्धिन्याः दुष्टभावायाः दृष्टो
भावश्चिन्तनं यस्यास्तस्याः मन्थरायाः समीपे धवरहिताः वयं कथं वत्स्यामः
यदि चायं सपत्नीशब्दः शार्ङ्गरवादिस्तदा सामानाधिकरण्येनैवान्वयः ।
कैकेय्या इत्यस्य केकयीदास्या इत्यर्थः  ॥  २।६६।१९  ॥   

  

स इति । प्रभुः निखिलसामर्थ्यविशिष्टः अत एव आत्मवानधिधैर्यवान्यो रामः
अस्माकं तव च नाथः स रामः नृपतिश्रियं राजलक्ष्मीं विहाय वनं गतः  ॥ 
२।६६।२०  ॥   

  

त्वयेति । त्वया तेन रामेण च विना व्यसनमोहिताः व्यसनेन दुःखेन मोहिताः
कर्तव्यविषयकविवेकरहिताः अत एव विदूषिताः कार्पण्यादिदोषविशिष्टाः वयं
कैकेय्या मन्थरया सह कथं निवत्स्यामः  ॥  २।६६।२१  ॥   

  

ययेति । यया मन्थरया राजादयः सन्त्यक्ताः वियोजिताः सा मन्थरा अन्यं
भरतादिकं कं न हास्यति वियोजयिष्यति  ॥  २।६६।२२  ॥   

  

राजस्त्रीणां विलापमुपसंहन्नाह-- ता इति । बाष्पादिना संवीताः संयुक्ता
राघवस्य दशरथस्य वरस्त्रियः व्यचेष्टन्तः विविधचेष्टामकुर्वत  ॥  २।६६।२३
 ॥   

  

निशेति । नक्षत्रहीना निशेव भर्तृवर्जिता पाणिग्रहीतृरहिता स्त्रीव
महात्मना राज्ञा रहिता अयोध्या पुरी न अराजत  ॥  २।६६।२४  ॥   

  

तदेव भङ्ग्यन्तरेणाह-- बाष्पेति । बाष्पपर्याकुला बाष्पैर्व्याप्ताः जनाः
यस्यां सा, हाहाभूताः कुलाङ्गनाः यस्यां सा, शून्याः संमार्जनादिरहिताः
चत्वरवेश्मान्ताः यस्यां सा, यथापुरं न बभ्राज । चत्वरश्चतुष्पथः
वेश्मान्तो द्वारम्  ॥  २।६६।२५  ॥   

  

गत इति । नराधिपे दशरथे त्रिदिवं त्रिभिः ब्रह्मादिभिः दीव्यते स्तूयते असौ
तं  

साकेतं गते सति नृपाङ्गनासु महीतलस्थासु सतीषु रविः निवृत्तचारः
निवृत्तकिरणप्रचारः सन्गतो ऽस्तमिति शेषः, अत एव प्रवृत्तचारा प्रवृत्तः
चारः तमःसञ्चारो यस्यां सा रजनी उपस्थिता प्राप्ता  ॥  २।६६।२६  ॥   

  

याचकानां वृत्तान्तं वर्णयन्नाह-- ऋते इति । समागताः सुहृदः
नृपतेर्दशरथात्पुत्राद्रामाच्च ऋते विना दहनं सर्वेषां सन्तापं नारोचयन्
असहन्नितीव अतो हेतोः अचिन्त्यं चिन्तयितुमशक्यं दर्शनं अवलोकननिश्चयो यस्य
तं राजानं विचिन्त्य शयने पर्यङ्कसन्निधौ न्यवेशयन् न्यविशन्  ॥  २।६६।२७
 ॥   

  

गतेति । भास्करं विना गतप्रभा नष्टप्रकाशा द्यौरिव व्यपेताः अन्धकारादिना
तिरोहिताः नक्षत्रगणाः यस्यां सा शर्वरी रात्रिरिव महात्मना रामादिना रहिता
अत एव आकण्ठं कण्ठमभिव्याप्य  

वर्तमानानि अस्राणि अश्रूणि येषु ते कण्ठाः येषां तैः, आकुलानि निबिडानि
मार्गचत्वराणि यस्याः सा पुरी बभासे न बभासे इत्यर्थः । मगधेष्विवोशीनरेषु
यवा इत्यादाविव नञर्थलाभः "नचाश्रुकण्ठा" इति भूषणपाठः  ॥  २।६६।२८  ॥   

  

भरतपरिकरवृत्तान्तं वर्णयन्नाह-- नरा इति । भरतस्य सम्बन्धिनो नगर्यां
विद्यमानाः ये नरादयस्ते सङ्घशः नरदेवसङ्क्षये नरदेवशोभनगृहे विद्यमानां
भरतस्य मातरं समेत्य प्राप्य विगर्हमाणाः स्वस्वभाग्यं निन्दन्तः सन्तः
आर्ता बभूवु अत एव शर्म सुखं न लेभिरे भरतस्येत्युभयान्वयि  ॥  २।६६।२९  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
षट्षष्टितमः सर्गः  ॥  २।६६  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/05-dasharatha-mRtyuH/066_rAjasharIrasya_tailakaTAhe_nixepaH.md">
<details><summary><h3>तिलकम् ...{Loading}...</h3></summary>



तमिति  ॥  २।६६।१  ॥   

  

राज्ञः शिर उपगृह्य अङ्के कृत्वेत्यर्थः  ॥  २।६६।२  ॥   

  

एकाग्रा पुत्रराज्यैकाग्रचित्ता  ॥  २।६६।३  ॥   

  

राज्यस्याकण्टकत्वं दर्शयति विहायेति । विपथे कान्तारे सार्थहीना
सहायभूतपथिकसङ्घरहिता  ॥  २।६६।४  ॥   

  

आत्मनो दैवतं भर्तारं परित्यज्य त्यक्तधर्मणस्त्यक्तः स्त्रीधर्मो यया
तादृश्याः कैकेय्या अन्यत्र अन्या पुत्रराज्ये का जीवितुमिच्छेत् ।
"परिष्वज्य" इति पाठे परिष्वज्य तेन सह भोगान्भुक्त्वा तं कालान्तरे
परित्यज्येति शेषः  ॥  २।६६।५  ॥   

  

एवं साहसकरणे हेतुमाह नेति । किंपाको निम्बः, कतकस्तु किंपाको विषभेदस्तं
कोपादिना भक्षयन्नात्महत्यादोषं न बुध्यते तद्वदित्यर्थ इत्याह तत्र लुब्ध
इति नात्यन्तं समञ्जसं धनलोभादिना परस्य विषभक्षणं कारयन्यथा हत्यादोषं न
बुध्यते इति वक्तुमुचितम् । यत्कैकेय्या राघवाणां कुलं हतं
कत्कुब्जानिमित्तं प्रेरकतया  ॥  २।६६।६  ॥   

  

अनियोगे ऽनुचितनियोगे । वरव्याजात्कैकेय्या नियुक्तेन राज्ञा सभार्यं रामं
विवासितं श्रुत्वा जनको ऽहमिव परितप्स्यति  ॥  २।६६।७  ॥   

  

जीवन्नेव नाशमदर्शनं गतः । "जीवनाशमितो गतः" इति पाठे राज्ञो जीवनाशो यथा
भवति तथा गत इत्यर्थः  ॥  २।६६।८  ॥   

  

चारुतपस्विनी भर्तृसेवनादित्याशयः । पर्युद्वेगो भयं वने दुःखं प्राप्येति
शेषः  ॥  २।६६।९  ॥   

  

निशम्यमाना नादमिति शेषः । "निशम्य नादम्" इति पाठान्तरम्  ॥  २।६६।१० ॥   

  

अल्पपुत्रश्चेति जनक इति शेषः । अल्पपुत्र इत्यस्य
कन्यामात्रसन्ततिरित्यर्थ इति तीर्थः  ॥  २।६६।११  ॥   

  

दिष्टान्तं मरणम् । शरीरालिङ्गनपूर्वकमग्निप्रवेशे हेतुः-- पतिव्रतेति  ॥ 
२।६६।१२  ॥   

  

व्यावहारिका व्यवहारे ब्राह्याभ्यन्तरसकलराज्यकृत्ये नियुक्ता अमात्या
व्यपनिन्युः अन्तःपुराध्यक्षस्त्रीद्वारा भर्त्रालिङ्गनाद्विमोच्यान्यतो
निन्युरित्यर्थः  ॥  २।६६।१३  ॥   

  

तैलद्रोणी तैलपूर्णकटाहः आदिष्टाः वसिष्ठादिभिराज्ञप्ता अमात्यास्तस्यां
नृपं संवेश्य स्थापयित्वा ऽनन्तरं कर्तव्यानि दुःखपरिपालनादीनि कर्माणि
चक्रुः  ॥  २।६६।१४ ॥   

  

पुत्रेण विना सङ्कालनं प्रेतनिर्हारं न कर्तुमीषुः । यतः सर्वज्ञास्ततो
हेतोस्तैलद्रोण्यां भूयं रक्षन्ति  ॥  २।६६।१५  ॥   

  

शायितं ज्ञात्वा हा मृतो ऽयमिति पर्यदेवयन्  ॥  २।६६।१६  ॥   

  

नेत्राणां प्रस्रवणमश्रुप्रवाहो येषु मुखेषु तैः  ॥  २।६६।१७।१९  ॥   

  

तव प्रभुस्तव जीवनस्य प्रभुः  ॥  २।६६।२०  ॥   

  

विदूषिता राज्यगर्वात्तिरस्कृताः  ॥  २।६६।२१,२२  ॥   

  

राघवस्य दशरथस्य  ॥  २।६६।२३  ॥   

  

न अराजतेति च्छेदः  ॥  २।६६।२४  ॥   

  

शून्यचत्वरवेश्मान्ता संमार्जनालेपवल्यादिशून्यचत्वराद्यन्ता यथापुरं
यथापूर्वम्  ॥  २।६६।२५  ॥   

  

राज्ञि शोकात्पुत्रशोकात्त्रिदिवं स्वर्गं गते नृपाङ्गनासु च शोकादेव
महीतलस्थासु महीतले लुठन्तीषु निवृत्तचारो निवृत्तकिरणप्रचारः प्रवृत्तचारा
प्रवृत्ततमःप्रचारा  ॥  २।६६।२६  ॥   

  

सुहृदो वसिष्ठाद्याः पर्युषितदाहविविधवचनानि तु विप्रविषयाणीति न विरोधः ।
तस्मिञ्शयने  

तैलद्रोण्याम्  ॥  २।६६।२७  ॥   

  

आ कण्ठं धारारूपेण प्रवहद्भिरस्रैरुपलक्षिताः कण्ठा येषां तैराकुला
मार्गाश्चत्वराश्च यस्यां सा  ॥  २।६६।२८,२९  ॥   

  

एकः श्लोको ऽत्र सर्गे कतकसङ्ख्यया भ्रष्ट इति ज्ञायते  ॥   

इति श्रीरामाभिरामे श्रीरामीये रामायणतिलके वाल्मीकीय  

आतिकाव्ये ऽयोध्याकाण्डे षट्षष्टितमः सर्गः  ॥  २।६६  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/05-dasharatha-mRtyuH/066_rAjasharIrasya_tailakaTAhe_nixepaH.md">
<details><summary><h3>द्राविडपाठः ...{Loading}...</h3></summary>



  
तमग्निमिव संशान्तमम्बुहीनमिवार्णवम्।  
हतप्रभमिवादित्यं स्वर्गस्थं प्रेक्ष्य पार्थिवम् ॥ 2.66.1 ॥   
कौसल्या बाष्पपूर्णाक्षी विविधं शोककर्शिता।  
उपगृह्य शिरो राज्ञः कैकेयीं प्रत्यभाषत ॥ 2.66.2 ॥   
सकामा भव कैकेयि भुङ्क्ष्व राज्यमकण्टकम्।  
त्यक्त्वा राजानमेकाग्रा नृशंसे दुष्टचारिणि ॥ 2.66.3 ॥   
विहाय मां गतो रामो भर्ता च स्वर्गतो मम।  
विपथे सार्थहीनेव नाहं जीवितुमुत्सहे ॥ 2.66.4 ॥   
भर्तारं तं परित्यज्य का स्त्रीदैवतमात्मनः।  
इच्छेज्जीवितुमन्यत्र कैकेय्यास्त्यक्तधर्मणः ॥ 2.66.5 ॥   
न लुब्धो बुद्ध्यते दोषान् किम्पाकमिव भक्षयन्।  
कुब्जानिमित्तं कैकेय्या राघवाणां कुलं हतम् ॥ 2.66.6 ॥   
अनियोगे नियुक्तेन राज्ञा रामं विवासितम्।  
सभार्यं जनकः श्रुत्वा परितप्स्यत्यहं यथा ॥ 2.66.7 ॥   
स मामनाथां विधवां नाद्य जानाति धार्मिकः।  
रामः कमलपत्राक्षो जीवनाशमितो गतः ॥ 2.66.8 ॥   
विदेहराजस्य सुता तथा सीता तपस्विनी।  
दुःखस्यानुचिता दुःखं वने पर्युद्विजिष्यति ॥ 2.66.9 ॥   
नदतां भीमघोषाणां निशासु मृगपक्षिणाम्।  
निशम्य नूनं सन्त्रस्ता राघवं संश्रयिष्यति ॥ 2.66.10 ॥   
वृद्धश्चैवाल्पपुत्रश्च वेदैहीमनुचिन्तयन्।  
सोऽपि शोकसमाविष्टो ननु त्यक्ष्यति जीवितम् ॥ 2.66.11 ॥   
साहमद्यैव दिष्टान्तं गमिष्यामि पतिव्रता।  
इदं शरीरमालिङ्ग्य प्रवेक्ष्यामि हुताशनम् ॥ 2.66.12 ॥   
तां ततः सम्परिष्वज्य विलपन्तीं तपस्विनीम्।  
व्यपनीय सुदुःखार्तां कौसल्यां व्यावहारिकाः ॥ 2.66.13 ॥   
तैलद्रोण्यामथामात्याः संवेश्य जगतीपतिम्।  
राज्ञः सर्वाण्यथादिष्टाश्चक्रुः कर्माण्यनन्तरम् ॥ 2.66.14 ॥   
न तु सङ्कलनं राज्ञो विना पुत्रेण मन्त्रिणः।  
सर्वज्ञाः कर्तुमीषुस्ते ततो रक्षन्ति भूमिपम् ॥ 2.66.15 ॥   
तैलद्रोण्यां तु सचिवैः शायितं तं नराधिपम्।  
हा मृतोऽयमिति ज्ञात्वा स्त्रियस्ताः पर्यदेवयन् ॥ 2.66.16 ॥   
बाहूनुद्यम्य कृपणा नेत्रप्रस्रवणैर्मुखैः।  
रुदन्त्यः शोकसन्तप्ताः कृपणं पर्यदेवयन् ॥ 2.66.17 ॥   
हा महाराज रामेण सततं प्रियवादिना।  
विहीनाः सत्यसन्धेन किमर्थं विजहासि नः ॥ 2.66.18 ॥   
कैकेय्या दुष्टभावाया राघवेण वियोजिताः।  
कथं पतिघ्न्या वत्स्यामः समीपे विधवा वयम् ॥ 2.66.19 ॥   
स हि नाथः सदास्माकं तव च प्रभुरात्मवान्।  
वनं रामो गतः श्रीमान् विहाय नृपतिश्रियम् ॥ 2.66.20 ॥   
त्वया तेन च वीरेण विना व्यसनमोहिताः।  
कथं वयं निवत्स्यामः कैकेय्या च विदूषिताः ॥ 2.66.21 ॥   
यया तु राजा रामश्च लक्ष्मणश्च महाबलः।  
सीतया सह सन्त्यक्ताः स कमन्यं न हास्यति ॥ 2.66.22 ॥   
ता बाष्पेण च संवीताः शोकेन विपुलेन च।  
व्यवेष्टन्त निरानन्दा राघवस्य वरस्त्रियः ॥ 2.66.23 ॥   
निशा चन्द्रविहीनेव स्त्रीव भर्तृविवर्जिता।  
पुरी नाराजतायोध्या हीना राज्ञा महात्मना ॥ 2.66.24 ॥   
बाष्पपर्याकुलजना हाहाभूतकुलाङ्गना।  
शून्यचत्वरवेश्मान्ता न बभ्राज यथापुरम् ॥ 2.66.25 ॥   
गते तु शोकात् त्रिदिवं नराधिपे महीतलस्थासु नृपाङ्गनासु च।  
निवृत्तचारः सहसा गतो रविः प्रवृत्तचारा रजनी ह्युपस्थिता ॥ 2.66.26 ॥   
ऋते तु पुत्राद्दहनं महीपतेर्न रोचयन्ते सुहृदः समागताः।  
इतीव तस्मिन् शयने न्यवेशयन् विचिन्त्य राजानमचिन्त्यदर्शनम् ॥ 2.66.27 ॥   
गतप्रभा द्यौरिव भास्करं विना व्यपेतनक्षत्रगणेव शर्वरी।  
पुरी बभासे रहिता महात्मना न चास्रकण्ठाकुलमार्ग चत्वरा ॥ 2.66.28 ॥   
नराश्च नार्यश्च समेत्य सङ्घशो विगर्हमाणा भरतस्य मातरम्।  
तदा नगर्यां नरदेवसङ्क्षये बभूवुरार्ता न च शर्म लेभिरे ॥ 2.66.29 ॥   

</details>
</div>
