---
title: ०२२

---
॥ ऋषय ऊचुः ॥  
अत्यद्भुतमिदं सर्व्वं कल्पानान्ते महामुने।  
रहस्यं वै समाख्यातं मन्त्राणाञ्च प्रकल्पनम् ॥ २२. १ ॥  
  
न तवाविदितं किञ्चित् त्रिषु लोकेषु विद्यते।  
तस्माद्विस्तरतः सर्व्वाः कल्पसङ्ख्या ब्रवीहि नः ॥ २२.२ ॥  
  
॥वायुरुवाच ॥  
अत्र वः कथयिष्यामि कल्पसङ्ख्यां यथा तथा।  
युगाग्रं च वर्षाग्रन्तु ब्रह्मणः परमेष्ठिनः ॥ २२.३ ॥  
  
एकं कल्पसहस्रन्तु ब्रह्मणोऽब्दः प्रकीर्त्तितः।  
एतदष्टसहस्रन्तु ब्रह्मणस्तद्युगं स्मृतम् ॥ २२.४ ॥  
  
एकं युगसहस्रन्तु सवनं तत् प्रजापतेः।  
सवनानां सहस्रन्तु द्विगुणं त्रिवृतं तथा ॥ २२.५ ॥  
  
ब्रह्मणः स्थितिकालस्य चैतत् सर्वं प्रकीर्तितम्।  
तस्य सङ्ख्यां प्रवक्ष्यामि पुरस्ताद्वै यथाक्रमम् ॥ २२.६ ॥  
  
अष्टाविंशतिर्ये कल्पा नामतः परिकीर्तिताः।  
तैषां पुरस्ताद्वक्ष्यामि कल्पसञ्ज्ञां, यथाक्रमम् ॥ २२.७ ॥  
  
रथन्तरस्य साम्नस्तु उपरिष्टान्निबोधत।  
कल्पान्ते नाम धेयानि मन्त्रोत्पत्तिश्च यस्य या ॥ २२.८ ॥  
  
एकोनविंशकः कल्पो विज्ञेयः श्रृतलोहितः।  
यस्मिंस्तत् परमध्यानं ध्यायतो ब्रह्मणस्तथा ॥ २२.९ ॥  
  
श्वेतोष्णीषः श्वेतमाल्यः श्वेताम्बरधरः शिखी।  
उत्पन्नस्तु महातेजाः कुमारः पावकोपमः ॥ २२.१० ॥  
  
भीमं मुखं महारौद्रं सुघोरं श्वेतलोहितम्।  
दीप्तं दीप्तेन वपुषा महास्यं श्वेतवर्च्चसम् ॥ २२.११ ॥  
  
तं दृष्ट्वा पुरुषः श्रीमान् ब्रह्मा वै विश्वतोमुखः।  
कुमारं लोकधातारं विश्वरूपं महेश्वरम् ॥ २२.१२ ॥  
  
पुराणपुरुषं देवं विश्वात्मा योगिनां चिरम्।  
ववन्दे देवदेवेशं ब्रह्मा लोकपितामहः ॥ २२.१३ ॥  
  
हृदि कृत्वा महादेवं परमात्मानमीश्वरम्।  
सद्योजातं ततो ब्रह्म ब्रह्मा वै सम चिन्तयत्।  
ज्ञात्वा मुमोच देवेशो हृष्टो हासं जगत्पतिः ॥ २२.१४ ॥  
  
ततोऽस्य पार्श्वतः श्वेता ऋषयो ब्रह्मवर्च्चसः।  
प्रादुर्भूता महात्मानः श्वेतमाल्यानुलेपनाः ॥ २२.१५ ॥  
  
सुनन्दो नन्दकशचवैव विश्वनन्दोऽथ नन्दनः।  
शिष्यास्ते वै महात्मानो यैस्तु ब्रह्म ततो वृतम् ॥ २२.१६ ॥  
  
तस्याग्रे श्वेत वर्णाभः श्वेतनामा महामुनिः।  
विजज्ञेऽथ महातेजा यस्माज्जज्ञे नरस्त्वसौ ॥ २२.१७ ॥  
  
तत्र ते ऋषयः सर्व्वे सद्योजातं महेश्वरम्।  
तस्माद्विश्वेश्वरं देवं ये प्रपश्यन्ति वै द्विजाः।  
प्राणायामपरा युक्ता ब्रह्मणि व्यवसायिनः ॥ २२.१८ ॥  
  
ते सर्वे पापनिर्म्मुक्ता विमला ब्रह्मवर्च्चसः।  
ब्रह्मलो कमतिक्रम्य ब्रह्मलोकं व्रजन्ति च ॥ २२.१९ ॥  
  
॥वायुरुवाच॥  
ततस्त्रिंशत्तमः कल्पो रक्तो नाम प्रकीर्त्तितः।  
रक्तो यत्र महातेजा रक्तवर्ण मधारयत् ॥ २२.२० ॥  
  
ध्यायतः पुत्रकामस्य ब्रह्मणः परमेष्ठिनः।  
प्रादुर्भूतो महातेजाः कुमारो रक्तविग्रहः।  
रक्तमाल्याम्बरधरो रक्तनेत्रः प्रतापवान् ॥ २२.२१ ॥  
  
स तं दृष्ट्वा महादेवं कुमारं रक्तवाससम्।  
ध्यानयोगं परङ्गत्वा बुबुधे विश्वमीश्वरम् ॥ २२.२२ ॥  
  
स तं प्रणम्य भगवान् ब्रह्मा परमयन्त्रितः।  
वामदेवं ततो ब्रह्मा ब्रह्मात्मकं व्यचिन्तयत् ॥ २२.२३ ॥  
  
एवं ध्यातो महादेवो ब्रह्मणा परमेष्ठिना।  
मनसा प्रीतियुक्तेन पितामहमथाब्रवीत् ॥ २२.२४ ॥  
  
ध्यायता पुत्रकामेन यस्मात्तेहं पितामहः।  
दृष्टः परमया भक्त्या ध्यानयोगेन सत्तम ॥ २२.२५ ॥  
  
तस्माद्धयानं परं प्राप्य कल्पे कल्पे महातपाः।  
वेत्स्यसे मां महासत्त्व लोकधातारमीश्वरम्।  
एवमुक्त्वा ततः शर्वः अट्टहासं मुमोच ह ॥ २२.२६ ॥  
  
ततस्तस्य महात्मानश्चत्वारश्च कुमारकाः।  
सम्बभूवुर्ममाहात्मानो विरेजुः शुद्धबुद्धयः ॥ २२.२७ ॥  
  
विरजस्व विवाहश्च विशोको विश्वभावनः।  
ब्रह्मण्या ब्रह्मणस्तुल्या वीरा अध्यवसायिनः ॥ २२.२८ ॥  
  
रक्ताम्बरधराः सर्वे रक्तमाल्यानुलेपनाः।  
रक्तभस्मानुलिप्ताङ्गा रक्तास्या रक्तलोचनाः ॥ २२.२९ ॥  
  
ततो वर्षसहस्रान्ते ब्रह्मण्या व्यवसायिनः।  
गृणन्तशचव महात्मानो ब्रह्म तद्वामदैवकम् ॥ २२.३० ॥  
  
अनुग्रहार्थं लोकानां शिष्याणां हितकाम्यया।  
धर्मोपदेशमखिलं कृत्वा ते ब्राह्मणाः स्वयम् ।  
पुनरेव महामदेवं प्रविष्टा रुद्रमव्ययम् ॥ २२.३१ ॥  
  
येऽपि चान्ये द्विजश्रेष्ठा युञ्जाना वाममीश्वरम्।  
प्रपद्यन्ति महादें तद्भक्तास्तत्परायणाः ॥ २२.३२ ॥  
  
ते सर्वे पापनिर्मुक्ता विमला ब्रह्मवर्च्चसः।  
रुद्रलोकं गमिष्यन्ति पुनरावृत्तिदुर्लभम् ॥ २२.३३ ॥  
  
इति श्रीमहापुराणे वायुप्रोक्ते कल्पसङ्ख्यानिरूपणं नाम द्वाविंशोऽध्यायः ॥ २२ ॥