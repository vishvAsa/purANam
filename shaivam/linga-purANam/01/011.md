---
title: ०११

---
ऋषय ऊचुः॥  
कथं वै दृष्टवान्ब्रह्मा सद्योजातं महेश्वरम्॥  
वामदेवं महात्मानं पुराण पुरुषोत्तमम्॥ ११.१ ॥  
  
अघोरं च तथेशानं यथावद्वकुमर्हसि॥  
सूत उवाच॥  
एकोनत्रिंशकः कल्पो विज्ञेयः श्वेतलोहितः॥ ११.२ ॥  
  
तस्मिंस्तत्परमं ध्यानं ध्यायतो ब्रह्मणस्तदा॥  
उत्पन्नस्तु शिखायुक्तः कुमारः श्वेतलोहितः॥ ११.३ ॥  
  
तं दृष्ट्वा पुरुषं श्रीमान्ब्रह्मा वै विश्वतोमुखः॥  
हृदि कृत्वा महात्मानं ब्रह्मरूपिणमीश्वरम्॥ ११.४ ॥  
  
सद्योजातं ततो ब्रह्मा ध्यानयोगपरोऽभवत्॥  
ध्यानयोगात्परं ज्ञात्वा ववन्दे देवमीश्वरम्॥ ११.५ ॥  
  
सद्योजातं ततो ब्रह्म ब्रह्म वै समचिन्तयत्॥  
ततोस्य पार्श्वतः श्वेताः प्रादुर्भूता महायशाः॥ ११.६ ॥  
  
सुनन्दो नन्दनश्चैव विश्वनन्दोपनन्दनौ॥  
शिष्यास्ते वै महात्मानो यैस्तद्ब्रह्म सदावृतम्॥ ११.७ ॥  
  
तस्याग्रे श्वेतवर्णाभः श्वेतो नाम महामुनिः॥  
विजज्ञेऽथ महातेजास्तस्माज्जज्ञे हरस्त्वसौ॥ ११.८ ॥  
  
तत्र ते मुनयः सर्वे सद्योजातं महेश्वरम्॥  
प्रपन्नाः परया भक्त्या गृणन्तो ब्रह्म शाश्वतम्॥ ११.९ ॥  
  
तस्माद्विश्वेश्वरं देवं ये प्रपद्यन्ति वै द्विजाः॥  
प्राणायामपरा भूत्वा ब्रह्मतत्पर मानसाः॥ ११.१० ॥  
  
ते सर्वे पापनिर्मुक्ता विमला ब्रह्मवर्चसः॥  
विष्णुलोकमतिक्रम्य रुद्रलोकं व्रजन्ति ते॥ ११.११ ॥  
  
इति श्रीलिङ्गमहापुराणे पूर्वभागे सद्योजातमाहत्म्यं नामैकादशोध्यायः॥ ११ ॥