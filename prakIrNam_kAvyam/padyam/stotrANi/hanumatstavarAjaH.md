+++
title = "हनुमत्स्तवराजः"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3052"
source_url = "https://www.ebharatisampat.in/readbook3.php?bookid=NDQ5MTc4MTM1MDg5Mjky&pageno=MjI0MjQyNjk5NTk="

+++
[[हनुमत्स्तवराजः	Source: [EB](https://www.ebharatisampat.in/readbook3.php?bookid=NDQ5MTc4MTM1MDg5Mjky&pageno=MjI0MjQyNjk5NTk=)]]

\[



हनुमत्स्तवराजः


श्रीगणेशाय नमः ।  
हनुमानुवाच ।  
तिरश्चामपि यो राजा समवायं समीयुषाम् ।  
तथा सुग्रीवमुख्यानां यस्तं वन्द्यं नमाम्यहम् ॥ १॥  
सकृदेव प्रसन्नाय विशिष्टायैव राज्यदः ।  
विभीषणाय यो देवस्तं वीरं प्रणमाम्यहम् ॥ २॥  
यो महापुरुषो व्यापी महाब्धौ कृतसेतुकः ।  
स्तुतो येन जटायुश्च महाविष्णुं नमाम्यहम् ॥ ३॥  
तेजसाप्यायिता यस्य ज्वलन्ति ज्वलनादयः ।  
प्रकाशते स्वतन्त्रो यस्तं ज्वलन्तं नमाम्यहम् ॥ ४॥  
सर्वतोमुखता येन लीलया दर्शिता रणे ।  
राक्षसेश्वरयोधानां तं वन्दे सर्वतोमुखम् ॥ ५॥  
नृभावं तु प्रपन्नानां हिनस्ति च सदा रुजम् ।  
नृसिंहतनुमप्राप्तो यस्तं नृसिंहं नमाम्यहम् ॥ ६॥  
यस्माद्विभ्यति वातार्कज्वलनेन्द्राः समृत्यवः ।  
भयं तनोति पापानां भीषणं तं नमाम्यहम् ॥ ७॥  
परस्य योग्यतां वीक्ष्य हरते पापसन्ततिम् ।  
पुरस्य योग्यतां वीक्ष्य तं भद्रं प्रणमाम्यहम् ॥ ८॥  
यो मृत्युं निजदासानां मारयत्यतिचेष्टदः ।  
तत्रापि निजदासार्थं मृत्युमृत्युं नमाम्यहम् ॥ ९॥  
यत्पादपद्मप्रणतो भवत्युत्तमपुरुषः ।  
तमीशं सर्वदेवानां नमनीयं नमाम्यहम् ॥ १०॥  
आत्मभावं समुत्क्षिप्य दास्यं चैव रघुत्तमम् ।  
भजेऽहं प्रत्यहं रामं ससीतं सहलक्ष्मणम् ॥ ११॥  
नित्यं श्रीरामभक्तस्य किङ्करा यमकिङ्कराः ।  
शिववत्यो दिशस्तस्य सिद्धयस्तस्य दासिकाः ॥ १२॥  
इदं हनुमता प्रोक्तं मन्त्रराजात्मकं स्तवम् ।  
पठेदनुदिनं यस्तु स रामे भक्तिमान्भवेत् ॥ १३॥  
॥ इति हनुमत्कल्पे श्रीहनुमन्मन्त्रराजात्मकस्तवराजः सम्पूर्णम् ॥





\]
