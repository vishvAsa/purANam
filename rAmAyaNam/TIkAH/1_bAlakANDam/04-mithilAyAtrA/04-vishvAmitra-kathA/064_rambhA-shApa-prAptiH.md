+++
title = "०६४ रम्भा-शाप-प्राप्तिः"
title_english = "064 Legend of vishvamitra contd"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-064-Rambhayaha_Shapa_Prapthihi.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/064_rambhA-shApa-prAptiH.md">
<details><summary><h2>IITK ...{Loading}...</h2></summary>

Viswamitra curses Rambha.



### श्लोकः
#### मूलम्
सुरकार्यमिदं रम्भे कर्तव्यं सुमहत्त्वया।  
लोभनं कौशिकस्येह काममोहसमन्वितम्॥1.64.1॥

#### शब्दार्थः
रम्भे O Rambha, इह now, कौशिकस्य Kausika's, काममोहसमन्वितम् possessed by lust and passions, लोभनम् enticing, सुमहत् highly great, इदम् this, सुरकार्यम् work of devatas, त्वया by you, कर्तव्यम् fit to be done.

#### आङ्ग्लानुवादः
"O Rambha you must entice Viswamitra by lust and passion. This important work  
must be done by you in the interest of the gods".



### श्लोकः
#### मूलम्
तथोक्ता साऽप्सरा राम सहस्राक्षेण धीमता।  
व्रीडिता प्राञ्जलिर्वाक्यं प्रत्युवाच सुरेश्वरम्॥1.64.2॥

#### शब्दार्थः
राम O Rama, धीमता by the sagacious, सहस्राक्षेण by Indra, तथा thus, उक्ता having been spoken, सा अप्सराः that apsara, व्रीडिता bashfully, प्रञ्जलिः with folded palms in supplication, सुरेश्वरम् leader of gods Indra, वाक्यम् words, प्रत्युवाच replied.

#### आङ्ग्लानुवादः
O Rama, to these words of the sagacious, thousandeyed Lord of the gods (Indra) that apsara with folded hands bashfully repliedः



### श्लोकः
#### मूलम्
अयं सुरपते घोरो विश्वामित्रो महामुनिः।  
घोरमुत्सृजते क्रोधं मयि देव न संशयः॥1.64.3॥  
ततो हि मे भयं देव प्रासादं कर्तुमर्हसि।

#### शब्दार्थः
सुरपते O Lord of devatas, अयम् महामुनिः this mighty ascetic, विश्वामित्रः Visvamitra, घोरः is a frightful person, देव O Lord, मयि in me, घोरम् fearful, क्रोधम् wrath, उत्सृजते will release, संशयः न no doubt, ततः for that reason, मे my, भयम् fear, देव O lord, प्रसादम् favour, कर्तुम् to do, अर्हसि behoves of you.

#### आङ्ग्लानुवादः
'Lord of the devatas this mighty ascetic Viswamitra is a terrible person. He will ceratinly release on his dreadful anger (curse me). O Lord this is my apprehension. You should excuse me'.



### श्लोकः
#### मूलम्
एवमुक्तस्तया राम रम्भया भीतया तदा॥1.64.4॥  
तामुवाच सहस्राक्षो वेपमानां कृताञ्जलिम्।

#### शब्दार्थः
राम O Rama, भीतया with fear, तया रम्भया by that Rambha, तदा then, एवम् thus, उक्तः spoken, सहस्राक्षः Indra, वेपमानाम् trembling, कृताञ्जलिम् standing with folded palms, ताम् addressing her, उवाच said.

#### आङ्ग्लानुवादः
O Rama having heard Rambha trembling in fear and standing with folded palms, Indra spokeः



### श्लोकः
#### मूलम्
माभैषी रम्भे भद्रं ते कुरुष्व मम शासनम्॥1.64.5॥  
कोकिलो हृदयग्राही माधवे रुचिरद्रुमे।  
अहं कन्दर्पसहितस् स्थास्यामि तव पार्श्वतः॥1.64.6॥

#### शब्दार्थः
रम्भे O Rambha, मा भैषीः have no fear, ते भद्रम् safety to you, मम my, शासनम् order, कुरुष्व carry out, अहम् I, रुचिरद्रुमे with booming trees, माधवे in the season of Spring, हृदयग्राही captivating the heart, कोकिलः cuckoo, कन्दर्पसहितः in the company of Kandarpa, Cupid, तव your, पार्श्वतः side, स्थास्यामि will stay.

#### आङ्ग्लानुवादः
'O Rambha have no fear. Feel safe. Carry out my order. When the trees look so beautiful in spring I shall in captivating the form of a cuckoo, stay by your side in the company of Kamadeva (Cupid).



### श्लोकः
#### मूलम्
त्वं हि रूपं बहुगुणं कृत्वा परमभास्वरम्।  
तमृषिं कौशिकं रम्भे भेदयस्व तपस्विनम्॥1.64.7॥

#### शब्दार्थः
रम्भे O Rambha, त्वम् you, बहुगुणम् displaying many romantic gestures, परमभास्वरम् highly shining, रूपम् form, कृत्वा having assumed, तपस्विनम् mighty ascestic, तम् ऋषिम् that rishi, कौशिकम् Visvamitra, भेदयस्व break him (from penance).

#### आङ्ग्लानुवादः
O Rambha displaying many (romantic) gestures and assuming a fascinating form, distract the mighty ascetic, Kausika (Viswamitra)'.



### श्लोकः
#### मूलम्
सा श्रुत्वा वचनं तस्य कृत्वा रूपमनुत्तमम्।  
लोभयामास ललिता विश्वामित्रं शुचिस्मिता॥1.64.8॥

#### शब्दार्थः
सा she, तस्य his, वचनम् words, श्रुत्वा having listened, अनुत्तमम् highly excellent, रूपम् form, कृत्वा having asumed, ललिता beautiful, शुचिस्मिता with bright smile, विश्वामित्रम् Visvamitra, लोभयामास allured.

#### आङ्ग्लानुवादः
At these words (of Indra), Rambha, assumed any form of excellent beauty and with a bright smile set out to allure Viswamitra.



### श्लोकः
#### मूलम्
कोकिलस्य च शुश्राव वल्गु व्याहरतः स्वनम्।  
सम्प्रहृष्टेन मनसा तत एनामुदैक्षत॥1.64.9॥

#### शब्दार्थः
वल्गु sweet, charming, व्याहरतः making notes, कोकिलस्य cuckoo's, स्वनम् voice of, शुश्राव heard, ततः afterwards, सम्प्रहृष्टेन with a delighted, मनसा mind, एनाम् her, उदैक्षत beheld.

#### आङ्ग्लानुवादः
Excited by the charming warble of the cuckoo, Viswamitra opened his eyes.



### श्लोकः
#### मूलम्
अथ तस्य च शब्देन गीतेनाप्रतिमेन च।  
दर्शनेन च रम्भाया मुनिस्सन्देहमागतः॥1.64.10॥

#### शब्दार्थः
अथ afterwards, तस्य that cuckoo's, शब्देन sounds, अप्रतिमेन incomparable, गीतेन song, रम्भायाः with the Rambha's, दर्शनेन च presence also, मुनिः the ascetic, सन्देहम् doubt,  आगतः arose.

#### आङ्ग्लानुवादः
On hearing the sound of the incomparable song of the cuckoo along with the  sight of Rambha, a doubt arose in the mind of the ascetic.



### श्लोकः
#### मूलम्
सहस्राक्षस्य तत्कर्म विज्ञाय मुनिपुङ्गवः।  
रम्भां क्रोधसमाविष्ट श्शशाप कुशिकात्मजः॥1.64.11॥

#### शब्दार्थः
मुनिपुङ्गवः eminent ascetic, कुशिकात्मजः son of Kusika, सहस्राक्षस्य Indra's, तत् that one, कर्म work, विज्ञाय having recognised, क्रोधसमाविष्टः seized of anger, रम्भाम् Rambha, शशाप cursed.

#### आङ्ग्लानुवादः
Son of Kushika, the eminent ascetic knew it was the work of Indra. Seized with anger,  
he cursed Rambhaः



### श्लोकः
#### मूलम्
यन्मां लोभयसे रम्भे कामक्रोधजयैषिणम्।  
दशवर्षसहस्राणि शैली स्थास्यसि दुर्भगे ॥1.64.12॥

#### शब्दार्थः
दुर्भगे O Unfortunate one, रम्भे Rambha, कामक्रोधजयैषिणम् with a desire to conquer wrath and passion, माम् me, यत् since, लोभयसे seduce me (for that reason), दश वर्षसहस्राणि ten thousand years, शैली as rock, स्थास्यसि shall become.

#### आङ्ग्लानुवादः
'O luckless Rambha, since you have endeavoured to distract me from my desire to conquer  wrath and passion, you shall turn into a rock and remain so for ten thousand years'.



### श्लोकः
#### मूलम्
ब्राह्मणस् सुमहातेजा स्तपोबलसमन्वितः।  
उद्धरिष्यति रम्भे त्वां मत्क्रोधकलुषीकृताम्॥1.64.13॥

#### शब्दार्थः
रम्भे O Rambha, सुमहातेजाः highly splendrous, तपोबलसमन्वितः endowed with the power of asceticism, ब्राह्मणः Brahmana, मत्क्रोधकलुषीकृताम् fouled on account of my anger, त्वाम् you, उद्धरिष्यति will liberate.

#### आङ्ग्लानुवादः
'O Rambha an effulgent brahmin, endowed with the power of asceticism, will liberate you from this state into which you have fallen on account of my anger'.



### श्लोकः
#### मूलम्
एवमुक्त्वा महातेजा विश्वामित्रो महामुनिः।  
अशक्नुवन् धारयितुं क्रोधं सन्तापमागतः॥1.64.14॥

#### शब्दार्थः
महातेजाः exceedingly lustrous, महामुनिः great sage, विश्वामित्रः Visvamitra, क्रोधम् anger, धारयितुम् to contain, अशक्नुवन् unable, एवम् thus, उक्त्वा having spoken, सन्तापम् distress, आगतः experienced.

#### आङ्ग्लानुवादः
The brilliant Viswamitra, the great ascetic, now experienced remorse for his inability to contain anger.



### श्लोकः
#### मूलम्
तस्य शापेन महता रम्भा शैली तदाऽभवत्।  
वचश्शृत्वा च कन्दर्पो महर्षेस्स च निर्गतः॥1.64.15॥

#### शब्दार्थः
तदा then, तस्य his महता by great, शापेन (because of )curse, रम्भा Rambha, शैली अभवत् became a rock, महर्षेः maharshi's, वचः words, श्रुत्वा having listened, कन्दर्पः Kandarapa, सः च devendra, निर्गतः fled away.

#### आङ्ग्लानुवादः
This mighty curse, of the great saint transformed Rambha into a rock and sent Kamadeva and Indra to their heels.



### श्लोकः
#### मूलम्
कोपेन स महातेजास्तपोऽपहरणे कृते।  
इन्द्रियैरजितै राम न लेभे शान्तिमात्मनः॥1.64.16॥

#### शब्दार्थः
राम O Rama, महातेजाः highly powerful, सः Visvamitra, कोपेन with anger, तपोपहरणे in deprivation of his ascetic merit, कृते having been made, अजितैः with unconquered,  इन्द्रियैः senses, आत्मनः his own, शान्तिम् peace, न लेभे did not get.

#### आङ्ग्लानुवादः
"O Rama highly powerful Viswamitra was deprived of his ascetic merit due to his  
anger. He had no peace of mind for his inability to control his senses.



### श्लोकः
#### मूलम्
बभूवास्य मनश्चिन्ता तपोऽपहरणे कृते ।  
नैव क्रोधं गमिष्यामि न च वक्ष्ये कथञ्चन॥1.64.17॥

#### शब्दार्थः
तपोपहरणे कृते having been deprived of his ascetic merit, अस्य for him, मनश्चिन्ता बभूव thought arose in his mind, क्रोधम् anger, नैव गमिष्यामि never shall I obtain, कथञ्चन in what  so ever manner, न च वक्ष्ये I shall not speak also.

#### आङ्ग्लानुवादः
Having been deprived of his ascetic merit, he resolved not to lose his temper nor ever breathe a word".



### श्लोकः
#### मूलम्
अथवा नोच्छवसिष्यामि संवत्सरशतान्यपि।  
अहं विशोषयिष्यामि ह्यात्मानं विजितेन्द्रियः॥1.64.18॥

#### शब्दार्थः
अथवा further, संवत्सरशतान्यपि even for hundreds of years, नोच्छवसिष्यामि I shall not breathe, अहम् I, विजितेन्द्रियः having conquered my senses, आत्मानम् this body, विशोषयिष्यामि will emaciate.

#### आङ्ग्लानुवादः
"Further, I shall not even inhale for hundreds of years. I shall conquer my senses and dry up this body.



### श्लोकः
#### मूलम्
तावद्यावद्धि मे प्राप्तं ब्राह्मण्यं तपसाऽऽर्जितम्।  
अनुच्छवसन्नभुञ्जान स्तिष्ठेयं शाश्वतीस्समाः॥1.64.19॥  
न हि मे तप्यमानस्य क्षयं यास्यन्ति मूर्तयः।

#### शब्दार्थः
मे for me, तपसा by austerities, आर्जितम् earned, ब्राह्मण्यम् brahminhood, यावत् until, प्रप्तम् is obtained, तावत् till then, अनुच्छवसन् suspending my breath, अभुञ्जानः abstaining from  food, शाश्वतीः समाः for innumerable years, तिष्ठेयम् I shall stay, तप्यमानसय while performing austerities, मे my, मूर्तयः limbs, क्षयम् deterioration, न यास्यन्ति will not get.

#### आङ्ग्लानुवादः
Until brahminhood is obtained by my austerities, I shall stay without breathing or eating for innumerable years. While performing penance, my limbs shall not undergo deterioration".



### श्लोकः
#### मूलम्
एवं वर्षसहस्रस्य दीक्षां स मुनिपुङ्गवः॥1.64.20॥  
चकाराप्रतिमां लोके प्रतिज्ञां रघुनन्दन।

#### शब्दार्थः
रघुनन्दन O Rama, सः मुनिपुङ्गवः that eminent ascetic, एवम् in this way, लोके in this world, अप्रतिमाम् unparalleled, वर्षसहस्रस्य दीक्षाम् religious practices for a thousand years,  प्रतिज्ञां vow, चकार made.

#### आङ्ग्लानुवादः
"O Descendant of Raghu in this way that eminent ascetic took an unprecedented vow to practise penance for a thousand years".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे चतुष्षष्टितमस्सर्गः॥  
Thus ends the sixtyfourth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/064_rambhA-shApa-prAptiH.md">
<details><summary><h2>भूषणम् ...{Loading}...</h2></summary>



सुरकार्यमिदं रम्भे कर्तव्यं सुमहत्त्वया ।  

लोभनं कौशिकस्येह काममोहसमन्वितम्  ॥  १।६४।१  ॥   

अथ रम्भया तपोविघ्नश्चतुःषष्टितमे--सुरकार्यमित्यादि । लोभनं प्रलोभनम् ।
काममोहेन कामकृतवैचित्त्येन । समन्वितं युक्तम् । इह अस्मिन् काले ।
कौशिकप्रलोभनरूपं सुमहत् सुरकार्यं  

कर्त्तव्यमित्यन्वयः  ॥  १।६४।१  ॥   

  

तथोक्ता साप्सरा राम सहस्राक्षेण धीमता ।  

व्रीडिता प्राञ्जलिर्भूत्वा प्रत्युवाच सुरेश्वरम्  ॥  १।६४।२  ॥   

व्रीडिता अशक्यार्थवचननिमित्तलज्जावती  ॥  १।६४।२  ॥   

अयं सुरपते घोरो विश्वामित्रो महामुनिः ।  

क्रोधमुत्सृजते घोरं मयि देव न संशयः  ॥  १।६४।३  ॥   

ततो हि मे भयं देव प्रसादं कर्तुमर्हसि ।  

एवमुक्तस्तया राम रम्भया भीतया तदा ।  

तामुवाच सहस्राक्षो वेपमानां कृताञ्जलिम्  ॥  १।६४।४  ॥   

उत्सृजते उत्स्रक्ष्यति । ततः तस्मात् क्रोधोत्सर्जनात् । मे मम । भयं
भीतिः । प्रसादं नियोगनिवृत्तिरूपम्  ॥  १।६४।३,४  ॥   

  

मा भैषि रम्भे भद्रं ते कुरुष्व मम शासनम्  ॥  १।६४।५  ॥   

माभैषि रम्भे इत्यत्र आर्षो ह्रस्वः  ॥  १।६४।५  ॥   

  

कोकिलो हृदयग्राही माधवे रुचिरद्रुमे ।  

अहं कन्दर्पसहितः स्थास्यामि तव पार्श्वतः  ॥  १।६४।६  ॥   

कोकिल इति । अहं कोकिलो भूत्वा माधवे वसन्ते सति स्थास्यामि  ॥  १।६४।६  ॥   

  

त्वं हि रूपं बहुगुणं कृत्वा परमभास्वरम् ।  

तमृषिं कौशिकं रम्भे भेदयस्व तपस्विनम्  ॥  १।६४।७  ॥   

रूपं सौन्दर्यम् । बहुगुणं बहवः शृङ्गारचेष्टारूपा गुणा यस्य तथोक्तम् ।
भेदयस्व चलचित्तं कारय  ॥  १।६४।७  ॥   

  

सा श्रुत्वा वचनं तस्य कृत्वा रूपमनुत्तमम् ।  

लोभयामास ललिता विश्वामित्रं शुचिस्मिता  ॥  १।६४।८  ॥   

सेति । ललिता सुन्दरी  ॥  १।६४।८  ॥   

  

कोकिलस्य तु शुश्राव वल्गु व्याहरतः स्वनम् ।  

सम्प्रहृष्टेन मनसा तत एनामुदैक्षत  ॥  १।६४।९  ॥   

वल्गु मनोहरम् । सम्प्रहृष्टेन कोकिलरवश्रवणजसन्तोषवता  ॥  १।६४।९  ॥   

  

अथ तस्य च शब्देन गीतेनाप्रतिमेन च ।  

दर्शनेन च रम्भाया मुनिः सन्देहमागतः  ॥  १।६४।१०  ॥   

अथेति । तस्य कोकिलस्य । गीतेन रम्भाया इत्यनुषज्यते । सन्देहं
सहस्राक्षप्रेरिता स्वयमागता  

वेति  ॥  १।६४।१०  ॥   

  

सहस्राक्षस्य तत्कर्म विज्ञाय मुनिपुङ्गवः ।  

रम्भां क्रोधसमाविष्टः शशाप कुशिकात्मजः  ॥  १।६४।११  ॥   

तत् रम्भाप्रलोभनम् । सहस्राक्षस्य कर्मेति विज्ञाय सङ्गीतादिप्रलोभनेन
हेतुना निश्चित्य  ॥  १।६४।११  ॥   

  

यन्मां लोभयसे रम्भे कामक्रोधजयैषिणम् ।  

दशवर्षसहस्राणि शैली स्थास्यसि दुर्भगे  ॥  १।६४।१२  ॥   

शैलीशिलाप्रतिमा । दुर्भगे दुष्टप्रयत्ने "भगः
श्रीकाममाहात्म्यवीर्ययत्नार्ककीर्तिषु" इत्यमरः  ॥  १।६४।१२  ॥   

  

ब्राह्मणः सुमहातेजास्तपोबलसमन्वितः ।  

उद्धरिष्यति रम्भे त्वां मत्क्रोधकलुषीकृताम्  ॥  १।६४।१३  ॥   

स्वामिपरतन्त्रायाः किमस्याः शापेनेति पश्चात्तापेनानु गृह्णाति--ब्राह्मण
इति । ब्राह्मणो ब्रह्मपुत्रो वसिष्ठ इत्याहुः  ॥  १।६४।१३  ॥   

  

एवमुक्त्वा महातेजा विश्वामित्रो महामुनिः ।  

अशक्नुवन् धारयितुं क्रोधं सन्तापमागतः  ॥  १।६४।१४  ॥   

तस्य शापेन महता रम्भा शैली तदाभवत्  ॥  १।६४।१५  ॥   

सन्तापं शापनिमित्तपश्चात्तापम्  ॥  १।६४।१४,१५  ॥   

  

वचः श्रुत्वा च कन्दर्पो महर्षेः स च निर्गतः  ॥  १।६४।१६  ॥   

वचः रम्भाशापरूपम् । स च इन्द्रश्च  ॥  १।६४।१६  ॥   

  

कोपेन सुमहातेजास्तपोपहरणे कृते ।  

इन्द्रियैरजितै राम न लेभे शान्तिमात्मनः  ॥  १।६४।१७  ॥   

इन्द्रियैरजितैरिति । उक्तरीत्या कामक्रोधाहतत्वादिति भावः । इन्द्रियैः
हेतुभिः आत्मनः मनसः । शान्तिं दुःखोपशमम्  ॥  १।६४।१७  ॥   

  

बभूवास्य मनश्चिन्ता तपोपहरणे कृते  ॥  १।६४।१८  ॥   

बभूवेति । मनश्चिन्ता सङ्कल्पः  ॥  १।६४।१८  ॥   

  

नैव क्रोधं गमिष्यामि न च वक्ष्ये कथञ्चन ।  

अथवा नोच्छ्वसिष्यामि संवत्सरशतान्यपि  ॥  १।६४।१९  ॥   

नैवेत्यादि । न च वक्ष्ये कथञ्चन मौनमेव करिष्यामीत्यर्थः ।
नोच्छ्वसिष्यामि केवलं कुम्भकं करिष्यामीत्यर्थः । उच्छ्वासेन खलु
क्रोधादयो भविष्यन्तीति भावः  ॥  १।६४।१९  ॥   

  

अहं विशोषयिष्यामि ह्यात्मानं विजितेन्द्रियः ।  

तावद्यावद्धि मे प्राप्तं ब्राह्मण्यं तपसार्जितम् ।  

अनुच्छ्वसन्नभुञ्जानस्तिष्ठेयं शाश्वतीः समाः  ॥  १।६४।२०  ॥   

अहमिति । यावत्पर्यन्तं ब्राह्मण्यं प्राप्तं भविष्यति तावत्पर्यन्तम्,
आत्मानं शरीरं शोषयिष्यामि  ॥  १।६४।२०  ॥   

  

न हि मे तप्यमानस्य क्षयं यास्यन्ति मूर्तयः  ॥  १।६४।२१  ॥   

न हीति । मूर्तयः शरीरावयवाः । क्षयं न यास्यन्ति, तपःप्रभावादिति भावः  ॥ 
१।६४।२१  ॥   

  

एवं वर्षसहस्रस्य दीक्षां स मुनिपुङ्गवः ।  

चकाराप्रतिमां लोके प्रतिज्ञां रघुनन्दन  ॥  १।६४।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे चतुःषष्टितमः सर्गः
 ॥  ६४  ॥   

एवमिति । वर्षसहस्रस्य वर्षसहस्रसम्बन्धिनीं वर्षसहस्रानुयायिनीम् ।
दीक्षाम् अनुच्छ्वासाभोजनसङ्कल्पम् उद्दिश्येति शेषः । अप्रतिमां
निस्तुलाम् । प्रतिज्ञां एवमेव सर्वदा करिष्यामीत्यध्यवसायं चकार  ॥ 
१।६४।२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने चतुःषष्टितमः सर्गः  ॥  ६४  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/064_rambhA-shApa-prAptiH.md">
<details><summary><h2>शिरोमणी ...{Loading}...</h2></summary>



इन्द्रवचनमेवाह सुरेति । हे रम्भे इहास्मिन् समये काममोहसमन्वितं
कामजनितवैचित्यविशिष्टं यथा भवति तथा कौशिकस्य लोभनं वञ्चनमिदं सुमहत्
सुरकार्यं त्वया कर्तव्यम्  ॥  १।६४।१  ॥   

  

तथेति । हे राम धीमता सहस्राक्षेण तथा तेन प्रकारेण उक्ता व्रीडिता
अशक्यकार्यकर्मकाप्रत्याख्यातव्येन्द्रज्ञापनेन लज्जिता सा रम्भा अप्सराः
अप्सरसः प्राञ्जलिर्भूत्वा सुरेश्वरं प्रत्युवाच  ॥  १।६४।२  ॥   

  

तद्वचनमेवाह अयमिति । हे सुरपते हे देव घोरः अतितीक्ष्णस्वभावो ऽयं
महामुनिर्विश्वामित्रः मयि घोरं क्रोधमुत्स्रक्ष्यते संशयः अस्मिन् विषये
सन्देहो न कार्यः । ऽउत्सृजतेऽ इति भूषणकृत्पाठः  ॥  १।६४।३  ॥   

  

तत इति । हे देव ततस्तच्छापादेव मे भयमस्त्यतः प्रसादमकर्तव्यनियोगापनयनेन
प्रसन्नतां कर्तुं त्वमर्हसि । हे राम भीतया तया रम्भया एवमनेन प्रकारेण
सभयं यथा स्यात्तथोक्तः सहस्राक्षः इन्द्रः वेपमानां कृताञ्जलिं तां रम्भां
तदा तत्प्रार्थनोत्तरसमये उवाच । सार्धः श्लोक एकान्वयी  ॥  १।६४।४  ॥   

  

तद्वचनमेवाह मेति । हे रम्भे त्वं मम शासनं कुरुष्व मा भैषीः भयं न
प्राप्नुहि ते भद्रम् । भयाभावे हेतुं वदन्नाह कोकिल इति । माधवे वसन्ते
रुचिरद्रुमे रमणीयतरौ हृदयग्राही चित्तापकर्षकः कोकिलः स्थास्यतीति शेषः ।
एतेन वसन्तर्तुरपि तदानीं स्थितः प्राप्स्यति वेति ध्वनितम् ।
अर्धद्वयमेकान्वयि  ॥  १।६४।५  ॥   

  

अहमिति । कन्दर्पसहितो ऽहं तव पार्श्वतः त्वत्समीपे स्थास्यामि अतः
बहुगुणमनेकविधकटाक्षादिविशिष्टमत एव परमभास्वरं रूपं स्वशरीरं कृत्वा
तपस्विनं तमृषिं कौशिकं हे रम्भे त्वं भेदयस्व तच्चित्तापकर्षणं
कुरुष्वेत्यर्थः । सार्धश्लोक एकान्वयी  ॥  १।६४।६,७  ॥   

  

सेति । तस्येन्द्रया वचनं श्रुत्वा अत एवानुत्तमं रूपं कृत्वा ललिता
अतिसौन्दर्यविशिष्टा शुचिस्मिता सा रम्भा विश्वामित्रं लोभयामास  ॥  १।६४।८
 ॥   

  

कोकिलस्येति । व्याहरतः कूजतः कोकिलस्य वल्गुस्वनं मनोहरशब्दं स
विश्वामित्रः शुश्राव । ततस्तच्छब्दश्रवणानन्तरमेनां रम्भां
सम्प्रहृष्टेनात्यन्तहर्षविशिष्टेन मनसा उदैक्षत अपश्यत्  ॥  १।६४।९  ॥   

  

अथेति । अथ रम्भादर्शनानन्तरमेव तस्य कोकिलस्य शब्देन अप्रतिमेनोपमारहितेन
रम्भाया गीतेन च दर्शनेन च मुनिर्विश्वामित्रः सन्देहं स्वतो ऽस्या आगमनं
परतो वेति संशयपूर्वकविचारम् आगतः प्राप्तः । एकश्चशब्द एवाथे  ॥  १।६४।१०
 ॥   

  

सहस्राक्षस्येति । सहस्राक्षस्य तत् रम्भाप्रेषणादि कर्म विज्ञाय
क्रोधसमाविष्टः कुशिकात्मजः मुनिपुङ्गवो विश्वामित्रः रम्भां शशाप । एतेन
रम्भावियोगे इन्द्रस्या ऽप्यतिदुःखं भविष्यतीति हेतुर्ध्वनितः तेन रम्भाया
इन्द्रप्राणप्रियात्वं व्यक्तम्  ॥  १।६४।११  ॥   

  

तच्छापमेवाह यदिति । हे रम्भे हे दुर्भगे कामक्रोधजयैषिणं मां यत्त्वं
लोभयसे तस्मात् दशवर्षसहस्राणि शैली शिलामूर्तिः सती त्वं स्थास्यसि  ॥ 
१।६४।१२  ॥   

  

शापदानोत्तरं शान्तिप्राप्त्या तामनुगृह्णन्नाह तपोबलसमन्वितः अत एव
महातेजाः स प्रसिद्धो ब्राह्मणो ब्रह्मपुत्रो वशिष्ठः हे रम्भे
मत्क्रोधकलुषीकृतां मत्क्रोधाय कलुषीकृतं कलुषीकरणं  

पापाचरणमिति यावत् यस्यास्ताम् । किञ्च मत्क्रोधेन कलुषीकृतां पापाचरणफलं
प्रापितां त्वामुद्धरिष्यति त्वत्स्वरूपं प्रापयिता  ॥  १।६४।१३  ॥   

  

एवमिति । कोपं धारयितुं नियन्तुमशक्नुवन् महातपा विश्वामित्रः एवमुक्त्वा
शप्त्वेत्यर्थः सन्तापं तपोध्वंसनहेतुकपश्चात्तापमागतः प्राप्तः  ॥  १।६४।१४
 ॥   

  

तस्येति । तस्य विश्वामित्रस्य महता शापेन रम्भा तदा शाकाले शैली अभवत् । स
कन्दर्पः चकारेण इन्द्रः महर्षेर्वचः श्रुत्वैव निर्गतः तदाश्रमात् पलायितः
। एकश्च एवार्थे  ॥  १।६४।१५  ॥   

  

कोपेनेति । हे राम कोपेन तपोपहरणे कृते सति महातेजा अपि विश्वामित्रः
अजितैः एतत्कर्तृकातिजयरहितैः इन्द्रियैः आत्मनः शान्तिं न लेभे  ॥  १।६४।१६
 ॥   

  

बभूवेति । तपोपहरणे कृते सति अस्य विश्वामित्रस्य मनश्चिन्ता विचारः बभूव ।
चिन्तोत्तरकालिकं स्वनिश्चयमाह अहमेवं क्रोधं न गमिष्यामि प्राप्स्यामि अत
एव कथञ्चनापि न वक्ष्ये दुर्वचनमिति शेषः । चो ऽप्यर्थे  ॥  १।६४।१७  ॥   

  

अथेति । अथानन्तरं संवत्सरशतानि वर्षशतत्रयपर्यन्तं नैवोच्छ्वसिष्यामि अत
एव विजितेन्द्रियो ऽहमात्मानं क्रोधजनकस्वस्वभावं शोषयिष्याम्येव ।
अपिवाशब्दा एवार्थौ हिर्हेतौ  ॥  १।६४।१८  ॥   

  

ननु वर्षशतत्रयपर्यन्तं तादृक्स्थित्यापि यदीप्सितसिद्धिर्न भविता तदा किं
कर्तासीत्यत आह तावदिति । यावत् कालं तपसोर्जितं मे ब्राह्मण्यं प्राप्तं
स्यात्तावत्कालमनुश्छ्वसन् अछ्वासं निरुन्धन् अभुञ्जानो ऽहं तिष्ठेयम् ।
ननु चिरकालं तादृक्स्थित्या देहपातः स्यात्तदा कथमीप्सितसिद्धिरित्यत आह
शाश्वतीः समास्तप्यमानस्य मे मूर्तयः देहाकृतयः क्षयं नैव यास्यन्ति
एतेनास्य त्रिकालज्ञत्वं व्यक्तम् । हिरेवार्थे सार्धश्लोक एकान्वयी  ॥ 
१।६४।१९  ॥   

  

एवमिति । हे रघुनन्दन स मुनिपुङ्गवः एवमनेन प्रकारेण वर्षसहस्रस्य दीक्षां
निर्वर्तयितुं लोके अप्रतिमामनुपमां प्रतिज्ञां चकार । शब्दाध्याहारान्न
चतुर्थीप्रसक्तिः । किञ्च अप्रतिमां वर्षसहस्रस्य दीक्षां दीक्षाकारणीभूतां
प्रतिज्ञां चकार  ॥  १।६४।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे चतुः
षष्टितमः सर्गः  ॥  १।६४  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/064_rambhA-shApa-prAptiH.md">
<details><summary><h2>तिलकम् ...{Loading}...</h2></summary>



लोभनम् प्रतारणम् । काममोहेन कामज्वलितचित्तवैवश्येन समन्वितम् युक्तम्  ॥ 
१।६४।१  ॥   

  

व्रीडिता असामर्थ्यवचननिमित्ता व्रीडा  ॥  १।६४।२  ॥   

  

"उत्सृज्यते" इति पाठे ऽप्युत्स्रक्ष्यत इत्येवार्थः  ॥  १।६४।३  ॥   

  

हि यतो ऽतः प्रसादमेवंनियोगाभावरूपम्  ॥  १।६४।४,५  ॥   

  

माधवे वसन्ते कोकिलो भूत्वाहमित्यन्वयः  ॥  १।६४।६  ॥   

  

बहुगुणम् हावभावादिगुणोपेतम् । रूपम् रूपपरिष्कारम् । भेदयस्व कामोत्पादनेन
तपसश्चालय  ॥  १।६४।७  ॥   

  

ललिता ललिताख्यभावयुक्ता  ॥  १।६४।८  ॥   

  

वल्गु मनोहरम् । कमनीयविषयलाभाच्चेतसो हर्षः  ॥  १।६४।९  ॥   

  

तस्य कोकिलस्य । गीतेन । रम्यया इति शेषः । सन्देहं स्वत एवास्या
यदृच्छयागमनम्, उतेन्द्रप्रेरिताया मत्तपोभङ्गार्थमित्येवंरूपम्  ॥  १।६४।१०
 ॥   

  

तत्सर्वं रम्भागमनं तत्कृतप्रलोभनं च सहस्राक्षप्रेरणामूलमिति युक्त्या
ध्यानेन च विज्ञाय निश्चित्य रम्भां शशापेत्यन्वयः  ॥  १।६४।११  ॥   

  

शैली शिलाप्रतिमारूपा  ॥  १।६४।१२  ॥   

  

यद्यपि स्वामिनियोगतः प्रवृत्ताया रम्भायाः शापदानमनुचितम्, इन्द्र एव
तद्दानमुचितम्, तथापि क्रोधावेशेन युक्तायुक्तविवेकाभावः । अत एव
पश्चाद्विवेकं लब्ध्वा तामनुगृण्हाति ब्राह्मण इति । वसिष्ठ इत्यर्थ इति
कतकः । एतेन कामादपि क्रोधो दुर्जय इति सूचितम्  ॥  १।६४।१३  ॥   

  

आत्मनः कोपं धारयितुमशक्नुवंस्तां शप्त्वा तपोव्ययजन्यदुःखेन सन्तापं
पश्चात्तापमुपागत इति शेषः  ॥  १।६४।१४  ॥   

  

महर्षेर्वचः श्रुत्वा कन्दर्पः स च इन्द्रश्च निर्गत इत्वन्वयः  ॥  १।६४।१५
 ॥   

  

कोपेन चात्कामेन च तपोपहरणे कृते सति
कामक्रोधहतत्वादेवाजितैरिन्द्रियैरित्यन्वयः । आपाततो
रम्भादर्शनप्रवृत्त्या कामेनातितपःक्षयः । आत्मनो मनसः शान्तिम् दुःखोपशमम्
 ॥  १।६४।१६  ॥   

  

न च वक्ष्ये । शापादिवचनमिति शेषः  ॥  १।६४।१७  ॥   

  

आत्मानम् शरीरम्  ॥  १।६४।१८  ॥   

  

यावद्यावता कालेन ब्राह्मण्यं प्राप्तं भवेत्तावच्छाश्वतीः समा
बहून्वत्सरान्  ॥  १।६४।१९  ॥   

  

मूर्तयः शरीरावयवाः । तपोर्थत्वादनुच्छ्वासाभोजनयोस्तद्बलेन
स्थास्यन्त्येवेति भावः । दीक्षामनुच्छ्वासाभोजने उद्दिश्य । अप्रतिमां
प्रतिज्ञां सर्वथैवं करिष्य इत्यध्यवसायम्  ॥  १।६४।२०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
चतुःषष्टितमः सर्गः  ॥  ६४  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/064_rambhA-shApa-prAptiH.md">
<details><summary><h2>द्राविडपाठः ...{Loading}...</h2></summary>


सुरकार्यमिदं रम्भे कर्तव्यं सुमहत्त्वया।  
लोभनं कौशिकस्येह काममोहसमन्वितम् ॥ 1.64.1 ॥   
तथोक्ता साप्सरा राम सहस्राक्षेण धीमता।  
व्रीडिता प्राञ्जलिर्भूत्वा प्रत्युवाच सुरेश्वरम् ॥ 1.64.2 ॥   
अयं सुरपते घोरो विश्वामित्रो महामुनिः।  
क्रोधमुत्सृजते घोरं मयि देव न संशयः ॥ 1.64.3 ॥   
एवमुक्तस्तया राम रम्भया भीतया तदा।  
तामुवाच सहस्राक्षो वेपमानां कृताञ्जलिम् ॥ 1.64.4 ॥   
मा भैषि रम्भे भद्रं ते कुरुष्व मम शासनम् ॥ 1.64.5 ॥   
कोकिलो हृदयग्राही माधवे रुचिरद्रुमे।  
अहं कन्दर्पसहितः स्थास्यामि तव पार्श्वतः ॥ 1.64.6 ॥   
त्वं हि रूपं बहुगुणं कृत्वा परमभास्वरम्।  
तमृषिं कौशिकं रम्भे भेदयस्व तपस्विनम् ॥ 1.64.7 ॥   
सा श्रुत्वा वचनं तस्य कृत्वा रूपमनुत्तमम्।  
लोभयामास ललिता विश्वामित्रं शुचिस्मिता ॥ 1.64.8 ॥   
कोकिलस्य तु शुश्राव वल्गु व्याहरतः स्वनम्।  
सम्प्रहृष्टेन मनसा तत एनामुदैक्षत ॥ 1.64.9 ॥   
अथ तस्य च शब्देन गीतेनाप्रतिमेन च।  
दर्शनेन च रम्भाया मुनिः सन्देहमागतः ॥ 1.64.10 ॥   
सहस्राक्षस्य तत्कर्म विज्ञाय मुनिपुङ्गवः।  
रम्भां क्रोधसमाविष्टः शशाप कुशिकात्मजः ॥ 1.64.11 ॥   
यन्मां लोभयसे रम्भे कामक्रोधजयैषिणम्।  
दशवर्षसहस्राणि शैली स्थास्यसि दुर्भगे ॥ 1.64.12 ॥   
ब्राह्मणः सुमहातेजास्तपोबलसमन्वितः।  
उद्धरिष्यति रम्भे त्वां मत्क्रोधकलुषीकृताम् ॥ 1.64.13 ॥   
एवमुक्त्वा महातेजा विश्वामित्रो महामुनिः।  
अशक्नुवन् धारयितुं क्रोधं सन्तापमागतः ॥ 1.64.14 ॥   
तस्य शापेन महता रम्भा शैली तदाभवत् ॥ 1.64.15 ॥   
वचः श्रुत्वा च कन्दर्पो महर्षेः स च निर्गतः ॥ 1.64.16 ॥   
कोपेन सुमहातेजास्तपोपहरणे कृते।  
इन्द्रियैरजितै राम न लेभे शान्तिमात्मनः ॥ 1.64.17 ॥   
बभूवास्य मनश्चिन्ता तपोपहरणे कृते ॥ 1.64.18 ॥   
नैव क्रोधं गमिष्यामि न च वक्ष्ये कथञ्चन।  
अथवा नोच्छ्वसिष्यामि संवत्सरशतान्यपि ॥ 1.64.19 ॥   
तावद्यावद्धि मे प्राप्तं ब्राह्मण्यं तपसार्जितम्।  
अनुच्छ्वसन्नभुञ्जानस्तिष्ठेयं शाश्वतीः समाः ॥ 1.64.20 ॥   
न हि मे तप्यमानस्य क्षयं यास्यन्ति मूर्तयः ॥ 1.64.21 ॥   
एवं वर्षसहस्रस्य दीक्षां स मुनिपुङ्गवः।  
चकाराप्रतिमां लोके प्रतिज्ञां रघुनन्दन ॥ 1.64.22 ॥   

</details>
</div>
