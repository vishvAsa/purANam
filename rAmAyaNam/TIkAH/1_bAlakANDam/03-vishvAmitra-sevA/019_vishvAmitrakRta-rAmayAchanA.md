+++
title = "०१९ विश्वामित्रकृत-रामयाचना"
title_english = "019 Sage vishvamitra s arrival to take rAma along with him to guard ritual"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-019-Vishvamitrakrutha_Ramayaachana.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/03-vishvAmitra-sevA/019_vishvAmitrakRta-rAmayAchanA.md">
<details><summary><h2>IITK ...{Loading}...</h2></summary>

Viswamitra requests king Dasaratha to send Rama to protect the sacrifice
contemplated by him -- grief of Dasaratha.



### श्लोकः
#### मूलम्
तच्छ्रुत्वा राजसिंहस्य वाक्यमद्भुतविस्तरम्।  
हृष्टरोमा महातेजा विश्वामित्रोऽभ्यभाषत॥1.19.1॥

#### शब्दार्थः
राजसिंहस्य of the lion among kings, Dasaratha, तत् अद्भुतविस्तरम् that astonishing detail, वाक्यम् words, श्रुत्वा having heard, महातेजाः highly vigorous, विश्वामित्रः Viswamitra, हृष्टरोमाः having hair on the body bristling with joy, अभ्यभाषत said.

#### आङ्ग्लानुवादः
Having heard these wonderful words of Dasaratha, the lion among kings, the brilliant Viswamitra with hair on end repliedः



### श्लोकः
#### मूलम्
सदृशं राजशार्दूल तवैतद्भुवि नान्यथा।  
महावंशप्रसूतस्य वसिष्ठव्यपदेशिनः॥1.19.2॥

#### शब्दार्थः
राजशार्दूल O Tiger among kings, भुवि in this earth, महाकुलप्रसूतस्य having born in an illustrious line, वसिष्ठव्यपदेशिनः having been initiated by Vasishta, तव for you, एतत् this, सदृशम् befitting, न अन्यथा not in any other way.

#### आङ्ग्लानुवादः
"O Tiger among kings having been born on earth in an illustrious lineage and initiated by Vasishta, this way (of speaking) befits you. It cannot be any other way.



### श्लोकः
#### मूलम्
यत्तु मे हृद्गतं वाक्यं तस्य कार्यस्य निश्चयम्।  
कुरूष्व राजशार्दूल भव सत्यप्रतिश्रवः॥1.19.3॥

#### शब्दार्थः
राजशार्दूल O Great king, मे my, हृद्गतम् conceived in my mind, यत् whichever, वाक्यम् word, तस्य कार्यस्य for such purpose, निश्चयम् decision, कुरुष्व take, सत्यप्रतिश्रवः भव become truthful to your promise.

#### आङ्ग्लानुवादः
O Tiger among kings I shall unfold the purpose conceived in my mind. Take a decision and be truthful to your promise.



### श्लोकः
#### मूलम्
अहंनियममातिष्ठे सिध्यर्थं पुरुषर्षभ।  
तस्य विघ्नकरौ द्वौ तु राक्षसौ कामरूपिणौ॥1.19.4॥

#### शब्दार्थः
पुरुषर्षभ O Best among men, अहम् I, सिध्यर्थम् for succesful accomplishment(of a sacrifice), नियमम् religious discipline, आतिष्ठे I shall abide, तु but, कामरूपिणौ those assuming forms at free will, द्वौ two, राक्षसौ rakshasas, तस्य for that sacrifice, विघ्नकरौ are creating impediments.

#### आङ्ग्लानुवादः
O best among men for the successful completion of a sacrifice I took up a selfimposed  religious observance. Two rakshasas, capable of assuming forms at will, are creating impediments to that sacrifice.



### श्लोकः
#### मूलम्
व्रते मे बहुशश्चीर्णे समाप्त्यां राक्षसाविमौ।  
मारीचश्च सुबाहुश्च वीर्यवन्तौ सुशिक्षितौ॥1.19.5॥  
समांसरुधिरौघेण वेदिं तामभ्यवर्षताम्।

#### शब्दार्थः
बहुशः In many ways, चीर्णे performed, मे my, व्रते sacrifice, समाप्त्याम् nearing completion, वीर्यवन्तौ powerful, सुशिक्षितौ two welltrained beings, मारीचश्च Maricha, सुबाहुश्च and also Subahu, समांसरुधिरौघेण by the stream of blood along with flesh, तां वेदिम् that altar, अभ्यवर्षताम् rained.

#### आङ्ग्लानुवादः
When my sacrifice generally speaking, is nearing completion the powerful and welltrained Maricha and Subahu who are raining streams of blood and flesh upon the altar.



### श्लोकः
#### मूलम्
अवधूते तथाभूते तस्मिन्नियमनिश्चये॥1.19.6॥  
कृतश्रमो निरुत्साहस्तस्माद्देशादपाक्रमे।

#### शब्दार्थः
तस्मिन् नियमनिश्चये when the solemn vow for observance of that religious rite, अवधूते was pushed aside, तथा भूते when it happened so, कृतश्रमः an exerted man, निरुत्साहः discouraged, तस्मात् देशात् from that country, अपाक्रमे I left.

#### आङ्ग्लानुवादः
The (solemn) vow for observance of religious rites being thus interrupted, I left that country as an exerted and discouraged man.



### श्लोकः
#### मूलम्
न च मे क्रोधमुत्स्रष्टुं बुद्धिर्भवति पार्थिव॥1.19.7॥  
तथा भूता हि सा चर्या न शापस्तत्र मुच्यते।

#### शब्दार्थः
पार्थिव O King, क्रोधम् wrath, उत्स्रष्टुम् to vent out, मे बुद्धिः न भवति my mind does not permit, सा चर्या that sacrificial perfomnce of sacrifice, तथा भूता हि  is such that, तत्र at that time, शापः curse, न मुच्यते will not be released.

#### आङ्ग्लानुवादः
O King my mind does not permit me to vent my wrath. The nature of sacrifice is such that I refrain from cursing them.



### श्लोकः
#### मूलम्
स्वपुत्रं राजशार्दूल रामं सत्यपराक्रमम्॥1.19.8॥  
काकपक्षधरं शूरं ज्येष्ठं मे दातुमर्हसि।

#### शब्दार्थः
राजशार्दूल O Great king, सत्यपराक्रमम् truthful to his prowess, काकपक्षधरम् sidelocks of  hair, शूरम् valiant, स्वपुत्रम् your son, ज्येष्ठम् eldest one, रामम् Rama, मे to me, दातुम् to entrust, अर्हसि it is befitting of you.

#### आङ्ग्लानुवादः
O tiger among kings it is befitting of you to entrust your eldest son Rama to me who is valiant, young (having sidelocks of hair) and true to his prowess.



### श्लोकः
#### मूलम्
शक्तो ह्येष मया गुप्तो दिव्येन स्वेन तेजसा॥1.19.9॥  
राक्षसा ये विकर्तारस्तेषामपि विनाशने।

#### शब्दार्थः
मया by me, गुप्तः protected, एषः he, दिव्येन by the divine, स्वेन his own, तेजसा by power, ये विकर्तारः those causing impediments, राक्षसाः rakshasas, तेषामपि even to them, विनाशने in destroying, शक्तः हि is capable.

#### आङ्ग्लानुवादः
Protected by me and by his own divine power, Rama is capable of destroying even those demons causing impediments to the sacrifice.



### श्लोकः
#### मूलम्
श्रेयश्चास्मै प्रदास्यामि बहुरूपं न संशयः॥1.19.10॥  
त्रयाणामपि लोकानां येन ख्यातिं गमिष्यति।

#### शब्दार्थः
अस्मै for him, बहुरूपम्  several forms of, श्रेयश्च blessings for his wellbeing, प्रदास्यामि I will confer, संशयःन no doubt, येन by which, त्रयाणाम् of the  three, लोकानामपि worlds also, ख्यातिम् fame, गमिष्यति he will attain.

#### आङ्ग्लानुवादः
I will confer upon him, without doubt, a lot of blessings for his wellbeing by which he will attain fame in all the three worlds.



### श्लोकः
#### मूलम्
न च तौ राममासाद्य शक्तौ स्थातुं कथञ्चन॥1.19.11॥  
न च तौ राघवादन्यो हन्तुमुत्सहते पुमान्।

#### शब्दार्थः
तौ Maricha and Subahu, रामम् Rama, आसाद्य having reached, कथञ्चन in any way,  स्थातुम् stand, न शक्तौ not be able, राघवात्  except Rama, अन्यः any other, पुमान् man, तौ both of them, हन्तुम् to slay, न उत्सहते will not be  capable.

#### आङ्ग्लानुवादः
Both of them (Maricha and Subahu) will not be able to withstand Rama in any way. Rama, and Rama alone, is capable of destroying them.



### श्लोकः
#### मूलम्
वीर्योत्सिक्तौ हि तौ पापौ कालपाशवशं गतौ॥1.19.12॥  
रामस्य राजशार्दूल न पर्याप्तौ महात्मनः।

#### शब्दार्थः
वीर्योत्सिक्तौ proud of their strength, तौ पापौ those two wicked demons, कालपाशवशम् noosed by  of Yama, the god of death, गतौ (have) become, राजशार्दूल O Great king, महात्मनः of the magnanimous, रामस्य for Rama, न पर्याप्तौ no match.

#### आङ्ग्लानुवादः
Proud of their strength, the two wicked demons have been noosed by Yama, the god of death. O tiger among kings they are no match for the magnanimous Rama.



### श्लोकः
#### मूलम्
न च पुत्रकृतस्नेहं कर्तुमर्हसि पार्थिव॥1.19.13॥  
अहं ते प्रतिजानामि हतौ तौ विद्धि राक्षसौ।

#### शब्दार्थः
पार्थिव O King, पुत्रकृतम् developed towards your son, स्नेहम् paternal affection, कर्तुम् to do,  न अर्हसि it is not proper for you, तौ राक्षसौ both those rakshasas, हतौ (will) perish, विद्धि know it well, अहम् I, ते to you, प्रतिजानामि I assure you.

#### आङ्ग्लानुवादः
"O king it is not proper for you to hesitate because of your paternal affection. You need to know that both the rakshasas will perish. This, I assure you.



### श्लोकः
#### मूलम्
अहं वेद्मि महात्मानं रामं सत्यपराक्रमम्॥1.19.14॥  
वसिष्ठोऽपि महातेजा ये चेमे तपसि स्थिताः।

#### शब्दार्थः
महात्मानम् nobleminded, सत्यपराक्रमम् truthful to his prowess, रामम् Rama, अहम् I, वेद्मि I know, महातेजाः highly lustrous, वसिष्ठोऽपि Vasishta also, ये तपसि स्थिताः those who are steadfast in asceticism, इमे sages.

#### आङ्ग्लानुवादः
I know Rama who is a great soul, true to his prowess and also Vasishta of great lustre and these other sages who have been steadfast in asceticism also know.



### श्लोकः
#### मूलम्
यदि ते धर्मलाभं च यशश्च परमं भुवि॥1.19.15॥  
स्थितमिच्छसि राजेन्द्र रामं मे दातुमर्हसि।

#### शब्दार्थः
राजेन्द्र O Great king, ते to you, धर्मलाभम् benefits of righteousness, इच्छसि यदि if you are  seeking, परमम् great, यशश्च fame, भुवि in this world, स्थितम् everlasting, रामम् Rama, मे to me, दातुम् to give me, अर्हसि it is proper and fit.

#### आङ्ग्लानुवादः
O king of kings, if you are seeking the benefits of righteousness, great everlasting  
fame in this world, it is fit and proper to give Rama to me.



### श्लोकः
#### मूलम्
यदिह्यनुज्ञां काकुत्स्थ ददते तव मन्त्रिणः॥1.19.16॥  
वसिष्ठप्रमुखाः सर्वे ततो रामं विसर्जय।

#### शब्दार्थः
काकुत्स्थ O Kakustha, तव your, मन्त्रिणः counsellors, वसिष्ठप्रमुखाः Vasistha, being the foremost among them, सर्वे all, अनुज्ञाम् consent, ददते यदि if they give, ततः then, रामम् Rama, विसर्जय you may relieve him.

#### आङ्ग्लानुवादः
O Kakustha if your counsellors and all other sages headed by Vasishta give their consent, then only you may relieve Rama.



### श्लोकः
#### मूलम्
अभिप्रेतमसंसक्तमात्मजं दातुमर्हसि॥1.19.17॥  
दशरात्रं हि यज्ञस्य रामं राजीवलोचनम्।

#### शब्दार्थः
अभिप्रेतम् dear to you, आत्मजम् son, राजीवलोचनम् lotuseyed, रामम् Rama, असंसक्तम् impartial and detached, यज्ञस्य of the sacrifice, दशरात्रम् ten days, दातुम् अर्हसि you deserve to  give.

#### आङ्ग्लानुवादः
You should spare your dear son, the lotuseyed Rama, impartial and detached, for ten nights.



### श्लोकः
#### मूलम्
नात्येति कालो यज्ञस्य यथाऽयं मम राघव॥1.19.18॥  
तथा कुरुष्व भद्रं ते मा च शोके मनः कृथाः।

#### शब्दार्थः
राघव O Descendent of Raghu, Dasaratha, मम my, यज्ञस्य this  sacrifice, अयं कालः the time, यथा in whichever manner, नात्येति does not get delayed, तथा in that manner, कुरुष्व act, शोके in grief, मनः mind, मा कृथाः do not indulge, भद्रं prosperity, ते to you.

#### आङ्ग्लानुवादः
O (Dasaratha), descendant of Raghu act in such a manner that the time for my sacrifice is not delayed. Do not indulge in grief. Prosperity to you"



### श्लोकः
#### मूलम्
इत्येवमुक्त्वा धर्मात्मा धर्मार्थसहितं वचः॥1.19.19॥  
विरराम महातेजा विश्वामित्रो महामुनिः।

#### शब्दार्थः
धर्मात्मा virtuous, महातेजाः resplendent, महामुनिः great sage, विश्वामित्रः Visvamitra, इत्येवम् in this manner, धर्मार्थसहितम् meaing containing religious merit, वचः words, उक्त्वा having spoken, विरराम became silent.

#### आङ्ग्लानुवादः
After speaking these words charged with dharma and artha the great sage resplendent Viswamitra fell silent.



### श्लोकः
#### मूलम्
स तन्निशम्य राजेन्द्रो विश्वामित्रवचश्शुभम्॥1.19.20॥  
शोकमभ्यगमत्तीव्रं व्यषीदत भयान्वितः।

#### शब्दार्थः
सःराजेन्द्रः that Indra of kings, king Dasaratha, शुभम् auspicious, तत् विश्वामित्रवचः those words of Visvamitra, निशम्य having listened, तीव्रम् intense, शोकम् grief, अभ्यगमत् obtained, भयान्वितः over powered by fear, व्यषीदत became despondent.

#### आङ्ग्लानुवादः
Having listened to those auspicious words of Viswamitra, the king among kings, (Dasaratha) experienced intense grief out of fear. He became despondent.



### श्लोकः
#### मूलम्
इति हृदयमनोविदारणं  
मुनिवचनं तदतीव शुश्रुवान्।  
नरपतिरभवन्महांस्तदा  
व्यथितमनाः प्रचचाल चासनात्॥1.19.21॥

#### शब्दार्थः
इति in this manner, हृदयमनोविदारणम्  breaking the heart and mind, तत् मुनिवचनम् those words of sage Visvamitra, शश्रुवान् listened, महान् revered, नरपतिः king, तदा then, अतीव व्यथितमनाः अभवत् was exstreemly mentally agitated, आसनात् from his throne, चचाल च was shaken.

#### आङ्ग्लानुवादः
The great king felt shaken off his throne after listening to the words of the sage (Viswamitra) which broke his heart and terribly upset his mind.  

### समाप्तिः
 श्रीमद्रामायणे वाल्मीकीय आदिकाव्ये  बालकाण्डे एकोनविंशस्सर्गः॥  
Thus ends the nineteenth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/03-vishvAmitra-sevA/019_vishvAmitrakRta-rAmayAchanA.md">
<details><summary><h2>भूषणम् ...{Loading}...</h2></summary>



तच्छ्रुत्वा राजसिंहस्य वाक्यमद्भुतविस्तरम् ।  

हृष्टरोमा महातेजा विश्वामित्रो ऽभ्यभाषत  ॥  १।१९।१  ॥   

अथ विश्वामित्राभ्यर्थनमेकोनविंशे तच्छ्रुत्वेत्यादि । अद्भुतस्य विस्तरो
यस्मिन् तदद्भुतविस्तरम् । हृष्टरोमा पुलकितरोमा  ॥  १।१९।१  ॥   

  

सदृशं राजशार्दूल तवैतद्भुवि नान्यथा ।  

महाकुलप्रसूतस्य वसिष्ठव्यपदेशिनः  ॥  १।१९।२  ॥   

सदृशमिति । नान्यथा न मिथ्योच्यत इत्यर्थः । वसिष्ठेन व्यपदेशः कीर्तिः
उपदेशो वा । तृतीयेति योगविभागात् समासः । सो ऽस्यास्तीति तथा  ॥  १।१९।२
 ॥   

  

यत्तु मे हृद्गतं वाक्यं तस्य कार्यस्य निश्चयम् ।  

कुरुष्व राजशार्दूल भव सत्यप्रतिश्रवः  ॥  १।१९।३  ॥   

यत्त्विति । मे हृद्गतं यत्कार्यं वाक्यं वक्तव्यं तस्य निश्चयं
करणाध्यवसायम्, कुरुष्व, सत्यप्रतिश्रवः सत्यप्रतिज्ञः  ॥  १।१९।३  ॥   

  

अहं नियममातिष्ठे सिद्ध्यर्थं पुरुषर्षभ ।  

तस्य विघ्नकरौ द्वौ तु राक्षसौ कामरूपिणौ  ॥  १।१९।४  ॥   

हृद्गतं कार्यमाह अहमित्यादिना । सिद्ध्यर्थं फलार्थम् । नियमं
यज्ञदीक्षाम् । आतिष्ठे  

आस्थितो ऽस्मि । तस्य नियमस्य । विघ्नकरौ कामरूपिणौ द्वौ राक्षसौ, स्त इति
शेषः  ॥  १।१९।४  ॥   

  

व्रते मे बहुशश्चीर्णे समाप्त्यां राक्षसाविमौ ।  

मारीचश्च सुबाहुश्च वीर्यवन्तौ सुशिक्षितौ ।  

समांसरुधिरौघेण वेदिं तामभ्यवर्षताम्  ॥  १।१९।५  ॥   

व्रत इति । व्रते दीक्षरूपे । चीर्णे अनुष्ठिते । विघ्नकरणप्रकारमाह मारीच
इति । समांसरुधिरौघेण मांसयुक्तरक्तप्रवाहेण । तां वेदिं यज्ञवेदिम् ।
अभ्यवर्षताम् अभ्यषिञ्चताम्  ॥  १।१९।५  ॥   

  

अवधूते तथाभूते तस्मिन्नियमनिश्चये ।  

कृतश्रमो निरुत्साहस्तस्माद्देशादपाक्रमे  ॥  १।१९।६  ॥   

अवधूत इति । तथाभूते बहुशश्चीर्णे । नियमनिश्चये व्रतसङ्कल्पे । अवधूते
विघ्निते । अपाक्रमे आगतो ऽस्मि  ॥  १।१९।६  ॥   

  

न च मे क्रोधमुत्स्रष्टुं बुद्धिर्भवति पार्थिव ।  

तथाभूता हि सा चर्या न शापस्तत्र मुच्यते  ॥  १।१९।७  ॥   

तर्हि कुतो न तौ शप्तौ ? तत्राह न चेति । तत्र हेतुमाह तथेति । सा चर्या
यज्ञाचारः । तथाभूता हि शापानर्हकाला हि । अतः तत्र मारीचसुबाह्वोः शापो न
मुच्यते  ॥  १।१९।७  ॥   

  

स्वपुत्रं राजशार्दूल रामं सत्यपराक्रमम् ।  

काकपक्षधरं शूरं ज्येष्ठं मे दातुमर्हसि  ॥  १।१९।८  ॥   

तत्र मया किं कर्त्तव्यं तत्राह स्वपुत्रमिति । काकपक्षः बालस्य शिखा,
काकपक्षधरमपीत्यर्थः  ॥  १।१९।८  ॥   

  

शक्तो ह्येष मया गुप्तो दिव्येन स्वेन तेजसा ।  

राक्षसा ये विकर्तारस्तेषामपि विनाशने  ॥  १।१९।९  ॥   

बालो ऽयं कथं तौ नाशयिष्यति ? तत्राह शक्त इति । मया कर्त्रा तेजसा करणेन ।
विकर्त्तारः  

विघ्नकर्तारः, तेषाम् । न केवलं तयोरिति भावः  ॥  १।१९।९  ॥   

  

श्रेयश्चास्मै प्रदास्यामि बहुरूपं न संशयः ।  

त्रयाणामपि लोकानां येन ख्यातिं गमिष्यति  ॥  १।१९।१०  ॥   

श्रेयश्चेति । बहुरूपं बहुविधम् । कीदृक्श्रेयस्तत्राह त्रयाणामिति ।
लोकानां मध्ये ख्यातिं विश्वामित्राध्वरत्राता अहल्याशापमोक्षदः
हरधनुर्भञ्जक इत्येवंरूपां कीर्तिम्  ॥  १।१९।१०  ॥   

  

न च तौ राममासाद्य शक्तौ स्थातुं कथञ्चन ।  

न च तौ राघवादन्यो हन्तुमुत्सहते पुमान्  ॥  १।१९।११  ॥   

कथं बालस्तन्निरसने प्रभविष्यति ? तत्राह न चेति । अहमेव तदर्थं
यास्यामीत्यत्राह न च ताविति  ॥  १।१९।११  ॥   

  

वीर्योत्सिक्तौ हि तौ पापौ कालपाशवशं गतौ ।  

रामस्य राजशार्दूल न पर्याप्तौ महात्मनः  ॥  १।१९।१२  ॥   

तथापि महावीर्यौ तौ कथं जेतुं शक्यावित्याशङ्क्य पापवशेनासन्नकालौ न रामस्य
पर्याप्तावित्याह वीर्येति । उत्सिक्तौ गर्वितौ । कालः यमः स एव पाशः
तद्वशङ्गतौ  ॥  १।१९।१२  ॥   

  

न च पुत्रकृतस्नेहं कर्तुमर्हति पार्थिव ।  

अहं ते प्रतिजानामि हतौ तौ विद्धि राक्षसौ  ॥  १।१९।१३  ॥   

न चेति । पुत्रकृतं पुत्रत्वकृतम् । हताविति भूतप्रत्ययेन वधस्य सुकरत्वं
सूचितम्  ॥  १।१९।१३  ॥   

  

अहं वेद्मि महात्मानं रामं सत्यपराक्रमम् ।  

वसिष्ठो ऽपि महातेजा ये चेमे तपसि स्थिताः  ॥  १।१९।१४  ॥   

रामस्य परब्रह्मत्वं सूचयन्नाह अहमिति । अहं बहुगुरूपासनेन लब्धज्ञानः ।
यद्वा योगबलसाक्षात्कृतपरावरतत्त्वयाथात्म्यः । भवांस्तु केवलकर्मठः । अहं
जटावल्कलधारीं, त्वं तु क्रोधभराक्रान्तः । अहं सात्त्विक प्रकृतिः, त्वं
तु राजसः । अहं ऽगर्भभूतास्तपोधनाःऽ इत्युक्तरीत्या रामस्य गर्भभूतः, त्वं
तु रामे गर्भत्वाभिमानी । योगक्रमज्ञानवानहम्, त्वं तु भोगक्रमज्ञः । अहं
मोक्षकामेष्टिकृत्, त्वंतु पुत्रकामेष्टिकृत् । अहं धर्ममोक्षपरः, त्वं तु
अर्थकामपरः । एतत्सर्वं प्रसिद्धपरामर्शिना अहमित्यनेन सर्वनामशब्देनोच्यते
। ननु "सो अङ्ग वेद यदि वा न किलेति वेदस्सन्देग्ध्यनर्घविदमात्मनि
रङ्गनाथम् ।" "विधिशिवसनकाद्यैर्ध्यातुमत्यन्तदूरम्" इत्युक्तरीत्या
अपरिच्छिन्नं वस्तु कथं त्वया ज्ञातमित्यत्राह महात्मानम्,
अपरिच्छिन्नमहिमतया वेद्मीत्यर्थः । तथा च श्रुतिः "वेदाहमेतं पुरुषं
महान्तम्" इति श्रुतौ एतमिति सौलभ्यमुच्यते । पुरुषमिति पराक्रमः,
तदुभयमप्याह रामं सत्यपराक्रममिति । परत्वसौलभ्ये हि
राज्ञश्छत्रचामरवदसाधारणे । यद्वा "तेजसां हि न वयः समीक्ष्यते" इति बाल्ये
ऽपि निरवधिकवैभवम् । यद्वा महात्मानं "सत्यस्य सत्यम्" इति वदात्मनो
जीवस्याप्यात्मानम् "य आत्मनि तिष्ठन्" इत्यादि श्रुतेः । यद्वा आत्मा देहः
"आत्मा जीवे धृतौ देहे" इत्यमरः । अप्राकृतदिव्यमङ्गलविग्रहमित्यर्थः । "न
तस्य प्राकृता मूर्तिः" इति स्मृतेः । यद्वा महात्मानं महास्वभावम् "अभयं
सर्वभूतेभ्यो ददाम्येतद्व्रतं मम" इति वक्ष्यमाणत्वात् । यद्वा रामं
महात्मानम् अवतारकृतमहास्वभावयुक्तम् "स उ श्रेयान् भवति जायमानः" इति
श्रुतेः । सत्यपराक्रमं सदैकरूपपराक्रमम् "नाविजित्य निवर्तते" इति
वक्ष्यते । यद्वा सत्यपराक्रमं परमार्थपराक्रमम् । यद्वा
सत्यात्परानाक्रमतीति तथा "गच्छानुजानामि" इति बहुवारं
प्रकृतिसम्बन्धकृतप्रातिकूल्यनिवर्तने यत्नं कृत्वां तथाप्यननुकूलत्वे तान्
हन्तीत्यर्थः । यद्वा अयत्नकालेपि शत्रुभयङ्करः "सुखसुप्तः परन्तपः" इति
वक्ष्यति । संस्थानविशेषौज्ज्वल्यदर्शनेन शत्रुहृदयविदारक इति भावः । नाहं
कार्यवशेन वदामीत्याह वसिष्ठो ऽपीति । आप्ततमो हि भवतः कुलाचार्यो वसिष्ठः
। अपिशब्दो विरोधे, अस्मद्विरोध्यपीत्यर्थः । यद्वा समुच्चये । महातेजाः
सरस्वतीवल्लभपुत्रः योगसिद्धज्ञानः । यद्वा यद्वाक्येनाहं ब्रह्मऋषिरभवं
सोपीत्यर्थः । यद्वा "सत्यं वद धर्मं चर" इति तव उपदिश्य स्वयमनुष्ठाता ।
ननु "यद्ब्राह्मणश्चाब्राह्मणश्च प्रश्नमेयातां ब्राह्मणायाधिब्रूयात्" इति
तव मम च विवादे अस्य त्वयि पक्षपातः स्यादित्राह चेति ।
राजद्वारसम्बन्धरहिततया पक्षपातशून्याः "तस्य धीराः परिजानन्ति योनिम्"  

इति अवताररहस्यवेदिनः । ये चेमे ऽपुलस्त्यो ऽगस्त्यःऽ इति
प्रसिद्धाचार्यपदनिर्वाहकाः । यद्वा ऽगर्भस्थऋषिर्वामदेवः प्रतिपेदेऽ
ऽसप्तकल्पस्थितो मुनिःऽ इत्यादिनोत्तरोत्तरं ब्रह्मविदग्रेसरा
वामदेवमार्कण्डेयादयः तिष्ठन्त्येते तव प्रियकराः । केवलपरमैकान्तिनो
विजानन्तीत्याह तपसि स्थिताः । कायिकव्यापारादीन् विना सदा तपसि स्थिताः ।
तानेकैकशो रहसि पृष्ट्वा तैरनुमतं चेत् रामं मे देहीति भावः । तपसि स्थिताः
कायक्लेशसहाः । यद्वा ज्ञानयोगनिष्ठाः "तप आलोचने" । "तस्मान्न्यासमेषां
तपसामतिरिक्तमाहुः" इत्युक्तन्यासनिष्ठा वा  ॥  १।१९।१४  ॥   

  

यदि ते धर्मलाभं च यशश्च परमं भुवि ।  

स्थितमिच्छसि राजेन्द्र रामं मे दातुमर्हसि  ॥  १।१९।१५  ॥   

यदीति । धर्मलाभं धर्मवृद्धिम् । स्थितं स्थिरम्  ॥  १।१९।१५  ॥   

  

यदि ह्यनुज्ञां काकुत्स्थ ददते तव मन्त्रिणः ।  

वसिष्ठप्रमुखाः सर्वे राघवं मे विसर्जय  ॥  १।१९।१६  ॥   

यदि हीति । विसर्जय प्रेषय  ॥  १।१९।१६  ॥   

  

अभिप्रेतमसंसक्तमात्मजं दातुमर्हसि ।  

दशरात्रं हि यज्ञस्य रामं राजीवलोचनम्  ॥  १।१९।१७  ॥   

अभिप्रेतमिति । अभिप्रेतम् अभीष्टम् आत्मजम्, यज्ञस्य यज्ञाय । दशरात्रं
देहि असंसक्तम् अविलम्बितमिति क्रियाविशेषणम्  ॥  १।१९।१७  ॥   

  

नात्येति कालो यज्ञस्य यथा ऽयं मम राघव ।  

तथा कुरुष्व भद्रं ते मा च शोके मनः कृथाः  ॥  १।१९।१८  ॥   

नात्येतीति । ममायं यज्ञस्य कालो यथा नात्येति तथा कुरुष्वेत्यन्वयः  ॥ 
१।१९।१८  ॥   

  

इत्येवमुक्त्वा धर्मात्मा धर्मार्थसहितं वचः ।  

विरराम महातेजा विश्वामित्रो महामुनिः  ॥  १।१९।१९  ॥   

इतीति । धर्मार्थसहितं धर्मार्थपरम्  ॥  १।१९।१९  ॥   

  

स तन्निशम्य राजेन्द्रो विश्वामित्रवचः शुभम् ।  

शोकमभ्यगमत्तीव्रं व्यषीदत भयान्वितः  ॥  १।१९।२०  ॥   

स इति । शोकं दुःखं व्यषीदत दुःखितोभूत्, विषण्णमुखोभूदित्यर्थः  ॥  १।१९।२०
 ॥   

  

इति हृदयमनोविदारणं मुनिवचनं तदतीव शुश्रुवान् ।  

नरपतिरभवन्महांस्तदा व्यथितमनाः प्रचचाल चासनात्  ॥  १।१९।२१  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकोनविंशः सर्गः  ॥ 
१९  ॥   

इतीति । हृदयं मनोधिष्ठानम् । अतीव अत्यर्थं व्यथितमनाः । महान् कुलेन
महान् । विचचाल मुमूर्च्छेत्यर्थः । महदितिपाठे महदत्यर्थं व्यथितमनाः अतीव
विदारणमिति सम्बन्धः । वृत्तमुपजातिभेदः  ॥  १।१९।२१  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकोनविंशः सर्गः  ॥  १९  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/03-vishvAmitra-sevA/019_vishvAmitrakRta-rAmayAchanA.md">
<details><summary><h2>शिरोमणी ...{Loading}...</h2></summary>



राज्ञः वचनश्रवणानन्तरं विश्वामित्रोक्तिं वर्णयन्नाह तदित्यादिभिः ।
अद्भुतत्वसमानाधिकरणविस्तरत्वविशिष्टमित्यर्थः । राजसिंहस्य
महाराजाधिराजदशरथस्य तत्प्रसिद्धं वाक्यं श्रुत्वा हृष्टं रोम यस्य
हृष्टरोमा महातेजाः पारमतेजस्वी विश्वामित्रो ऽभ्यभाषत  ॥  १।१९।१  ॥   

  

तद्भाषणाकारमाह सदृशमिति । हे राजशार्दूल तवैतद्वचः भुवि पृथिव्यां
महाकुलप्रसूतस्य प्रशस्तकुलप्रादुर्भूतस्य वसिष्ठव्यपदेशिनः
वसिष्ठकृतोपदेशविशिष्टस्य तव सदृशं त्वदनुरूपं न अन्यथा अननुरूपं न  ॥ 
१।१९।२  ॥   

  

यदिति । हे राजशार्दूल राजश्रेष्ठ वाक्यं वक्तव्यं वाचा ज्ञाप्यं कार्यं
यन्मे हृद्गतं तस्य कार्यस्य निश्चयमवश्यमहं करिष्यामीत्यध्यवसायं कुरुष्व
। तस्मात्सत्यप्रतिश्रवः सत्यप्रतिज्ञस्त्वं भव  ॥  १।१९।३  ॥   

  

कार्यं बोधयन्नाह अहमिति । हे पुरुषर्षभ सिद्ध्यर्थं स्वाभीष्टसिद्धये अहं
नियमं यागदीक्षामातिष्ठे । तस्य नियमस्य विघ्नकरौ कामरूपिणौ द्वौ राक्ष्ासौ
स्तः । तुशब्दस्तदनुयायिराक्षससङ्ग्रहार्थः विध्यर्थमिति भट्टपाठः  ॥ 
१।१९।४  ॥   

  

विघ्नकरणप्रकारमाह व्रते इति सार्धश्लोकद्वयेन । व्रते यागनिश्चये
बहुशश्चीर्णे प्रवृत्ते सति समाप्त्यां तु यागसमाप्तिकाले वा वीर्यवन्तौ
अतिशयपराक्रमविशिष्टौ सुशिक्षितौ अतिशिक्षाविशिष्टौ तौ तस्करप्रायौ इमौ
प्रसिद्धौ मारीचः सुबाहुश्च राक्षसौ तां यागसम्बन्धिनीं वेदीं
मांसरुधिरौघेण मांसरुधिरसमूहेन अभ्यवर्षताम् । चकारान्तरं
मूत्रादिसङ्ग्राहकम्  ॥  १।१९।५  ॥   

  

अवधूते इति । तस्मिन्यागे अवधूते राक्षसाभ्यां विनाशिते सति, अत एव
नियमनिश्चये व्रतसङ्कल्पे तथाभूते विनाशिते सति, कृतः श्रमो येन
श्रममात्रफलक इत्यर्थः अत एव निरुत्साहः उत्साहरहितो ऽहं तस्मात्
देशादपाक्रमे इहागतो ऽस्मि  ॥  १।१९।६  ॥   

  

ननु समर्थैर्भवद्भिः शापेन कुतो न प्रध्वंसितावित्यत आह न चेति । हे
पार्थिव क्रोधं क्रोधहेतुकं शापमुत्स्रष्टुं दातुं बुद्धिर्न भवति । तत्र
हेतुः सा प्रसिद्धा चर्या तपश्चरणं तथाभूता शापदानानर्हा । अतः तत्र
मारीचसुबाह्वोः शापो न मुच्यते अमुच्यत । "वर्तमानसामीप्ये" इति
सूत्रविहितो ऽत्र लट् । किञ्च क्रोधमुत्स्रष्टुं कर्तुं बुद्धिर्न भवति ।
तत्र हेतुः सा चर्या तथाभूता क्रोधानर्हा । अत एव शापस्तत्र न मुच्यते
शापहेतुभूतस्य क्रोधस्याभावात्ताभ्यां शापो न दत्तः । अन्यत्समानम् ।
हिर्हेतौ  ॥  १।१९।७  ॥   

  

ननु कथं तयोः शान्तिरित्यत आह स्वपुत्रमिति । हे राजशार्दूल सत्यपराक्रमं
कापट्यसंसर्गरहितपराक्रमविशिष्टं काकपक्षधरं बालानां कपोलसमीपवर्तिशिखा
काकपक्षः तं धरति स तं, शूरं शौर्यविशिष्टं ज्येष्ठं स्वपुत्रं रामं मे
मह्यं दातुमर्हसि त्वं योग्यो ऽसि । एतेनानेनैव तच्छान्तिर्भविष्यतीति
ध्वनितम्  ॥  १।१९।८  ॥   

  

नन्वयं बालत्वात् तच्छान्तिं कथं विधास्यतीत्यत आह शक्त इति । दिव्येन
प्राकृतविलक्षणेन स्वेन स्वकीयेन तेजसा विशिष्टः मयापि गुप्तः
तत्तेजःस्मारकत्वेन रक्षितः एषः रामः ये विकर्तारो विघ्नकर्तारो राक्षसाः
तेषां विनाशने शक्तः समर्थ एव । एतेन यदि सर्वराक्षसविनाशने समर्थस्तर्हि
एतयोर्विनाशने समर्थ इति किं वक्तव्यमिति काव्यार्थापत्तिरलङ्कारो ध्वनितः
 ॥  १।१९।९  ॥   

  

तवापि यशो भविष्यतीति बोधयन्नाह श्रेय इति । अस्मै रामाय बहुरूपमनेकविधं
श्रेयः कल्याणसाधनं प्रदास्यामि येन कल्याणसाधनेन त्रयाणां लोकानां ख्यातिं
गमिष्यत्येव, अत्र अस्मिन्विषये संशयः नैव कार्यः । एतेनास्य विवाहं
कारयिष्यामीति सूचितम् । चापी एवार्थौ  ॥  १।१९।१०  ॥   

  

न चेति । तौ मारीचसुबाहू राममासाद्य प्राप्य स्थातुं कथञ्चनापि न शक्तौ
भविष्यत इति शेषः । नन्वितो योद्धारो नीयन्तां किं रामेणेत्यत आह राघवात्
रामात् अन्यो भिन्नः पुमान् तौ मारीचसुबाहू हन्तुं नैवोत्सहते । च शब्दो
ऽप्यर्थे । अपरे एवार्थे  ॥  १।१९।११  ॥   

  

ननु तयोरतिबलवत्त्वात् कथं बालेन पराभूतिरित्यत आह वीर्येति । हे
राजशार्दूल वीर्योत्सिक्तौ अतिवीर्यहेतुकगर्वविशिष्टौ, अत एव पापौ
पापाचारौ, अत एव कालपाशवशं गतौ तौ मारीचसुबाहू रामस्य रणाजिरे रामरणभूमौ
पर्याप्तौ योद्धुं परिपूर्णौ नैव भविष्यतः । हिशब्द एवार्थे  ॥  १।१९।१२
 ॥   

  

न चेति । हे पार्थिव पुत्रकृतं पुत्रविषयकं स्नेहं
तद्दानप्रतिबन्धकीभूतप्रेमाणं कर्तुं नैवार्हसि । अनेन नैव तयोः
शान्तिर्भविष्यतीत्येतद्गमनं निरर्थकमित्यपि संशयो न कार्य इति बोधयन्नाह
तौ राक्ष्ासौ अनेन हतौ निहतप्रायौ इति ते तवाग्रे अहं प्रतिजानामि इति ।
विद्धि जानीहि इति शब्दावध्याहृतौ  ॥  १।१९।१३  ॥   

  

नन्वनेन तौ राक्षसौ निहतप्रायौ इति भवद्भिः कथं निश्चितमित्यत आह अहमिति ।
महात्मानं महः सर्वपूजनीयः आत्मा स्वरूपं यस्य, किञ्च महानां
सर्वपूज्यानामात्मानं नियन्तारम्, किञ्च महान्
साक्षात्स्वप्रकाशब्रह्मद्वारा ब्रह्मादीनां च सर्वत्र परिपूर्णः आत्मा
स्वरूपं यस्य तं, सत्यपराक्रमं सत्यः कापट्यरहितः पराक्रमो यस्य स तं रामं
सहृदयाभिरामदातारमहं वेद्मि । स्वकार्यवशादेष एवं वदतीति भ्रमं निवारयन्नाह
महातेजाः परमतेजस्वी वसिष्ठश्च वेत्ति । एवं तपसि परमविचारे इह स्थिताः
निरताः ये ऽन्ये महात्मानः वामदेवप्रभृतयः ते ऽपि विदन्ति । हिशब्दोप्यर्थे
। एतेन यो ब्रह्मादिनियन्ता यस्य ब्रह्मादिसृष्टिजनितराक्षसादिकर्मकं हननं
न किञ्चित् श्रमावहमिति स्वनिश्चये हेतुर्ध्वनितः । न च "यस्यामतं तस्य मतं
मतं यस्य न वेद सः" इत्यादिश्रुत्या परमात्मा मम विज्ञात इति
वदतामज्ञानवत्ता प्रतिपादनात् परमप्रमाणभूतेन ज्ञानिना विश्वामित्रेण
राममहं वेद्मीति कथमुक्तमिति वाच्यम् तच्छ्रुतीनां
परमात्मैश्वर्यादिसाकल्यज्ञानविषयत्वनिषेधतात्पर्यकत्वात् । अत एव "यतो
वाचो निवर्तन्ते अप्राप्य मनसा सह । वेदाहमेतं पुरुषं महान्तम्"
इत्यादिश्रुतयः सानुकूलाः इति दिक्  ॥  १।१९।१४  ॥   

  

इदानीं रामदाने किञ्चिच्चेष्टादिना राज्ञो वैमनस्यमालक्ष्याह यदीति । हे
गजेन्द्र महाराजाधिराज ते तव धर्मलाभम् अपूर्वधर्मप्राप्तिं स्थितं स्थिरं
परममत्युत्कृष्टं भुवि यशश्च यदीच्छसि तर्हि मे मह्यं रामं दातुमेव अर्हसि
त्वं योग्यो ऽसि । एतेन यदि रामं न दास्यसि तर्हि ते यशःप्रभृतीनां
वृद्धिर्न भविष्यत्यतो ऽवश्यं दातव्यो राम इति बोधितम् । एकश्चशब्द एवार्थे
 ॥  १।१९। १५  ॥   

  

यदीति । हे काकुत्स्थ दशरथ वसिष्ठप्रमुखाः सर्वे तव मन्त्रिणः यदि
अभ्यनुज्ञामनुमतिं ददते  

ततस्तर्हि मे मदर्थं रामं विसर्जय प्रेषय  ॥  १।१९।१६  ॥   

  

अभिप्रेतमिति । यज्ञस्य दशरात्रमेवावशिष्टमिति शेषः । अतः
अभिप्रेतमस्मदिच्छाविषयीभूतमसंसक्तं प्राप्तपौगण्डावस्थाकत्वेन
भ्रात्रादिविषयकात्यन्तासक्तियोग्यतारहितम्, किञ्च सर्वविलक्षणत्वेन
सर्वत्रामिलितं राजीवलोचनमात्मजं पुत्रं रामं दातुमर्हसि । हिरेवार्थे  ॥ 
१।१९।१७  ॥   

  

नेति । हे राघव रघुकुलोद्भव दशरथ यथा येन दानप्रकारेण अयं मम यज्ञस्य कालः
नात्येति नातिक्रामति तथा तेन प्रकारेण कुरुष्व । शीघ्रं रामं देहीत्यर्थः
। ततस्ते तव भद्रं कल्याणम्, अतो ऽतिशोके मनो मा कृथाः । राघव इति
सम्बोधनेन रघुकुलोद्भवत्वेनापि दानाद्विरामस्तवानुचित इति सूचितम्  ॥ 
१।१९।१८  ॥   

  

इतीति । धर्मात्मा वेदबोधितकर्मप्रवर्तनविषयकयत्नवान् महातेजाः महामुनिः
अतितपश्चर्यावत्त्वेन सर्वमुनिश्रेष्ठो विश्वामित्रः धर्मार्थसहितमितीदं
वचः एवमनेन प्रकारेण उक्त्वा विरराम निववृते  ॥  १।१९।१९  ॥   

  

स इति । राजेन्द्रो महाराजाधिराजः स प्रसिद्धो दशरथः शुभं मङ्गलप्रदं
तद्विश्वामित्रवचो निशम्य श्रुत्वा तीव्रं दुःसहं शोकमभ्यागमत्प्राप ।
भयान्वितः पुत्रदानाभावे तच्छापहेतुकभीतिविशिष्टः सन् व्यषीदत च । विनापि
चं समुच्चयः । ऽशोकेन महता विष्टश्चचाल च मुमोह चऽ इत्यपि पाठान्तरम्  ॥ 
१।१९।२०  ॥   

  

तदेव भङ्ग्यन्तरेणाह इतीति । सहृदयमनोविदारणं हृदयसहितमनश्चालकं
तन्मुनिवचनमतीव अत्यन्तं शुश्रुवान् महान् सर्वपूज्यो महात्मा
अतिधैर्यविशिष्टो नरपतिः राजा व्यथितमना अभवत् । आसनात्प्रचचाल च ।
मूर्च्छितो ऽभवदित्यर्थः । एतेन राजनिष्ठप्रीतेरतिशयो ध्वनितः  ॥  १।१९।२१
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे एकोनविंशः
सर्गः  ॥  १९  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/03-vishvAmitra-sevA/019_vishvAmitrakRta-rAmayAchanA.md">
<details><summary><h2>तिलकम् ...{Loading}...</h2></summary>



तदिति । अद्भुतविस्तरं दैवतं हि भवान्ममेत्याद्युक्तिरूपमाश्चर्यप्रपञ्चम्
 ॥  १।१९।१  ॥   

  

एतत्तवैव सदृशम् । नान्यतो नान्यस्य । तत्र हेतुगर्भं विशेषणम्
महावंशेत्यादि । वसिष्ठव्यपदेशिनो वसिष्ठनियोगवर्तिनः  ॥  १।१९।२  ॥   

  

यत्त्विति । तस्य तत्प्रतिपाद्यस्य कार्यस्य निश्चयं कर्तव्यत्वनिश्चयं
सर्वथा करिष्यामीत्यङ्गीकारं कुरुष्व । कृत्वा च सत्यप्रतिश्रवः
सत्यप्रतिज्ञो भव  ॥  १।१९।३  ॥   

  

अहमिति । सिद्ध्यर्थं यागार्थं नियमं दीक्षामातिष्ठ आस्थितो ऽस्मि । तस्य
यज्ञस्य  ॥  १।१९।४  ॥   

  

व्रते त्विति । बहुशश्चीर्णे समाप्तिकल्पे । समाप्त्याम् समाप्तिसमये  ॥ 
१।१९।५  ॥   

  

नियमनिश्चये व्रतसङ्कल्पे । अवधूते नाशिते । तस्मिंस्तत्सङ्कल्पविषये यज्ञे
च तथाभूते नाशिते सति  ॥  १।१९।६  ॥   

  

कृतश्रमः कृतवृथाप्रयासः । अत एव निरुत्साहः । तस्माद्देशादपाक्रमे निर्गतो
ऽस्मि । ननु भवद्भिः शापेनैव कुतस्तौ न नाशितौ तत्राह न चेति ।
क्रोधमुत्स्रष्टुम् शप्तुम्  ॥  १।१९।७  ॥   

  

तत्र हेतुमाह तथाभूतेति । शापादिप्रवृत्त्यनर्हेत्यर्थः । अतः
स्वपुत्रमित्यादि  ॥  १।१९।८  ॥   

  

बालानां कपोलसमीपशिखा काकपक्षः । नन्वनेन बालेन किं करिष्यसीत्यत्राह शक्त
इत्यादि । मया । पितृस्थानीयेनेति शेषः । दिव्यं तेजो वैष्णवं तेन । युक्त
इति शेषः  ॥  १।१९।९  ॥   

  

विकर्तारो विघ्नकर्तारस्तेषां विनाशने ऽपि शक्तः, किं पुनर्मद्यज्ञरक्षणे ।
मारीचसुबाहुसेनाभिप्रायेण तेषामिति बहुवचनम् । राज्ञो दानप्ररोचनायाह
श्रेयश्चेति । बहुरूपमस्त्रदानविवाहादिरूपम् । च किञ्च
मुखपाण्डुत्वादिनिवर्तकं बहुरूपं विपुलतरं परमार्थरूपं च श्रेय आत्मस्वरूपं
प्रदास्यामि वसिष्ठद्वारा दापयिष्यामि । बोधयिष्यामीत्यर्थः । रामस्य
सुद्धमुक्तस्वभावत्वे ऽपि लोकानां तत्त्वबोधनमेव रामबोधनस्य फलम् ।
सनत्कुमारशापवशात्तिरोहितस्य ज्ञानस्य प्रादुर्भूतिश्च फलमिति बोध्यम् ।
तदुक्तमादित्यपुराणे "विज्ञानमेतदखिलं विश्वाकारमबुद्धयः । पश्यन्ति
ज्ञानिनस्त्वेकमात्मरूपमिदं जगत् । दुर्विज्ञेयं वसिष्ठेन रामाय कथितं पुरा
 ॥ " इति स्कन्दं प्रति शिवोक्तेः। योगवासिष्ठे स्फुटतरमेतत्। मुख्यश्रेयश्च
विष्णुपुराणे द्वितीयांशे "तन्मह्यं प्रणताय त्वं यच्छ्रेयः परमं द्विज।
तद्वदाखिलविज्ञानजलवीच्युदधिर्भवान्  ॥   

" इति राजप्रश्ने पुत्रस्वर्गादीनामापेक्षिकश्रेयस्त्वे ऽपि न परमार्थरूपं
श्रेयस्त्वमित्युक्त्वा "एको व्यापीसमः शुद्धो निर्गुणः प्रकृतेः परः ।
जन्मवृद्ध्यादिरहित आत्मा सर्वगतो ऽव्ययः  ॥  परं ज्ञानमयो
ऽसद्धिर्नामजात्यादिभिर्विभुः । न योगवान्न युक्तो ऽभून्नैव पार्थिव
योक्ष्यते  ॥  तस्यात्मपरदेहेषु सतो ऽप्येकमयं हि यत् । विज्ञानं परमार्थो
ऽसौ" इति जडभरतोक्त्यात्मस्वरूपमेव परमार्थश्रेयस्त्वेन दर्शितम् ।
तथात्रैव "आत्मा ध्येयः सदा भूप योगयुक्तैस्तथापरम् । श्रेयस्तस्यैव संयोगः
श्रेयो यः परमात्मना  ॥ " इत्युक्तं प्रघट्टकान्तरे तथा जीवपरमात्मनोर्यः
संयोग उपाधिनिर्गमरूपः स परं श्रेय इति तदर्थः। "विभेदजनकेऽज्ञाने
नाशमात्यन्तिकं गते। आत्मनो ब्रह्मणो भेदमसन्तं कः करिष्यति  ॥   

" इति प्रघट्टकान्तरोक्तेः "परमात्मात्मनोर्योगः परमार्थ इतीर्यते" इति
तेनैवोक्तत्वाच्चेत्यलम्  ॥  १।१९।१०  ॥   

  

त्रयाणाम् । त्रिष्वित्यर्थः । येन मद्दत्तास्त्रादिना । आसाद्य । युद्ध
इति शेषः  ॥  १।१९।११  ॥   

  

न चेति । तत्र हेतुमाह वीर्येत्यादि । रामस्तर्हि कथं हन्यादित्यत्राह
कालेति  ॥  १।१९।१२  ॥   

  

रामस्य रामवीर्यस्य । पुत्रगतम् पुत्रविषयम् । राम इति शेषः । नायं तव
पुत्रः । किं तर्हि दिव्यमेतत्तेज इति तात्पर्यम्  ॥  १।१९।१३  ॥   

  

तत्र हेतुमाह अहमिति । हताविति भूतप्रत्ययेन वधस्य सुकरत्वं ध्वन्यते ।
रामं निरतिशयवैभवविष्णुतेजों ऽशावताररूपम्  ॥  १।१९।१४  ॥   

  

स्वज्ञाने संवादमाह वसिष्ठो ऽपीत्यादि । ते ऽपि एवम् । विदुरिति शेषः । त
इति त्वमित्यर्थे । धर्मलाभं परमं यशश्च यदि स्थिरमिच्छसीत्यन्वयः । तेन
रामदानं तवापि फलदमित्याशयः  ॥  १।१९।१५  ॥   

  

मे मह्यम् । किञ्च मन्त्रिणां सम्मते ऽपि दातुमर्हसीत्याह यदीत्यादि ।
अभ्यनुज्ञाम् रामदानविषयकानुमतिम्  ॥  १।१९।१६  ॥   

  

ततस्तदा । अभिप्रेतम् ममेष्टम् । तव
चासंसक्तमतीतबाल्यत्वान्मातापितृसक्तिरहितम्, ईश्वरत्वात्क्वाप्यनासक्तमिति
व्यङ्ग्यम्  ॥  १।१९।१७  ॥   

  

नापि नातिचिरविप्रयोगस्ते पुत्रेणेत्याह दशेति । यज्ञसम्बन्धिदशरात्रात्मकः
काल एव राममपेक्षत इति शेषः । हे राघव, ममायं यज्ञस्य कालो यथा यथोक्तं
कालं नात्येति नातिक्रामति । ततो ऽधिको विलम्बो न भवतीत्यर्थः  ॥  १।१९।१८
 ॥   

  

तथेति । अत्रापि पूर्वश्लोकान्त्यार्धमावृत्त्या सम्बध्यते । हे राघव,
ममायं यज्ञस्य कालो नात्येति नातिपतेत्तथा कुरुष्वेत्यन्वयः ।
धर्मार्थसहितम् । अर्थो रामस्यास्त्रादिलाभरूपः  ॥  १।१९।१९,२०  ॥   

  

चलनम् कम्पः । ततोत्थायेति च्छान्दसम् । व्यषीदतेत्यप्येवम् । भयान्वितो
रक्षोनिमित्तपुत्रवियोगभयान्वितः  ॥  १।१९।२१  ॥   

  

इतीति । अतीवात्यर्थं हृदयस्य हृदयपुण्डरीकवर्त्यात्मनो मनसो ऽन्तःकरणस्य च
विदारणं पीडाजनकम् । शुश्रुवाञ्छुश्राव । महान्नरपतिः । सर्वाभौम इति यावत्
। महात्मा महाबुद्धिः । व्यथितमना मूर्च्छितचित्तः । अभवदवस्थातुमशक्त
आसनात्प्रचचाल च । निःसञ्ज्ञः पपातेत्यर्थः  ॥  १।१९।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
एकोनविंशः सर्गः  ॥  १९  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/03-vishvAmitra-sevA/019_vishvAmitrakRta-rAmayAchanA.md">
<details><summary><h2>द्राविडपाठः ...{Loading}...</h2></summary>


तच्छ्रुत्वा राजसिंहस्य वाक्यमद्भुतविस्तरम्।  
हृष्टरोमा महातेजा विश्वामित्रोऽभ्यभाषत ॥ 1.19.1 ॥   
सदृशं राजशार्दूल तवैतद्भुवि नान्यथा।  
महाकुलप्रसूतस्य वसिष्ठव्यपदेशिनः ॥ 1.19.2 ॥   
यत्तु मे हृद्गतं वाक्यं तस्य कार्यस्य निश्चयम्।  
कुरुष्व राजशार्दूल भव सत्यप्रतिश्रवः ॥ 1.19.3 ॥   
अहं नियममातिष्ठे सिद्ध्यर्थं पुरुषर्षभ।  
तस्य विघ्नकरौ द्वौ तु राक्षसौ कामरूपिणौ ॥ 1.19.4 ॥   
मारीचश्च सुबाहुश्च वीर्यवन्तौ सुशिक्षितौ।  
समांसरुधिरौघेण वेदिं तामभ्यवर्षताम् ॥ 1.19.5 ॥   
अवधूते तथाभूते तस्मिन्नियमनिश्चये।  
कृतश्रमो निरुत्साहस्तस्माद्देशादपाक्रमे ॥ 1.19.6 ॥   
न च मे क्रोधमुत्स्रष्टुं बुद्धिर्भवति पार्थिव।  
तथाभूता हि सा चर्या न शापस्तत्र मुच्यते ॥ 1.19.7 ॥   
स्वपुत्रं राजशार्दूल रामं सत्यपराक्रमम्।  
काकपक्षधरं शूरं ज्येष्ठं मे दातुमर्हसि ॥ 1.19.8 ॥   
शक्तो ह्येष मया गुप्तो दिव्येन स्वेन तेजसा।  
राक्षसा ये विकर्तारस्तेषामपि विनाशने ॥ 1.19.9 ॥   
श्रेयश्चास्मै प्रदास्यामि बहुरूपं न संशयः।  
त्रयाणामपि लोकानां येन ख्यातिं गमिष्यति ॥ 1.19.10 ॥   
न च तौ राममासाद्य शक्तौ स्थातुं कथञ्चन।  
न च तौ राघवादन्यो हन्तुमुत्सहते पुमान् ॥ 1.19.11 ॥   
वीर्योत्सिक्तौ हि तौ पापौ कालपाशवशं गतौ।  
रामस्य राजशार्दूल न पर्याप्तौ महात्मनः ॥ 1.19.12 ॥   
न च पुत्रकृतस्नेहं कर्तुमर्हति पार्थिव।  
अहं ते प्रतिजानामि हतौ तौ विद्धि राक्षसौ ॥ 1.19.13 ॥   
अहं वेद्मि महात्मानं रामं सत्यपराक्रमम्।  
वसिष्ठोऽपि महातेजा ये चेमे तपसि स्थिताः ॥ 1.19.14 ॥   
यदि ते धर्मलाभं च यशश्च परमं भुवि।  
स्थितमिच्छसि राजेन्द्र रामं मे दातुमर्हसि ॥ 1.19.15 ॥   
यदि ह्यनुज्ञां काकुत्स्थ ददते तव मन्त्रिणः।  
वसिष्ठप्रमुखाः सर्वे राघवं मे विसर्जय ॥ 1.19.16 ॥   
अभिप्रेतमसंसक्तमात्मजं दातुमर्हसि।  
दशरात्रं हि यज्ञस्य रामं राजीवलोचनम् ॥ 1.19.17 ॥   
नात्येति कालो यज्ञस्य यथाऽयं मम राघव।  
तथा कुरुष्व भद्रं ते मा च शोके मनः कृथाः ॥ 1.19.18 ॥   
इत्येवमुक्त्वा धर्मात्मा धर्मार्थसहितं वचः।  
विरराम महातेजा विश्वामित्रो महामुनिः ॥ 1.19.19 ॥   
स तन्निशम्य राजेन्द्रो विश्वामित्रवचः शुभम्।  
शोकमभ्यगमत्तीव्रं व्यषीदत भयान्वितः ॥ 1.19.20 ॥   
इति हृदयमनोविदारणं मुनिवचनं तदतीव शुश्रुवान्।  
नरपतिरभवन्महांस्तदा व्यथितमनाः प्रचचाल चासनात् ॥ 1.19.21 ॥   

</details>
</div>
