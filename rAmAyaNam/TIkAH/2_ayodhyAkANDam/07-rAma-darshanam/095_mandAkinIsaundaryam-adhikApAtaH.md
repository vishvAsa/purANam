+++
title = "०९५ मन्दाकिनीसौन्दर्यम्-अधिकापातः"
title_english = "095 Rama and Seetha spend some time at Mandakini River"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-095-Mandakini_Soundaryam_Adhika_Pataha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/095_mandAkinIsaundaryam-adhikApAtaH.md">
<details><summary><h3>IITK ...{Loading}...</h3></summary>

Rama describes to Sita the beauty of mountains, rivers, birds and
animals at Chitrakuta.



#### श्लोकः
##### मूलम्
अथ शैलाद्विनिष्क्रम्य मैथिलीं कोसलेश्वरः।  
अदर्शयच्छुभजलां रम्यां मन्दाकिनीं नदीम्॥2.95.1॥

##### शब्दार्थः
अथ then, कोसलेश्वरः lord of Kosala (Rama), शैलात् from the mountain, विनिष्क्रम्य having descended, शुभजलाम् of sacred water, रम्याम् charming, मन्दाकिनीं नदीम् river Mandakini, मैथिलीम् to Sita, अदर्शयत् showed.

##### आङ्ग्लानुवादः
Then Rama, the lord of Kosala, descended from the mountain and showed Sita the charming river Mandakini of sacred waters.



#### श्लोकः
##### मूलम्
अब्रवीच्च वरारोहां चारुचन्द्रनिभाननाम्।  
विदेहराजस्य सुतां रामो राजीवलोचनः॥2.95.2॥

##### शब्दार्थः
राजीवलोचनः lotuseyed, रामः Rama, वरारोहाम् to the heavyhipped, चारुचन्द्रनिभाननाम् to her whose face resembled the beauitiful Moon, विदेहराजस्य of the king of Videha, सुताम् daugher, अब्रवीच्च said.

##### आङ्ग्लानुवादः
Lotuseyed Rama said to the heavyhipped daughter of the king of Videha, whose face resembled the beauitiful Moon.



#### श्लोकः
##### मूलम्
विचित्रपुलिनां रम्यां हंससारससेविताम्।  
कमलैरुपसम्पन्नां पश्य मन्दाकिनीं नदीम्॥2.95.3॥

##### शब्दार्थः
विचित्रपुलिनाम् of variagated sandbanks, रम्याम् enchanting, हंससारससेविताम् frequented by geese and swans, कमलैः with lotus, उपसम्पन्नाम् adorned with, मन्दाकिनीं नदीम् river Mandakini, पश्य look.

##### आङ्ग्लानुवादः
Look at this enchanting river Mandakini with its variegated sandbanks frequented by geese and swans and adorned with lotuses.



#### श्लोकः
##### मूलम्
नानाविधैस्तीररुहै र्वृतां पुष्पफलद्रुमैः।  
राजन्तीं राजराजस्य नलिनीमिव सर्वतः॥2.95.4॥

##### शब्दार्थः
सर्वतः everywhere, नानाविधैः of various kinds, तीररुहैः growing on its banks, पुष्पफलद्रुमैः  trees, laden with fruits and flowers, वृताम् surrounded by, राजराजस्य Kubera's, नलिनीम् इव like fragrant lake Nalini, राजन्तीम् sparkling.

##### आङ्ग्लानुवादः
See this river sparkling with trees of every kind laden with fruits and flowers growing on its banks. Everywhere it resembles the lake Nalini of Kubera.



#### श्लोकः
##### मूलम्
मृगयूथनिपीतानि कलुषाम्भांसि साम्प्रतम्।  
तीर्थानि रमणीयानि रतिं सञ्जनयन्ति मे॥2.95.5॥

##### शब्दार्थः
साम्प्रतम् just now, मृगयूथनिपीतानि drunk by herds of deer, कलुषाम्भांसि of turbid waters, रमणीयानि lovely, तीर्थानि landing places, मे to me, रतिम् pleasure, सञ्जनयन्ति is producing.

##### आङ्ग्लानुवादः
The herds of deer have just drunk water by descending down the landing places and the waters are still turbid. This sight produces great pleasure in me.



#### श्लोकः
##### मूलम्
जटाजिनधराः काले वल्कलोत्तरवाससः।  
ऋषय स्त्ववगाहन्ते नदीं मन्दाकिनीं प्रिये॥2.95.6॥

##### शब्दार्थः
प्रिये O my beloved, जटाजिनधराः with matted locks and wearing deer skins, वल्कलोत्तरवाससः bark as upper cloth, ऋषयः rishis, काले at the appointed hour, मन्दाकिनीं नदीम् the river Mandakini, अवगाहन्ते are immersing.

##### आङ्ग्लानुवादः
O my beloved rishis with matted locks and wearing deer skins and bark of trees as upper cloth bathe in the river Mandakini for performing morning ablutions in time.



#### श्लोकः
##### मूलम्
आदित्यमुपतिष्ठन्ते नियमादूर्ध्वबाहवः।  
एते परे विशालाक्षि मुनयस् संशितव्रताः॥2.95.7॥

##### शब्दार्थः
विशालाक्षि O largeeyed Sita, संशितव्रताः of rigid austerities, एते परे some other, मुनयः ascetics, नियमात् according to tradition, ऊर्ध्वबाहवः lifting up their arms, आदित्यम्  Sungod, उपतिष्ठन्ते are worhipping.

##### आङ्ग्लानुवादः
O largeeyed Sita, some other ascetics of rigid austerities worship the sungod according to tradition, lifting up their arms and invoking the Sun.



#### श्लोकः
##### मूलम्
मारुतोद्धूतशिखरैः प्रनृत्त इव पर्वतः।  
पादपैः पत्रपुष्पाणि सृजद्भिरभितो नदीम्॥2.95.8॥

##### शब्दार्थः
मारुतोद्धूतशिखरैः tree tops swayed by the wind, नदीमभितः around the river, पत्रपुष्पाणि leaves and flowers, सृजद्भिः shedding, पादपैः with trees, पर्वतः mountain, प्रनृत्त इव seems dancing.

##### आङ्ग्लानुवादः
With the trees whose tops are swayed by the wind, the mountain was as if dancing, shedding leaves and flowers all around the river.



#### श्लोकः
##### मूलम्
चिन्मणिनिकाशोदां क्वचित्पुलिनशालिनीम्।  
क्वचित्सिद्धजनाकीर्णां पश्य मन्दाकिनीं नदीम्॥2.95.9॥

##### शब्दार्थः
क्वचित् at some places, मणिनिकाशोदाम् with water transparent as crystals, क्वचित् at some other places, पुलिनशालिनीम् sparkling with sand dunes, क्वचित् at some places, सिद्धजनाकीर्णाम् filled with siddhas (those acomplished in spiritual pursuits), मन्दाकिनीं नदीम् river Mandakini, पश्य see.

##### आङ्ग्लानुवादः
Behold this river Mandakini whose waters here are transparent like crystals, there sparkling with sand dunes and elsewhere crowded with siddhas.



#### श्लोकः
##### मूलम्
निर्धूतान्वायुना पश्य विततान्पुष्पसञ्चयान्।  
पोप्लूयमानानपरान्पश्य त्वं जलमध्यगान्॥2.95.10॥

##### शब्दार्थः
वायुना by the wind, निर्धूतान् shaken off, विततान् scattered, पुष्पसञ्चयान् heaps of flowers, पश्य see, जलमध्यगान् in the midst of waters, पोप्लूयमानान् floating, अपरान् other masses of flowers, त्वम् you, पश्य see.

##### आङ्ग्लानुवादः
Look at the scattered heaps of flowers shaken off by the wind and large quantities of flowers floating on the waters.



#### श्लोकः
##### मूलम्
तांश्चातिवल्गुवचसो रथाङ्गाह्वयना द्विजाः।  
अधिरोहन्ति कल्याणि निष्कूजन्त श्शुभा गिरः॥2.95.11॥

##### शब्दार्थः
कल्याणि O my auspicious Sita, वल्गुवचसः of sweetvoiced, रथाङ्गाह्वयनाः birds named Chakravaka, द्विजाः birds, शुभाः most pleasant, गिरः tones, निष्कूजन्तः uttering, तान् on those (heaps of flowers), अधिरोहन्ति alighting.

##### आङ्ग्लानुवादः
O my auspicious Sita, sweetvoiced Chakravaka birds singing in most pleasant tones are alighting on those heaps of flowers.



#### श्लोकः
##### मूलम्
दर्शनं चित्रकूटस्य मन्दाकिन्याश्च शोभने।  
अधिकं पुरवासाच्च मन्ये तव च दर्शनात्॥2.95.12॥

##### शब्दार्थः
शोभने my lovely Sita, तव your, दर्शनात् in presence, चित्रकूटस्य Chitrakuta's, मन्दाकिन्याश्च  Mandakini's, दर्शनम् viewing, पुरवासाच्छ compared to living in Ayodhya, अधिकम् is  greater, मन्ये I consider.

##### आङ्ग्लानुवादः
My lovely Sita, I consider watching this mount Chitrakuta and river Mandakini in your presence more delightful than living in Ayodhya.



#### श्लोकः
##### मूलम्
विधूतकलुषैस् सिद्धैस्तपोदमशमान्वितैः।  
नित्यविक्षोभितजलां विगाहस्व मया सह॥2.95.13॥

##### शब्दार्थः
विधूतकलुषैः cleansed of sins, तपोदमशमान्वितैः endowed with asceticism, selfrestraint and  tranquillity, सिद्धैः with siddhas, नित्यविक्षोभितजलाम् with perpetually agitated waters, मया सह with me, विगाहस्व enter.

##### आङ्ग्लानुवादः
The waters of river Mandakini is perpetually agitated by siddhas who are endowed with asceticism, selfrestraint and tranquillity and who are cleansed of sins by taking bath in the river. Plunge with me into this river.



#### श्लोकः
##### मूलम्
सखीवच्च विगाहस्व सीते मन्दाकिनीं नदीम्।  
कमलान्यवमज्जन्ती पुष्कराणि च भामिनि॥2.95.14॥

##### शब्दार्थः
भामिनि O lovely, सीते Sita, कमलानि red lotuses, पुष्कराणि च white lotuses, अवमज्जन्ती  submerging, सखीवत् like a friend, मन्दाकिनीं नदीम् Mandakini river, विगाहस्व you may enter.

##### आङ्ग्लानुवादः
O lovely Sita, like a companion plunge into this river Mandakini, submerging the red and white lotuses, and enjoy sporting.



#### श्लोकः
##### मूलम्
त्वं पौरजनवद्व्यालानयोध्यामिव पर्वतम्।  
मन्यस्व वनिते नित्यं सरयूवदिमां नदीम्॥2.95.15॥

##### शब्दार्थः
वनिते O my lovely lady, त्वम् you, व्यालान् wild animals, पौरजनवत् as inhabitants of Ayodhya, पर्वतम् mountain, अयोध्यामिव as Ayodhya, इमाम् this, नदीम् river, सरयूवत् as Sarayu, नित्यम् always, मन्यस्व think of.

##### आङ्ग्लानुवादः
O my lovely lady Always think this river Mandakini as Sarayu and this mount Chitrakuta as Ayodhya and these wild animals as its inhabitants.



#### श्लोकः
##### मूलम्
लक्ष्मणश्चापि धर्मात्मा मन्निदेशे व्यवस्थितः।  
त्वं चानुकूला वैदेहि प्रीतिं जनयथो मम॥2.95.16॥

##### शब्दार्थः
वैदेहि O Sita, धर्मात्मा righteous, लक्ष्मणश्चापि Lakshmana also, मन्निदेशे at my command, व्यवस्थितः obedient, त्वं च you also, अनुकूला agreeable, मम to me, प्रीतिम् pleasure, जनयथः are causing.

##### आङ्ग्लानुवादः
With righteous Lakshmana obedient and you, O Sita, agreeable to me, you both bring me great pleasure.



#### श्लोकः
##### मूलम्
उपस्पृशंस्त्रिषवणं मधुमूलफलाशनः।  
नायोध्यायैन राज्याय स्पृहयेऽद्य त्वया सह॥2.95.17॥

##### शब्दार्थः
त्रिषवणम् thrice at the time of prayers, उपस्पृशन् bathing, मधुमूलफलाशनः honey, roots and fruits, त्वया सह in your company, अद्य now, अयोध्यायै for Ayodhya, न स्पृहये I do not yearn for, राज्याय न nor even the kingdom.

##### आङ्ग्लानुवादः
Bathing thrice in your company at the time of prayers and partaking honey, roots and fruits, I do not yearn either for Ayodhya or for the kingdom.



#### श्लोकः
##### मूलम्
इमांहि रम्यां मृगयूथशालिनीं निपीततोयां गजसिंहवानरैः।  
सुपुष्पितां पुष्पभरैरलङ्कृतां नसोऽस्ति यस् स्यान्न गतक्लमस् सुखी॥2.95.18॥

##### शब्दार्थः
रम्याम् enchanting, मृगयूथशालिनीम् teeming with herds of deer, गजसिंहवानरैः with elephants, lions and monkeys, निपीततोयाम् its waters being drunk by, सुपुष्पिताम् in full  bloom, पुष्पभरैः with multitude of flowers, अलङ्कृताम् decorated, इमाम् this (river Mandakini), यः who, गतक्लमः with fatigue gone, सुखी happy, न स्यात् will not find himself, सः that one, नास्ति does not exist.

##### आङ्ग्लानुवादः
With this enchanting Mandakini teeming with herds of deer, whose waters are drunk by elephants, lions and monkeys, decorated with heaps of flowers fallen from the trees in full bloom, who will not feel happy and free from fatigue.



#### श्लोकः
##### मूलम्
इतीव रामो बहुसङ्गतं वचः प्रियासहायस् सरितं प्रति ब्रुवन्।  
चचार रम्यं नयनाञ्जनप्रभं स चित्रकूटं रघुवंशवर्धनः॥2.95.19॥

##### शब्दार्थः
रघुवंशवर्धनः perpetuator of Raghu dynasty, सः रामः that Rama, इतीव in this manner, सरितं प्रति about Mandakini river, बहु at length, सङ्गतम् appropriate, वचः words, ब्रुवन् speaking,  प्रियासहायः in the company of his beloved, नयनाञ्जनप्रभम् resembling collyrium in hue, रम्यम् delightful, चित्रकूटम् Chitrakuta, चचार wandered about.

##### आङ्ग्लानुवादः
Rama, the perpetuator of the Raghu dynasty, describing the river Mandakini at length appropriately in this manner, wandered in the company of his beloved consort on mount Chitrakuta looking black like collyrium.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे पञ्चनवतितमस्सर्गः॥  
Thus ends the ninetyfifth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/095_mandAkinIsaundaryam-adhikApAtaH.md">
<details><summary><h3>भूषणम् ...{Loading}...</h3></summary>



अथ शैलाद्विनिष्क्रम्य मैथिलीं कोसलेश्वरः ।  

अदर्शयच्छुभजलां रम्यां मन्दाकिनीं नदीम्  ॥  २।९५।१  ॥   

एवं वनगिरिप्रदर्शनेनोपलाल्य नदीप्रदर्शनेनापि लालयति--अथेत्यादिना  ॥ 
२।९५।१  ॥   

  

अब्रवीच्च वरारोहां चारुचन्द्रनिभाननाम् ।  

विदेहराजस्य सुतां रामो राजीवलोचनः  ॥  २।९५।२  ॥   

अब्रवीदिति । वचने हेतुः तत्सौन्दर्यमित्याशयेनोक्तम्--वरारोहामित्यादि ।
वरारोहाम् आरुह्यत इति आरोहो जघनम्, गुरुजघनामित्यर्थः ।
चारुचन्द्रनिभाननामित्यनेन
रतिरमणनिदर्शितवनगिरिविलोकनकुतूहलविकसितवदनत्वमुक्तम् । राजीवलोचनः
विस्मयोत्फुल्लनयन इत्यर्थः  ॥  २।९५।२  ॥   

  

विचित्रपुलिनां रम्यां हंससारससेविताम् ।  

कमलैरुपसम्पन्नां पश्य मन्दाकिनीं नदीम्  ॥  २।९५।३  ॥   

विचित्रेति । पुलिनस्य विचित्रत्वं नवोलपालङ्कृतत्वात् । सारसाः हंसविशेषाः
। अत्र वस्तुना पृथुजघनकलनूपुरसुन्दरकरपदवदनवती भवतीव भातीत्यलङ्कारध्वनिः
 ॥  २।९५।३  ॥   

  

नानाविधैस्तीररुहैर्वृतां पुष्पफलद्रुमैः ।  

राजन्तीं राजराजस्य नलिनीमिव सर्वतः  ॥  २।९५।४  ॥   

नानेति । राजराजस्य कुबेरस्य । नलिनीं सौगन्धिकसरसीम्  ॥  २।९५।४  ॥   

  

मृगयूथनिपीतानि कलुषाम्भांसि साम्प्रतम् ।  

तीर्थानि रमणीयानि रतिं सञ्जनयन्ति मे  ॥  २।९५।५  ॥   

मृगयूथेति । मृगयूथनिपीतानि अत एव कलुषाणि, रमणीयानि कुङ्कुमरसाभानि
अम्भांसि येषु तानि तीर्थानि अवताराः । रतिम् अवगाहनविषयां प्रीतिम्  ॥ 
२।९५।५  ॥   

  

जटाजिनधराः काले वल्कलोत्तरवाससः ।  

ऋषयस्त्ववगाहन्ते नदीं मन्दाकिनीं प्रिये  ॥  २।९५।६  ॥   

जटेति । काले स्वनियमोचितकाले । अवगाहन्ते मज्जन्ति । प्रिये इत्यन्यत्र
दृष्टिर्निवार्यते  ॥  २।९५।६  ॥   

  

आदित्यमुपतिष्ठन्ते नियमादूर्द्ध्वबाहवः ।  

एते परे विशालाक्षि मुनयः संशितव्रताः  ॥  २।९५।७  ॥   

आदित्यमिति । उपतिष्ठन्ते । "उपान्मन्त्रकरणे" इत्यात्मनेपदम् ।
नियमाद्धेतोः परे पूर्वोक्तमुनिभ्यो ऽन्ये । संशितव्रताः तीक्ष्णनियमाः  ॥ 
२।९५।७  ॥   

  

मारुतोद्धूतशिखरैः प्रनृत्त इव पर्वतः ।  

पादपैः पत्त्रपुष्पाणि सृजद्भिरभितो नदीम्  ॥  २।९५।८  ॥   

मारुतोद्धूतशिखरैः वायुकम्पितशाखैः । पुष्पाणि सृजद्भिः मुञ्जद्भिः पादपैः
प्रनृत्त इव नृत्यङ्कर्त्तुमुद्युक्त इव । आदिकर्मणि क्तः । लोके हि
नृत्तोद्युक्तः पुष्पाणि परिविकीर्य्य हस्तौ चालयति तद्वदित्युत्प्रेक्षा
 ॥  २।९५।८  ॥   

  

क्वचिन्मणिनिकाशोदां क्वचित्पुलिनशालिनीम् ।  

क्वचित्सिद्धजनाकीर्णां पश्य मन्दाकिनीं नदीम्  ॥  २।९५।९  ॥   

क्वचिदिति । मणिनिकाशोदां मुक्तामणिनिभजलाम् । उदकस्योदभाव आर्षः ।
क्वचित्तीरे सिद्धजनेनावगाहनोद्युक्तेनावकीर्णाम् । एतेन श्वेतवसना
पृथुजघना कामुकावृता नारी द्योत्यते  ॥  २।९५।९  ॥   

  

निर्द्धूतान् वायुना पश्य विततान् पुष्पसञ्चयान् ।  

पोप्लूयमानानपरान् पश्य त्वं जलमध्यगान्  ॥  २।९५।१०  ॥   

निर्द्धूतानिति । वायुना निर्द्धूतान् विततान् तीरे व्याप्तान्
पुष्पसञ्चयान् पश्य जलमध्यगान् पोप्लूयमानान् भृशं पुनःपुनर्वा प्लवमानान्
अपरान् पुष्पसञ्चयांश्च त्वं पश्य । प्रियहृतार्धगलितवसना नारीव लक्ष्यत
इति व्यङ्ग्यम्  ॥  २।९५।१०  ॥   

  

तांश्चातिवल्गुवचसो रथाङ्गाह्वयना द्विजाः ।  

अधिरोहन्ति कल्याणि विकूजन्तः शुभा गिरः  ॥  २।९५।११  ॥   

तानिति । वल्गुवचसः रत्यर्थाह्वानकालिकरम्यवचसः शुभाः गिरः विकूजन्तः
रतिकालिकस्वरान् कुर्वन्तः । रथाङ्गाह्वयनाः चक्राह्वयाः द्विजाश्चक्रवाकाः
तान् पुष्पसञ्चयान् । अधिरोहन्ति शयनमारोहन्तीत्यर्थः । अनेन
चक्रवाकरतिर्दर्शिता  ॥  २।९५।११  ॥   

  

दर्शनं चित्र कूटस्य मन्दाकिन्याश्च शोभने ।  

अधिकं पुरवासाच्च मन्ये च तव दर्शनात्  ॥  २।९५।१२  ॥   

दर्शनमिति । हे शोभने निर्मत्सरे चित्रकूटस्य दर्शनं पुरवासाधिकं
चित्रकूटवासः पुरवासादप्यधिकसुखावहः, एकान्तभोगस्थानत्वादिति भावः ।
मन्दाकिन्या दर्शनं तव दर्शनादप्यधिकसुखकरम्, उद्दीपनत्वादिति भावः  ॥ 
२।९५।१२  ॥   

  

विधूतकलुषैः सिद्धैस्तपोदमशमान्वितैः ।  

नित्यविक्षोभितजलां विगाहस्व मया सह  ॥  २।९५।१३  ॥   

विधूतकलुषैरिति । तपोदमशमान्वितैः अत एव विधूतकलुषैः निष्पापैः सिद्धैः
सिद्धसाधननिष्ठैः । नित्यविक्षोभितजलां सदा तत्स्नानेन तत्पादरेणुधन्यां
मन्दाकिनीं मया सह विगाहस्व मामप्रधानीकृत्य जलक्रीडारसमनुभवेत्यर्थः ।
नित्यविक्षोभितजलामित्यनेन जलक्रीडोपकरणकुसुम्भादिसामग्री दर्शिता  ॥ 
२।९५।१३  ॥   

  

सखीवच्च विगाहस्व सीते मन्दाकिनीं नदीम् ।  

कमलान्यवमज्जन्ती पुष्कराणि च भामिनि  ॥  २।९५।१४  ॥   

सखीवदिति । सख्या यथा सलिलमवगाहसे तथा मया सह विगाहस्व । कमलानि
रक्ताब्जानि । पुष्कराणि सिताम्भोजानि । अवमज्जन्ती अवमज्जयन्ती
स्तनजघनाघातजनिततरङ्गैरिति भावः । यद्वा तव वदनकान्तिनिर्जिततया लज्जया
अवमज्जयन्तीवेत्युत्प्रेक्षा  ॥  २।९५।१४  ॥   

  

त्वं पौरजनवद्व्यालानयोध्यामिव पर्वतम् ।  

मन्यस्व वनिते नित्यं सरयूवदिमां नदीम्  ॥  २।९५।१५  ॥   

त्वमिति । त्वं व्यालान् वनचरजन्तून् पौरजनवत्पश्य, पौरजनप्रीतिं व्यालेषु
कुर्वित्यर्थः । एवमुत्तरत्रापि । अतः पौरजनाद्यनवलोकनक्लेशो न कार्य्य इति
भावः  ॥  २।९५।१५  ॥   

  

लक्ष्मणश्चापि धर्मात्मा मन्निदेशे व्यवस्थितः ।  

त्वं चानुकूला वैदेहि प्रीतिं जनयथो मम  ॥  २।९५।१६  ॥   

लक्ष्मण इति । सौभ्रात्रम् अनुकूलभार्य्यत्वं च सौख्यरसायनमिति भावः ।  ॥ 
२।९५।१६  ॥   

  

उपस्पृशंस्त्रिषवणं मधुमूलफलाशनः ।  

नायोध्यायै न राज्याय स्पृहये ऽद्य त्वया सह  ॥  २।९५।१७  ॥   

उपस्पृशन्निनि । हे वैदेहि त्वया सह त्रिषवणं त्रिसन्ध्यम् । उपस्पृशन्
स्नानं कुर्वन् । मधुमूलफलाशनोहमयोध्यायै न स्पृहये राज्याय च न स्पृहये ।
"स्पृहेरीप्सितः" इति सम्प्रदानसंज्ञा  ॥  २।९५।१७  ॥   

  

इमां हि रम्यां मृगयूथशालिनीं निपीततोयां गजसिंहवानरैः ।  

सुपुष्पितैः पुष्पधरैरलङ्कृतां न सो ऽस्ति यः स्यादगतक्लमः सुखी  ॥  २।९५।१८
 ॥   

इमामिति । इमां मन्दाकिनीम् । मृगयूथशालिनीम्, मृगयूथलोलितामिति च पाठः ।
गजसिंहवानरैः, आश्रममहिम्ना शान्तवैरैरित्यर्थः । निपीततोयामिति
पापहरत्वमुक्तम् । पुष्पधरैः वृक्षैः अनेनोद्दीपनत्वमुक्तम् ।
उपस्पृशन्नित्यनुषज्यते । यः अगतक्लमः सुखी न स्यात् स नास्ति सर्वोप्यत्र
स्नात्वा गतक्लमो भवतीत्यर्थः  ॥  २।९५।१८  ॥   

  

इतीव रामो बहुसङ्गतं वचः प्रियासहायः सरितं प्रति ब्रुवन् ।  

चचार रम्यं नयनाञ्जनप्रभं स चित्रकूटं रघुवंशवर्द्धनः  ॥  २।९५।१९  ॥   

इत्यार्षे श्रीरामायणे वाक्मीकीये आदिकाव्ये श्रीमदयोध्याकाण्डे
पञ्चनवतितमः सर्गः  ॥  ९५ ॥   

  

इतीति । प्रियासहायो रामः सरितं प्रति सरिद्विषये सङ्गतं
प्रसक्तानुप्रसक्तं बहुवचो ब्रुवन् सन् । नयनाञ्जनप्रभं
नयनयोग्याञ्जनकान्तिम्, तद्वन्नित्यर्थः । चित्रकूटं चचार,
चित्रकूटप्रान्ते चचारेत्यर्थः । एतेन पुनः पुरवासनिस्पृहत्वद्योतनाया
रामस्य वनवासनिर्भरत्वमुक्तम्  ॥  २।१५।१९ ॥   

इति श्रीगो० श्रीरा० पीता० अयोध्याकाण्डव्याख्याने पञ्चनवतितमः सर्गः  ॥ 
९५ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/095_mandAkinIsaundaryam-adhikApAtaH.md">
<details><summary><h3>शिरोमणी ...{Loading}...</h3></summary>



शैलविनिष्क्रमणानन्तरकालिकरामोक्तिं वर्णयितुमाह-- अथेति । अथ
शैलशोभाप्रदर्शनानन्तरं कोशलेश्वरो रामः शैलाद्विनिष्क्रम्य निर्गत्य
मन्दाकिनीमदर्शयत्  ॥  २।९५।१़  ॥   

  

अब्रवीदिति । वरो ऽद्रुतः आरोहः प्रादुर्भावो यस्यास्तां विदेहराजस्य सुतां
रामो ऽब्रवीत्  ॥  २।९५।२  ॥   

  

तद्वचनाकारमाह-- विचित्रेति । विचित्राणि पुलिनानि यस्यां तां
हंसादिसेवितां कुसुमैः पुष्पैः उपसम्पन्नां युक्तां तीररुहैः तीरजनितैः
पुष्पफलद्रुमैः सर्वतो वृतां राजराजस्य कुबेरस्य नलिनीं सौगन्धिकसरसीमिव
दशरथस्य सरयूमिव वा राजन्तीं मन्दाकिनीं नदीं पश्य । श्लोकद्वयमेकान्वयि  ॥ 
२।९५।३,४  ॥   

  

मृगेति । मृगयूथैर्निपीतानि अत एव कलुषाणि अम्भांसि येषु तानि अत एव
रमणीयानि तीर्थानि अवताराध्वानः मे रतिं सञ्जनयन्ति  ॥  २।९५।५  ॥   

  

जटेति । जटाजिनधराः जटाश्च अजिनानि मृगत्वचश्च तेषां धराः धारकाः
वल्कलान्येवोत्तरवासांसि येषां ते ऋषयः काले मन्दाकिनीमवगाहन्ते  ॥  २।९५।६
 ॥   

  

आदित्यमिति । हे विशालाक्षि नियमात् शास्त्रोक्तनियोगाद्धेतोः ऊर्ध्वबाहवः
परे पूर्वोक्तात् भिन्ना संशितव्रताः मुनयः आदित्यमुपतिष्ठन्ते  ॥  २।९५।७
 ॥   

  

मारुतेति । मारुतेन वायुना उद्धूतानि शिखराणि शिखाः येषां तैः अत एव
नदीमभितः सर्वतः पुष्पपत्राणि सृजद्भिः विसृजद्भिः पादपैर्वृक्षैः
उपलक्षितः पर्वतः प्रनृत्तः नृत्यप्रारम्भं वा आस्तेति (?) शेषः  ॥  २।९५।८
 ॥   

  

क्वचिदिति । क्वचित् कस्मिंश्चित्प्रदेशे मणिनिकाशोदां मुक्तासदृशजलां
क्वचित् पुलिनशालिनीं पुलिनाश्रयाम् अगाधजलवत्तया नीलजलात्वेन
प्रतीयमानामित्यर्थः, क्वचित् सिद्धजनैः आकीर्णां व्याप्तां मन्दाकिनीं
पश्य  ॥  २।९५।९  ॥   

  

निर्धूतानिति । वायुना निर्धूतानत एव विततान् नद्युभयकूले व्याप्तान्
पुष्पसञ्चयान् त्वं पश्य अपरान् त्वं पश्य भिन्नान् पोप्लूयमानान् पुनः
पुनर्जले प्लवमानान् त्वं पश्य  ॥  २।९५।१०  ॥   

  

पश्येति । वल्गुवचसः मनोहरवाचः अत एव शुभाः गिरः निष्कूजन्तः
रथाङ्गाह्वयनाः रथाङ्गम् आह्वयनं सञ्ज्ञा येषां ते चक्रवाका द्विजाः
पक्षिणः अधिरोहन्ित पुलिनमिति शेषः, त्वं पश्य  ॥  २।९५।११  ॥   

  

दर्शनमिति । हे शोभने चित्रकूटस्य मन्दाकिन्याश्च दर्शनं तव दर्शनात्
एकान्ते निरन्तरं समावलोकाद्धेतोः पुरवासात् अयोध्यावाससुखात् अधिकं मन्ये
 ॥  २।९५।१२  ॥   

  

विधूतेति । तपोदमसमन्वितैः तपआदियुक्तैः अत एव विधूतकल्मषैः सिद्धैः
नित्यविक्षोभितजलां नित्यं विक्षोभितमवगाहितं जलं यस्यास्तां मन्दाकिनीं
मया सह विगाहस्व  ॥  २।९५।१३  ॥   

  

सखीवदिति । हे सीते कमलानि रक्तपद्मानि पुष्कराणि सितपद्मानि च अवमज्जन्ती
जले निमज्जयन्ती सती सखीवत् विद्यमानां मन्दाकिनीं नदीं त्वं विगाहस्व ।
निमज्जयन्तीत्यनेन तत्रत्यजलस्य कमलाछाद्यत्वं ध्वनितम्  ॥  २।९५।१४  ॥   

  

त्वमिति । व्यालान् वनचरान् पौरजनवत् मन्यस्व अयोध्यामिव पर्वतं मन्यस्व
सरयूमिव मन्दाकिनीं मन्यस्व  ॥  २।९५।१५  ॥   

  

लक्ष्मण इति । मन्निदेशे आज्ञायां व्यवस्थितः संस्थितः लक्ष्मणः अनुकूला
त्वं च मम प्रीतिं जनयथः  ॥  २।९५।१६  ॥   

  

उपस्पृशन्निति । त्वया सह त्रिषवणं त्रिकालमुपस्पृशन् स्नानं कुर्वन्सन्  

मधुमूलफलाशनो ऽहमयोध्यायै राज्याय च न स्पृहये  ॥  २।९५।१७  ॥   

  

इमामिति । गजयूथलोडितां गजयूथैः लोडितां गजादिभिः पीततोयां सुपुष्पितां
शोभनपुष्पविशिष्टतरुमतीम् अत एव पुष्पभरैः अलङ्कृतामिमां रम्यां
मन्दाकिनीमवगाह्य गतक्लमः निवृत्तग्लानिः अत एव सुखी परमानन्दविशिष्टः यो न
स्यात् स जनो नास्ति  ॥  २।९५।१८  ॥   

  

इतीति । प्रियासहायः प्रियैव सहायो यस्य स रामः इतीव एतादृशं बहु अनेकविधं
सङ्गतं समीचीनं सरितं प्रति सरित्सम्बन्धि वचः ब्रुवन्सन्नयनाञ्जनप्रभं
नीलवर्णविशिष्टमित्यर्थः, चित्रकूटं चचार  ॥  २।९५।१९  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
पञ्चनवतितमः सर्गः  ॥  २।९५  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/095_mandAkinIsaundaryam-adhikApAtaH.md">
<details><summary><h3>तिलकम् ...{Loading}...</h3></summary>



अथ नदीप्रदर्शनेनोपलालयतिअथेति  ॥  २।९५।१  ॥   

  

वरारोहामुत्तमस्त्रीम्  ॥  २।९५।२  ॥   

  

कुसुमैः पझादिभिः  ॥  २।९५।३  ॥   

  

पुष्पफलयुतैर्द्रुमैस्तीरभवै राजन्तीं शोभमानाम् । राजराजः कुबेरस्तस्य
नलिनी सौगन्धिकाख्या  ॥  २।९५।४  ॥   

  

तीर्थान्यवतारमार्गाः । रतिं प्रीतिम्  ॥  २।९५।५,६  ॥   

  

उपतिष्ठते मन्त्रैरुपस्थानं कुर्वते । एते परे मुनयः प्रकाशन्ते जपपरा इति
शेषः  ॥  २।९५।७  ॥   

  

प्रनृत्त इव नृत्तं कर्तुमुपकान्त इव अत एव पुष्पाञ्जलिकरणं पादपैः  ॥ 
२।९५।८  ॥   

  

मणिनिकाशं मुक्तानिकाशमुदकं यस्यास्ताम्  ॥  २।९५।९  ॥   

  

अम्भसि पोप्लूमानान्पुनः पुनः प्लवमानान्पुष्पसंचयान्पश्य ।
ऽपश्योहाचलमध्यमेऽ इति पाठः कृशत्वाचलनाशक्तमध्यवतीत्यर्थ इति कतकः  ॥ 
२।९५।१०  ॥   

  

रथाङ्गाह्वयनाश्चक्रवाकाः रथाङ्गं तद्वाचकः शब्दो आह्वयने नामनि येषामिति
विग्रहः । अधिरोहन्ति पुलिनानीति शेषः  ॥  २।९५।११  ॥   

  

तव दर्शनाच्चाधिकमधिकसुखावहम्  ॥  २।९५।१२,१३  ॥   

  

सखीवत् मन्दाकिन्या इति शेषः । कमलपुष्करे रक्तसितपझे तान्यवमज्जन्ती
प्रक्षिपन्ती  ॥  २।९५।१४१६  ॥   

  

उपस्पृशान् स्नानं कुर्वन्  ॥  २।९५।१७  ॥   

  

सुपुष्पितां सुपुष्पितवनान्तामवगाह्य यः सुखी न स्यात्स नास्तीत्यन्वयः  ॥ 
२।९५।१८  ॥   

  

सरितं प्रति सरितं वर्णयन् । नयनयोग्याञ्जनवन्नीलप्रभम्  ॥  २।९५।१९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे पञ्चनवतितमः सर्गः  ॥  २।९५  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/095_mandAkinIsaundaryam-adhikApAtaH.md">
<details><summary><h3>द्राविडपाठः ...{Loading}...</h3></summary>


अथ शैलाद्विनिष्क्रम्य मैथिलीं कोसलेश्वरः।  
अदर्शयच्छुभजलां रम्यां मन्दाकिनीं नदीम् ॥ 2.95.1 ॥   
अब्रवीच्च वरारोहां चारुचन्द्रनिभाननाम्।  
विदेहराजस्य सुतां रामो राजीवलोचनः ॥ 2.95.2 ॥   
विचित्रपुलिनां रम्यां हंससारससेविताम्।  
कमलैरुपसम्पन्नां पश्य मन्दाकिनीं नदीम् ॥ 2.95.3 ॥   
नानाविधैस्तीररुहैर्वृतां पुष्पफलद्रुमैः।  
राजन्तीं राजराजस्य नलिनीमिव सर्वतः ॥ 2.95.4 ॥   
मृगयूथनिपीतानि कलुषाम्भांसि साम्प्रतम्।  
तीर्थानि रमणीयानि रतिं सञ्जनयन्ति मे ॥ 2.95.5 ॥   
जटाजिनधराः काले वल्कलोत्तरवाससः।  
ऋषयस्त्ववगाहन्ते नदीं मन्दाकिनीं प्रिये ॥ 2.95.6 ॥   
आदित्यमुपतिष्ठन्ते नियमादूर्द्ध्वबाहवः।  
एते परे विशालाक्षि मुनयः संशितव्रताः ॥ 2.95.7 ॥   
मारुतोद्धूतशिखरैः प्रनृत्त इव पर्वतः।  
पादपैः पत्त्रपुष्पाणि सृजद्भिरभितो नदीम् ॥ 2.95.8 ॥   
क्वचिन्मणिनिकाशोदां क्वचित्पुलिनशालिनीम्।  
क्वचित्सिद्धजनाकीर्णां पश्य मन्दाकिनीं नदीम् ॥ 2.95.9 ॥   
निर्द्धूतान् वायुना पश्य विततान् पुष्पसञ्चयान्।  
पोप्लूयमानानपरान् पश्य त्वं जलमध्यगान् ॥ 2.95.10 ॥   
तांश्चातिवल्गुवचसो रथाङ्गाह्वयना द्विजाः।  
अधिरोहन्ति कल्याणि विकूजन्तः शुभा गिरः ॥ 2.95.11 ॥   
दर्शनं चित्र कूटस्य मन्दाकिन्याश्च शोभने।  
अधिकं पुरवासाच्च मन्ये च तव दर्शनात् ॥ 2.95.12 ॥   
विधूतकलुषैः सिद्धैस्तपोदमशमान्वितैः।  
नित्यविक्षोभितजलां विगाहस्व मया सह ॥ 2.95.13 ॥   
सखीवच्च विगाहस्व सीते मन्दाकिनीं नदीम्।  
कमलान्यवमज्जन्ती पुष्कराणि च भामिनि ॥ 2.95.14 ॥   
त्वं पौरजनवद्व्यालानयोध्यामिव पर्वतम्।  
मन्यस्व वनिते नित्यं सरयूवदिमां नदीम् ॥ 2.95.15 ॥   
लक्ष्मणश्चापि धर्मात्मा मन्निदेशे व्यवस्थितः।  
त्वं चानुकूला वैदेहि प्रीतिं जनयथो मम ॥ 2.95.16 ॥   
उपस्पृशंस्त्रिषवणं मधुमूलफलाशनः।  
नायोध्यायै न राज्याय स्पृहयेऽद्य त्वया सह ॥ 2.95.17 ॥   
इमां हि रम्यां मृगयूथशालिनीं निपीततोयां गजसिंहवानरैः।  
सुपुष्पितैः पुष्पधरैरलङ्कृतां न सोऽस्ति यः स्यादगतक्लमः सुखी ॥ 2.95.18 ॥   
इतीव रामो बहुसङ्गतं वचः प्रियासहायः सरितं प्रति ब्रुवन्।  
चचार रम्यं नयनाञ्जनप्रभं स चित्रकूटं रघुवंशवर्द्धनः ॥ 2.95.19 ॥   

</details>
</div>
