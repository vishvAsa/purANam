---
title: २५३ इन्द्र-युद्धम्
unicode_script: devanagari

---


अध्यायः 253

इन्द्राभिवृष्टस्य जलस्यार्जुनेन निवारणम् ॥ 1 ॥ पुत्रं निगीर्याकाशमुत्पतन्त्याः तक्षकभार्यायाः अर्जुनेन शिरश्छेदः ॥ 2 ॥ इन्द्रेण स्वकृतवायुवर्षमोहितादर्जुनात्तक्षकपुत्रस्याश्वसेनस्य मोचनम् ॥ 3 ॥ पावकान्मुमुक्षूणां नागादीनां मारणम् ॥ 4 ॥ इन्द्रस्य कृष्णार्जुनाभ्यां युद्धम् ॥ 5 ॥
वैशम्पायन उवाच ।	001  
तस्याथ वर्षतो वारि पाण्डवः प्रत्यवारयत् ।	001a  
शरवर्षेण बीभत्सुरुत्तमास्त्राणि दर्शयन् ॥	001c  
खाण्डवं च वनं सर्वं पाण्डवो बहुभिः शरैः ।	002a  
प्राच्छादयदमेयात्मा नीहारेणेव चन्द्रमाः ॥	002c  
न च स्म किञ्चिच्छक्नोति भूतं निश्चरितुं ततः ।	003a  
सञ्छाद्यमाने खे बाणैरस्यता सव्यसाचिना ॥	003c  
तक्षकस्तु न तत्रासीन्नागराजो महाबलः ।	004a  
दह्यमाने वने तस्मिन्कुरुक्षेत्रं गतो हि सः ॥	004c  
अश्वसेनोऽभवत्तत्र तक्षकस्य सुतो बली ।	005a  
स यत्नमकरोत्तीव्रं मोक्षार्थं जातवेदसः ॥	005c  
न शशाक स निर्गन्तुं निरुद्धोऽर्जुनपत्रिभिः ।	006a  
मोक्षयामास तं माता निगीर्य भुजगात्मजा ॥	006c  
तस्य पूर्वं शिरो ग्रस्तं पुच्छमस्य निगीर्यते ।	007a  
निगीर्य सोर्ध्वमक्रामत्सुतं नागी मुमुक्षया ॥	007c  
तस्याः शरेण तीक्ष्णेन पृथुधारेण पाण्डवः ।	008a  
शिरश्चिच्छेद गच्छन्त्यास्तामपश्यच्छचीपतिः ॥	008c  
तं मुमोचयिषुर्वज्री वातवर्षेण पाण्डवम् ।	009a  
मोहयामास तत्कालमश्वसेनस्त्वमुच्यत ॥	009c  
तां च मायां तदा दृष्टा घोरां नागेन वञ्चितः ।	010a  
द्विधा त्रिधा च खगतान्प्राणिनः पाण्डवोच्छिनत् ॥	010c  
शशाप तं च सङ्क्रुद्धो बीभत्सुर्जिह्मगामिनम् ।	011a  
पावको वासुदेवश्चाप्यप्रतिष्ठो भविष्यसि ॥	011c  
ततो जिष्णुः सहस्राक्षं खं वितत्याशुगैः शरैः ।	012a  
योधयामास सङ्क्रुद्धो वञ्चनां तामनुस्मरन् ॥	012c  
देवराजोऽपि तं दृष्ट्वा संरब्धं समरेऽर्जुनम् ।	013a  
स्वमस्त्रमसृजत्तीव्रं छादयित्वाऽखिलं नभः ॥	013c  
ततो वायुर्महाघोषः क्षोभयन्सर्वसागरान् ।	014a  
वियत्स्थो जनयन्मेघाञ्जलधारासमाकुलान् ॥	014c  
ततोऽशनिमुचो घोरांस्तडित्स्तनितनिःस्वनान् ।	015a  
तद्विघातार्थमसृजदर्जुनोऽप्यस्त्रमुत्तमम् ॥	015c  
वायव्यमभिमन्त्र्याथ प्रतिपत्तिविशारदः ।	016a  
तेनेन्द्राशनिमेघानां वीर्यौजस्तद्विनाशितम् ॥	016c  
जलधाराश्च ताः शोषं जग्मुर्नेशुश्च विद्युतः ।	017a  
क्षणेन चाभवद्व्योम सम्प्रशान्तरजस्तमः ॥	017c  
सुखशीतानिलवहं प्रकृतिस्थार्कमण्डलम् ।	018a  
निष्प्रतीकारहृष्टश्च हुतभुग्विविधाकृतिः ॥	018c  
सिच्यमानो वसौघैस्तैः प्राणिनां देहनिःसृतैः ।	019a  
प्रजज्वालाथ सोऽर्चिष्मान्स्वनादैः पूरयञ्जगत् ॥	019c  
कृष्णाभ्यां रक्षितं दृष्ट्वा तं च दावमहङ्कृताः ।	020a  
खमुत्पेतुर्महाराज सुपर्णाद्याः पतत्त्रिणः ॥	020c  
गरुत्मान्वज्रसदृशैः पक्षतुण्डनखैस्तथा ।	021a  
प्रहर्तुकामो न्यपतदाकाशात्कृष्णपाण्डवौ ॥	021c  
तथैवोरगसङ्घाताः पाण्डवस्य समीपतः ।	022a  
उत्सृजन्तो विषं घोरं निपेतुर्ज्वलिताननाः ॥	022c  
तांश्चकर्त शरैः पार्थः सरोषाग्निसमुक्षितैः ।	023a  
विविशुश्चापि तं दीप्तं देहाभावाय पावकम् ॥	023c  
ततः सुराः सगन्धर्वा यक्षराक्षसपन्नगाः ।	024a  
उत्पेतुर्नादमतुलमुत्सृजन्तो रणार्थिनः ॥	024c  
अयःकणपचक्राश्मभुशुण्ड्युद्यतबाहवः ।	025a  
कृष्णपार्थौ जिघांसन्तः क्रोधसम्मूर्च्छितौजसः ॥	025c  
तेषामतिव्याहरतां शस्त्रवर्षं प्रमुञ्चताम् ।	026a  
प्रममाथोत्तमाङ्गानि बीभत्सुर्निशितैः शरैः ॥	026c  
कृष्णश्च सुमहातेजाश्चक्रेणारिविनाशनः ।	027a  
दैत्यदानवसङ्घानां चकार कदनं महत् ॥	027c  
अथापरे शरैर्विद्धाश्चक्रवेगेरितास्तथा ।	028a  
वेलामिव समासाद्य व्यतिष्ठन्नमितौजसः ॥	028c  
ततः शक्रोऽतिसङ्क्रुद्धस्त्रिदशानां महेश्वरः ।	029a  
पाण्डुरं गजमास्थाय तावुभौ समुपाद्रवत् ॥	029c  
वेगेनाशनिमादाय वज्रमस्त्रं च सोऽसृजत् ।	030a  
हतावेताविति प्राह सुरानसुरसूदनः ॥	030c  
ततः समुद्यतां दृष्ट्वा देवेन्द्रेण महाशनिम् ।	031a  
जगृहुः सर्वशस्त्राणि स्वानि स्वानि सुरास्तथा ॥	031c  
कालदण्डं यमो राजन् गदां चैव धनेश्वरः ।	032a  
पाशांश्च तत्र वरुणो विचित्रां च तथाऽशनिम् ॥	032c  
स्कन्दः शक्तिं समादाय तस्थौ मेरुरिवाचलः ।	033a  
ओषधीर्दीप्यमानाश्च जगृहातेऽस्विनावपि ॥	033c  
जगृहे च धनुर्धाता मुसलं तु जयस्तथा ।	034a  
पर्वतं चापि जग्राह क्रूद्धस्त्वष्टा महाबलः ॥	034c  
अंशस्तु शक्तिं जग्राह मृत्युर्देवः परश्वधम् ।	035a  
प्रगृह्य परिघं घोरं विचचारार्यमा अपि ॥	035c  
मित्रश्च क्षुरपर्यन्तं चक्रमादाय तस्थिवान् ।	036a  
पूषा भगश्च सङ्क्रुद्धः सविता च विशाम्पते ॥	036c  
आत्तकार्मुकनिस्त्रिंशाः कृष्णापार्थौ प्रदुद्रुवुः ।	037a  
रुद्राश्च वसवश्चैव मरुतश्च महाबलाः ॥	037c  
विश्वेदेवास्तथा साध्या दीप्यमानाः स्वतेजसा ।	038a  
एते चान्ये च बहवो देवास्तौ पुरुषोत्तमौ ॥	038c  
कृष्णपार्थौ जिघांसन्तः प्रतीयुर्विविधायुधाः ।	039a  
तत्राद्भुतान्यदृश्यन्त निमित्तानि महाहवे ॥	039c  
युगान्तसमरूपाणि भूतसम्मोहनानि च ।	040a  
तथा दृष्ट्वा सुसंरब्धं शक्रं देवैः सहाच्युतौ ॥	040c  
अभीतौ युधि दुर्धर्षौ तस्थतुः सज्जकार्मुकौ ।	041a  
आगच्छतस्ततो देवानुभौ युद्धविशारदौ ॥	041c  
व्यताडयेतां सङ्क्रुद्धौ शरैर्वज्रोपमैस्तदा ।	042a  
असकृद्भग्नसङ्कल्पाः सुराश्च बहुशः कृताः ॥	042c  
भयाद्रणं परित्यज्य शक्रमेवाभिशिश्रियुः ।	043a  
दृष्ट्वा निवारितान्देवान्माधवेनार्जुनेन च ॥	043c  
आश्चर्यमगमंस्तत्र मुनयो नभसि स्थिताः ।	044a  
शक्रश्चापि तयोर्वीर्यमुपलभ्यासकृद्रणे ॥	044c  
बभूव परमप्रीतो भूयश्चैतावयोधयत् ।	045a  
ततोऽश्मवर्षं सुमहद्व्यसृजत्पाकशासनः ॥	045c  
भूय एव तदा वीर्यं जिज्ञासुः सव्यसाचिनः ।	046a  
तच्छैरर्जुनो वर्षं प्रतिजघ्नेऽत्यमर्षितः ॥	046c  
विफलं क्रियमाणं तत्समवेक्ष्य शतक्रतुः ।	047a  
भूयः संवर्धयामास तद्वर्षं पाकशासनः ॥	047c  
सोश्मवर्षं महावेगैरिषुभिः पाकशासनिः ।	048a  
विलयं गमयामास हर्षयन्पितरं तथा ॥	048c  
तत उत्पाट्य पाणिभ्यां मन्दराच्छिखरं महत् ।	049a  
सद्रुमं व्यसृजच्छक्रो जिघांसुः पाण्डुनन्दनम् ॥	049c  
ततोऽर्जुनो वेगवद्भिर्ज्वलिताग्रैरजिह्मगैः ।	050a  
शरैर्विध्वंसयामास गिरेः शृङ्गं सहस्रधा ॥	050c  
गिरेर्विशीर्यमाणस्य तस्य रूपं तदा बभौ ।	051a  
सार्कचन्द्रग्रहस्येव नभसः परिशीर्यतः ॥	051c  
तेनाभिपतता दावं शैलेन महता भृशम् ।	052a  
शृङ्गेण निहतास्तत्र प्राणिनः खाण्डवालयाः ॥ ॥	052c  

इति श्रीमन्महाभारते आदिपर्वणि खाण्डवदाहपर्वणि त्रिपञ्चाशदधिकद्विशततमोऽध्यायः ॥ 253 ॥ ॥ समाप्तं च खाण्डवदाहपर्व ॥