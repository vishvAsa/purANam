+++
title = "००८ पुष्पकविमानवर्णनम्"
title_english = "008 Description of the Pushpaka"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-008-Description_of_the_Pushpaka.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/02-rAvaNa-gRham/008_puShpakavimAnavarNanam.md">
<details><summary><h3>IITK ...{Loading}...</h3></summary>

Further description of the aerial car, Pushpaka



#### श्लोकः
##### मूलम्
स तस्य मध्ये भवनस्य संस्थितं  
महद्विमानं मणिवज्रचित्रितम्।  
प्रतप्तजाम्बूनदजालकृत्रिमं  
ददर्श वीरः पवनात्मजः कपिः॥5.8.1॥

##### शब्दार्थः
वीरः courageous, पवनात्मजः son of the Windgod, सः कपिः that vanara, तस्य भवनस्य of that mansion, मध्ये in the middle, संस्थितम् standing, मणिवज्रचित्रितम् rendered beautiful with gems and diamonds, प्रतप्तजाम्बूनदजालकृत्रिमम् adorned with latticed windows of barnished gold, महत् great, विमानम् aerial chariot, ददर्श saw.

##### आङ्ग्लानुवादः
The courageous son of the Windgod, Hanuman, the vanara saw the aerial chariot kept in the middle of the mansion inlaid with gems and diamonds latticed with artificial windows of barnished gold.



#### श्लोकः
##### मूलम्
तदप्रमेयाप्रतिकारकृत्रिमं  
कृतं स्वयं साध्विति विश्वकर्मणा।  
दिवं गतं वायुपथप्रतिष्ठितं  
व्यराजतादित्यपथस्य लक्ष्मवत्॥5.8.2॥

##### शब्दार्थः
अप्रमेयाप्रतिकारकृत्रिमम् with images of incomparable beauty and immeasureable skill, विश्वकर्मणा by Visvakarma, स्वयम् himself, साध्विति product of excellent achievement, कृतम् fashioned, दिवम् sky, गतम् going, वायुपथप्रतिष्ठितम् which was placed in the aerial path, तत् that, आदित्यपथस्य in the orbit of the Sun, लक्ष्मवत् like a beaconlight, व्यराजत shone.

##### आङ्ग्लानुवादः
The immeasurable Pushpaka fashioned by Visvakarma with images of incomparable  
beauty was not possible to describe. An excellent  product of his achievement, it was placed in the aerial path appearing as a beaconlight (signpost) in the orbit of the Sun.



#### श्लोकः
##### मूलम्
न तत्र किञ्चिन्न कृतं प्रयत्नतो  
न तत्र किञ्चिन्न महार्हरत्नवत्।  
न ते विशेषा नियताः सुरेष्वपि  
न तत्र किञ्चिन्न महाविशेषवत्॥5.8.3॥

##### शब्दार्थः
तत्र there, प्रयत्नतः by special effort, न कृतम् not only done, किञ्चित् anything, न not, तत्र there, न महार्हरत्नवत् with costly gems, किञ्चित् a litttle, न not, ते those, विशेषाः unique, सुरेष्वपि even to deities, न नियताः not present, तत्र there, न महाविशेषवत् very special, किञ्चित् न indeed it was.

##### आङ्ग्लानुवादः
There was nothing in Pushpaka which was not executed carefully with special effort, nothing which was not made of precious stones. Such privileges were not available to even gods. Indeed there was nothing which was not unique.



#### श्लोकः
##### मूलम्
तपः समाधानपराक्रमार्जितं  
मनः समाधानविचारचारिणम्।  
अनेकसंस्थानविशेषनिर्मितं  
ततस्ततस्तुल्यविशेषदर्शनम्॥5.8.4॥

##### शब्दार्थः
तपः spiritual efforts, समाधानपराक्रमार्जितम् designed through concentration and prowess, मनः समाधानविचारचारिणम् which can reach the places desired by the thought of its master, अनेकसंस्थानविशेषनिर्मितम् built with many special seats, ततस्ततः at all places, तुल्यविशेषदर्शनम्  of equally good appearance

##### आङ्ग्लानुवादः
(The Pushpaka) was designed by dint of divine efforts and prowess (of Kubera). It could touch any place its master commanded with a cool mind. It had many beautiful  
places of rest.



#### श्लोकः
##### मूलम्
विशेषमालम्ब्य विशेषसंस्थितं  
विचित्रकूटं बहुकूटमण्डितम्।  
मनोऽभिरामं शरदिन्दुनिर्मलं  
विचित्रकूटं शिखरं गिरेर्यथा॥5.8.5॥

##### शब्दार्थः
विशेषम् special, आलम्ब्य resorting to, विशेषसंस्थितम् designed in a unique manner, विचित्रकूटम् with wonderful peaks, बहुकूटमण्डितम् decorated with many peaks, मनोऽभिरामम् delightful to the mind, शरदिन्दुनिर्मलम् pleasing as autumnal fullmoon, गिरेः mountain's, विचित्रकूटम् wonderful towers, शिखरं यथा like the peak.

##### आङ्ग्लानुवादः
The Pushpaka was specially designed in a unique manner. It was decorated with many colourful peaks. It was delghtful and pleasing to the mind and bright like the autumnal fullmoon. It looked like a mountain with many wonderful towers around.



#### श्लोकः
##### मूलम्
वहन्ति यं कुण्डलशोभिताननाः  
महाशना व्योमचरा निशाचराः।  
विवृत्तविध्वस्तविशाललोचनाः  
महाजवा भूतगणाः सहस्रशः॥5.8.6॥

##### शब्दार्थः
यम् such (a chariot), कुण्डलशोभिताननाः faces brightened by the earrings, महाशनाः  gluttons, व्योमचराः ranging in the sky, निशाचराः nightrangers, विवृत्तविध्वस्त विशाललोचनाः with big rolling and frightening eyes, महाजवाः of tremendous speed, भूतगणाः groups of Bhutas, सहस्रशः in thousands, वहन्ति  drawing.

##### आङ्ग्लानुवादः
The Pushpaka was borne by multitudes of Bhutas whose faces were shining with earrings, who were demons ranging in the night sky. They were gluttons endowed with great speed, and they had big, rolling and frightening eyes.



#### श्लोकः
##### मूलम्
वसन्तपुष्पोत्करचारुदर्शनं  
वसन्तमासादपि कान्तदर्शनम्।  
स पुष्पकं तत्र विमानमुत्तमं  
ददर्श तद्वानरवीरसत्तमः॥5.8.7॥

##### शब्दार्थः
तत् that, वानरवीरसत्तमः hero among monkeys, सः he, वसन्तपुष्पोत्करचारुदर्शनम् looking beautiful like a collection of blossoms of spring, वसन्तमासादपि more delightful than spring, कान्तदर्शनम् appearing beautiful, पुष्पकम् Pushpaka, उत्तमम् excellent, विमानम् aerial chariot, तत्र there, ददर्श saw.

##### आङ्ग्लानुवादः
That hero among monkeys, beheld the aerial chariot looking beautiful like a colourful collection of spring blossoms. Its appearance was more pleasant than spring itself.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे अष्टमस्सर्गः॥  
Thus ends the eighth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/02-rAvaNa-gRham/008_puShpakavimAnavarNanam.md">
<details><summary><h3>भूषणम् ...{Loading}...</h3></summary>



स तस्य मध्ये भवनस्य संस्थितं महद्विमानं मणिवज्रचित्रितम् ।  

प्रतप्तजाम्बूनदजालकृत्रिमं ददर्श वीरः पवनात्मजः कपिः  ॥  ५।८।१  ॥   

पूर्वोक्तविमानवर्णनं विस्तृणीते-- स तस्येत्यादि ।
प्रतप्तजाम्बूनदजालकृत्रिमं निष्टप्तस्वर्णविशेषकृतकृत्रिमपक्ष्यादिकम्  ॥ 
५।८।१  ॥   

  

तदप्रमेया ऽप्रतिकारकृत्रिमं कृतं स्वयं साध्विति विश्वकर्मणा ।  

दिवं गतं वायुपथप्रतिष्ठितं व्यराजतादित्यपथस्य लक्ष्मवत्  ॥  ५।८।२  ॥   

तदिति । अप्रतिमेया ऽप्रतिकारकृत्रिमम् अपरिच्छेद्याप्रतिक्रियकृत्रिमम् ।
तत्र हेतुमाह कृतं स्वयं साध्विति । विश्वकर्मणा स्वयं निर्मात्रा
विश्वकर्मणा इदं साधु सुन्दरमिति श्लाघापूर्वं कृतम् ।
सर्वत्राप्रतिहतसञ्चारं चैतदित्याह दिवं गतम् आकाशगतम् । वायुपथप्रतिष्ठितं
वायुमार्गभूतान्तरिक्षस्थितम् । मध्ये भवनस्य संश्थितमिति पूर्वमुक्तत्वात्
भूतलप्रत्यासन्नान्तरिक्षस्थितमित्यर्थः । आदित्यपथस्य लक्ष्मवत् लक्ष्म
लक्षणं व्यावर्तकम्, व्यराजत प्रचकाश इत्यर्थः  ॥  ५।८।२  ॥   

  

न तत्र किंचिन्नकृतं प्रयत्नतो न तत्र किंचिन्नमहार्हरत्नवत् ।  

न ते विशेषा नियताः सुरेष्वपि न तत्र किंचिन्न महाविशेषवत्  ॥  ५।८।३ ॥   

न तत्रेति । ते विशेषाः तद्विमानस्थितविशेषाः । सुरेष्वपि सुरालयेष्वपि  ॥ 
५।८।३ ॥   

  

तपः समाधानपराक्रमार्जितं मनःसमाधानविचारचारिणम् ।  

अनेकसंश्तानाविशेषनिर्मितं ततस्ततस्तुल्यविशेषदर्शनम्  ॥  ५।८।४ ॥   

तपस्समाधानेत्यादि पञ्चश्लोकी कुलकम् । सर्वत्र ददर्शेति संबन्धः ।  

तपस्समाधानपराक्रमार्जितं तपस्समाधानेन तपोनुष्ठानेन पराक्रमेण च अर्जितम्
। मनस्समाधानविचारचारिणं समाधानमभिसन्धानम् । कर्मणि चैतत् । विचारो विविदा
गतिः । मनोभिसंहितविविधगतिचारिणम् । अनेकसंस्थानविशेषनिर्मितम् ।
अनेकैस्संस्थानविशेषैः विमानगोपुरादिसन्निवेशैः निर्मितम् ।
ततस्ततस्तुल्यविशेषदर्शनम् तत्र तत्र तुल्यं विशेषदर्शनं यस्मिन्  ॥ 
५।८।४ ॥   

  

मनस्समाधाय तु शीघ्रगामिनं दुरावरं मारुततुल्यगामिनम् ।  

महात्मनां पुण्यकृतां महर्द्धिनां यशस्विनामग्र्य मुदामिवालयम्  ॥ 
५।८।५ ॥   

मनस्समाधाय मन एकाग्रीकृत्य । स्वयं मनस्वीति यावत् । दुरावरं दुर्वारम् ।
महर्द्धिनां महर्द्धीनाम् । "अपि माषं मषं कुर्याच्छन्दोभङ्गं न कारयेत्"
इत्युक्तरीत्या वृत्तभङ्गभिया ह्रस्वोच्चारणम् । अग्र्यमुदाम्
इन्द्रादीनाम्  ॥  ५।८।५ ॥   

  

विशेषमालम्ब्य विशेषसंस्थितं विचित्रकूटं बहुकूटमण्डितम् ।  

मनोभिरामं शरदिन्दुनिर्मलं विचित्रकूटं शिखरं गिरेर्यथा  ॥  ५।८।६ ॥   

विशेषमिति । विशेकमालम्ब्य विशेषसंस्थितं विशेषं गृहीत्वा विशेषेण
संस्थितम् । सविशेषणविशेषसंस्थितमिति यावत् ।
सविशेषसंश्थानविशेषविशिष्टमित्यर्थः । कूटानां विचित्रत्वबहुत्वे
विशेषणद्वयेन दर्शयति विचित्रेत्यादिना । विचित्रकूटं शिखरं गिरेर्यथा ।
कूटम् अवान्तरशृङ्गम्, शिखरं महाशृङ्गमिति प्रयोगादवधार्यते  ॥  ५।८।६ ॥   

  

  

वहन्ति यं कुण्डलशोभितानना महाशना व्योमचरा निशाचराः ।  

विवृत्तविध्वस्तविशाललोचना महाजवा भूतगणाः सहस्रशः  ॥  ५।८।७ ॥   

वहन्तीति । यं यत् । आर्षो व्यत्ययः । महाशनाः महाकाया इत्यर्थः ।
व्योमचराः व्योमचरसदृशसंस्थानाः । विवृत्तविध्वस्तविशाललोचनाः विवृत्तानि
वर्तुलानि विध्वस्तानि भुग्नानि विशालानि लोचनानि येषां ते तथा । महाजवाः
महाजवा इव स्थिताः । भूतगणाः गोपुरवाहका इव प्रतिमारूपेण स्थिताः । अन्यथा
रावणान्तःपुरे पुरुषसञ्चारायोगात् कामगस्य विमानस्य वहनासंभवाच्च । यद्वा
शिबिकावाहका इव भूतगणा अधोभागे वहन्ति । तद्वारैणैव कामगत्वमपि,
चेतनप्रेरणं विना अचेतनसञ्चारस्यात्यन्तमनुचितत्वाच्च  ॥  ५।८।७ ॥   

  

वसन्तपुष्पोत्करचारुदर्शनं वसन्तमासादपि कान्तदर्शनम् ।  

स पुष्पकं तत्र विमानमुत्तमं ददर्श तद्वानरवीरसत्तमः  ॥  ५।८।८ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे अष्टमः
सर्गः  ॥  ५।८ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने अष्टमः सर्गः  ॥  ५।८।८ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/02-rAvaNa-gRham/008_puShpakavimAnavarNanam.md">
<details><summary><h3>शिरोमणी ...{Loading}...</h3></summary>



विमानमेव वर्णयन्नाह स इत्यादिभिः । स हनूमान् प्रतप्तजाम्बूनदजालेन
कृत्रिमं रचितं महद्विमानं ददर्श  ॥  ५।८।१  ॥   

  

तदिति । अप्रमेयैः सौन्दर्यादिभिः प्रमातुमशक्यैः प्रतिकारैः प्रतिमाभिः
कृत्रिमं रचितम् विश्वकर्मणा स्वयं साधु निर्मितमितिहेतोर्दिवङ्गते वायुपथे
प्रतिष्ठितम् अत एव आदित्यपथस्य लक्ष्मवत् बोधकमिव तद्विमानं व्यराजत ।
आदित्यपथ इति वायुपथस्य नामान्तरमिति न विरोधः  ॥  ५।८।२  ॥   

  

नेति । यत् संस्थानं प्रयत्नतो न कृतं तत् तत्र विमाने किंचिन्न सर्वं
प्रयत्नतः कृतमित्यर्थः, यत् महार्हरत्नवत् न तत् तत्र किञ्चिन्न यत्
महाविशेषवत् अतिरचनाविशिष्टं न तत् किञ्चिन्न अत एव ते
पुष्पकविमानस्थरचनासदृशा विशेषाः महारचनाः सुरेषु सुरविमानेष्वपि न  ॥ 
५।८।३  ॥   

  

तप इति । तपस्समाधानाभ्यां कृच्छ्रचान्द्रायणादिदेवविशेषध्यानाभ्यां जातेन
पराक्रमेण अर्जितं रावणेन प्राप्तं मनस्समाधानस्य एकाग्रमनसः विचारेण
गमनेनेव चारोगमनमस्त्यस्मिन् तम् अर्धर्चादित्वात्पुंस्त्वं
संज्ञापूर्वकविधेरनित्यत्वाल्लुगभावो वा । अनेकैर्बहुभिः संस्थानविशेषैः
विलक्षणावयवैः निर्मितं मनोवेगत्वात् विलक्षणवयवविशिष्टत्वाच्च हेतोः
तुल्यविशेषयोर्निर्मितं प्रक्षेपो यस्मात् । समाधिकरहितमित्यर्थः  ॥  ५।८।४
 ॥   

  

मनस्समाधाय स्वामिमनोनुसृत्यैव शीघ्रगामिदुरासदं पराभवितुमशक्यं
महर्द्धिनां महत् ऋद्धं तपोवृद्धिरस्ति येषु तेषाम् । एतेन दीर्घाभाव आर्ष
इति भट्टोक्तिश्चिन्त्या महात्मनामग्र्यमुदाम् अत्यानन्दानामालयमिव  ॥ 
५।८।५  ॥   

  

विशेषं विशेषगमनादि आलम्ब्य विशेषे वायुपथे संस्थितं विचित्राणि कूटानि
शिखराणि यस्मिन् तत् बहुकूटमण्डितं समीपस्थबहुकूटैः शोभितम् अत एव
मनोभिरामं विचित्रकूटं गिरेः शिखरं यथा शृङ्गमिव  ॥  ५।८।६  ॥   

  

निशाचराः निशायामधिकं चरणशीलाः विवृतानि आघूर्णितानि विध्वस्तानि
निमेषरहितानि विशालानि लोचनानि येषां ते सहस्रशो भूतगणा यं वहन्ति तत्  ॥ 
५।८।७  ॥   

  

वसन्तपुष्पोत्करेण वसन्तकालिकपुष्पसमूहेन चारु दर्शनं यस्य अत एव
वसन्तमासात् वसन्तकालादपि चारु दर्शनं यस्य तत् विमानसत्तमं पुष्पकं
वानरवीरसत्तमो हनूमान् ददर्श । श्लोकपञ्चकमेकान्वयि  ॥  ५।८।८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे ऽष्टमः
सर्गः  ॥  ५।८  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/02-rAvaNa-gRham/008_puShpakavimAnavarNanam.md">
<details><summary><h3>तिलकम् ...{Loading}...</h3></summary>



अथ विशिष्य पुष्पकं वर्णयितुमाह-- स इति । मणिरत्नैर्मणिश्रेष्ठैश्चित्रितं
प्रतप्तजाम्बूनदजालानां तन्मयगवाक्षाणां कृत्रिमं कृतिर्यस्मिंस्तत्तस्य
भवनस्य रावणगृहस्य मध्ये महद्विमानं पुष्पकं ददर्श  ॥  ५।८।१  ॥   

  

अप्रमेयप्रतिकारकृत्रिममप्रमेयैरपरिच्छेद्यसौन्दर्यादिभिः प्रतिकारैः
प्रतिमादिभिः कृत्रिमं निर्वृत्तचित्रशोभम् । पाठान्तरं त्वसांप्रदायिकमिति
कतकः । विश्वकर्मणा च स्वयं साध्विति कृतम्
मन्निर्मितेष्विदमतिसाध्वित्यनुमोदितमित्यर्थः । दिवमाकाशं गते वायुपथे
प्रतिष्ठितम्, वायुपथस्यैवादित्यपथत्वात्तस्य चिह्नभूतम्  ॥  ५।८।२  ॥   

  

तत्र तादृशं किञ्चिन्न यत्प्रयत्नतो न कृतम्, अपि तु सर्वं
प्रयत्नकृतमेवेत्यर्थः । यदवयवजातं महार्घरत्नवन्न बहुमूल्यरत्नवन्न नियताः
प्रतिष्ठितास्ते सुरेषु सुरविमानेष्वपि न । महाविशेषो गुणाधिक्यम्  ॥  ५।८।३
 ॥   

  

तपसोपवासादिना समाधानेन भगवति चित्तसमाधानेन लब्धो यः पराक्रमस्तेन
रावणार्जितम् । मनःसमाधानेन यत्र विचारो गमनस्य तत्र सञ्चरणशीलं
मनःसङ्कल्पितदेशगमनशीलम् । संस्थानविशेषा रचनाविशेषाः ।
ततस्ततस्तस्मात्तस्मादाहृतेन तुल्येन दिव्यविमाननिर्माणोचितेन विशेषेण
विशिष्टपदार्थेन निर्मितम्  ॥  ५।८।४  ॥   

  

मनःसमाधाय स्वामिमनो ऽनुरुध्य तु शीघ्रगामित्वादिधर्मकं दुरासदम्
पापिभिरिति शेषः । "दुरावरम्" इति पाठे शत्रुभिर्दुर्निवारमित्यर्थः ।
महर्द्धिनाम् दीर्घाभावश्छान्दसः । एवं तुल्यगामिनमित्यत्र पुंस्त्वम् ।
विमानशब्दो ऽर्धर्चादिर्वा । अग्र्यमुदां महासुखानां
पुण्यकृतामेवालयमास्पदम् इवशब्द एवार्थे । अत्र तस्याचेतनत्वे ऽपि
तदभिमानिदेवतायाश्चित्तज्ञत्वादिति बोध्यम्  ॥  ५।८।५  ॥   

  

विशेषं गतिविशेषमालम्ब्य । विशेषे व्योमलक्षणदेशविशेषे संस्थितम्
विचित्राणामाश्चर्यवस्तूनां कूटं समवायभूतम् बहुभिः कूटैः शालाभिर्मण्डितम्
गिरेर्विचित्रावान्तरशृङ्गवच्छिखरमिव  ॥  ५।८।६  ॥   

  

उच्यमानविशेषणा भूतगणा यद्वहन्ति तद्विमानं तत्र ददर्शेत्यन्वयः ।
विवृत्तानि निघूर्णानि विध्वस्तानि त्यक्तनिमेषाणि विशालानि लोचनानि येषाम्
। निशाचरा निशास्वप्यहरविशेषं चरन्ति ते  ॥  ५।८।७  ॥   

  

वसन्तपुष्पोत्करचारुदर्शनं वसन्तकालिकपुष्पसमूहेन चारुदर्शनम्  ॥  ५।८।८
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे ऽष्टमः सर्गः  ॥  ५।८  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/02-rAvaNa-gRham/008_puShpakavimAnavarNanam.md">
<details><summary><h3>द्राविडपाठः ...{Loading}...</h3></summary>



  
स तस्य मध्ये भवनस्य संस्थितं महद्विमानं मणिवज्रचित्रितम्।  
प्रतप्तजाम्बूनदजालकृत्रिमं ददर्श वीरः पवनात्मजः कपिः ॥ 5.8.1 ॥   
तदप्रमेयाऽप्रतिकारकृत्रिमं कृतं स्वयं साध्विति विश्वकर्मणा।  
दिवं गतं वायुपथप्रतिष्ठितं व्यराजतादित्यपथस्य लक्ष्मवत् ॥ 5.8.2 ॥   
न तत्र किञ्चिन्नकृतं प्रयत्नतो न तत्र किञ्चिन्नमहार्हरत्नवत्।  
न ते विशेषा नियताः सुरेष्वपि न तत्र किञ्चिन्न महाविशेषवत् ॥ 5.8.3 ॥   
तपः समाधानपराक्रमार्जितं मनःसमाधानविचारचारिणम्।  
अनेकसंश्तानाविशेषनिर्मितं ततस्ततस्तुल्यविशेषदर्शनम् ॥ 5.8.4 ॥   
मनस्समाधाय तु शीघ्रगामिनं दुरावरं मारुततुल्यगामिनम्।  
महात्मनां पुण्यकृतां महर्द्धिनां यशस्विनामग्र्य मुदामिवालयम् ॥ 5.8.5 ॥   
विशेषमालम्ब्य विशेषसंस्थितं विचित्रकूटं बहुकूटमण्डितम्।  
मनोभिरामं शरदिन्दुनिर्मलं विचित्रकूटं शिखरं गिरेर्यथा ॥ 5.8.6 ॥   
वहन्ति यं कुण्डलशोभितानना महाशना व्योमचरा निशाचराः।  
विवृत्तविध्वस्तविशाललोचना महाजवा भूतगणाः सहस्रशः ॥ 5.8.7 ॥   
वसन्तपुष्पोत्करचारुदर्शनं वसन्तमासादपि कान्तदर्शनम्।  
स पुष्पकं तत्र विमानमुत्तमं ददर्श तद्वानरवीरसत्तमः ॥ 5.8.8 ॥   

</details>
</div>
