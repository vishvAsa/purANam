+++
title = "०४८ विन्ध्यपर्वते सीतान्वेषणम्"
title_english = "048 Hanuma s search for Seetha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-048-Vindhye_Sita_Anveshana.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/05-daxiNAnveShaNam/048_vindhyaparvate_sItAnveShaNam.md">
<details><summary><h3>IITK ...{Loading}...</h3></summary>

Search in Vindhya -- disappointed -- troops sit in despair



#### श्लोकः
##### मूलम्
सह ताराङ्गदाभ्यां तु गत्वा स हनुमान्कपिः।  
सुग्रीवेण यथोद्दिष्टं तं देशमुपचक्रमे॥4.48.1॥

##### शब्दार्थः
कपिः monkey, हनुमान् Hanuman, ताराङ्गदाभ्यां सह along with Tara and Angada, गत्वा सा  going, सुग्रीवेण by Sugriva, यथोद्दिष्टम् as instructed, तम् them, देशम् place, उपप्रचक्रमे started.

##### आङ्ग्लानुवादः
Hanuman, the monkey accompanied by Tara and Angada proceeded as instructed by Sugriva in the (South) direction.



#### श्लोकः
##### मूलम्
स तु दूरमुपागम्य सर्वैस्तैः कपिसत्तमैः।  
विचिनोति स्म विन्ध्यस्य गुहाश्च गहनानि च॥4.48.2॥  
पर्वताग्रान्नदीदुर्गान्सरांसि विपुलान्द्रुमान्।  
वृक्षषण्डांश्च विविधान्पर्वतान्घनपादपान्॥4.48.3॥

##### शब्दार्थः
सः that, सर्वैः तैः they all, कपिसत्तमैः with heroic monkeys, दूरम् a distant place, उपागम्य having gone, ततः then, विन्ध्यस्य Vindhya's, गुहाश्च caves, गहनानि च impenetrable, विचिनोति searched, पर्वताग्रान् on the peaks of mountains, नदीदुर्गान् inaccessible fortress surrounded by rivers, सरांसि tanks, विपुलान्द्रुमान् huge trees, वृक्षषण्डांश्च collection of trees, विविधान् many, पर्वतान् mountains, घनपादपान् dense trees.

##### आङ्ग्लानुवादः
He went a long distance with other heroic monkeys, searching in the impenetrable caves of Vindhya mountain. They combed interior places, mountain peaks, fortresses surrounded by rivers, lakes, extensive groves of trees, bushes and thickets.



#### श्लोकः
##### मूलम्
अन्वेषमाणास्ते सर्वे वानरास्सर्वतो दिशम्।  
न सीतां ददृशुर्वीरा मैथिलीं जनकात्मजाम्॥4.48.4॥

##### शब्दार्थः
वीराः heroes, ते वानराः the vanaras, सर्वे all, सर्वतो दिशम् all over in that direction, अन्वेषमाणाः  went searching, मैथिलीम् for Maithili, जनकात्मजाम् Janaka's daughter, सीताम् Sita, न ददृशुः they did not see.

##### आङ्ग्लानुवादः
The heroic monkeys went searching all over the direction for the daughter of Janaka, but in vain.



#### श्लोकः
##### मूलम्
ते भक्षयन्तो मूलानि फलानि विविधानि च।  
अन्वेषमाणा दुर्धर्षान्यवसं स्तत्र तत्र ह॥4.48.5॥

##### शब्दार्थः
दुर्धर्षाः unassailable, ते those, विविधानि many, मूलानि roots, फलान्यपि and also fruits, भक्षयन्तः  eating, अन्वेषमाणाः searching, तत्र तत्र here and there, न्यवसन् dwelt.

##### आङ्ग्लानुवादः
The unassailable monkeys ate roots and fruits and halted here and there at different places searching for Sita.



#### श्लोकः
##### मूलम्
स तु देशो दुरन्वेषो गुहागहनवान्महान्।  
निर्जलं निर्जनं शून्यं गहनं रोमहर्षणम्॥4.48.6॥

##### शब्दार्थः
गुहागहनवान् a location with impenetrable caves, महान् great, सः देशः that place, दुरन्वेषः is difficult to search, निर्जलम्  with no water, निर्जनम् no people, शून्यम् desolate, गहनम्  impassable, रोमहर्षणम् terrific.

##### आङ्ग्लानुवादः
They searched in dense forests, interior locations impassable, desolate and terrific, without water, and people.



#### श्लोकः
##### मूलम्
त्यक्त्वा तु तं तदा देशं सर्वे वै हरियूथपाः।  
तादृशान्यप्यरण्यानि विचित्य भृशपीडिताः॥4.48.7॥  
देशमन्यं दुराधर्षं विविशु श्चाकुतो भयाः।

##### शब्दार्थः
तादृशानि such of those, अरण्यान्यपि even in the forests, विचित्य having searched, भृशपीडिताः very difficult, सर्वे all, हरियूथपाः vanara leaders, ततः then, तं देशम् that place, त्यक्त्वा after leaving, अकुतोभयाः fearless warriors, दुराधर्षम् unassailable, अन्यं देशम् other places, विविशुः entered.

##### आङ्ग्लानुवादः
Having searched all over in the forests and very difficult areas, the fearless, invincible vanaras moved forward, leaving that place and entered another areasearching.



#### श्लोकः
##### मूलम्
यत्र वन्ध्यफला वृक्षा विपुष्पाः पर्णवर्जिताः॥4.48.8॥  
निस्तोयास्सरितो यत्र मूलं यत्र सुदुर्लभम्।

##### शब्दार्थः
यत्र where, वृक्षाः trees, वन्ध्यफलाः without fruits, विपुष्पाः without flowers, पर्णवर्जिताः without leaves, यत्र where, सरितः rivers, निस्तोयाः without water, यत्र there, मूलम् root, सुदुर्लभम् very difficult to get.

##### आङ्ग्लानुवादः
As they marched forward, they entered a location where there were trees devoid of leaves, flowers and fruits and rivers without water and a place where it was difficult to get roots (for food).



#### श्लोकः
##### मूलम्
न सन्ति महिषा यत्र न मृगा न च हस्तिनः॥4.48.9॥  
शार्दूलाः पक्षिणो वापि ये चान्ये वनगोचराः।

##### शब्दार्थः
यत्र where, महिषाः buffaloes, न सन्ति not found, मृगाः deer, न not, हस्तिनः elephants, शार्दूलाः tigers, पक्षिणो वापि  and even birds, वनगोचराः forest beasts, ये those, अन्ये च and other, न not,

##### आङ्ग्लानुवादः
There were no buffaloes, no deer, no elephants, tigers or even  birds and  other wild animals.



#### श्लोकः
##### मूलम्
न यत्रवृक्षा नौषध्यो न वल्ल्यो नापि वीरुधः॥4.48.10॥  
स्निग्धपत्रास्स्थले यत्र पद्मिन्यः फुल्लपङ्कजाः।  
प्रेक्षणीयास्सुगन्धाश्च भ्रमरैश्चापिवर्जिताः॥4.48.11॥

##### शब्दार्थः
यत्र where, वृक्षाः trees, न not, ओषध्यः medicinal plants, न not, वल्ल्यः vines, न not, वीरुधः creepers spreading on ground, न not, यत्र where, स्निग्धपत्राः shining leaves, स्थले on the dry ground, पद्मिन्यः lotus creepers, फुल्लपङ्कजाः in full bloom, प्रेक्षणीयाः beautiful to look, सुगन्धाश्च fragrant ones, भ्रमरैश्चापिवर्जिताः devoid of bees.

##### आङ्ग्लानुवादः
There were no medicinal plants, no vines or creepers spreading on the ground.The lotus creepers on the dry ground had shining leaves,beautiful and fragrant blooms devoid of bees.



#### श्लोकः
##### मूलम्
कण्डुर्नाम महाभागस्सत्यवादी तपोधनः।  
महर्षिः परमामर्षी नियमैर्दुष्प्रधर्षणः॥4.48.12॥

##### शब्दार्थः
सत्यवादी truthful, महाभागः an eminent acsetic, तपोधनः rich in penance, परमामर्षी choleric tempered, नियमैः strict follower of austerities, दुष्प्रधर्षणः outrageous, कण्डुर्नाम called Kandu, महर्षिः sage.

##### आङ्ग्लानुवादः
There was a sage called Kandu who was truthful, outrageous and shorttempered. He observed strict austerities and was rich in penance.



#### श्लोकः
##### मूलम्
तस्य तस्मिन्वने पुत्रो बालष्षोडशवार्षिकः।  
प्रणष्टो जीवितान्ताय क्रुद्धस्तत्र महामुनिः॥4.48.13॥

##### शब्दार्थः
तस्मिन् वने in that forest, तस्य his, षोडशवार्षिकः sixteen years old, पुत्रः son, बालः young boy, तत्र there, जीवितान्ताय  died, प्रणष्टः was lost, महामुनिः great sage, क्रुद्धः enraged.

##### आङ्ग्लानुवादः
The great sage was enraged because he had lost his sixteenyearold son in the forest.



#### श्लोकः
##### मूलम्
तेन धर्मात्मना शप्तं कृत्स्नं तत्रमहद्वनम्।  
अशरण्यं दुराधर्षं मृगपक्षिविवर्जितम्॥4.48.14॥

##### शब्दार्थः
तत्र there, महत् great, कृत्स्नम् entire, वनम् forest, अशरण्यम् barren, दुराधर्षम् unfit to harbour, मृगपक्षिविवर्जितम् without beasts and birds, तेन by him, धर्मात्मना by the righteous sage, शप्तम् cursed.

##### आङ्ग्लानुवादः
Cursed by the great righteous sage the entire forest turned barren, unfit to harbour  living beings and became devoid of even beasts and birds.



#### श्लोकः
##### मूलम्
तस्य ते काननान्ताश्च गिरीणां कन्दराणि च।  
प्रभवनि नदीनां च विचिन्वन्ति समाहिताः॥4.48.15॥

##### शब्दार्थः
ते those, समाहिताः those with concentrated attention, तस्य his, काननान्ताश्च forest regions, गिरीणाम्  in the mountains, कन्दराणि च caves also, नदीनाम् प्रभवानि च sources of rivers also, विचिन्वन्ति searched.

##### आङ्ग्लानुवादः
The monkeys searched in the forest regions, in the mountains, rivers and sources of rivers with concentrated attention.



#### श्लोकः
##### मूलम्
तत्र चापि महात्मानो नापश्यञ्जनकात्मजाम्।  
हर्तारं रावणं वापि सुग्रीवप्रियकारिणः॥4.48.16॥

##### शब्दार्थः
महात्मानः great souls, सुग्रीवप्रियकारिणः eager to please Sugriva, तत्र चापि and there also, जनकात्मजाम् daughter of Janaka, हर्तारम् one who has abducted, रावणं वापि Ravana also, नापश्यन् could not see.

##### आङ्ग्लानुवादः
Eager to please Sugriva, the great souls searched  in the forest region. Even there they   could not find Janaka's daughter and also Ravana who had abducted Sita.



#### श्लोकः
##### मूलम्
ते प्रविश्याऽशु तं भीमं लतागुल्मसमावृतम्।  
दद्दृशुः क्रूरकर्माणमसुरं सुरनिर्भयम्॥4.48.17॥

##### शब्दार्थः
ते they, लतागुल्मसमावृतम् covered with creepers and bushes, क्रूरम् dreadful, तम् that, प्रविश्य entering, आशु immediately, क्रूरकर्माणम् one of wicked deeds, सुरनिर्भयम् not even afraid of gods, असुरम् demon, दद्दृशुः they saw.

##### आङ्ग्लानुवादः
(Then) they noticed a place covered with creepers and bushes. As soon as they entered the dreadful forest, they saw a demon of wicked deeds, unafraid even of gods.



#### श्लोकः
##### मूलम्
तं दृष्ट्वा वानरा घोरं स्थितं शैलमिवापरम्।  
गाढं परिहितास्सर्वे दृष्ट्वा तान्पर्वतोपममान्॥4.48.18॥

##### शब्दार्थः
सर्वे all, वानराः monkeys, शैलम् इव like a mountain, स्थितम् stood, घोरम् dreadful, तम् they, अपरम् another, दृष्ट्वा saw, पर्वतोपमम् like a huge mountain, तम् him, दृष्ट्वा saw,गाढम् firmly, परिहिताः stood in attention.

##### आङ्ग्लानुवादः
The monkeys beheld the dreadful demon standing firmly like a huge, incomparable mountain in front of them.



#### श्लोकः
##### मूलम्
सोऽपि तान्वानरान्सर्वान् नष्टास् स्थेत्यब्रवीद्बली।  
अभ्यधावत सङ्कृद्धो मुष्टिमुद्यम्य संहितम्॥4.48.19॥

##### शब्दार्थः
सोऽपि he also, नष्टाः killed, स्थ you are, इति thus, तान् them, सर्वान् all, वानरान् monkeys, अब्रवीत् said, सङ्कृद्धः enraged, संहितम् held, मुष्टिम् the fist, उद्यम्य raising, अभ्यधावत ran towards them.

##### आङ्ग्लानुवादः
Seeing the monkeys, the infuriated demon ran towards them, raising his fist firmly, saying, 'You are all as good as dead, now that I have caught you.'



#### श्लोकः
##### मूलम्
तमापतन्तं सहसा वालिपुत्रोऽङ्गदस्तदा।  
रावणोऽयमिति ज्ञात्वा तलेनाभिजघान ह॥4.48.20॥

##### शब्दार्थः
तदा then, वालिपुत्रः Vali's son, अङ्गदः Angada, आपतन्तम् pouncing, तम् them, अयम् this  
person, रावणः is Ravana, इति thus, ज्ञात्वा on thinking, सहसा at once, तलेन  with his palm, अभिजघान ह slapped him.

##### आङ्ग्लानुवादः
Mistaking him for Ravana, Angada, Vali's son at once pounced on him and slapped him with his palm.



#### श्लोकः
##### मूलम्
स वालिपुत्राभिहतो वक्त्राच्छोणितमुद्वमन्।  
असुरोऽभ्यपतद्भूमौ पर्यस्त इव पर्वतः॥4.48.21॥

##### शब्दार्थः
वालिपुत्राभिहतः struck by the son of Vali, सः असुरः that demon, वक्त्रात् from the mouth, शोणितम् blood, उद्वमन्  vomitting, पर्यस्तः uprooted, पर्वतः इव like a mountain, भूमौ on the ground, अभ्यपतत् overturned.

##### आङ्ग्लानुवादः
Struck by Vali's son, the demon vomitting blood from the mouth, fell down on the ground like a mountain, uprooted.



#### श्लोकः
##### मूलम्
तेऽपि तस्मिन्निरुच्छवासे वानरा जितकाशिनः।  
व्यचिन्वन्प्रायशस्तत्र सर्वं तद्गिरिगह्वरम्॥4.48.22॥

##### शब्दार्थः
तस्मिन् his, निरुच्छवासे  he breathed his last, जितकाशिनः  vanaras who won him, ते they, तत्र there, प्रायशः probably, सर्वम् all over, तत् that, गिरिगह्वरम् mountain cave, व्यचिन्वन्  searched, अपि also.

##### आङ्ग्लानुवादः
He breathed his last, and the monkeys who won went searching almost all over the mountain caves.



#### श्लोकः
##### मूलम्
विचितं तु ततः कृत्वा सर्वे ते काननं पुनः।  
अन्यदेवापरं घोरं विविशुर्गिरिगह्वरम्॥4.48.23॥

##### शब्दार्थः
सर्वे all, ते they, काननं पुनः again in the forest, विचितम् searched, कृत्वा having done, ततः then, अन्यदेव a different, घोरम् dreadful, अपरम् another, गिरिगह्वरम् mountain cave, विविशुः entered.

##### आङ्ग्लानुवादः
Again they searched the forest and  entered another dreadful mountain cave.



#### श्लोकः
##### मूलम्
ते विचित्य पुनः खिन्ना विनिष्पत्य समागताः।  
एकान्ते वृक्षमूले तु निषेदुर्दीनमानसाः॥4.48.24॥

##### शब्दार्थः
ते they, पुनः again, खिन्नाः ever sad, विनिष्पत्य having searched, समागताः collected together, दीनमानसाः those dejected at heart, एकान्ते in a secluded corner, वृक्षमूले under a tree, निषेदुः sat down.

##### आङ्ग्लानुवादः
Having searched again, the disappointed monkeys collected together under a tree, dejected at heart and sat down in silence.  

#### समाप्तिः
 श्रीमद्रामायणे वल्मीकीय आदिकाव्ये किष्किन्धाकाण्डे अष्टचत्वारिंशस्सर्गः॥  
Thus ends of the fortyeighth sarga in Kishkindakanda of the forst epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/05-daxiNAnveShaNam/048_vindhyaparvate_sItAnveShaNam.md">
<details><summary><h3>भूषणम् ...{Loading}...</h3></summary>



सह ताराङ्गदाभ्यां तु गत्वा स हनुमान् कपिः ।  

सुग्रीवेण यथोद्दिष्टं तं देशमुपचक्रमे  ॥  ४।४८।१  ॥   

अथ सीतान्वेषणाय दक्षिणां दिशं गतानामसुरनिरसनपर्यन्तो वृत्तान्तो
ऽष्टचत्वारिंशे सह ताराङ्गदाभ्यामित्यादि  ॥  ४।४८।१  ॥   

  

स तु दूरमुपागम्य सर्वैस्तैः कपिसत्तमैः ।  

विचिनोति स्म विन्ध्यस्य गुहाश्च गहनानि च  ॥  ४।४८।२  ॥   

पर्वताग्रान्नदीदुर्गान् सरांसि विपुलान् द्रुमान् ।  

वृक्षषण्डांश्च विविधान् पर्वतान् घनपादपान्  ॥  ४।४८।३  ॥   

अन्वेषमाणास्ते सर्वे वानराः सर्वतो दिशम् ।  

न सीतां दद्दशुर्वीरा मैथिलीं जनकात्मजाम्  ॥  ४।४८।४  ॥   

ते भक्षयन्तो मूलानि फलानि विविधानि च ।  

अन्वेषमाणा दुर्धर्षा न्यवसंस्तत्र तत्र ह ।  

स तु देशो दुरन्वेषो गुहागहनवान् महान्  ॥  ४।४८।५  ॥   

निर्जलं निर्जनं शून्यं गहनं रोमहर्षणम् ।  

त्यक्त्वा तु तं तदा देशं सर्वे वै हरियूथपाः  ॥  ४।४८।६  ॥   

तादृशान्यप्यरण्यानि विचित्य भृशपीडिताः ।  

देशमन्यं दुराधर्षं विविशुश्चाकुतोभयाः  ॥  ४।४८।७  ॥   

पर्वताग्नान् विन्ध्याग्रप्रदेशान् । पर्वतान् पर्यन्तपर्वतान्  ॥  ४।४८।२७
 ॥   

  

यत्र वन्ध्यफला वृक्षा विपुष्पाः पर्णवर्जिताः ।  

निस्तोयाः सरितो यत्र मूलं यत्र सुदुर्लभम्  ॥  ४।४८।८  ॥   

न सन्ति महिषा यत्र न मृगा न च हस्तिनः ।  

शार्दूलाः पक्षिणो वापि ये चान्ये वनगोचराः  ॥  ४।४८।९  ॥   

वन्ध्याफलाः फलैर्वन्ध्याः, निष्फला इत्यर्थः  ॥  ४।४८।८,९  ॥   

  

न यत्र वृक्षा नौषध्यो न लता नापि वीरुधः ।  

स्निग्धपत्त्राः स्थले यत्र पद्मिन्यः फुल्लपङ्कजाः ।  

प्रेक्षणीयाः सुगन्धाश्च भ्रमरैश्चापि वर्जिताः  ॥  ४।४८।१०  ॥   

स्निग्धपत्रा इत्यादि । अत्रापि न सन्तीत्यनुषज्यत इति केचित् । तन्न,
भ्रमरैश्चापि वर्जिता इत्यस्यानन्वयात् । किन्तु भ्रमरैरप्यनुपभुक्तं
स्थलपद्मिनीमात्रमित्यर्थः । सर्वे ऽपि महातटाकाः स्थलपद्मिनीत्वं गता इति
भावः । अन्यं देशं विविशुरिति पूर्वेणान्वयः  ॥  ४।४८।१०  ॥   

  

कण्डुर्नाम महाभागः सत्यवादी तपोधनः ।  

महर्षिः परमामर्षी नियमैर्दुष्प्रधर्षणः  ॥  ४।४८।११  ॥   

देशस्य तादृशत्वे निमित्तमृषिरित्याह कण्डुरित्यादिना  ॥  ४।४८।११  ॥   

  

तस्य तस्मिन्वने पुत्रो बालः षोडशवार्षिकः ।  

प्रनष्टो जीवितान्ताय क्रुद्धस्तत्र महामुनिः  ॥  ४।४८।१२  ॥   

तत्र वने विषये । जीवितान्ताय तस्य नाशाय कुपितः  ॥  ४।४८।१२  ॥   

  

तेन धर्मात्मना शप्तं कृत्स्नं तत्र महद्वनम् ।  

अशरण्यं दुराधर्षं मृगपक्षिविवर्जितम्  ॥  ४।४८।१३  ॥   

अशरण्यम् अनाश्रयम् । अभवदिति शेषः  ॥  ४।४८।१३  ॥   

  

तस्य ते काननान्तांश्च गिरीणां कन्दराणि च ।  

प्रभवानि नदीनां च विचिन्वन्ति समाहिताः  ॥  ४।४८।१४  ॥   

तत्र चापि महात्मानो नापश्यन् जनकात्मजाम् ।  

हर्तारं रावणं वापि सुग्रीवप्रियकारिणः  ॥  ४।४८।१५  ॥   

तस्येति । नदीनां प्रभवानि गिरिगणमध्यप्रदेशाः  ॥  ४।४८।१४,१५  ॥   

  

ते प्रविश्याशु तं भीमं लतागुल्मसमावृतम् ।  

ददृशुः क्रूरकर्माणमसुरं सुरनिर्भयम्  ॥  ४।४८।१६  ॥   

सुरनिर्भयं सुरेभ्यो निर्भयम्  ॥  ४।४८।१६  ॥   

  

तं दृष्ट्वा वानरा घोरं स्थितं शैलमिवापरम् ।  

गाढं परिहिताः सर्वे दृष्ट्वा तान् पर्वतोपमान्  ॥  ४।४८।१७  ॥   

गाढं परिहिताः दृढं परिहितवसनाः अभवन्  ॥  ४।४८।१७  ॥   

  

सो ऽपि तान्वानरान् सर्वान् नष्टाः स्थेत्यब्रवीद्वली ।  

अभ्यधावत सङ्क्रुद्धो मुष्टिमुद्यम्य संहितम्  ॥  ४।४८।१८  ॥   

तमापतन्तं सहसा वालिपुत्रो ऽङ्गदस्तदा ।  

रावणो ऽयमिति ज्ञात्वा तलेनाभिजघान ह  ॥  ४।४८।१९  ॥   

संहितं दतृढमित्यर्थः  ॥  ४।४८।१८,१९  ॥   

  

स वालिपुत्राभिहतो वक्त्राच्छोणितमुद्वमन् ।  

असुरो ऽभ्यपतद्भूमौ पर्यस्त इव पर्वतः  ॥  ४।४८।२०  ॥   

पर्यस्तः पातितः  ॥  ४।४८।२०  ॥   

  

तेपि तस्मिन्निरुच्छ्वासे वानरा जितकाशिनः ।  

व्यचिन्वन् प्रायशस्तत्र सर्वं तद्गिरिगह्वरम्  ॥  ४।४८।२१  ॥   

तस्मिन्नसुरे निरुच्छ्वासे, मृत इत्यर्थः । तस्मिन्नसुरे रावणभ्रान्त्या
तत्समीपवने चिरमन्वेषितवन्त इति बोध्यम्  ॥  ४।४८।२१  ॥   

  

विचितं तु ततः कृत्वा सर्वे ते काननं पुनः ।  

अन्यदेवापरं घोरं विविशुर्गिरिगह्वरम्  ॥  ४।४८।२२  ॥   

अपरम् अदूरम् । "परं दूरान्यमुख्येषु" इति वैजयन्ती । गिरिगह्वरं
गिरिमध्यप्रदेशम्  ॥  ४।४८।२२  ॥   

  

ते विचित्य पुनः खिन्ना विनिष्पत्य समागताः ।  

एकान्ते वृक्षमूले तु निषेदुर्दीनमानसाः  ॥  ४।४८।२३  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
अष्टचत्वारिंशः सर्गः  ॥  ४८  ॥   

विनिष्पत्य विनिर्गत्य । समागताः सङ्घीभूताः । अस्मिन्सर्गे
चतुर्विंशतिश्लोकाः  ॥  ४।४८।२३  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने अष्टचत्वारिंशः सर्गः  ॥  ४८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/05-daxiNAnveShaNam/048_vindhyaparvate_sItAnveShaNam.md">
<details><summary><h3>शिरोमणी ...{Loading}...</h3></summary>



हनुमदादिवृत्तान्तमाह सहेत्यादिभिः । हनुमान् सुग्रीवेण उद्दिष्टं देशं
गन्तुं प्रचक्रमे  ॥  ४।४८।१  ॥   

  

स इति । स हनुमान् कपिसत्तमैः सह दूरं दिशमुपागम्य विन्ध्यस्य गुहाः गहनानि
च विचित्य अतिष्ठदिति शेषः  ॥  ४।४८।२  ॥   

  

पर्वतेति । सर्वदिशं पर्वतादीन् अन्वेषमाणाः सर्वे वानराः हनुमदादयः सीतां
न ददृशुः । श्लोकद्वयमेकान्वयि  ॥  ४।४८।३,४  ॥   

  

ते इति । अन्वेषमाणास्ते सर्वे वानराः मूलानि फलानि च भक्ष्यन्तः
सन्तस्तत्र तत्र न्यवसन्  ॥  ४।४८।५  ॥   

  

स इति । स तैः परिमार्गितो देशो यतो गुहागहनवान् अतः दुरन्वेषः अन्यैः
परिमार्गयितुमशक्यो ऽस्तीति शेषः । अर्धं पृथक् । निर्जनमिति ।
निर्जनत्वादिविशिष्टं तं देशं त्यक्त्वा परित्यज्य सर्वे हरियूथपाः
आसन्निति शेषः, अर्धद्वयमेकान्वयि  ॥  ४।४८।६ ॥   

  

तादृशानीति । तादृशानि निर्जनत्वादिविशिष्टानि अरण्यानि विचित्य भृशपीडिताः
अकुतोभयाः वानराः यत्र वन्ध्यफलाः सर्वकालं फलाभाववन्तः विपुष्पाः
पुष्परहिताः वृक्षाः सन्ति सरितो निस्तोयास्तोयरहिताः अत एव यत्र मूलं
सुदुर्लभमत एव यत्र महिषादयो न सन्ति अत एवात्र वृक्षाः वृक्षजातीया
ओषध्यादयो न यत्र स्थले स्निग्धपत्राः फुल्लपङ्कजाः सुगन्धाः पद्मिन्यो न
सन्ति अत एव भ्रमरैर्विवर्जिताः तमन्यं देशं विविशुः ।
सार्धश्लोकचतुष्टयमेकान्वयि  ॥  ४।४८।७११  ॥   

  

तस्य निर्जलत्वादिविशिष्टत्वे हेतुमाह कण्डुरिति । परमामर्षी अपराधासहनशीलः
नियमैः इन्द्रियनिग्रहादिभिः उपलक्षितः अत एव दुष्प्रधर्षणः
प्रधर्षयितुमशक्यः कण्डुर्न्नाम महर्षिस्तस्मिन् अवसदिति शेषः  ॥  ४।४८।१२
 ॥   

  

तस्य कण्डोः दशवार्षिको बालस्तस्मिन्वने प्रनष्टः कथंचिन्मृतस्तेन हेतुना
जीवितान्ताय वनप्रध्वंसाय महामुनिः कण्डुः क्रुद्धो ऽभवदिति शेषः  ॥ 
४।४८।१३  ॥   

  

तेनेति । धर्मात्मना ऽपि तेन कण्डुना शप्तं दुरादर्षं कृत्स्नं वनमशरण्यं
जलादिरहितमत एव मृगपक्षिविवर्जितम् अभवदिति शेषः  ॥  ४।४८।१४  ॥   

  

तस्येति । तस्य सुग्रीवस्य प्रेषितास्ते हनुमदादयः काननान्तान्
वनान्तपर्यन्तान् गिरीणां कन्दराणि च नदीनां प्रभवाणि उत्पत्तिस्थानानि च
समाहिताः सन्तः विचिन्वन्ति  ॥  ४।४८।१५  ॥   

  

तत्रेति । सुग्रीवप्रियकारिणः हनुमदादयः जनकात्मजां रावणं च नापश्यन्  ॥ 
४।४८।१६  ॥   

  

ते इति । ते हनुमदादयः लतागुल्मसमावृतं भीमं वनान्तरं प्रविश्य सुरनिर्भयं
वरदानेन देवभयरहितं सुरवरदानात् प्राप्तभयाभावं वा भीमकर्माणमसुरं ददृशुः
 ॥  ४।४८।१७  ॥   

  

तमिति । शैलमिव स्थितं घोरं तमसुरं दृष्ट्वा वानराः विव्यथुरिति शेषः, अत
एव पर्वतोपमं तं दृष्ट्वा गाढं यथा भवति तथा परिहिताः संनद्धाः अभवन्निति
शेषः  ॥  ४।४८।१८  ॥   

  

स इति । असुरो ऽपि यूयं सर्वे नष्टाः स्थ इति सर्वान् वानरान् अब्रवीत्,
सङ्गतं बद्धं मुष्टिमुद्यम्य अभ्यधावत च  ॥  ४।४८।१९  ॥   

  

तमिति । वालिपुत्रो ऽङ्गदः आपतन्तमसुरं रावणो ऽयमिति ज्ञात्वा अभिजघान  ॥ 
४।४८।२०  ॥   

  

स इति । वालिपुत्राभिहतः सो ऽसुरः वक्राच्छोणितमुद्वमन् सन् पर्यस्तः
प्रक्षिप्तः पर्वत इव भूमौ न्यपतत्  ॥  ४।४८।२१  ॥   

  

ते इति । ते चोरप्राये तस्मिन् असुरे निरुच्छ्वासे उच्छ्वासरहिते सति
जितकाशिनः जितेन जयेन काशः प्रकाशो येषां ते वानराः सर्वं गिरिगह्वरं
विचिन्वन् । आगमशास्त्रस्यानित्यत्वात् अड्विरहः  ॥  ४।४८।२२  ॥   

  

विचितमिति । सर्वं काननं विचितं कृत्वा अन्यत् विलक्षणमपरं गिरिगह्वरं
विविशुः  ॥  ४।४८।२३  ॥   

  

ते इति । विचित्य खिन्नाः वस्तुप्राप्त्यभावेन प्राप्तखेदाः निष्पत्य
तस्मान्निस्सृत्य एकान्ते वृक्षमूले समागतास्ते वानराः दीनमानसाः सन्तः
निषेदुः  ॥  ४।४८।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
ऽष्टचत्वारिंशः सर्गः  ॥  ४।४८  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/05-daxiNAnveShaNam/048_vindhyaparvate_sItAnveShaNam.md">
<details><summary><h3>तिलकम् ...{Loading}...</h3></summary>



प्रचक्रमे अन्वेष्टुमिति शेषः  ॥  ४।४८।१३  ॥   

  

अन्वेषमाणास्ते विविधानि फलान्यपि भक्षयन्तः सीतां न ददृशुः  ॥ 
४।४८।४,५ ॥   

  

यत्र निर्जलत्वादिवद्गहनं तादृशान्यपि दुरन्वेष्याणि विचित्येत्यन्वयः ।
भृशपीडिता निर्जलारण्यान्वेषणेन क्षुत्पिपासाभ्यां पीडिताः । स देशो
निर्जलादिदेशो यद्यपि दुरन्वेष्यः, अथापि तं विचित्य ततस्तं देशं त्यक्त्वा
ऽन्यदेशं विविशुरित्यग्रिमेणान्वयः  ॥  ४।४८।६,७  ॥   

  

वन्ध्यफला अनुत्पन्नफलाः  ॥  ४।४८।८,९  ॥   

  

वल्लयो वृक्षाद्याश्रिताः । वीरुधो भूम्याधाराः । स्थलं यत्र स्थलं
नेत्यनुकर्षः  ॥  ४।४८।१०  ॥   

  

भ्रमरैर्विवर्जिता विगतं वर्जितं यासु ताः संयुक्ता इत्यर्थः । तादृशाः
फुल्लपङ्कजाश्च यत्र न सन्ति । यत्र वने कण्डुर्नाम महर्षिरासीत्  ॥ 
४।४८।११  ॥   

  

वने पूर्वमिति शेषः । इदानीमुक्तलक्षणः  ॥  ४।४८।१२  ॥   

  

जीवितान्ताय जीवितान्तं गत्वा प्रनष्टस्तेन बालदुर्मरणेन क्रुद्धो
मुनिरभूत् ततस्तेन धर्मात्मना शापानुग्रहसमर्थप्रबलधर्मवता । तत्र काले
शप्तमभूत्  ॥  ४।४८।१३ ॥   

  

शापस्वरूपमाह अशरण्यमनावासम् । ते वानरास्तस्य
काननान्तान्विचिन्वन्तीत्यन्वयः  ॥  ४।४८।१४  ॥   

  

नदीनां प्रभवान्युत्पत्तिस्थानानि  ॥  ४।४८।१५  ॥   

  

ते प्रविश्य वनान्तरमिति शेषः । तमसुरं ददृशुरित्यन्वयः  ॥  ४।४८।१६  ॥   

  

सुरेभ्यो निर्भयः सुरनिर्भयः तथा वरदानादिति भावः  ॥  ४।४८।१७  ॥   

  

गाढं परिहिता दृढं परिबद्धवस्त्राः संनद्धा इति यावत्  ॥  ४।४८।१८२१  ॥   

  

सर्वं विचितं ज्ञात्वेति शेषः  ॥  ४।४८।२२,२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे ऽष्टचत्वारिंशः सर्गः  ॥  ४।४८  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/05-daxiNAnveShaNam/048_vindhyaparvate_sItAnveShaNam.md">
<details><summary><h3>द्राविडपाठः ...{Loading}...</h3></summary>



  
सह ताराङ्गदाभ्यां तु गत्वा स हनुमान् कपिः।  
सुग्रीवेण यथोद्दिष्टं तं देशमुपचक्रमे ॥ 4.48.1 ॥   
स तु दूरमुपागम्य सर्वैस्तैः कपिसत्तमैः।  
विचिनोति स्म विन्ध्यस्य गुहाश्च गहनानि च ॥ 4.48.2 ॥   
पर्वताग्रान्नदीदुर्गान् सरांसि विपुलान् द्रुमान्।  
वृक्षषण्डांश्च विविधान् पर्वतान् घनपादपान् ॥ 4.48.3 ॥   
अन्वेषमाणास्ते सर्वे वानराः सर्वतो दिशम्।  
न सीतां दद्दशुर्वीरा मैथिलीं जनकात्मजाम् ॥ 4.48.4 ॥   
अन्वेषमाणा दुर्धर्षा न्यवसंस्तत्र तत्र ह।  
स तु देशो दुरन्वेषो गुहागहनवान् महान् ॥ 4.48.5 ॥   
निर्जलं निर्जनं शून्यं गहनं रोमहर्षणम्।  
त्यक्त्वा तु तं तदा देशं सर्वे वै हरियूथपाः ॥ 4.48.6 ॥   
तादृशान्यप्यरण्यानि विचित्य भृशपीडिताः।  
देशमन्यं दुराधर्षं विविशुश्चाकुतोभयाः ॥ 4.48.7 ॥   
यत्र वन्ध्यफला वृक्षा विपुष्पाः पर्णवर्जिताः।  
निस्तोयाः सरितो यत्र मूलं यत्र सुदुर्लभम् ॥ 4.48.8 ॥   
न सन्ति महिषा यत्र न मृगा न च हस्तिनः।  
शार्दूलाः पक्षिणो वापि ये चान्ये वनगोचराः ॥ 4.48.9 ॥   
स्निग्धपत्त्राः स्थले यत्र पद्मिन्यः फुल्लपङ्कजाः।  
प्रेक्षणीयाः सुगन्धाश्च भ्रमरैश्चापि वर्जिताः ॥ 4.48.10 ॥   
कण्डुर्नाम महाभागः सत्यवादी तपोधनः।  
महर्षिः परमामर्षी नियमैर्दुष्प्रधर्षणः ॥ 4.48.11 ॥   
तस्य तस्मिन्वने पुत्रो बालः षोडशवार्षिकः।  
प्रनष्टो जीवितान्ताय क्रुद्धस्तत्र महामुनिः ॥ 4.48.12 ॥   
तेन धर्मात्मना शप्तं कृत्स्नं तत्र महद्वनम्।  
अशरण्यं दुराधर्षं मृगपक्षिविवर्जितम् ॥ 4.48.13 ॥   
तस्य ते काननान्तांश्च गिरीणां कन्दराणि च।  
प्रभवानि नदीनां च विचिन्वन्ति समाहिताः ॥ 4.48.14 ॥   
तत्र चापि महात्मानो नापश्यन् जनकात्मजाम्।  
हर्तारं रावणं वापि सुग्रीवप्रियकारिणः ॥ 4.48.15 ॥   
ते प्रविश्याशु तं भीमं लतागुल्मसमावृतम्।  
ददृशुः क्रूरकर्माणमसुरं सुरनिर्भयम् ॥ 4.48.16 ॥   
तं दृष्ट्वा वानरा घोरं स्थितं शैलमिवापरम्।  
गाढं परिहिताः सर्वे दृष्ट्वा तान् पर्वतोपमान् ॥ 4.48.17 ॥   
सोऽपि तान्वानरान् सर्वान् नष्टाः स्थेत्यब्रवीद्वली।  
अभ्यधावत सङ्क्रुद्धो मुष्टिमुद्यम्य संहितम् ॥ 4.48.18 ॥   
तमापतन्तं सहसा वालिपुत्रोऽङ्गदस्तदा।  
रावणोऽयमिति ज्ञात्वा तलेनाभिजघान ह ॥ 4.48.19 ॥   
स वालिपुत्राभिहतो वक्त्राच्छोणितमुद्वमन्।  
असुरोऽभ्यपतद्भूमौ पर्यस्त इव पर्वतः ॥ 4.48.20 ॥   
तेपि तस्मिन्निरुच्छ्वासे वानरा जितकाशिनः।  
व्यचिन्वन् प्रायशस्तत्र सर्वं तद्गिरिगह्वरम् ॥ 4.48.21 ॥   
विचितं तु ततः कृत्वा सर्वे ते काननं पुनः।  
अन्यदेवापरं घोरं विविशुर्गिरिगह्वरम् ॥ 4.48.22 ॥   
ते विचित्य पुनः खिन्ना विनिष्पत्य समागताः।  
एकान्ते वृक्षमूले तु निषेदुर्दीनमानसाः ॥ 4.48.23 ॥   

</details>
</div>
