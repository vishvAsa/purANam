---
title: २५७ जरिता-गमनम्
unicode_script: devanagari

---


अध्यायः 257

पुत्रैः सह संवादानन्तरं जरितायाः स्थानान्तरगमनम् ॥ 1 ॥

जरितोवाच ।	001  

अस्माद्बिलान्निष्पतितमाखुं श्येनो जहार तम् ।	001a  
क्षुद्रं पद्भ्यां गृहीत्वा च यातो नात्र भयं हि वः ॥	001c  
शार्ङ्गका ऊचुः ।	002  
न हृतं तं वयं विद्मः श्येनेनाखुं कथञ्चन ।	002a  
अन्येऽपि भितारोऽत्र तेभ्योऽपि भमेव नः ॥	002c  
संशयो वह्निरागच्छेद्दृष्टं वायोर्निवर्तनम् ।	003a  
मृत्युर्नो बिलवासिभ्यो बिले स्यान्नात्र संशयः ॥	003c  
निःसंशयात्संशयितो मृत्युर्मातर्विशिष्यते ।	004a  
चर खे त्वं यथान्यायं पुत्रानाप्स्यसि शोभनान् ॥	004c  
जरितोवाच ।	005  
अहं वेगेन तं यान्तमद्राक्षं पततां वरम् ।	005a  
बिलादाखुं समादाय श्येनं पुत्रा महाबलम् ॥	005c  
तं पतन्तं महावेगा त्वरिता पृष्ठतोऽन्वगाम् ।	006a  
आशिषोऽस्य प्रयुञ्जाना हरतो मूषिकं बिलात् ॥	006c  
यो नो द्वेष्टारमादाय श्येनराज प्रधावसि ।	007a  
भव त्वं दिवमास्थाय निरमित्रो हिरण्मयः ॥	007c  
स यदा भक्षितस्तेन श्येनेनाखुः पतत्रिणा ।	008a  
तदाहं तमनुज्ञाप्य प्रत्युपायां पुनर्गृहम् ॥	008c  
प्रविशध्वं बिलं पुत्रा विश्रब्धा नास्ति वो भयम् ।	009a  
श्येनेन मम पश्यन्त्या हृत आखुर्महात्मना ॥	009c  
शार्ङ्गका ऊचुः ।	010  
न विद्महे हृतं मातः श्येनैनाखुं कथञ्चन ।	010a  
अविज्ञाय न शक्यामः प्रवेष्टं विवरं भुवः ॥	010c  
जरितोवाच ।	011  
अहं तमभिजानामि हृतं श्येनेन मूषिकम् ।	011a  
नास्ति वोऽत्र भयं पुत्राः क्रियतां वचनं मम ॥	011c  
शार्ङ्गका ऊचुः ।	012  
न त्वं मिथ्योपचारेण मोक्षयेथा भयाद्धि नः ।	012a  
समाकुलेषु ज्ञानेषु न बुद्धिकृतमेव तत् ॥	012c  
न चोपकृतमस्माभिर्न चास्मान्वेत्थ ये वयम् ।	013a  
पीड्यमाना बिभर्ष्यस्मान्का सती के वयं तव ॥	013c  
तरुणी दर्शीयाऽसि समर्था भर्तुरेषणे ।	014a  
अनुगच्छ पतिं मातुः पुत्रानाप्स्यसि शोमनान् ॥	014c  
वयमग्निं समाविश्य लोकानाप्स्याम शोभनान् ।	015a  
अथास्मान्न दहेदग्निरायास्त्वं पुनरेव नः ॥	015c  
वैशम्पायन उवाच ।	016  
एवमुक्ता ततः शार्ङ्गी पुत्रानुत्सृज्य खाण्डवे ।	016a  
जगाम त्वरिता देशं क्षेममग्नेरनामयम् ॥	016c  
ततस्तीक्ष्णार्चिरभ्यागात्त्वरितो हव्यवाहनः ।	017a  
यत्र शार्ङ्गा वभूवुस्ते मन्दपालस्य पुत्रकाः ॥	017c  
ततस्तं ज्वलितं दृष्ट्वा ज्वलनं ते विहङ्गमाः ।	018a  
\'व्यथिताः करुणा वाचः श्रावयामासुरन्तिकात् ।\'	018c  
जरितारिस्ततो वाक्यं श्रावयामास पावकम् ॥ ॥	019ac  

इति श्रीमन्महाभारते आदिपर्वणि मयदर्शनपर्वणि सप्तपञ्चाशदधिकद्विशततमोऽध्यायः ॥ 257 ॥

1-257-3 वह्निरागच्छेदित्यत्र संशयो यतो वायोः सकाशाद्वह्नेर्निवर्तनं दृष्टम् ॥ 1-257-5 अहं वैश्येनमायान्तं इति ङ. पाठः ॥ सप्तपञ्चाशदधिकद्विशततमोऽध्यायः ॥ 257 ॥