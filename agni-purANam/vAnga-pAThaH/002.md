---
title: ००२

---
वसिष्ठ उवाच  
मत्स्यादिरूपिणं विष्णुं ब्रूहि सर्गादिकारणम् ।  
पुराणं ब्रह्म चाग्नेयं यथा विष्णोः पुरा श्रुतम् ॥ १ ॥  
  
अग्निरुवाच  
मत्स्यावतारं वक्ष्येऽहं वसिष्ठ श्रृणु वै हरेः ।  
अवतारक्रिया दुष्टनष्ट्यै सत्पालनाय हि ॥ २ ॥  
  
आसीदतीतकल्पान्ते ब्राह्मो नैमित्तिको लयः ।  
समुद्रोपप्लुतास्तत्र लोका भूरादिका मुने ॥ ३ ॥  
  
मनुर्वैवस्वतस्तेपे तपो वै भुक्तिमुक्तये।  
एकदा कृतमालायां कुर्वतो जलतर्पणम् ॥ ४ ॥  
  
तस्याञ्चल्युदके मत्स्यः स्वल्प एकोऽभ्यपद्यत।  
क्षेप्तुकामं जले प्राह नमां क्षिप नरोत्तम ॥ ५ ॥  
  
ग्राहादिभ्यो भयं मेऽद्यतच्छ्रुत्वा कलशेऽक्षिपत्।  
स तु वृद्धः पुनर्मत्स्यः प्राह तं देहि मे बृहत् ॥ ६ ॥  
  
स्थानमेतद्वचः श्रुत्वा राजाऽथोदञ्चनेऽक्षिपत्।  
तत्र वृद्धोऽब्रवीद् भूपं पृथु देहि पदं मनो ॥ ७ ॥  
  
सरोवरे पुनः क्षिप्तो ववृधे तत्प्रमाणवान् ।  
ऊचे देहि बृहत् स्थानप्राक्षिपच्चाम्बुधौ ततः॥ ८ ॥  
  
लक्षयोजनविस्तीर्णः क्षणमात्रेण सोऽभवत्।  
मत्स्यं तमद्‌भुतं दृष्ट्वा विस्मितः प्राव्रवीन्‌मनुः ॥ ९ ॥  
  
कोभवान्ननु वै विष्णु नारायण नमोस्तुते।  
मायया मोहयसि मां किमर्थं त्वं जनार्दन ॥ १० ॥  
  
मनुनोक्तोऽब्रवीन्मत्स्यो मनुं वै पालने रतम्।  
अवतीर्णो भवायास्य जगतो दुष्टनष्टये॥ ११ ॥  
  
सप्तमे दिवसे त्वव्धिः प्लावयिप्यति वै जगत् ।  
उपस्थितायां नावि त्वं बीजादीनि विधाय च ॥ १२ ॥  
  
सप्तर्षिभिः परिवृतो निशाम्ब्राह्मीं चरिष्यसि।  
उपस्थितस्य मे श्रृङ्गे निबध्नीहि भहाहिना ॥ १३ ॥  
  
इत्युक्त्वान्तर्दृधे मत्स्योमनुः कालप्रतीक्षकः  
स्थितः समुद्र उद्वेले नावमारुरुहे तदा ॥ १४ ॥  
  
एकश्रृङ्गधरो मत्स्यो हैमो नियुतयोजनः।  
नालम्बबन्ध तच्छृङ्गे मत्स्याख्यं च पुराणकम् ॥ १५ ॥  
  
शुश्राव मत्स्यात्पापध्नं संस्तुवन् स्तुतिभिश्च तम् ।  
ब्रह्मवेदप्रहर्त्तारं हयग्रीवञ्च दानवम् ॥ १६ ॥  
  
  
अवधीद्, वेदमन्त्नाद्यान् पालयामास केशवः।  
प्राप्ते कल्पेऽथ बाराहे कूर्म्मरूपोऽभवद्धरिः ॥ १७ ॥  
  
इत्यादिमहापुराणे आग्नेये मत्स्यावतारो नाम द्वितीयोऽध्यायः ॥