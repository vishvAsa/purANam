+++
title = "०५६ चित्रकूटदर्शनम्"
title_english = "056 The Chitrakuta Mountain"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-056-Chitrakoota_Darshanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/04-chitrakUTa-prAptiH/056_chitrakUTadarshanam.md">
<details><summary><h3>IITK ...{Loading}...</h3></summary>

Chitrakuta described -- Rama meets sage Valmiki -- Lakshmana builds a
leafthatched cottage -- Rama enters the cottage at an auspicious time
after due worship of respective deities.



#### श्लोकः
##### मूलम्
अथ रात्र्यां व्यतीतायामवसुप्तमनन्तरम्।  
प्रबोधयामास शनैर्लक्ष्मणं रघुनन्दनः॥2.56.1॥

##### शब्दार्थः
अथ thereafter, रघुनन्दनः Delight of the Raghus (Rama), रात्र्याम् night, अतीतायाम् had passed, अनन्तरम् then, अवसुप्तम् sleeping, लक्ष्मणम् Lakshmana, शनैः gently, प्रबोधयामास awakened.

##### आङ्ग्लानुवादः
When the night was over, Rama, Delight of the Raghus, gently awakened Lakshmana who was asleep.



#### श्लोकः
##### मूलम्
सौमित्रे श्रुणु वन्यानां वल्गु व्याहरतां स्वनम्।  
सम्प्रतिष्ठामहे काल प्रस्थानस्य परन्तप॥2.56.2॥

##### शब्दार्थः
सौमित्रे  Saumitri (son of Sumitra), वल्गु sweet, व्याहरताम् singing, वन्यानाम् of the sylvan birds, स्वनम् voices, श्रुणु you may listen, परन्तप O tormentor of enemies, प्रस्थानस्य  to set out, कालः time, सम्प्रतिष्ठामहे we shall set out.

##### आङ्ग्लानुवादः
Listen to the songs of the forest birds, O son of Sumitra O tormentor of foes it is time we set out.



#### श्लोकः
##### मूलम्
स सुप्तस्समये भ्रात्रा लक्ष्मणः प्रतिबोधितः।  
जहौ निद्रां च तन्द्रीं च प्रसक्तं च पथि श्रमम्॥2.56.3॥

##### शब्दार्थः
सुप्तः one asleep, सः लक्ष्मणः that Lakshmana, समये in time, भ्रात्रा by his brother, प्रतिबोधितः awakened, निद्रां च sleep, तन्द्रीं च and drowsiness, पथि during journey, प्रसक्तम् associated  
with, श्रमं च fatigue, जहौ cast off.

##### आङ्ग्लानुवादः
Awakened by his brother in time, Lakshmana shook off his sleep, his drowsiness and his fatigue due to journey.



#### श्लोकः
##### मूलम्
तत उत्थाय ते सर्वे स्पृष्ट्वा नद्या श्शिवं जलम्।  
पन्थानमृषिणाऽदिष्टं चित्रकूटस्य तं ययुः॥2.56.4॥

##### शब्दार्थः
ततः then, ते सर्वे they all, उत्थाय rising, नद्याः river's, शिवम् auspicious, जलम् water, स्पृष्ट्वा having touched, ऋषिणा by the sage (Bharadwaja), आदिष्टम् directed, तम् that, चित्रकूटस्य of Chitrakuta, पन्थानम् path, ययुः went.

##### आङ्ग्लानुवादः
Then they all rose, touched the river's auspicious waters and went the way the sage had directed -- towards mount Chitrakuta.



#### श्लोकः
##### मूलम्
ततस्सम्प्रस्थितः काले रामस्सौमित्रिणा सह।  
सीतां कमलपत्राक्षीमिदं वचनमब्रवीत्॥2.56.5॥

##### शब्दार्थः
ततः then, काले at the proper time, सौमित्रिणा सह along with Lakshmana, सम्प्रस्थितः  setting out, रामः Rama, कमलपत्राक्षीम् eyes like lotus petals, सीताम् addressing Sita, इदं वचनम् these words, अब्रवीत् said.

##### आङ्ग्लानुवादः
Early in the morning Rama set out with Lakshmana and said this to Sita with eyes like lotus petalsः



#### श्लोकः
##### मूलम्
आदिप्तानिव वैदेहि सर्वतः पुष्पितान्नगान्।  
स्वैः पुष्पैः किंशुकान् पश्य मालिनशिशिरात्यये॥2.56.6॥

##### शब्दार्थः
वैदेहि O daughter of Videha (Sita), शिशिरात्यये at the end of winter, सर्वतः all over, पुष्पितान् in full bloom, आदीप्तानिव as if illuminated, स्त्वैः by their own, पुष्पैः flowers, मालिनः garland, किंशुकान् नगान् Kimsuka trees, पश्य see.

##### आङ्ग्लानुवादः
O daughter of Videha behold these kimsuka trees in full bloom everywhere. With the passing of winter, they appear bright as though they are garlanded by their own flowers.



#### श्लोकः
##### मूलम्
पश्य भल्लातकान् फुल्लान्नरै रनुपसेवितान्।  
फलपत्रैरवनता न्नूनं शक्ष्याम जीवितुम्॥2.56.7॥

##### शब्दार्थः
फुल्लान् in full bloom, फलपत्रैः with fruits and leaves, अवनतान् bent low, नरैः by people, अनुपसेवितान् not enjoyed, भल्लातकान् bhallataka trees, पश्य see, नूनम् surely, जीवितुम् to reside, शक्ष्याम able.

##### आङ्ग्लानुवादः
Behold these bhallataka trees in full bloom though there are none to enjoy them. They are bent with fruits and leaves. Surely, we can live here. (This place is fit for our habitation).



#### श्लोकः
##### मूलम्
पश्य द्रोणप्रमाणानि लम्बमानानि लक्ष्मण।  
मधूनि मधुकारीभिस् सम्भृतानि नगे नगे॥2.56.8॥

##### शब्दार्थः
लक्ष्मण O Lakshmana, नगे नगे in every tree, मधुकारीभिः by bees, सम्भृतानि assembled, द्रोणप्रमाणानि of the size of wooden vessels, लम्बमानानि hanging down, मधूनि honey, पश्य see.

##### आङ्ग्लानुवादः
O Lakshmana see the honeycombs of the size of wooden vessels crowded by the honeybees hanging down from every tree.



#### श्लोकः
##### मूलम्
एष क्रोशति नत्यूहस्तं शिखी प्रतिकूजति।  
रमणीये वनोद्देशे पुष्पसंस्तरसङ्कटे॥2.56.9॥

##### शब्दार्थः
पुष्पसंस्तरसङ्कटे on the ground strewn with fallen flowers, रमणीये in a delightful, वनोद्धेशे in the forest region, एषः this, नत्यूहः natyuha (a type of cuckoo), क्रोशति is screaming, तम् that bird, शिखी peacock, प्रतिकूजति responding with its screaming.

##### आङ्ग्लानुवादः
In this delightful forest region strewn with fallen flowers the peacock is responding to the screaming of natyuha bird.



#### श्लोकः
##### मूलम्
मातङ्गयूथानुसृतं पक्षिसंङ्घानुनादितम्।  
चित्रकूटमिमं पश्य प्रवृद्धशिखरं गिरिम्॥2.56.10॥

##### शब्दार्थः
मातङ्गयूथानुसृतं followed by the herds of elephants, पक्षिसंङ्घानुनादितम् with flocks of singing birds, प्रवृद्धशिखरम् with very towering peaks, इदम् this, गिरिम् mountain, पश्य see.

##### आङ्ग्लानुवादः
See these flocks of singing birds followed by herds of elephants. See this mount Chitrakuta with its towering peaks.



#### श्लोकः
##### मूलम्
समभूमितले रम्ये द्रुमैर्बहुभिरावृते।  
पुण्ये रंस्यामहे तात चित्रकूटस्य कानने॥2.56.11॥

##### शब्दार्थः
तात O dear, समभूमितले on the even ground, बहुभिः by several, द्रुमैः by trees, आवृते covered with, पुण्ये sacred, चित्रकूटस्य Chitrakuta's, कानने in the forest, रंस्यामहे we will enjoy.

##### आङ्ग्लानुवादः
O dear this sacred forest of Chitrakuta standing on a level land is full of various trees. Let us enjoy it.



#### श्लोकः
##### मूलम्
ततस्तौ पादचारेण गच्छन्तौ सह सीतया।  
रम्यमासेदतुश्शैलं चित्रकूटं मनोरमम्॥2.56.12॥

##### शब्दार्थः
ततः then, सीतयासह with Sita, पादचारेण walking on foot, गच्छन्तौ going, तौ both (Rama and Lakshmana), रम्यम् beautiful, मनोरमम् delightful, चित्रकूटं शैलम् Chitrakuta mountain, आसेदतुः reached.

##### आङ्ग्लानुवादः
Then they both along with Sita walked to that lovely, delightful Chitrakuta mountain.



#### श्लोकः
##### मूलम्
तन्तु पर्वतमासाद्य नानापक्षिगणायुतम्।  
बहुमूलफलं रम्यं सम्पन्नं सरसोदकम्॥2.56.13॥

##### शब्दार्थः
नानापक्षिगणायुतम् filled with various kinds of birds, बहुमूलफलम् with varieties of roots and fruits, रम्यम् enchanting, सम्पन्नम् rich, सरसोदकम् of tasty water, तं पर्वतम् that mountain, आसाद्य having reached, (Rama said).

##### आङ्ग्लानुवादः
Rama arrived at that enchanting mountain full of various kinds of birds, fruits and roots, and sweet water. (And said to Lakshmanaः)



#### श्लोकः
##### मूलम्
मनोज्ञोऽयं गिरिस्सौम्य नानाद्रुमलतायुतः।  
बहुमूलफलो रम्यस् स्वाजीवः प्रतिभाति मे॥2.56.14॥

##### शब्दार्थः
सौम्य O gentle one, मनोज्ञः pleasing to the heart, नानादृमलतायुतः with various kinds of trees and creepers, बहुमूलफलः with many roots and fruits, रम्यः beautiful, अयं गिरिः this mountain, स्वाजीवः a happy place to live in, मे to me, प्रतिभाति appears.

##### आङ्ग्लानुवादः
O gentle one this enchanting mountain with different kinds of trees and creepers and many roots and fruits appears to be a happy place to live in.



#### श्लोकः
##### मूलम्
मुनयश्च महात्मानो वसन्त्यस्मि शिलोच्चये।  
अयं वासो भवेत्तावदत्र सौम्य रमेमहि॥2.56.15॥

##### शब्दार्थः
सौम्य O handsome one, अस्मिन् in this, शिलोच्चये on the mountain, महात्मनः great, मुनयश्च sages, वसन्ति reside, अयम् this, वासः habitation, भवेत्तावत् let it be, अत्र here, रमेमहि will enjoy.

##### आङ्ग्लानुवादः
Great sages reside on this high mountain. Let it be our habitation and let us enjoy our life here, O handsome one



#### श्लोकः
##### मूलम्
इति सीता च रामश्च लक्ष्मणश्च कृताञ्जलिः।  
अभिगम्याऽश्रमं सर्वे वाल्मीकि मभिवादयन्॥2.56.16॥

##### शब्दार्थः
इति thus, सीता च Sita, रामश्च Rama, कृताञ्जलिः with folded palms, लक्ष्मणश्च Lakshmana also, सर्वे all, आश्रमम् hermitage, अभिगम्य having approached, वाल्मीकिम् to sage Valmiki, अभिवादयन् paid obeisance.

##### आङ्ग्लानुवादः
Thus Rama, Sita and Lakshmana approached the hermitage of sage Valmiki and paid obeisance to him with folded hands.



#### श्लोकः
##### मूलम्
तान्महर्षि प्रमुदितः पूजयामास धर्मवित्।  
अस्यतामिति चोवाच स्वागन्तु निवेद्य च॥2.56.17॥

##### शब्दार्थः
धर्मवित् conversant with righteousness, महर्षिः the great sage (Valmiki), प्रमुदितः full of delight, तान् them, पूजयामास honoured, स्वागतम् welcome, निवेद्य having offered, अस्यताम् इति be seated, उवाच च and said.

##### आङ्ग्लानुवादः
The great sage Valmiki conversant with righteousness was delighted. He honoured them by extending welcome and said 'Be seated'.



#### श्लोकः
##### मूलम्
ततोऽब्रवीन्महाबाहुर्लक्ष्मणं लक्ष्मणाग्रजः।  
सन्निवेद्य यथान्याय मात्मानमृषये प्रभुः॥2.56.18॥

##### शब्दार्थः
ततः then, महाबाहुः mightyarmed, प्रभुः master, लक्ष्माणाग्रजः the elder brother of Lakshmana, आत्मानम् himself, यथान्यायम् duly, ऋषये to the ascetic, सन्निवेद्य having introduced, लक्ष्मणम् to Lakshmana, अब्रवीत् said.

##### आङ्ग्लानुवादः
The mightyarmed elder brother of Lakshmana revealed his identity to the sage by duly introducing himself. And said then to Lakshmanaः



#### श्लोकः
##### मूलम्
लक्ष्मणाऽऽनय दारूणि दृढानि च वराणि च।  
कुरुष्वाऽवसथं सौम्य वासे मेऽभिरतं मनः॥2.56.19॥

##### शब्दार्थः
सौम्य लक्ष्मण O handsome Lakshmana, दृढानि strong, वराणि च good, दारूणि logs of wood,  
आनय fetch, अवसथम् a dwelling, कुरुष्व build, मे मनः my mind, वासे in staying, अभिरतम् is eager.

##### आङ्ग्लानुवादः
O handsome Lakshmana, make a hut with strong, sound logs of wood. My mind impels me to stay here.



#### श्लोकः
##### मूलम्
तस्य तद्वचनं श्रुत्वा सौमित्रिर्विविधान् द्रुमान्।  
आजहार तत श्चक्रे पर्णशालामरिन्दमः॥2.56.20॥

##### शब्दार्थः
सौमित्रिः son of Sumitra (Lakshmana), तस्य Rama's, तत् वचनम् those words, श्रुत्वा on hearing, विविधान् different kinds of, दृमान् logs of wood, आजहार fetched, अरिन्दमः subduer of enemies, ततः then, पर्णशालाम् cottage thatched with leaves, चक्रे built.

##### आङ्ग्लानुवादः
Having heard Rama, Saumitri, the subduer of enemies fetched different kinds of logs of wood, and with them made a hut and thatched it with leaves.



#### श्लोकः
##### मूलम्
तां निष्ठितां बद्धकटां दृष्ट्वा रामस्सुदर्शनाम्।  
शुश्रूषमाणमेकाग्रमिदं वचनमब्रवीत्॥2.56.21॥

##### शब्दार्थः
रामः Rama, निष्ठितान् firmly fixed, बद्दकटाम् with mats tied around as walls, सुदर्शनाम् goodlooking, ताम् दृष्ट्वा having seen it, शुश्रूषमाणम् on listening (to further command), एकाग्रम् with attention, इदं वचनम् these words, अब्रवीत् said.

##### आङ्ग्लानुवादः
Rama saw the goodlooking leafhut with mats tied around as walls, and said to Lakshmana who was awaiting further command with rapt attentionः



#### श्लोकः
##### मूलम्
ऐणेयं मांसमाहृत्य शालां यक्ष्यामहे वयम्।  
कर्तव्यं वास्तुशमनं सौमित्रे चिरजीविभिः॥2.56.22॥

##### शब्दार्थः
सौमित्रे O Lakshmana, ऐणेयं मांसम् venison of black antelope, आहृत्य having brought, वयम् we, शालाम् this hut, यक्ष्यामहे will worship, चिरजीविभिः those who intend to live longer, वास्तुशमनम् pacification of household deity, कर्तव्यम् should be done.

##### आङ्ग्लानुवादः
O Lakshmana those who intend to live for long (in this hut), should pacify the deity presiding over here. Therefore, we shall bring the venison of a black antelope and make necessary offerings.



#### श्लोकः
##### मूलम्
मृगं हत्वाऽऽनय क्षिप्रं लक्ष्मणेह शुभेक्षण।  
कर्तव्य श्शास्त्रदृष्टो हि विधिर्धर्ममनुस्मर॥2.56.23॥

##### शब्दार्थः
शुभेक्षण one who has auspicious looks, लक्ष्मण Lakshmana, मृगम् an antelope, हत्वा  having killed, क्षिप्रम् quickly, इह here, आनय bring, शास्त्रदृष्टः as prescribed by the  scriptures, विधिः rites, कर्तव्यः हि will have to be carried out, धर्मम् the tradition, अनुस्मर recollect.

##### आङ्ग्लानुवादः
Slay an antelope and bring it here quickly. O Lakshmana The rites as prescribed by the scriptures will have to be carried out. You may recollect that tradition.



#### श्लोकः
##### मूलम्
भ्रातुर्वचनमाज्ञाय लक्ष्मणः परवीरहा।  
चकार स यथोक्तं च तं राम पुनरब्रवीत्॥2.56.24॥

##### शब्दार्थः
परवीरहा slayer of heroes of the enemy's side, स लक्ष्मणः that Lakshmana, भ्रातुः brother' s, वचनम् words, आज्ञाय having understood, यथोक्तम् as told, चकार carried out, रामः Rama, तम् him, पुनः again, अब्रवीत् said.

##### आङ्ग्लानुवादः
Lakshmana, slayer of heroes on the enemy's side, understood and implemented what he was told. Rama again said to himः



#### श्लोकः
##### मूलम्
ऐणेयं श्रपयस्वैतच्छालां यक्ष्यामहे वयम्।  
त्वर सौम्य मुहूर्तोऽयं ध्रुवश्च दिवसोऽप्ययम्॥2.56.25॥

##### शब्दार्थः
सौम्य O handsome one, एतत् this, ऐणेयम् venison, श्रपयस्व cook, वयम् we, शालाम् hut, यक्ष्यामहे will worship, अयम् this, दिवसः day, अयम् this, मुहूर्तःअपि this moment also, ध्रुवश्च is fixed, त्वर hasten.

##### आङ्ग्लानुवादः
Cook this venison, O handsome one We will offer it to the presiding deity of this hut. Hasten, the day and time are fixed (for the rites)



#### श्लोकः
##### मूलम्
स लक्ष्मणः कृष्णमृगं मेध्यं हत्वा प्रतापवान्।  
अथ चिक्षेप सौमित्रिस्समिद्धे जातवेदसि॥2.56.26॥

##### शब्दार्थः
अथ then, सौमित्रिः son of Sumitra, प्रतापवान् powerful, सः लक्ष्मणः that Lakshmana, मेथ्यम् fit for offering pure, कृष्णमृगम् black antelope, हत्वा having killed, समिद्धे in a wellkindled, जातवेदसि fire, चिक्षेप offered.

##### आङ्ग्लानुवादः
Then the powerful son of Sumitra killed a black antelope fit for offering, and offered it to the wellkindled fire.



#### श्लोकः
##### मूलम्
तन्तु पक्वं परिज्ञाय निष्टप्तं छिन्नशोणितम्।  
लक्ष्मणः पुरुषव्याघ्रमथ राघवमब्रवीत्॥2.56.27॥

##### शब्दार्थः
लक्ष्मणः Lakshmana, निष्टप्तम् roasted well, छिन्नशोणितम् with blood drained out, तम् that, पक्वम्  cooked, परिज्ञाय having found, अथ then, पुरुषव्याघ्रम् tiger (best) among men, राघवम् to Rama, अब्रवीत् said.

##### आङ्ग्लानुवादः
With the blood drained out of the venison, Lakshmana roasted it and cooked it well, and then said to Rama, the tiger (best) among men.



#### श्लोकः
##### मूलम्
अयंसर्वः समस्ताग्ङःश्रृतः कृष्णमृगो मया।  
देवतां देवसङ्काश यजस्व कुशलो ह्यसि॥2.56.28॥

##### शब्दार्थः
समस्ताङ्गः with all the limbs, अयम् this, कृष्णमृगः black antelope, सर्वः completely, मया by me, श्रुतः is wellcooked, देवसङ्काश like a god, देवताः devatas, यजस्व offer with sacrifice, कुशलः असि हि you are proficient.

##### आङ्ग्लानुवादः
This black antelope with all its limbs is wellcooked. O divine sire, you may make the  
offering to Vastu devata in which you are proficient.



#### श्लोकः
##### मूलम्
रामः स्नात्वा तु नियतो गुणवान् जप्यकोविदः।  
सङ्ग्रहेणाकरोत् स्रवार्न मन्त्रान् सत्रावसानिकान्॥2.56.29॥

##### शब्दार्थः
गुणवान् virtuous,जप्यकोविदः expert in reciting appropriate mantras, रामः Rama, स्नात्वा having bathed, नियतः with his senses restrained, सत्रावसानिकान् rites performed at the end of the ritual, सर्वान् all that, मन्त्रान् mantras, सङ्ग्रहेण briefly, अकरोत् performed (intoned).

##### आङ्ग्लानुवादः
Virtuous Rama, who was an expert in the recitation of mantras, took his bath and his mind controlled, intoned briefly all the mantras appropriate to the completion of the ritual.



#### श्लोकः
##### मूलम्
इष्ट्वा देवगणान्सर्वान्विवेशाऽवसथं शुचिः।  
बभूव च मनोह्लादो रामस्यामिततेजसः॥2.56.30॥

##### शब्दार्थः
सर्वान् all, देवगणान् gods, इष्ट्वा having worshipped by offering, शुचिः becoming pure, अवसथम् the leafhut, विवेश entered, अमिततेजसः immeasurable lustre, रामस्य to Rama, मनोह्लादः cheer of mind, बभूव च caused.

##### आङ्ग्लानुवादः
Sanctified with the worship of all the gods, Rama of immeasurable lustre felt a great happiness on entering the hut.



#### श्लोकः
##### मूलम्
वैश्वदेवबलिं कृत्वा रौद्रं वैष्णव मेव च।  
वास्तुसंशमनीयानि मङ्गलानि प्रवर्तयन्॥2.56.31॥  
जपं च न्यायत कृत्वा स्नात्वा नद्यां यथाविधि।  
पापसंशमनं राम श्चकार बलिमुत्तमम्॥2.56.32॥

##### शब्दार्थः
रामः Rama, वैश्वदेवबलिम् oblations to Visvadevas (the entire pantheon of gods), रौद्रम् to Rudra, वैष्णवमेव च to Visnu, कृत्वा having offered, वास्तुसंशमनीयानि propitiation of the household deity (Vastu devata), मङ्गलानि auspices, प्रवर्तयन्  doing, न्यायतः according to precept, जपं च कृत्वा muttering the silent prayers, नद्याम् in the river, यथाविधि duly, स्नात्वा after bathing, पापसंशमनम् for the expiation of sins, उत्तमं बलिम् final oblation, चकार made.

##### आङ्ग्लानुवादः
Rama, offered oblations to Visvadevas, Rudra and Visnu,  performed the auspices for the appeasement of the household deity. And having muttered japa silently in conformity with tradition, he took his ablution in the river as enjoined (by the sastras) and offered his final oblations for the expiation of his sins.



#### श्लोकः
##### मूलम्
वेदिस्थलविधानानि चैत्यान्यायतनानि च।  
आश्रमस्यानुरूपाणि स्थापयामास राघवः॥2.56.33॥

##### शब्दार्थः
राघवः the scion of the Raghus (Rama), आश्रमस्य of the hermitage, अनुरूपाणि befitting, वेदिस्थलविधानानि making of altars, चैत्यानि places of worship, आयतनानि च sacred places for fire, स्थापयामास established.

##### आङ्ग्लानुवादः
Rama, son of the Raghus, made altars in all the quarters, places of worship and sacred spots for fire befitting a hermitage.



#### श्लोकः
##### मूलम्
वन्यैर्माल्यैः फलैर्मूलैः पक्वैर्मांसैर्यथाविधि।  
अद्भिर्जपैश्च वेदोक्तैर्दर्भैश्च ससमित्कुशैः॥2.56.34॥  
तौ तर्पयित्वा भूतानि राघवौ सह सीतया।  
तदा विविशतु श्शालां सुशुभां शुभलक्षणौ॥2.56.35॥

##### शब्दार्थः
शुभलक्षणौ bestowed with auspicious qualities, राघवौ Rama and Lakshmana, सह सीतया accompanied by Sita, वन्यैः माल्यैः with garlands of forest flowers, फलैः with fruits, मूलैः with roots, पक्वैः with wellcooked, मांसैः with venison, अद्भिः with water, वेदोक्तैः as expounded in the Vedas, जपैश्च with muttering of prayers, दर्भैश्च with darbha grass,    सुसमित्कुशैः with faggots and kusa grass, भूतानि all beings, तर्पयित्वा after propitiating, तदा then, शुभाम् auspicious, शालाम् hut, विविशतुः entered.

##### आङ्ग्लानुवादः
Bestowed with auspicious qualities, Rama and Lakshmana along with Sita propitiated those celestial beings with garlands of forest flowers, fruits and roots, wellcooked venison, water, muttering of prayers as expounded in the Vedas, faggots and kusa grass and entered that auspicious hermitage.



#### श्लोकः
##### मूलम्
तां वृक्षपर्णच्छदनां मनोज्ञां यथाप्रदेशं सुकृतां निवाताम्।  
वासाय सर्वे विविशुस्समेतास्सभां यथा देवगणास्सुधर्माम्॥2.56.36॥

##### शब्दार्थः
वृक्षपर्णच्छदनाम् covered with the leaves of trees, मनोज्ञाम् charming, यथाप्रदेशम् built on a suitable site, सुकृताम् wellbuilt, निवाताम् protected against storm, ताम् that hut, सर्वे all, समेता together, वासाय for purposes of living, देवगणाः gods, सुधर्माम् Sudharma, सभां यथा like the court, विविशुः entered.

##### आङ्ग्लानुवादः
Just like the gods enter the court of Sudharma, they all stepped into the hut to dwell there. The hut was charming wellbuilt on a suitable site and protected against storm.



#### श्लोकः
##### मूलम्
अनेकनानामृगपक्षिसङ्कुले विचित्रपत्रस्तबकैर्द्रुमैर्युते।  
वनोत्तमे व्यालमृगानुनादिते तदा विजह्रुस् सुसुखं जितेन्द्रियाः॥2.56.37॥

##### शब्दार्थः
तदा then, जितेन्द्रियाः who had conquered the senses, अनेकनानामृगपक्षिसङ्कुले filled with  many varieties of animals and birds, विचित्रपुष्पस्तबकैः with bunches of bright flowers, द्रुमै with trees, युते full of, व्यालमृगानुनादिते echoing with the sounds of wild animals, वनोत्तमे in that splendid forest, सुसुखम् very happily, विजह्रुः wandered.

##### आङ्ग्लानुवादः
Then they with their senses conquered, enjoyed perfect happiness in that splendid forest teeming with many varieties of animals and birds, with trees full of brilliant clusters of flowers and echoing with the sounds of wild animals.



#### श्लोकः
##### मूलम्
सुरम्यमासाद्य तु चित्रकूटं नदीं च तां माल्यवतीं सुतीर्थाम्।  
ननन्द हृष्टो मृगपक्षिजुष्टां जहौ च दुखं पुरविप्रवासात्॥2.35.38॥

##### शब्दार्थः
सुरम्यम् marvellous, चित्रकूटम् mount Chitrakuta, आसाद्य having reached, सुतीर्थाम् with  
excellent holy places, मृगपक्षिजुष्टाम् full of animals and birds, ताम् that, माल्यवतीं नदीं च that Malyavati river, हृष्टः filled with delight, ननन्द rejoiced, पुरविप्रवासात् banishment from the city, दुखम् sorrow, जहौ च left.

##### आङ्ग्लानुवादः
Having reached the marvellous mount Chitrakuta and river Malyavati with excellent holy places and full of animals and birds, Rama shed the sorrow of his banishment from the city (of Ayodhya) and rejoiced with a gladdened heart.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे षट्पञ्चाशस्सर्गः॥  
Thus ends the fiftysixth sarga in Ayodhyakanda of  the  holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/04-chitrakUTa-prAptiH/056_chitrakUTadarshanam.md">
<details><summary><h3>भूषणम् ...{Loading}...</h3></summary>



अथ रात्र्यां व्यतीतायामवसुप्तमनन्तरम् ।  

प्रबोधयामास शनैर्लक्ष्मणं रघुनन्दनः  ॥  २।५६।१  ॥   

अथेति । अनन्तरं स्वप्रबोधानन्तरम् । अवसुप्तम् ईषत्सुप्तमित्यर्थः  ॥ 
२।५६।१  ॥   

  

सौमित्रे शृणु वन्यानां वल्गु व्याहरतां स्वनम् ।  

सम्प्रतिष्ठामहे कालः प्रस्थानस्य परन्तप  ॥  २।५६।२  ॥   

सौमित्र इति । वन्यानां शुकपिकशारिकादीनाम् । वल्गु सुन्दरम् । कालः
प्राप्त इति शेषः  ॥  २।५६।२  ॥   

  

स सुप्तः समये भ्रात्रा लक्ष्मणः प्रतिबोधितः ।  

जहौ निद्रां च तन्द्रीं च प्रसक्तं च पथि श्रमम्  ॥  २।५६।३  ॥   

स इति । समये प्रबोधनसमये । तन्द्रीं जाड्यम् । जहौ तदाप्रभृतीति शेषः ।
पथि श्रमं तत्कृतोपचारमित्यर्थः  ॥  २।५६।३  ॥   

  

तत उत्थाय ते सर्वे स्पृष्ट्वा नद्याः शिवं जलम् ।  

पन्थानमृषिणा ऽ ऽदिष्टं चित्रकूटस्य तं ययुः  ॥  २।५६।४  ॥   

ततः सम्प्रस्थितः काले रामः सौमित्रिणा सह ।  

सीतां कमलपत्राक्षीमिदं वचनमब्रवीत्  ॥  २।५६।५  ॥   

तत उत्थायेति । नद्याः कालिन्द्याः । स्पृष्ट्वेत्युपलक्षणं
प्रातःकालिकस्नानादिकृत्यानाम्, तं पन्थानं पलाशवनरूपम्  ॥  २।५६।४५  ॥   

  

आदीप्तानिव वैदेहि सर्वतः पुष्पितान्नगान् ।  

स्वैः पुष्पैः किंशुकान् पश्य मालिनः शिशिरात्यये  ॥  २।५६।६  ॥   

आदीप्तानिति । आदीप्तानिव आ समन्ताज्ज्वलत इव । नगान् वृक्षान् । स्वैः
पुष्पैः मालिनः मालावत इव स्थितान् । शिशिरात्यये वसन्तसमये  ॥  २।५६।६  ॥   

  

पश्य भल्लातकान् फुल्लान्नरैरनुपसेवितान् ।  

फलत्रैरवनतान्नूनं शक्ष्यामि जीवितुम्  ॥  २।५६।७  ॥   

पश्येति । भल्लातकान् वीरवृक्षान् । फुल्लान् फुल्लपुष्पान् । अनुपसेवितान्
दुर्गमत्वादिति भावः । जीवितुं शक्ष्यामि एवमादिजीवनसाधनस्य
विद्यमानत्वादिति भावः  ॥  २।५६।७  ॥   

  

पश्य द्रोणप्रमाणानि लम्बमानानि लक्ष्मण ।  

मधूनि मधुकारीभिः सम्भृतानि नगेनगे  ॥  २।५६।८  ॥   

द्रोणप्रमाणानि द्रोणम् आढकद्वयम्, तत्प्रमाणानि तत्प्रमाणमधुपूरितानि ।
मधूनि कुर्वन्तीति मधुकार्य्यः । कर्म्मण्यण् ङीप् । ताभिः
मधुमक्षिकाभिरिति यावत् । सम्भृतानि निर्मितानि । नगेनगे वृक्षेवृक्षे ।
लम्बमानानि मधूनि मधुपटलानि पश्य  ॥  २।५६।८  ॥   

एष क्रोशति नत्यूहस्तं शिखी प्रतिकूजति ।  

रमणीये वनोद्देशे पुष्पसंस्तरसङ्कटे  ॥  २।५६।९  ॥   

एष इति । नत्यूहः दात्यूहः । नवोद्देशे वनप्रदेशे । पुष्पसंस्तरसङ्कटे
पुष्पमयास्तरणेन निबिडे  ॥  २।५६।९  ॥   

  

मातङ्गयूथानुसृतं पक्षिसङ्घानुनादितम् ।  

चित्रकूटमिमं पश्य प्रवृद्धशिखरं गिरिम्  ॥  २।५६।१०  ॥   

समभूमितले रम्ये द्रुमैर्बहुभिरावृते ।  

पुण्ये रंस्यामहे तात चित्रकूटस्य कानने  ॥  २।५६।११  ॥   

ततस्तौ पादचारेण गच्छन्तौ सह सीतया ।  

रम्यमासेदतुः शैलं चित्रकूटं मनोरमम्  ॥  २।५६।१२  ॥   

मातङ्गयूथानुसृतमिति । मातङ्गयूथानुसृतं गजकुलैर्व्याप्तम् ।
प्रवृद्धशिखरम् उन्नतशिखरम्  ॥  २।५६।१०१२  ॥   

  

तं तु पर्वतमासाद्य नानापक्षिगणायुतम् ।  

बहुमूलफलं रम्यं सम्पन्नं सरसोदकम्  ॥  २।५६।१३  ॥   

मनोज्ञो ऽयं गिरिः सौम्य नानाद्रुमलतायुतः ।  

बहुमूलफलो रम्यः स्वाजीवः प्रतिभाति मे  ॥  २।५६।१४  ॥   

मुनयश्च महात्मानो वसन्त्यस्मिन् शिलोच्चये ।  

अयं वासो भवेत्तावदत्र सौम्य रमेमहि  ॥  २।५६।१५  ॥   

इति सीता च रामश्च लक्ष्मणश्च कृताञ्जलिः ।  

अभिगम्याश्रमं सर्वे वाल्मीकिमभिवादयन्  ॥  २।५६।१६  ॥   

तान् महर्षिः प्रमुदितः पूजयामास धर्मवित् ।  

आस्यतामिति चोवाच स्वागतं तु निवेद्य च  ॥  २।५६।१७  ॥   

तं त्वित्यारभ्य अभिवादयन्नित्यन्तमेकं वाक्यम् । तं त्विति । सरसोदकं
स्वादूदकम् । स्वाजीवः शोभनः आजीवो जीविका यस्मिन् स तथोक्तः । शिलोच्चये
पर्वते । इति इतिनिश्चित्य । आश्रमं वाल्मीकीयम् । अभिवादयन् अभ्यवादयन् ।
तदानीं चित्रकूटे वाल्मीकेर्वासः,
भरतागमनानन्तरमृषिनिर्गमनकथनात्तत्तःप्रभृति तमसातीर इति ज्ञेयम् । अतो न
बालकाण्डकथाविरोधः  ॥  २।५६।१३१७  ॥   

  

ततो ऽब्रवीन्महाबाहुर्लक्ष्मणं लक्ष्मणाग्रजः ।  

संनिवेद्य यथान्यायमात्मानमृषये प्रभुः  ॥  २।५६।१८  ॥   

लक्ष्मणानय दारूणि दृढानि च वराणि च ।  

कुरुष्वावसथं सौम्य वासे मे ऽभिरतं मनः  ॥  २।५६।१९  ॥   

तस्य तद्वचनं श्रुत्वा सौमित्रिर्विविधान् द्रुमान् ।  

आजहार ततश्चक्रे पर्णशालामरिन्दमः  ॥  २।५६।२०  ॥   

तत इत्यादिश्लोकद्वयमकं वाक्यम् । यथान्यायं यथाक्रमम् । आत्मानमृषये
संनिवेद्य अमुकस्य पुत्रो ऽहम् अयं मद्भ्राता इयं मद्भार्या
एतादृशकार्यार्थमागता वयमित्येवमुक्त्वा । वराणि जम्बूप्रभृतीनि
गृहनिर्माणार्हाणि । तिन्त्रिणीमधूकादेस्त्याज्यत्वात् । आनय आवसथं
कुरुष्वेति लक्ष्मणमब्रवीदिति सम्बन्धः  ॥  २।५६।१८२०  ॥   

  

तां निष्ठितां बद्धकटां दृष्ट्वा रामः सुदर्शनाम् ।  

शुश्रूषमाणमेकाग्रमिदं वचनमब्रवीत्  ॥  २।५६।२१  ॥   

तामिति । निष्ठितां निश्चलां वातादिना चालयितुमशक्यां भित्तिसहितां
परिनिष्पन्नाम् । बद्धकटां कुड्यार्थे कल्पितास्तरणां बद्धबाह्यावरणां वा ।
"कटे वर्षावरणयोः" इति धातुः । सुदर्शनां शोभनदर्शनाम् ।  

शुश्रूषमाणं परिचर्यां कुर्वन्तम् । एकाग्रम् इतःपरं किंवा आज्ञापयिष्यतीति
सावधानम्  ॥  २।५६।२१  ॥   

  

ऐणेयं मांसमाहृत्य शालां यक्ष्यामहे वयम् ।  

कर्त्तव्यं वास्तुशमनं सौमित्रे चिरजीविभिः  ॥  २।५६।२२  ॥   

ऐणेयमिति । ऐणेयम् एणसम्बन्धि । एणाढ्ढञ् आर्षः । शालां
शालाधिष्ठात्रीस्तत्तद्दिग्वासिनीर्देवताः । तास्तु ऽशय्यादेशे कामलिङ्गेन
देहल्यामन्तरिक्षलिङ्गेनऽ इत्यादिनगरखण्डप्रतिपाद्याः । तादृशयागार्थं
पूर्वं वास्तुशमनं वास्तुशान्तिः गृहप्रवेशार्हं कर्म कर्तव्यम्, गृहदेशे
वर्तमानभूतपिशाचादीनां शमनं कर्तव्यमित्यर्थः । कर्तव्यं चिरजीविभिरित्यनेन
अकरणे आयुः क्षयो दर्शितः । तदुक्तं ब्रह्माण्डपुराणे "न च व्याधिभयं तस्य
न च बन्धुजनक्षयः । जीवेद् वर्षशतं स्वर्गकल्पमेवं वसेन्नरः  ॥ " इति  ॥ 
२।५६।२२  ॥   

  

मृगं हत्वानय क्षिप्रं लक्ष्मणेह शुभेक्षण ।  

कर्त्तव्यः शास्त्रदृष्टो हि विधिर्धर्ममनुस्मर  ॥  २।५६।२३  ॥   

भ्रातुर्वचनमाज्ञाय लक्ष्मणः परवीरहा ।  

चकार स यथोक्तं च तं रामः पुनरब्रवीत्  ॥  २।५६।२४  ॥   

कथं कर्त्तव्यमित्यपेक्षायामाह कर्त्तव्य इति । शास्त्रदृष्टः शास्त्रेषु
निर्णीतः विधिः प्रकारः कर्त्तव्यः । धर्मं तदनुकूलधर्मशास्त्रम् । अनुस्मर
अवधेहीत्यर्थः  ॥  २।५६।२३२४  ॥   

  

ऐणेयं श्रपयस्वैतच्छालां यक्ष्यामहे वयम् ।  

त्वर सौम्य मुहूर्तो ऽयं ध्रुवश्च दिवसो ऽप्ययम्  ॥  २।५६।२५  ॥   

ऐणेयमिति । श्रपयस्व पच । अयं मुहूर्तः ध्रुवः स्थिरः । अयं
शोभनतिथिनक्षत्रयुक्तो दिवसो वासरश्च ध्रुवः, स्थिर इत्यर्थः । (पाठभेदः ।
अयं सौम्यमुहूर्तः शुभमुहूर्तः । अयं दिवसश्च ध्रुव यजमानस्थैर्य्यकारी)  ॥ 
२।५६।२५  ॥   

  

स लक्ष्मणः कृष्णमृगं हत्वा मेध्यं प्रतापवान् ।  

अथ चिक्षेप सौमित्रिः समिद्धे जातवेदसि  ॥  २।५६।२६  ॥   

स इति । समिद्धे सम्यग्दिप्ते । जातवेदसि अग्नौ । चिक्षेप पपाचेत्यर्थः  ॥ 
२।५६।२६  ॥   

  

तं तु पक्वं समाज्ञाय निष्टप्तं छिन्नशोणितम् ।  

लक्ष्मणः पुरुषव्याघ्रमथ राघवमब्रवीत्  ॥  २।५६।२७  ॥   

तामिति । निष्ठप्तं सोष्णं छिन्नशोणितं क्षीणशोणितम्  ॥  २।५६।२७  ॥   

  

अयं कृष्णः समाप्ताङ्गः श्रृतः कृष्णमृगो यथा ।  

देवतां देवसङ्काश यजस्व कुशलो ह्यसि  ॥  २।५६।२८  ॥   

अयमिति । कृष्णः कृष्णमृगः । समाप्ताङ्गः परिपूर्णावयवः । श्रृतः पक्वः ।
कृष्णमृगो यथा पूर्णावयवत्वात् पाकतः श्यामत्वाच्च पूर्वावस्थ इव दृश्यत
इत्यर्थः । कुशलोसि यजने समर्थोसि  ॥  २।५६।२८  ॥   

  

रामः स्नात्वा तु नियतो गुणवाञ्जप्यकोविदः ।  

सङ्हेणाकरोत् सर्वान् मन्त्रान् सत्रावसानिकान्  ॥  २।५६।२९  ॥   

राम इति । गुणवान् प्रायत्यादिगुणवान् । जप्यकोविदः जप्यमन्त्रेषु समर्थः ।
सङ्ग्रहेण सङ्क्षेपेण । सत्रावसानिकान् सत्रं वास्तुयागः
यैर्मन्त्रैरवसीयते परिसमाप्यते ते सत्रावसानाः, सत्रावसाना एव
सत्रावसानिकाः । विनयादेराकृतिगणत्वात् स्वार्थे ठक् । छान्दसो वृद्ध्यभावः
। अकरोत् यावता वास्तुशान्तिकर्म समाप्यते तावन्मन्त्रान् जजापेत्यर्थः ।
मन्त्रजपपूर्वकं कर्म्माण्यकरोदित्यर्थः  ॥  २।५६।२९  ॥   

  

इष्ट्वा देवगणान् सर्वान् विवेशावसथं शुचिः ।  

बभूव च मनोह्लादो रामस्यामिततेजसः  ॥  २।५६।३०  ॥   

इष्ट्वा देवगणानिति । देवगणान् वास्तु देवताः । ह्लादः तुष्टिः  ॥  २।५६।३०
 ॥   

वैश्वदेवबलिं कृत्वा रौद्रं वैष्णवमेव च ।  

वास्तुसंशमनीयानि मङ्गलानि प्रवर्तयन्  ॥  २।५६।३१  ॥   

जपं च न्यायतः कृत्वा स्नात्वा नद्यां यथाविधि ।  

पापसंशमनं रामश्चकार बलिमुत्तमम्  ॥  २।५६।३२  ॥   

वैश्वदेवबलिमिति । वैश्वदेवबलिं वैश्वदेवबलिहरणे । रौद्रं रुद्रदेवताकम् ।
वैष्णवं विष्णुदेवताकं च यागम् । वास्तुसंशमनीयानि गृहारिष्टशामकानि ।
मङ्गलानि मङ्गलकराणि पुण्याहवाचनशान्तिजपादीनि । स्नात्वेति पुनःस्नानकरणं
"ततः सर्वौषधीस्नानं यजमानस्य कारयेत्" इति स्मरणादित्याहुः । वस्तुतस्तु
रौद्रयागकरणात् पुनःस्नानम् । रौद्रकर्मकरणे अपउपस्पृश्येति विधानादिति
ज्ञेयम् । पापसंशमनं पापशब्देन पापप्रधानानि दिवाचरनक्तंचराणि
क्रूरभूतान्युच्यन्ते । तेषां संशमनम् । यद्वा पापसंशमनं "पञ्च सूना
गृहस्थस्य" इत्याद्युक्तरीत्या सूनारूपपापशमनम् । वैश्वदेवबलिमित्यत्र
भूतबलिमात्रोक्तिः । अत्र तद्व्यतिरिक्तः पित्रादिविषयः । यद्वा पूर्वं
वैश्वदेवरूपबलिमित्यर्थः । अत्र सर्वभूतबलिः । यद्वा पूर्वोक्तस्य
सर्वस्योपसंहारः  ॥  २।५६।३१३२  ॥   

  

वेदिस्थलविधानानि चैत्यान्यायतनानि च ।  

आश्रमस्यानुरूपाणि स्थापयामास राघवः  ॥  २।५६।३३  ॥   

वन्यैर्माल्यैः फलैर्मूलैः पक्वैर्मांसैर्यथाविधि ।  

अद्भिर्जपैश्च वेदोक्तैर्दर्भैश्च ससमित्कुशैः  ॥  २।५६।३४  ॥   

तौ तर्पयित्वा भूतानि राघवौ सह सीतया ।  

तदा विविशतुः शालां सुशुभां शुभलक्षणौ  ॥  २।५६।३५  ॥   

वेदीति । वेदिस्थलविधानानि बलिहरणादिवेदिस्थलसंस्थानानि । "वेदिः परिष्कृता
भूमिः" इत्यमरः । चैत्यानि गन्धर्वाद्यावासस्थानानि । आयतनानि
विष्ण्वा़द्यावासस्थलानि । (पाठभेदः । चैत्यानि देवतास्थानानि । आयतनानि
अग्न्यगाराणि । अनुरूपाणि आश्रमस्यानुरूपाणि सूक्ष्माणीत्यर्थः ।
स्थापयामास मन्त्रतस्तत्तद्देवतानां तत्रतत्रावस्थानं कल्पितवानित्यर्थः)
 ॥  २।५६।३३३५  ॥   

  

तां वृक्षपर्णच्छदनां मनोज्ञां यथाप्रदेशं सुकृतां निवाताम् ।  

वासाय सर्वे विविशुः समेताः सभां यथा देवगणाः सुधर्माम्  ॥  २।५६।३६  ॥   

तामिति । वृक्षपर्णच्छदनां वृक्षपर्णरूपाच्छादनपटलयुक्ताम् । यथाप्रदेशं
शास्त्रोक्तप्रदेशमनतिक्रम्य । "आग्नेय्यां पाकशाला" इत्यादिशास्त्रम् ।
सुधर्मां देवसभाम् "स्यात्सुधर्मा देवसभा" इत्यमरः  ॥  २।५६।३६  ॥   

  

अनेकनानामृगपक्षिसङ्कुले विचित्रपुष्पस्तबकैर्द्रुमैर्युते ।  

वनोत्तमे व्यालमृगानुनादिते तदा विजर्ह्रुः सुसुखं जितेन्द्रियाः  ॥ 
२।५६।३७  ॥   

अनेकेति । पुष्पस्तबकपदं कर्णावतंसादिपदवन्निर्वाह्यम् । व्यालाः सर्प्पाः
राजा वा । जितेन्द्रिया इत्यनेन विहारो
ग्राम्यभिन्नजलक्रीडापुष्पापचयादिरिति सूच्यते  ॥  २।५६।३७  ॥   

  

सुरम्यमासाद्य तु चित्रकूटं नदीं च तां माल्यवतीं सुतीर्थाम् ।  

ननन्द हृष्टो मृगपक्षिजुष्टां जहौ च दुःखं पुरविप्रवासात्  ॥  २।५६।३८  ॥   

सुरम्यमिति । तां प्रसिद्धाम् । सुतीर्थां शोभनजलावतरणप्रदेशाम् । हृष्टः
पुलकितः । पुरविप्रवासात्  

जनितमिति शेषः  ॥  २।५६।३८  ॥   

  

इत्यार्षे० श्रीमदयोध्याकाण्डे षट्पञ्चाशः सर्गः  ॥  ५६  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने षट्पञ्चाशः सर्गः  ॥  ५६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/04-chitrakUTa-prAptiH/056_chitrakUTadarshanam.md">
<details><summary><h3>शिरोमणी ...{Loading}...</h3></summary>



शयनानन्तरकालिकं रामवृत्तमाह-- अथेति । रात्र्यां व्यतीतायां सत्यामनन्तरं
दूररहितं यथा स्यात्तथा अवसुप्तं लक्ष्मणं रघुपुङ्गवो रामः प्रबोधयामास  ॥ 
२।५६।१  ॥   

  

प्रबोधनप्रकारमाह-- सौमित्रे इति । वल्गु व्याहरतां शोभनशब्दं कुर्वतां
वन्यानां स्वनं शृणु । तच्छ्रवणप्रयोजनमाह-- प्रस्थानस्य कालः समागत इति
शेषः । हे परन्तप अतः सम्प्रतिष्ठाम व्रजेम  ॥  २।५६।२  ॥   

  

प्रसुप्त इति । प्रसुप्तो लक्ष्मणः समये प्रातःकाले भ्रात्रा प्रबोधितः
सन्निद्रादिप्रसक्तमध्वप्राप्तं परिश्रमं च जहौ  ॥  २।५६।३  ॥   

  

तत इति । सर्वे रामादयः नद्या यमुनाया जलं स्पृष्ट्वा ऋषिभिर्जुष्टं सेवितं
तं भारद्वाजनिर्दिष्टं चिष्टकूटस्य पन्थानं ययुः  ॥  २।५६।४  ॥   

  

तत इति । सम्प्रस्थितो रामः कमलपत्राक्षीं सीतामिदमब्रवीत्  ॥  २।५६।५  ॥   

  

आदीप्तानिति । हे वैदेहि शिशिरात्यये माघफाल्गुनापगमे वसन्ते इत्यर्थः ।
स्वैः स्वकीयैः स्वकीयैः पुष्पैः मालिनः मालाधारिण इव
पुष्पितान्किंशुकान्पलाशाभिधान्नगान्वृक्षान्सर्वतश्चतुर्दिक्षु आदीप्तान्
प्रचलितानिव पश्य । इव उभयान्वयी  ॥  २।५६।६  ॥   

  

पश्येति । नरैरनुपसेवितानगम्यत्वेन
नररहितान्फलपुष्पैरवनतान्भल्लातकान्वीराभिधवृक्षान् बिल्वांश्च पश्य
अतिमनोहरा इमे इत्यर्थः । अतो जीवितुं गजादिसङ्घर्षाद्रक्षितुं शक्ष्याम
शक्ष्यामः  ॥  २।५६।७  ॥   

  

पश्येति । द्रोणप्रमाणानि आढकचतुष्टयपरिमितानि मधुकारीभिः मधुमक्षिकाभिः
सम्भृतानि नगे नगे प्रतिवृक्षे लम्बमानानि मधूनि पश्य  ॥  २।५६।८  ॥   

  

एष इति । एषः परिदृश्यमानः नत्यूहः दात्यूहः क्रोशति तं क्रोशन्तं नत्यूहं
शिखी मयूरः प्रतिकूजति तं पश्येत्यनुकृष्यते । अर्धं पृथक्-- रमणीये इति ।
पुष्पाणां संस्तरः सर्वत्र विद्यमानत्वेन आच्छादनं तस्य सङ्कटे
तत्कर्तृकवृष्टिविशिष्टे अत एव रमणीये वनोद्देशे मातङ्गयूथैर्गजसमूहैः
अनुसृतं युक्तं पक्षिसङ्घैः अनुनादितं प्रवृद्धानि शिखराणि यस्य तं
चित्रकूटं गिरिं पश्य  ॥  २।५६।९,१०  ॥   

  

समेति । समान्येकाकाराणि भूमितलानि यस्मिँस्तस्मिंश्चित्रकूटस्य कानने
रंस्यामहे  ॥  २।५६।११  ॥   

  

तत इति । ततः तस्मात् स्थलात् पादचारेण गच्छन्तौ रामलक्ष्मणौ रम्यं
विहरणयोग्यमत एव मनोरमं चित्रकूटमासेदतुः प्रापतुः  ॥  २।५६।१२  ॥   

  

तमिति । नानापक्षिगणैः आयुतं व्याप्तं सम्पन्नानि सम्यक् प्राप्तानि सरसानि
आस्वादसहितानि उदकानि यस्मिँस्तं पर्वतमासाद्य प्राप्य अयं गिरिः रम्यः
रमणयोग्यः अत एव मनोज्ञः मनोहरः अत एव स्वाजीवः शोभनमाजीवः जीविका यस्मिन्
सः मे प्रतिभाति निश्चयविषयो भवति इत्युवाचेति शेषः । श्लोकद्वयमेकान्वयि
 ॥  २।५६।१३,१४  ॥   

  

मुनय इति । अस्मिन् शिलोच्चये मुनयो वसन्ति अत एव अयं दृश्यमान आश्रमः वासः
वासयोग्यो भवेद्भवति अत एव वयं वसेमहि  ॥  २।५६।१५  ॥   

  

इतीति । इति अनेन प्रकारेणोक्त्वा सर्वे रामादयः आश्रमं प्राप्य
वाल्मीकिमभिवादयन्नभ्यवादयन्  ॥  २।५६।१६  ॥   

  

तानिति । तानभिवादनकर्तृ़न् धर्मविन्महर्षिः स्वागतं निवेद्य उक्त्वा
आस्यतामित्युवाच पूजयामास च अर्घ्यादिभिरिति शेषः  ॥  २।५६।१७  ॥   

  

तत इति । ततः वाल्मीकिकर्तृकपूजनप्राप्त्यनन्तरमात्मानं
समूलवनगमनप्रयत्नमृषये यथान्यायं सन्निवेद्य कथयित्वा लक्ष्मणमब्रवीत्  ॥ 
२।५६।१८  ॥   

  

तद्वचनस्वरूपमाह-- लक्ष्मणेति । वराणि
निषिद्धच्छायकविभीतकादिभिन्नत्वेनोत्कृष्टानि काष्ठानि आनय ।
तत्प्रयोजनमाह-- आवसथं वासशालां कुरुष्व वासे अत्र निवसने मे मनो ऽभिरतम्
 ॥  २।५६।१९  ॥   

  

तस्येति । द्रुमान् द्रुमावयवानाजहार आनिन्ये ततः पर्णशालां चक्रे  ॥ 
२।५६।२०  ॥   

  

तामिति । निष्ठितां दृढकाष्ठादिरचितात्वेन वातवर्षादिना पराभवितुमशक्यां
बद्धकटां बद्धः संरचितः कटः वर्षाच्छादको यस्याः तामत एव सुदर्शनां तां
पर्णशालां दृष्ट्वा एकाग्रं सावधानचित्तं लक्ष्मणमब्रवीत्  ॥  २।५६।२१  ॥   

  

वचनस्वरूपमाह-- ऐणेयमिति । ऐणेयमेणीसुतं मृगमित्यर्थः । मां समाहृत्य
प्रापय्य वर्तस्वेति शेषः । तत्प्रयोजनमाह-- वयं शालां शालाभिमानिदेवतां
यक्ष्यामहे । एतेन पर्णशालादेवतापूजने मृगः स्थापनीय इति सूचितं प्रसिद्धं
च कर्मविशेषे मेषादीनां मृगमिति शास्त्रदृष्टो विधिः कर्तव्यः इमं धर्मं
कुलपरम्पराप्राप्तरीतिमनुस्मर अतः मृगं क्षिप्रमेव इहैव आनय । हितुशब्दौ
एवार्थौ  ॥  २।५६।२२,२३  ॥   

  

भ्रातुरिति । आज्ञाय सम्यक् ज्ञात्वा यथोक्तमुक्तमनतिक्रम्य लक्ष्मणः चकार
मृगमानिनायेत्यर्थः । तं लक्ष्मणं स रामः पुनरब्रवीत्  ॥  २।५६।२४  ॥   

  

वचनस्वरूपमाह-- ऐणेयमिति । ऐणेयं ऐणेयभक्ष्यं फलं श्रपयस्व त्वर अत्र
विलम्बं न कुर्वित्यर्थः । तत्र हेतुः अयं मुहूर्तो ध्रुवः ध्रुवसञ्ज्ञकः
निश्चयेन कार्यसाधक इत्यर्थः । ननु पुनरयमागमिष्यति किं त्वरयेत्यत आह--
अयं विधिः दिवसः दिनसम्बन्धी रात्रौ न कर्तव्य इत्यर्थः । अतः वयं शालां
यक्ष्यामहे यजामः लृडुपात्तभविष्यत्वस्याविवक्षा श्रपयस्वेत्यनेन अपक्वफलं
मृगाय न समर्पणीयमिति व्यञ्जितम् । अत्रैणेयशब्दात्तस्येदमित्यण् ।
वृद्धाच्छ इत्यस्याप्रवृत्तिस्तु सञ्ज्ञापूर्वकविधेरनित्यत्वात्  ॥  २।५६।२५
 ॥   

  

स इति । सः रामाज्ञापितः लक्ष्मणः आमेध्यमतिपवित्रमेव कृष्णमृगं
कृष्णमृगभक्ष्यपरिपक्वफलं समिद्धे प्रज्वलिते एव जातवेदसि वह्नौ चिक्षेप ।
कृष्णमृगशब्दः अर्शआद्यजन्तः तस्येदमित्यण्णन्तो वा, चरमे वृद्ध्यभावः
सञ्ज्ञापूर्वकविधेरनित्यत्वात् । कृष्णो मृगो भक्षकत्वेन यस्येति
बहुव्रीहिर्वा । हतुशब्दावेवार्थौ । अत एव मृगं हत्वानय
क्षिप्रमित्याज्ञापनवचनेन चकार च यथोक्तं स इत्यनेन च न विरोधः  ॥  २।५६।२६
 ॥   

  

तमिति । तं मृगभक्ष्यं पक्वं तत्र हेतुः निष्टप्तं
चिरकालस्थापितत्वेनातितापविशिष्टमत एव छिन्नशोणितमारुण्यरहितं समाज्ञाय
लक्ष्मणः पुरुषव्याघ्रं राघवं राममब्रवीत्  ॥  २।५६।२७  ॥   

  

वचनस्वरूपमाह-- अयमिति । मया श्रृतः परिपक्वः समस्ताङ्गः सर्वावयवसम्पन्नः
सर्वो ऽयं कृष्णमृगः कृष्णमृगभक्ष्यः स्थित इति शेषः । अतः हे देवसङ्काश
देवता यथा यथाविधि यजस्व मृगोद्देश्यकभक्ष्यसमर्पणपूर्वकयजनं कुरु त्वं
कुशलो ऽसि  ॥  २।५६।२८  ॥   

  

राम इति । जपकोविदः जपेषु मन्त्रेषु कोविदो ऽभिज्ञः रामस्तु स्नात्वा
भक्ष्यसमर्पणपूर्वकस्नानं कृत्वा सत्रावसानिकान्
यज्ञसमाप्तिहेतुभूतान्मन्त्रान्सङ्ग्रहेण सङ्क्षेपेणाकरोत्
यथाक्रियमुदचारयत्  ॥  २।५६।२९  ॥   

  

दृष्ट्वेति । सर्वान् यागसमागतनिखिलान्देवगणान् दृष्ट्वा शुचिः राम आवसथं
विवेश । अमिततेजसो रामस्य मनोह्लादो बभूव  ॥  २।५६।३०  ॥   

  

यागमेव विशिष्य वर्णयन्नाह-- वैश्वेति । वास्तुसंशमनीयानि
वास्तुदोषपरिहारकाणि मङ्गलानि  

प्रवर्तयन्रामः नद्यां यथाविधि स्नात्वा न्यायतो जपं कृत्वा पापसंशमनं
वैश्वदेवबलिं रौद्रं रुद्रसम्बन्धिनं बलिं च वैष्णवं बलिं च चकार । एतेन
पुनः स्नानकरणं रौद्रयागकरणादिति भूषणोक्तव्याख्यानं चिन्त्यं  

पाठक्रमादार्थक्रमो बलीयानित्यस्य सर्वशास्त्रशैलीसिद्धत्वात् । अन्यथा
वैश्वदेवबलिवैष्णवबलिजपानन्तरं स्नानकर्तृत्वापत्तिरिति तथैव तेषां
वक्तव्यं स्यादिति दिक् । श्लोकद्वयमेकान्वयि  ॥  २।५६।३१,३२  ॥   

  

वेदीति । वेदिस्थले विधानं येषां तानि आश्रमस्यानुरूपाणि योग्यानि चैत्यानि
ज्ञातव्यानि स्मर्तव्यानीत्यर्थः । आयतनानि गणपत्यादिविशिष्टस्थलानि
स्थापयामास प्रतिष्ठाविधिं चकारेत्यर्थः  ॥  २।५६।३३  ॥   

  

तामिति । वृक्षपर्णैः तरुविशेषपत्रैः छदनमाच्छादनं यस्यास्तां मनोज्ञां
रमणीयां निवातां वातनिवारणयोग्यां यथाप्रदेशमुचितस्थले सुकृतां निर्मितां
तां पर्णशालां समेताः सर्वे रामादयः वासाय विविशुः । तत्र दृष्टान्तः
सुधर्मां सभां देवगणाः यथा एतेन पर्णशालायाः अतिसमृद्धिमतीत्वं व्यक्तं तेन
रामस्य अचिन्त्यशक्तिमत्वं बोधितम्  ॥  २।५६।३४  ॥   

  

सुरम्यमिति । सुरम्यं चित्रकूटमासाद्य प्राप्य तत्र
सुतीर्थामतिपवित्रत्वविशिष्टां मृगपक्षिभिर्जुष्टां सेवितां माल्यवतीं नदीं
च आसाद्य हृष्टः प्राप्तसन्तोषः सन्ननन्द अत एव पुरविप्रवासात्
पुरविप्रवासजन्यं दुःखं जहौ  ॥  २।५६।३५  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
षट्पञ्चाशः सर्गः  ॥  २।५६  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/04-chitrakUTa-prAptiH/056_chitrakUTadarshanam.md">
<details><summary><h3>तिलकम् ...{Loading}...</h3></summary>



अथावसुप्तं स्वप्रबोधानन्तरमपीषत्सुप्तम् एतेन चतुर्दशवर्षपर्यन्तं
लक्ष्मणः स्वापहीनो ऽनाहारश्चेति लोक प्रवादो ऽपास्तः  ॥  २।५६।१  ॥   

  

वन्यानां शुकपिकादीनां स्वनं शृणु प्रस्थानस्य कालो जातो ऽतः
संप्रतिष्ठामहे गच्छामः । "संप्रतीक्षामहे कालम्" इति पाठे प्रस्थानकालं
जानीम इत्यर्थः  ॥  २।५६।२ ॥   

  

समये प्रबोधसमये । तन्द्रामालस्यम्  ॥  २।५६।३  ॥   

  

नद्याः कालिन्द्या जलं स्पृष्ट्वा स्नानाद्यन्तं नित्यकृत्यं कृत्वा  ॥ 
२।५६।४,५  ॥   

  

आदीप्तानिव ज्वलितानिव मालिनः स्वैः पुष्पैर्मालावत इव स्थितान्
शिशिरात्यये वसन्ते  ॥  २।५६।६  ॥   

  

शक्ष्याम जीवितुम् जीवनसाधनफलादिसंपत्तेः  ॥  २।५६।७  ॥   

  

आढकचतुष्टयं द्रोणस्तत्प्रमाणमधुपूर्णानि मधूनि मधुपटलानि
मधुकारीभिर्मधुमक्षिकाभिः नगे वृक्षे  ॥  २।५६।८  ॥   

  

नत्यूहो दात्यूहः । पुष्पसंस्तरसङ्कटे पुष्पैः कृतेन संस्तरेणाच्छादनेन
सङ्कटे निबिडे वनोद्देशे  ॥  २।५६।९१२  ॥   

  

संपन्नसरसोदकं स्वादूदकसहितम्  ॥  २।५६।१३  ॥   

  

सुतरामाजीवो जीवनोपायो यस्मिन्  ॥  २।५६।१४  ॥   

  

अयं वासो भवेद्वासयोग्यो भवेत्  ॥  २।५६।१५  ॥   

  

वाल्मीकिमभिवादयन्नभ्यवादयन् चित्रकूटे स्थित एव वाल्मीकी
रामराज्यप्राप्तिसमये तमसातीरं गत इति न विरोध इति प्राञ्चः, प्राचेतसादयं
वाल्मीकिरन्य एवेति तत्त्वम्  ॥  २।५६।१६  ॥   

  

तं रामं प्रति स्वागतं स्वागतप्रश्नं निवेद्य विज्ञाप्य  ॥  २।५६।१७  ॥   

  

आत्मानं संनिवेद्यामुकपुत्रो ऽमुकहेतोरागतो ऽस्मीत्युक्त्वा  ॥  २।५६।१८२०
 ॥   

  

निष्ठितामन्तर्बहिः काष्ठभित्त्या सुप्रतिष्ठापितां बद्धकटां बद्धकवाटां
छान्दसो वर्णलोपः, यद्वा बद्धच्छदिषम् बद्धः कटो वर्षावारको
यस्यामित्यर्थात् एकाग्रं लक्ष्मणम्  ॥  २।५६।२१  ॥   

  

शालां पर्णशालाधिष्ठातृदेवताम् वास्तुशमनं वास्तुशान्तिः
चिरजीविभिश्चिरजीवित्वेच्छावद्भिः  ॥  २।५६।२२  ॥   

  

पशुवधदोषशङ्कां वारयति कर्तव्य इति । यज्ञार्थपशुहिंसा न दोष इति भावः ।
शास्त्रदृष्टः शास्त्रबोधितो धर्मशास्त्रबोधितकर्तव्यत्वरूपः  ॥  २।५६।२३,२४
 ॥   

  

ऐणेयं मृगमांसम् एतच्छालामेनां शालां
तदधिष्ठातृशिखिपर्जन्यादिपञ्चाशद्देवताः । अयं सौम्यो मुहूर्तः दिवसश्चायं
ध्रुवसञ्ज्ञकः  ॥  २।५६।२५,२६  ॥   

  

निष्ठप्तं नितरां तप्तम् । छिन्नशोणितमुपरतरुधिरस्यन्दम्  ॥  २।५६।२७  ॥   

  

सर्वः सर्वकर्मार्हः समस्ताङ्गः शिरःपादादिसर्वाङ्गोपेतः श्रृतः पक्वः  ॥ 
२।५६।२८  ॥   

  

गुणवान्कर्मापेक्षितप्रायत्यादिगुणवान्
सत्रावसानिकान्यागसमाप्तिप्रयोजनान्मन्त्रान्गृहीत्वा सङ्ग्रहेण
वास्तुशान्त्याद्यकरोत्  ॥  २।५६।२९,३०  ॥   

  

एवं गृहाधिष्ठितदेवतापूजामुक्त्वा पुनः स्नानपूर्वकं  

वैश्वदेवादिप्रकारमाह वैश्वदेवेत्यादि । वास्तुसंशमनीयानि
वास्तुदोषशमनार्थं मङ्गलानि मङ्गलपाठादीनि  ॥  २।५६।३१  ॥   

  

पापसंशमनं पापशमनसाधनं बलिं वैश्वदेवबलिमित्युपसंहारेण वादः  ॥  २।५६।३२ ॥   

  

वेदिस्थलानां बलिहरणवेदिस्थलानामष्टदिग्वर्तिनां विधानानि चैत्यं
गणपत्यायतनम् आयतनानि विष्ण्वादेः अनुरूपाणि सूक्ष्ममार्गेणेति यावत्  ॥ 
२।५६।३३ ॥   

  

वृक्षपर्णैः कृतं छदनं छादनं यस्यां ताम्  ॥  २।५६।३४  ॥   

  

मृगपक्षिजुष्टां तां नदीमासाद्य हृष्ठः  ॥  २।५६।३५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे षट्पञ्चाशः सर्गः  ॥  २।५६  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/04-chitrakUTa-prAptiH/056_chitrakUTadarshanam.md">
<details><summary><h3>द्राविडपाठः ...{Loading}...</h3></summary>



  
अथ रात्र्यां व्यतीतायामवसुप्तमनन्तरम्।  
प्रबोधयामास शनैर्लक्ष्मणं रघुनन्दनः ॥ 2.56.1 ॥   
सौमित्रे शृणु वन्यानां वल्गु व्याहरतां स्वनम्।  
सम्प्रतिष्ठामहे कालः प्रस्थानस्य परन्तप ॥ 2.56.2 ॥   
स सुप्तः समये भ्रात्रा लक्ष्मणः प्रतिबोधितः।  
जहौ निद्रां च तन्द्रीं च प्रसक्तं च पथि श्रमम् ॥ 2.56.3 ॥   
तत उत्थाय ते सर्वे स्पृष्ट्वा नद्याः शिवं जलम्।  
पन्थानमृषिणाऽऽदिष्टं चित्रकूटस्य तं ययुः ॥ 2.56.4 ॥   
ततः सम्प्रस्थितः काले रामः सौमित्रिणा सह।  
सीतां कमलपत्राक्षीमिदं वचनमब्रवीत् ॥ 2.56.5 ॥   
आदीप्तानिव वैदेहि सर्वतः पुष्पितान्नगान्।  
स्वैः पुष्पैः किंशुकान् पश्य मालिनः शिशिरात्यये ॥ 2.56.6 ॥   
पश्य भल्लातकान् फुल्लान्नरैरनुपसेवितान्।  
फलत्रैरवनतान्नूनं शक्ष्यामि जीवितुम् ॥ 2.56.7 ॥   
पश्य द्रोणप्रमाणानि लम्बमानानि लक्ष्मण।  
मधूनि मधुकारीभिः सम्भृतानि नगेनगे ॥ 2.56.8 ॥   
एष क्रोशति नत्यूहस्तं शिखी प्रतिकूजति।  
रमणीये वनोद्देशे पुष्पसंस्तरसङ्कटे ॥ 2.56.9 ॥   
मातङ्गयूथानुसृतं पक्षिसङ्घानुनादितम्।  
चित्रकूटमिमं पश्य प्रवृद्धशिखरं गिरिम् ॥ 2.56.10 ॥   
समभूमितले रम्ये द्रुमैर्बहुभिरावृते।  
पुण्ये रंस्यामहे तात चित्रकूटस्य कानने ॥ 2.56.11 ॥   
ततस्तौ पादचारेण गच्छन्तौ सह सीतया।  
रम्यमासेदतुः शैलं चित्रकूटं मनोरमम् ॥ 2.56.12 ॥   
तं तु पर्वतमासाद्य नानापक्षिगणायुतम्।  
बहुमूलफलं रम्यं सम्पन्नं सरसोदकम् ॥ 2.56.13 ॥   
मनोज्ञोऽयं गिरिः सौम्य नानाद्रुमलतायुतः।  
बहुमूलफलो रम्यः स्वाजीवः प्रतिभाति मे ॥ 2.56.14 ॥   
मुनयश्च महात्मानो वसन्त्यस्मिन् शिलोच्चये।  
अयं वासो भवेत्तावदत्र सौम्य रमेमहि ॥ 2.56.15 ॥   
इति सीता च रामश्च लक्ष्मणश्च कृताञ्जलिः।  
अभिगम्याश्रमं सर्वे वाल्मीकिमभिवादयन् ॥ 2.56.16 ॥   
तान् महर्षिः प्रमुदितः पूजयामास धर्मवित्।  
आस्यतामिति चोवाच स्वागतं तु निवेद्य च ॥ 2.56.17 ॥   
ततोऽब्रवीन्महाबाहुर्लक्ष्मणं लक्ष्मणाग्रजः।  
सन्निवेद्य यथान्यायमात्मानमृषये प्रभुः ॥ 2.56.18 ॥   
लक्ष्मणानय दारूणि दृढानि च वराणि च।  
कुरुष्वावसथं सौम्य वासे मेऽभिरतं मनः ॥ 2.56.19 ॥   
तस्य तद्वचनं श्रुत्वा सौमित्रिर्विविधान् द्रुमान्।  
आजहार ततश्चक्रे पर्णशालामरिन्दमः ॥ 2.56.20 ॥   
तां निष्ठितां बद्धकटां दृष्ट्वा रामः सुदर्शनाम्।  
शुश्रूषमाणमेकाग्रमिदं वचनमब्रवीत् ॥ 2.56.21 ॥   
ऐणेयं मांसमाहृत्य शालां यक्ष्यामहे वयम्।  
कर्त्तव्यं वास्तुशमनं सौमित्रे चिरजीविभिः ॥ 2.56.22 ॥   
मृगं हत्वानय क्षिप्रं लक्ष्मणेह शुभेक्षण।  
कर्त्तव्यः शास्त्रदृष्टो हि विधिर्धर्ममनुस्मर ॥ 2.56.23 ॥   
भ्रातुर्वचनमाज्ञाय लक्ष्मणः परवीरहा।  
चकार स यथोक्तं च तं रामः पुनरब्रवीत् ॥ 2.56.24 ॥   
ऐणेयं श्रपयस्वैतच्छालां यक्ष्यामहे वयम्।  
त्वर सौम्य मुहूर्तोऽयं ध्रुवश्च दिवसोऽप्ययम् ॥ 2.56.25 ॥   
स लक्ष्मणः कृष्णमृगं हत्वा मेध्यं प्रतापवान्।  
अथ चिक्षेप सौमित्रिः समिद्धे जातवेदसि ॥ 2.56.26 ॥   
तं तु पक्वं समाज्ञाय निष्टप्तं छिन्नशोणितम्।  
लक्ष्मणः पुरुषव्याघ्रमथ राघवमब्रवीत् ॥ 2.56.27 ॥   
अयं कृष्णः समाप्ताङ्गः श्रृतः कृष्णमृगो यथा।  
देवतां देवसङ्काश यजस्व कुशलो ह्यसि ॥ 2.56.28 ॥   
रामः स्नात्वा तु नियतो गुणवाञ्जप्यकोविदः।  
सङ्हेणाकरोत् सर्वान् मन्त्रान् सत्रावसानिकान् ॥ 2.56.29 ॥   
इष्ट्वा देवगणान् सर्वान् विवेशावसथं शुचिः।  
बभूव च मनोह्लादो रामस्यामिततेजसः ॥ 2.56.30 ॥   
वैश्वदेवबलिं कृत्वा रौद्रं वैष्णवमेव च।  
वास्तुसंशमनीयानि मङ्गलानि प्रवर्तयन् ॥ 2.56.31 ॥   
जपं च न्यायतः कृत्वा स्नात्वा नद्यां यथाविधि।  
पापसंशमनं रामश्चकार बलिमुत्तमम् ॥ 2.56.32 ॥   
वेदिस्थलविधानानि चैत्यान्यायतनानि च।  
आश्रमस्यानुरूपाणि स्थापयामास राघवः ॥ 2.56.33 ॥   
वन्यैर्माल्यैः फलैर्मूलैः पक्वैर्मांसैर्यथाविधि।  
अद्भिर्जपैश्च वेदोक्तैर्दर्भैश्च ससमित्कुशैः ॥ 2.56.34 ॥   
तौ तर्पयित्वा भूतानि राघवौ सह सीतया।  
तदा विविशतुः शालां सुशुभां शुभलक्षणौ ॥ 2.56.35 ॥   
तां वृक्षपर्णच्छदनां मनोज्ञां यथाप्रदेशं सुकृतां निवाताम्।  
वासाय सर्वे विविशुः समेताः सभां यथा देवगणाः सुधर्माम् ॥ 2.56.36 ॥   
अनेकनानामृगपक्षिसङ्कुले विचित्रपुष्पस्तबकैर्द्रुमैर्युते।  
वनोत्तमे व्यालमृगानुनादिते तदा विजर्ह्रुः सुसुखं जितेन्द्रियाः ॥ 2.56.37 ॥   
सुरम्यमासाद्य तु चित्रकूटं नदीं च तां माल्यवतीं सुतीर्थाम्।  
ननन्द हृष्टो मृगपक्षिजुष्टां जहौ च दुःखं पुरविप्रवासात् ॥ 2.56.38 ॥   

</details>
</div>
