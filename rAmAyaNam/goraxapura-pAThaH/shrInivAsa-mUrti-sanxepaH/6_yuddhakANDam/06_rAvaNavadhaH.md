+++
title = "०६ ०६ रावणवधः"

+++


१. ततः पौलस्त्यसचिवाः श्रुत्वा चेन्द्रजितो वधं ।  
२. आचचक्षुरभिज्ञाय दशग्रीवाय सव्यथाः ॥  
३. स तं प्रतिभयं श्रुत्वा वधं पुत्रस्य दारुणम्।  
४. घोरमिन्द्रजितः सङ्ख्ये कश्मलं प्राविशन्महत् ॥  
५. उपलभ्य चिरात् सञ्ज्ञां राजा राक्षसपुङ्गवः ।  
६. पुत्रशोकाकुलो दीनो विललापाकुलेन्द्रियः ॥  
७. हा राक्षसचमूमुख्य मम वत्स महाबल ।  
८. जित्वेन्द्रं कथमद्य त्वं लक्ष्मणस्य वशं गतः ॥  
९. अद्य वैवस्वतो राजा भूयो बहुमतो मम ।  
१०. येनाद्य त्वं महाबाहो संयुक्तः कालचोदितः ॥  
११. अद्य लोकास्त्रयः कृत्स्ना पृथिवी च सकानना ।  
१२. एकेनेन्द्रजिता हीना शून्येव प्रतिभाति मे ॥  
१३. यौवराज्यं च लङ्कां च रक्षांसि च परन्तप ।  
१४. मातरं मां च भार्याश्च क्व गतोऽसि विहाय नः ॥  
१५. मम नाम त्वया वीर गतस्य यमसादनम्।  
१६. प्रेतकार्याणि कार्याणि विपरीते हि वर्तसे ॥  
१७. एवमादि विलापार्तं रावणं राक्षसाधिपम्।  
१८. आविवेश महान् कोपः पुत्रव्यसनसम्भवः ॥  
१९. तस्य प्रकृत्या रक्ते च रक्ते क्रोधाग्निनापि च ।  
२०. रावणस्य महाघोरे दीप्ते नेत्रे बभूवतुः ॥  
२१. दन्तान् विदशतस्तस्य श्रूयते दशनस्वनः ।  
२२. यन्त्रस्याकृष्यमाणस्य मथ्नतो दानवैरिव ॥  
२३. कालाग्निरिव सङ्क्रुद्धो यां यां दिशमवैक्षत ।  
२४. तस्यां तस्यां भयत्रस्ता राक्षसा संविलिल्यिरे ॥  
२५. प्रत्यवेक्ष्य तु ताम्राक्षः सुघोरो घोरदर्शनः ।  
२६. दीनो दीनस्वरान् सर्वान्स्तानुवाच निशाचरान् ॥  
२७. मायया मम वत्सेन वञ्चनार्थं वनौकसाम्।  
२८. किञ्चिदेव हतं तत्र सीतेयमिति दर्शितम्॥  
२९. तदिदं तथ्यमेवाहं करिष्ये प्रियमात्मनः ।  
३०. वैदेहीं नाशयिष्यामि क्षत्रबन्धुमनुव्रताम्॥  
३१. इत्येवमुक्त्वा सचिवान् भृशमाकुलचेतनः ।  
३२. निष्पपात स वेगेन सभार्यः सचिवैर्वृतः ।  
३३. सङ्क्रुद्धः खड्गमादाय सहसा यत्र मैथिली ॥  
३४. मैथिली रक्ष्यमाणा तु राक्षसीभिरनिन्दिता ।  
३५. ददर्श राक्षसं क्रुद्धं निस्त्रिंशवरधारिणम्॥  
३६. तं निशम्य सनिस्त्रिंशं सुहृद्भिरनिवर्तिनं ।  
३७. सीता दुःखसमाविष्टा विलपन्तीदमब्रवीत् ॥  
३८. बहुशश्चोदयामास भर्तारं मामनुव्रताम्।  
३९. सोऽयं ममानुपस्थाने व्यक्तं मां हन्तुमुद्यतः ॥  
४०. अथवा पुत्रशोकेन अहत्वा रामलक्ष्मणौ ।  
४१. विधमिष्यति मां रौद्रो राक्षसः पापनिश्चयः ॥  
४२. हनूमतस्तु तद्वाक्यं न कृतं क्षुद्रया मया ।  
४३. यद्यहं तस्य पृष्ठेन तदा यायामनिर्जिता ॥  
४४. एतस्मिन्नन्तरे तस्य अमात्यः शीलवान् शुचिः ।  
४५. सुपार्श्वो नाम मेधावी इदं वचनमब्रवीत् ॥  
४६. कथं नाम दशग्रीव साक्षाद् वैश्रवणानुज ।  
४७. स्त्रियः कस्माद् वधं वीर मन्यसे राक्षसेश्वर ॥  
४८. त्वमेव तु सहास्माभी राघवे क्रोधमुत्सृज ।  
४९. अभ्युथानं त्वमद्यैव कृष्णपक्षचतुर्दशीम्।  
५०. कृत्वा निर्याह्यमावास्यां विजयाय बलैर्वृतः ॥  
५१. शूरो धीमान् रथी खड्गी रथप्रवरमास्थितः ।  
५२. हत्वा दाशरथिं रामं भवान् प्राप्स्यति मैथिलीम्॥  
५३. स तद् दुरात्मा सुहृदा निवेदितम्  
५४. वचः सुधर्म्यं प्रतिगृह्य रावणः ।  
५५. गृहं जगामाथ ततश्च वीर्यवान्  
५६. पुनः सभां च प्रययौ सुहृद्वृतः ॥  
५७. स प्रविश्य सभां राजा दीनः परमदुःखितः ।  
५८. निषसादासने मुख्ये सिंहः क्रुद्ध इव श्वसन् ॥  
५९. अब्रवीच्च स तान् सर्वान् बलमुख्यान् महाबलः ॥  
६०. सर्वे भवन्तः सर्वेण हस्त्यश्वेन समावृताः ।  
६१. निर्यान्तु रथसङ्घैश्च पादातैश्चोपशोभिताः ॥  
६२. इत्येतद् वाक्यमादाय राक्षसेन्द्रस्य राक्षसाः ।  
६३. निर्ययुस्ते रथैः शीघ्रैर्नानानीकैश्च संयुताः ॥  
६४. परिघान् पट्टिशान्श्चैव शरखड्गपरश्वधान् ।  
६५. शरीरान्तकरान् सर्वे चिक्षिपुर्वानरान् प्रति ॥  
६६. वानराश्च द्रुमान्शैलान् राक्षसान् प्रति चिक्षिपुः ॥  
६७. स सङ्ग्रामो महाभीमः सूर्यस्योदयनं प्रति ।  
६८. रक्षसां वानराणां च तुमुलः समपद्यत ॥  
६९. एवं प्रवृत्ते सङ्ग्रामे ह्यद्भुतं सुमहद्रजः ।  
७०. रक्षसां वानराणां च शान्तं शोणितविस्रवैः ॥  
७१. एकैकं राक्षसं सङ्ख्ये शतं वानरपुङ्गवाः ।  
७२. अभ्यधावन्त फलिनं वृक्षं शकुनयो यथा ॥  
७३. तदा गदाभिर्गुर्वीभिः प्रासैः खड्गैः परश्वधैः ।  
७४. निर्जघ्नुर्वानरान् घोरान् राक्षसाः पर्वतोपमाः ॥  
७५. राक्षसैर्वध्यमानानां वानराणां महाचमूः ।  
७६. शरण्यं शरणं याताः रामं दशरथात्मजम्॥  
७७. ततो रामो महातेजा धनुरादाय वीर्यवान् ।  
७८. प्रविश्य राक्षसं सैन्यं शरवर्षं ववर्ष ह ॥  
७९. चालयन्तं महासैन्यं विधमन्तं महारथान् ।  
८०. ददृशुस्ते न वै रामं वातं वनगतं यथा ॥  
८१. एष हन्ति गजानीकमेष हन्ति महारथान् ।  
८२. एष हन्ति शरैस्तीक्ष्णैः पदातीन् वाजिभिः सह ॥  
८३. इति ते राक्षसाः सर्वे रामस्य सदृशान् रणे ।  
८४. अन्योन्यं कुपिता जघ्नुः सादृश्यात् राघवस्य तु ॥  
८५. न ते ददृशिरे रामं दहन्तमरिवाहिनीम्।  
८६. मोहिताः परमास्त्रेण गान्धर्वेण महात्मनाम्॥  
८७. ते तु रामसहस्राणि रणे पश्यन्ति राक्षसाः ।  
८८. पुनः पश्यन्ति काकुत्स्थं एक एव महाहवे ॥  
८९. शरीरनाभिसत्त्वार्चिः शरारं नेमिकार्मुकम्।  
९०. ज्याघोषतलनिर्घोषं तेजोबुद्धिगुणप्रभम्।  
९१. दिव्यास्त्रगुणपर्यन्तं निघ्नन्तं युधि राक्षसान् ।  
९२. ददृशू रामचक्रं तत् कालचक्रमिव प्रजाः ॥  
९३. पूर्णे शतसहस्रे द्वे राक्षसानां पदातिनाम्।  
९४. दिवसस्याष्टभागेन शरैरग्निशिखोपमैः ।  
९५. हतान्येकेन रामेण रक्षसां कामरूपिणाम्॥  
९६. ते हताश्वा हतरथाः शान्ता विमथितध्वजाः ।  
९७. अभिपेतुः पुरीं लङ्कां हतशेषा निशाचराः ॥  
९८. राक्षसानां सहस्राणि गदापरिघयोधिनाम्।  
९९. रावणेन प्रयुक्तानि रामेणाक्लिष्टकर्मणा ।  
१००. निहतानि शरैर्दीप्तैस्तप्तकाञ्चनभूषणैः ।  
१०१. दृष्ट्वा श्रुत्वा च सम्भ्रान्ता हतशेषा निशाचराः ॥  
१०२. राक्षस्यः सह सङ्गम्य दीनाश्चिन्तापरिप्लुताः ।  
१०३. विधवा हतपुत्राश्च दुःखार्ताः पर्यदेवयन् ॥  
१०४. आर्तानां राक्षसीनां तु लङ्कायां वै कुले कुले ।  
१०५. रावणः करुणं शब्दं शुश्राव परिदेवितम्॥  
१०६. स तु दीर्घं विनिःश्वस्य मुहूर्तं ध्यानमास्थितः ।  
१०७. उवाच च समीपस्थान् राक्षसान् राक्षसेश्वरः ॥  
१०८. अद्य बाणैर्धनुर्मुक्तैर्युगान्तादित्यसन्निभैः ।  
१०९. राघवं लक्ष्मणं चैव नेष्यामि यमसादनम्॥  
११०. नैवान्तरिक्षं न दिशो न नद्यो नापि सागराः ।  
१११. प्रकाशत्वं गमिष्यन्ति मद्बाणजलदावृताः ॥  
११२. सशरैरद्य वदनैः संख्ये वानरयूथपाः ।  
११३. मन्डयिष्यन्ति वसुधां सनालैरिव पङ्कजैः ॥  
११४. अद्य मद्बाणनिर्भिन्नैः प्रस्तीर्णैर्गतचेतनैः ।  
११५. करोमि वानरैर्युद्धे यत्नावेक्ष्यतलां महीम्॥  
११६. द्रुतं सूतसमायुक्तं युक्ताष्टतुरगं रथम्।  
११७. आरुरोह तदा भीमं दीप्यमानं स्वतेजसा ॥  
११८. ततः प्रयातः सहसा राक्षसैर्बहुभिर्वृतः ।  
११९. रावणः सत्त्वगाम्भीर्याद् दारयन्निव मेदिनीम्॥  
१२०. ततो नष्टप्रभः सूर्यो दिशश्च तिमिरावृताः ।  
१२१. द्विजाश्च नेदुर्घोराश्च सञ्चचाल च मेदिनी ॥  
१२२. एतानचिन्तयन् घोरानुत्पातान् समवस्थितान् ।  
१२३. निर्ययौ रावणो मोहाद् वधार्थं कालचोदितः ॥  
१२४. ततः क्रुद्धो दशग्रीवः शरैः काञ्चनभूषणैः ।  
१२५. वानराणामनीकेषु चकार कदनं महत् ॥  
१२६. निकृत्तशिरसः केचित् रावणेन वलीमुखाः ।  
१२७. केचिद्विभिन्नशिरसः केचिच्चक्षुर्विनाकृताः ॥  
१२८. प्लवङ्गानामनीकानि महाभ्राणीव मारुतः ।  
१२९. सम्ययौ समरे तस्मिन् विधमन् रावणः शरैः ॥  
१३०. कदनं तरसा कृत्वा राक्षसेन्द्रो वनौकसाम्।  
१३१. आससाद ततो युद्धे त्वरितं राघवं रणे ॥  
१३२. स ददर्श ततो रामं तिष्ठन्तमपराजितम्।  
१३३. आलिखन्तमिवाकाशमवष्टभ्य महद्धनुः ॥  
१३४. स राघवं समासाद्य क्रोधसंरक्तलोचनः ।  
१३५. व्यसृजच्छरवर्षाणि रावणो राक्षसेश्वरः ॥  
१३६. तान्शरौघान्स्ततो भल्लैस्तीक्ष्णैश्चिच्छेद राघवः ॥  
१३७. राघवो रावणं तूर्णं रावणो राघवं तथा ।  
१३८. अन्योन्यं विविधैस्तीक्ष्णैः शरवर्षैर्ववर्षतुः ॥  
१३९. गवाक्षितमिवाकाशं बभूव शरवृष्टिभिः ।  
१४०. महावेगैः सुतीक्ष्णाग्रैर्गृध्रपत्रैः सुवाजितैः ॥  
१४१. भूमौ स्थितस्य रामस्य रथस्थस्य च रक्षसः।  
१४२. न समं युद्धमित्याहुर्देवगन्धर्वकिन्नराः ॥  
१४३. ततः काञ्चनचित्राङ्गः किङ्किणीशतभूषितः ।  
१४४. सदश्वैः काञ्चनापीडैर्युक्तः श्वेतप्रकीर्णकैः ।  
१४५. रुक्मवेणुध्वजः श्रीमान् देवराजरथो वरः ।  
१४६. देवराजेन सन्दिष्टो रथमारुह्य मातलिः ।  
१४७. अभ्यवर्तत काकुस्थमवतीर्य त्रिविष्टपात् ॥  
१४८. अब्रवीच्च तदा रामं सप्रतोदो रथे स्थितः ।  
१४९. प्राञ्जलिर्मातलिर्वाक्यं सहस्राक्षस्य सारथिः ॥  
१५०. सहस्राक्षेण काकुत्स्थ रथोऽयं विजयाय ते ।  
१५१. दत्तस्तव महासत्त्व श्रीमान् शत्रुनिबर्हण ॥  
१५२. इदमैन्द्रं महच्चापं कवचं चाग्निसन्निभम्।  
१५३. शराश्चादित्यसङ्काशाः शक्तिश्च विमला शिवा ॥  
१५४. आरुह्येमं रथं वीर राक्षसं जहि रावणम्।  
१५५. मया सारथिना देव महेन्द्र इव दानवान् ॥  
१५६. इत्युक्तः सम्परिक्रम्य रथं तमभिवाद्य च ।  
१५७. आरुरोह तदा रामो लोकान् लक्ष्म्या विराजयन् ॥  
१५८. तद्बभौ चाद्भुतं युद्धं द्वैरथं रोमहर्षणम्।  
१५९. रामस्य च महाबाहो रावणस्य च रक्षसः ॥  
१६०. स गान्धर्वेण गान्धर्वं दैवं दैवेन राघवः ।  
१६१. अस्त्रं राक्षसराजस्य जघान परमास्त्रवित् ॥  
१६२. ततः क्रोधसमाविष्टो रामो दशरथात्मजः ।  
१६३. उवाच रावणं वीरः प्रहस्य परुषं वचः ॥  
१६४. मया विरहितां दीनां वर्तमानां महावने ।  
१६५. वैदेहीं प्रसभं हृत्वा शूरोऽहमिति मन्यसे ॥  
१६६. स्त्रीषु शूर विनाथासु परदाराभिमर्शक ।  
१६७. कृत्वा कापुरुषं कर्म शूरोऽहमिति मन्यसे ॥  
१६८. यदि मत्सन्निधौ सीता धर्षिता स्यात् त्वया बलात् ।  
१६९. भ्रातरं तु खरं पश्येस्तदा मत्सायकैर्हतः ॥  
१७०. अद्य ते मच्छरैश्छिन्नं शिरो ज्वलितकुण्डलम्।  
१७१. क्रव्यादा व्यपकर्षन्तु विकीर्णं रणपांसुषु ॥  
१७२. अद्य मद्बाणभिन्नस्य गतासोः पतितस्य ते ।  
१७३. कर्षन्त्वन्त्राणि पतगा गरुत्मन्त इवोरगान् ॥  
१७४. इत्येवं स वदन् वीरो रामः शत्रुनिबर्हणः ।  
१७५. राक्षसेन्द्रं समीपस्थं शरवर्षैरवाकिरत् ॥  
१७६. बभूव द्विगुणं वीर्यं बलं हर्षश्च संयुगे ।  
१७७. रामस्यास्त्रबलं चैव शत्रोर्निधनकांक्षिणः ॥  
१७८. प्रादुर्बभूवुरस्त्राणि सर्वाणि विदितात्मनः ।  
१७९. प्रहर्षाच्च महातेजा शीघ्रहस्ततरोऽभवत् ॥  
१८०. हरीणां चाश्मनिकरैः शरवर्षैश्च राघवात् ।  
१८१. हन्यमानो दशग्रीवो विघूर्णहृदयोऽभवत् ॥  
१८२. यदा च शस्त्रं नारेभे न व्यकर्षच्छरासनम्।  
१८३. नास्य प्रत्यकरोद्वीर्यं विक्लवेनान्तरात्मना ।  
१८४. सूतस्तु रथनेतास्य तदवस्थं निरीक्ष्य तम्।  
१८५. शनैर्युद्धादसम्भ्रान्तो रथं तस्यापवाहयत् ॥  
१८६. स तु मोहात् सुसङ्क्रुद्धः कृतान्तबलचोदितः ।  
१८७. क्रोधसंरक्तनयनो रावणः सूतमब्रवीत् ॥  
१८८. किमर्थं मामवज्ञाय मच्छन्दमनवेक्ष्य च ।  
१८९. त्वया शत्रुसमक्षं मे रथोऽयमपवाहितः ॥  
१९०. त्वयाद्य हि ममानार्य चिरकालमुपार्जितम्।  
१९१. यशो वीर्यं च तेजश्च प्रत्ययश्च विनाशितः ॥  
१९२. यत् त्वं कथमिदं मोहान्न चेद् वहसि दुर्मते ।  
१९३. सत्योऽयं प्रतितर्को मे परेण त्वमुपस्कृतः ॥  
१९४. न हि तद् विद्यते कर्म सुहृदो हितकांक्षिणः ।  
१९५. रिपूणां सदृशं त्वेतद् यत् त्वयैतदनुष्ठितम्॥  
१९६. निवर्तय रथं शीघ्रं यावन्नोपैति मे रिपुः ।  
१९७. यदि वाध्युषितोऽसि त्वं स्मर्यन्ते यदि मे गुणाः ॥  
१९८. एवं परुषमुक्तस्तु हितबुद्धिरबुद्धिना ।  
१९९. अब्रवीद् रावणं सूतो हितं सानुनयं वचः ॥  
२००. न भीतोऽस्मि न मूढोऽस्मि नोऽपजप्तोऽस्मि शत्रुभिः ।  
२०१. न प्रमत्तो न निःस्नेहो विस्मृता न च सत्क्रिया ॥  
२०२. मया तु हितकामेन यशश्च परिरक्षता ।  
२०३. स्नेहप्रस्कन्नमनसा हितमित्यप्रियं कृतम्॥  
२०४. श्रमं तवावगच्छामि महता रणकर्मणा ।  
२०५. न हि ते वीर्यसौमुख्यं प्रकर्षं नोपधारये ॥  
२०६. रथोद्वहनखिन्नाश्च भग्ना मे रथवाजिनः ।  
२०७. दीना घर्मपरिश्रान्ता गावो वर्षहता इव ॥  
२०८. तव विश्रामहेतोस्तु तथैषां रथवाजिनाम्।  
२०९. स्वेच्छया न मया वीर रथोऽयमपवाहितः ॥  
२१०. आज्ञापय यथातत्त्वं वक्ष्यस्यरिनिषूदन ।  
२११. तत् करिष्याम्यहं वीर गतानृण्येन चेतसा ॥  
२१२. सन्तुष्टस्तेन वाक्येन रावणस्तस्य सारथेः ।  
२१३. प्रशस्यैनं बहुविधं युद्धलुब्धोऽब्रवीदिदम्॥  
२१४. रथं शीघ्रमिमं सूत राघवाभिमुखं नय ।  
२१५. नाहत्वा समरे शत्रून् निवर्तिष्यति रावणः ॥  
२१६. एवमुक्त्वा रथस्थस्य रावणो राक्षसेश्वरः ।  
२१७. ददौ तस्य शुभं ह्येकं हस्ताभरणमुत्तमम्॥  
२१८. श्रुत्वा रावणवाक्यानि सारथिः सन्न्यवर्तत ।  
२१९. रावणस्य रथं क्षिप्रं चोदयामास (रंहसा ) ॥  
२२०. तमापतन्तं सहसा स्वनवन्तं महाध्वजम्।  
२२१. रथं राक्षसराजस्य नरराजो ददर्श ह ॥  
२२२. स दृष्ट्वा मेघसङ्काशमापतन्तं रथं रिपोः ।  
२२३. विस्फारयन् वै वेगेन बालचन्द्राननं धनुः ।  
२२४. उवाच मातलिं रामः सहस्राक्षस्य सारथिम्॥  
२२५. मातले पश्य संरब्धमापतन्तं रथं रिपोः ।  
२२६. तदप्रमादमातिष्ठ प्रत्युद्गच्छ रथं रिपोः ॥  
२२७. अविक्लवमसम्भ्रान्तमव्यग्रहृदयेक्षणम्।  
२२८. रश्मिसञ्चारनियतं प्रचोदय रथं द्रुतम्॥  
२२९. कामं न त्वं समाधेयः पुरन्दररथोचितः ।  
२३०. युयुत्सुरहमेकाग्रः स्मारये त्वां न शिक्षये ॥  
२३१. परितुष्टः स रामस्य तेन वाक्येन मातलिः ।  
२३२. अपसव्यं ततः कुर्वन् रावणस्य महारथम्।  
२३३. चक्रसम्भूतरजसा रावणं व्यवधूनयत् ॥  
२३४. ततः क्रुद्धो दशग्रीवस्ताम्रविस्फारितेक्षणः ।  
२३५. रथप्रतिमुखं रामं सायकैरवधूनयत् ॥  
२३६. धर्षणामर्षितो रामो धैर्यं रोषेण लम्भयन् ।  
२३७. जग्राह सुमहावेगमैन्द्रं युधि शरासनम्॥  
२३८. ततो देवास्सगन्धर्वाः देवाश्च परमर्षयः ।  
२३९. समीयुर्द्वैरथं द्रष्टुं रावणक्षयकांक्षिणः ॥  
२४०. समुत्पेतुरथोत्पाता दारुणा रोमहर्षणाः ।  
२४१. रावणस्य विनाशाय राघवस्योदयाय च ॥  
२४२. महद्‍गृध्रकुलं चास्य भ्रममाणं नभःस्थले ।  
२४३. येन येन रथो याति तेन तेन प्रधावति ॥  
२४४. सन्ध्यया चावृता लङ्का जपापुष्पनिकाशया ।  
२४५. दृश्यते सम्प्रदीप्तेव दिवसेऽपि वसुन्धरा ॥  
२४६. प्रतिकूलं ववौ वायू रणे पांसून् समुत्किरन् ।  
२४७. तस्य राक्षसराजस्य कुर्वन् दृष्टिविलोपनम्॥  
२४८. एवंप्रकारा बहवः समुत्पाता भयावहाः ।  
२४९. रावणस्य विनाशाय दारुणाः सम्प्रजज्ञिरे ॥  
२५०. रामस्यापि निमित्तानि सौम्यानि च शिवानि च ।  
२५१. बभूवुर्जयशंसीनि प्रादुर्भूतानि सर्वशः ॥  
२५२. तौ तु तत्र निमित्तानि दृष्ट्वा राघवरावणौ ।  
२५३. कृतबुद्धी स्थिरामर्षौ युयुधाते ह्यभीतवत् ॥  
२५४. ताभ्यां नियुक्तेन तदा शरवर्षेण भास्वता ।  
२५५. शरबद्धमिवाभाति द्वितीयं भास्वदम्बरम्॥  
२५६. नानिमित्तोऽभवद् बाणो नातिभेत्ता न निष्फलः ।  
२५७. अन्योन्यमभिसंहत्य निपेतुर्धरणीतले ॥  
२५८. तथा विसृजतोर्बाणान् रामरावणयोर्मृधे ।  
२५९. प्रायुध्येतामविच्छिन्नमस्यन्तौ सव्यदक्षिणम्॥  
२६०. चक्रतुश्च शरैर्घोरैर्निरुच्छ्वासमिवाम्बरम्॥  
२६१. रावणस्य हयान् रामो हयान् रामस्य रावणः ।  
२६२. जघ्नतुस्तौ तदान्योन्यं कृतानुकृतकारिणौ ॥  
२६३. तौ तथा युध्यमानौ तु समरे रामरावणौ ।  
२६४. ददृशुः सर्वभूतानि विस्मितेनान्तरात्मना ॥  
२६५. रक्षसां रावणं चापि वानराणां च राघवम्।  
२६६. पश्यतां विस्मिताक्षाणां सैन्यं चित्रमिवाबभौ ॥  
२६७. नैव रात्रिं न दिवसं न मुहूर्तं न च क्षणम्।  
२६८. रामरावणयोर्युद्धं विराममुपगच्छति ॥  
२६९. गन्धर्वाप्सरसां सङ्घा दृष्ट्वा युद्धमनूपमम्।  
२७०. गगनं गगनाकारं सागरः सागरोपमः ।  
२७१. रामरावणयोर्युद्धं रामरावणयोरिव ।  
२७२. एवं ब्रुवन्तो ददृशुः तद् युद्धं रामरावणम्॥  
२७३. ततः क्रोधान्महाबाहू रघूणां कीर्तिवर्धनः ।  
२७४. सन्धाय धनुषा रामः शरमाशीविषोपमम्।  
२७५. रावणस्य शिरोऽच्छिन्दच्छ्रीमज्ज्वलितकुन्डलम्॥  
२७६. तच्छिरः पतितं भूमौ दृष्टं लोकैस्त्रिभिस्तदा ।  
२७७. तस्यैव सदृशं चान्यद् रावणस्योत्थितं शिरः ॥  
२७८. तत् क्षिप्तं क्षिप्रहस्तेन रामेण क्षिप्रकारिणा ।  
२७९. द्वितीयं रावणशिरश्छिन्नं संयति सायकैः ॥  
२८०. छिन्नमात्रं च तच्छीर्षं पुनरेव प्रदृश्यते ।  
२८१. तदप्यशनिसङ्काशैश्छिन्नं रामस्य सायकैः ॥  
२८२. एवमेव शतं छिन्नं शिरसां तुल्यवर्चसाम्।  
२८३. न चैव रावणस्यान्तो दृश्यते जीवितक्षये ॥  
२८४. ततः सर्वास्त्रविद् वीरः कौसल्यानन्दवर्धनः ।  
२८५. मार्गणैर्बहुभिर्युक्तैश्चिन्तयामास राघवः ॥  
२८६. मारीचो निहतो यैस्तु खरो यैस्तु सदूषणः ।  
२८७. क्रौञ्चावटे विराधस्तु कबन्धो दन्डकावने ।  
२८८. यैः साला गिरयो भग्ना वाली च क्षुभितोऽम्बुधिः ।  
२८९. त इमे सायकाः सर्वे युद्धे प्रात्ययिका मम ।  
२९०. किं नु तत् कारणं येन रावणे मन्दतेजसः ॥  
२९१. अथ संस्मारयामास मातली राघवं तदा ।  
२९२. अजानन्निव किं वीर त्वमेनमनुवर्तसे ॥  
२९३. विसृजास्मै वधाय त्वमस्त्रं पैतामहं प्रभो ।  
२९४. विनाशकालः कथितो यः सुरैः सोऽद्य वर्तते ॥  
२९५. ततः संस्मारितो रामस्तेन वाक्येन मालतेः ।  
२९६. जग्राह स शरं दीप्तं निःश्वसन्तमिवोरगम्॥  
२९७. यं तस्मै प्रथमं प्रादातगस्त्यो भगवान् ऋषिः ।  
२९८. ब्रह्मदत्तं महद्बाणममोघं युधि वीर्यवान् ॥  
२९९. यस्य वाजेषु पवनः फले पावकभास्करौ ।  
३००. शरीरमाकाशमयं गौरवे मेरुमन्दरौ ।  
३०१. जाज्वल्यमानं वपुषा सुपुङ्खं हेमभूषितम्।  
३०२. वज्रसारं महानादं नानासमितिदारुणम्।  
३०३. सर्ववित्रासनं भीमं यमरूपं भयावहम्।  
३०४. अभिमन्त्र्य ततो रामस्तं महेषुं महाबलः ।  
३०५. वेदप्रोक्तेन विधिना सन्दधे कार्मुकी बली ॥  
३०६. तस्मिन् सन्धीयमाने तु राघवेण शरोत्तमे ।  
३०७. सर्वभूतानि सन्त्रेसुश्चचाल च वसुन्धरा ॥  
३०८. स रावणाय सङ्क्रुद्धो भृशमायम्य कार्मुकम्।  
३०९. चिक्षेप परमायत्तः शरं मर्मविदारणम्॥  
३१०. स वज्र इव दुर्धर्षो वज्रिबाहुविसर्जितः ।  
३११. कृतान्त इव चावार्यो न्यपतद्रावणोरसि ॥  
३१२. स विसृष्टो महावेगः शरीरान्तकरः परः ।  
३१३. बिभेद हृदयं तस्य रावणस्य दुरात्मनः ॥  
३१४. स शरो रावणं हत्वा रुधिरार्द्रीकृतच्छविः ।  
३१५. कृतकर्मा निभृतवत् स्वतूणीं पुनराविशत् ॥  
३१६. गतासुर्भीमवेगस्तु नैरृतेन्द्रो महाद्युतिः ।  
३१७. पपात स्यन्दनाद्‍भूमौ वृत्रो वज्रहतो यथा ॥  
३१८. तं दृष्ट्वा पतितं भूमौ हतशेषा निशाचराः ।  
३१९. हतनाथा भयत्रस्ताः सर्वतः सम्प्रदुद्रुवुः ॥  
३२०. ततो विनेदुः संहृष्टा वानरा जितकाशिनः ।  
३२१. वदन्तो राघवजयं रावणस्य च तद्वधम्॥  
३२२. अथान्तरिक्षे व्यनदत् सौम्यस्त्रिदशदुन्दुभिः ।  
३२३. दिव्यगन्धवहस्तत्र मारुतः सुसुखो ववौ ॥  
३२४. निपपातान्तरिक्षाच्च पुष्पवृष्टिस्तदा भुवि ।  
३२५. किरन्ती राघवरथं दुरावापा मनोहरा ॥  
३२६. ततस्तु सुग्रीवविभीषणाङ्गदाः  
३२७. सुहृद्विशिष्टाः सहलक्ष्मणास्तदा ।  
३२८. समेत्य हृष्टा विजयेन राघवम्  
३२९. रणेऽभिरामं विधिनाभ्यपूजयन् ॥  
३३०. भ्रातरं निहतं दृष्ट्वा शयानं रामनिर्जितम्।  
३३१. शोकवेगपरीतात्मा विललाप विभीषणः ॥  
३३२. वीर विक्रान्त विख्यात विनीत नयकोविद ।  
३३३. महार्हशयनोपेत किं शेषेऽद्य हतो भुवि ॥  
३३४. गतः सेतुः सुनीतानां गतो धर्मस्य विग्रहः ।  
३३५. गतः सत्त्वस्य सङ्क्षेपः प्रस्तावानां गतिर्गता ॥  
३३६. आदित्यः पतितो भूमौ मग्नः तमसि चन्द्रमाः ।  
३३७. चित्रभानुः प्रशान्तार्चिः व्यवसायो निरुद्यमः ।  
३३८. अस्मिन् निपतिते भूमौ वीरे शस्त्रभृतां वरे ॥  
३३९. धृतिप्रवालः प्रसहाग्र्यपुष्पः  
३४०. तपोबलः शौर्यनिबद्धमूलः ।  
३४१. रणे महान् राक्षसराजवृक्षः  
३४२. सम्मर्दितो राघवमारुतेन ॥  
३४३. तेजोविषाणः कुलवंशवंशः  
३४४. कोपप्रसादापरगात्रहस्तः ।  
३४५. इक्ष्वाकुसिंहावगृहीतदेहः  
३४६. सुप्तः क्षितौ रावणगन्धहस्ती ॥  
३४७. पराक्रमोत्साहविजृम्भितार्चिः  
३४८. निश्वासधूमः स्वबलप्रतापः ।  
३४९. प्रतापवान् संयति राक्षसाग्निः  
३५०. निर्वापितो रामपयोधरेण ॥  
३५१. वदन्तं हेतुमद्वाक्यं परिमृष्टार्थनिश्चयम्।  
३५२. रामः शोकसमाविष्टमित्युवाच विभीषणम्॥  
३५३. नैवं विनष्टाः शोच्यन्ते क्षत्रधर्ममवस्थिताः ।  
३५४. वृद्धिमाशंसमाना ये निपतन्ति रणाजिरे ॥  
३५५. येन सेन्द्रास्त्रयो लोकास्त्रासिता युधि धीमता ।  
३५६. तस्मिन् कालसमायुक्ते न कालः परिशोचितुम्॥  
३५७. नैकान्तविजयो युद्धे भूतपूर्वः कदाचन ।  
३५८. परैर्वा हन्यते वीरः परान् वा हन्ति संयुगे ॥  
३५९. इयं हि पूर्वैः सन्दिष्टा गतिः क्षत्रियसम्मता ।  
३६०. क्षत्रियो निहतः सङ्ख्ये न शोच्य इति निश्चयः ॥  
३६१. तदेव निश्चयं दृष्ट्वा तत्त्वमास्थाय विज्वरः ।  
३६२. यदिहानन्तरं कार्यं कल्प्यं तदनुचिन्तय ॥  
३६३. तमुक्तवाक्यं विक्रान्तं राजपुत्रं विभीषणः ।  
३६४. उवाच शोकसन्तप्तो भ्रातुर्हितमनन्तरम्॥  
३६५. अनेन दत्तानि सुपूजितानि  
३६६. भुक्ताश्च भोगा निभृताश्च भृत्याः ।  
३६७. धनानि मित्रेषु समर्पितानि  
३६८. वैराण्यमित्रेष्वपि यापितानि ॥  
३६९. एषोऽहिताग्निश्च महातपाश्च  
३७०. वेदान्तगः कर्मसु चाग्र्यवीर्यः ।  
३७१. एतस्य यत् प्रेतगतस्य कृत्यम्  
३७२. तत्कर्तुमिच्छामि तव प्रसादात् ॥  
३७३. स तस्य वाक्यैः करुणैर्महात्मा  
३७४. सम्बोधितः साधु विभीषणेन ।  
३७५. आज्ञापयामास नरेन्द्रसूनुः  
३७६. स्वर्गीयमाधानमदीनसत्त्वः ॥  
३७७. मरणान्तानि वैराणि निर्वृत्तं नः प्रयोजनम्।  
३७८. क्रियतामस्य संस्कारो ममाप्येष यथा तव ॥  
३७९. रावणं निहतं श्रुत्वा राघवेण महात्मना ।  
३८०. अन्तःपुराद् विनिष्पेतू राक्षस्यः शोककर्शिताः ॥  
३८१. ददृशुस्तं महावीर्यं महाकायं महाद्युतिम्।  
३८२. रावणं निहतं भूमौ नीलाञ्जनचयोपमम्॥  
३८३. ताः पतिं सहसा दृष्ट्वा शयानं रणपांसुषु ।  
३८४. निपेतुस्तस्य गात्रेषु छिन्ना वनलता इव ॥  
३८५. बहुमानात् परिष्वज्य काचिदेनं रुरोद ह ।  
३८६. चरणौ काचिदालिङ्ग्य काचित् कण्ठेऽवलम्ब्य च ॥  
३८७. काचिदङ्के शिरः कृत्वा रुरोद मुखमीक्षती ।  
३८८. स्नापयन्ती मुखं बाष्पैस्तुषारैरिव पङ्कजम्॥  
३८९. एवमार्ता पतिं दृष्ट्वा रावणं निहतं भुवि ।  
३९०. चुक्रुशुः बहुधा शोकात् भूयस्ता पर्यदेवयन् ॥  
३९१. अशृण्वतां च सुहृदां सततं हितवादिनाम्।  
३९२. मरणायाहृता सीता घातिताश्च निशाचराः ॥  
३९३. यदि निर्यातिता ते स्यात् सीता रामाय मैथिली ।  
३९४. न नः स्यात् व्यसनं घोरमिदं मूलहरं महत् ॥  
३९५. वृत्तकामो भवेद् भ्राता रामो मित्रकुलं भवेत् ।  
३९६. वयं चाविधवाः सर्वाः सकामा न च शत्रवः ॥  
३९७. न कामकारः कामं वा तव राक्षसपुङ्गव ।  
३९८. दैवं चेष्टयते सर्वं हतं दैवेन हन्यते ॥  
३९९. विलेपुरेवं दीनास्ता राक्षसाधिपयोषितः ।  
४००. कुरर्य इव दुःखार्ता बाष्पपर्याकुलेक्षणाः ॥  
४०१. तासां विलपमानानां तथा राक्षसयोषिताम्।  
४०२. ज्येष्ठा पत्नी प्रिया दीना भर्तारं समुदैक्षत ॥  
४०३. दशग्रीवं हतं दृष्ट्वा रामेणाचिन्त्यकर्मणा ।  
४०४. पतिं मण्डोदरी तत्र कृपणा पर्यदेवयत् ॥  
४०५. हा स्वप्नः सत्यमेवेदं त्वं रामेण कथं हतः ।  
४०६. त्वं मृत्योरपि मृत्युः स्याः कथं मृत्युवशं गतः ॥  
४०७. ननु नाम तवोद्वेगात् चारणाश्च दिशो गताः ।  
४०८. स त्वं मानुषमात्रेण रामेण युधि निर्जितः ॥  
४०९. यदैव च जनस्थाने राक्षसैर्बहुभिर्वृतः ।  
४१०. खरस्तव हतो भ्राता तदेवासौ न मानुषः ॥  
४११. यदैव वानरैर्घोरैर्बद्धः सेतुर्महार्णवे ।  
४१२. तदैव हृदयेनाहं शङ्के रामममानुषम्॥  
४१३. व्यक्तमेष महायोगी परमात्मा सनातनः ।  
४१४. अनादिमध्यनिधनो महतः परमो महान् ॥  
४१५. तमसः परमो धाता शङ्खचक्रगदाधरः ।  
४१६. श्रीवत्सवक्षा नित्यश्रीः अजय्यः शाश्वतो ध्रुवः ॥  
४१७. मानुषं वपुरास्थाय विष्णुः सत्यपराक्रमः ।  
४१८. सर्वैः परिवृतो देवैर्वानरत्वमुपागतैः ॥  
४१९. सर्वलोकेश्वरः साक्षात् लोकानां हितकाम्यया ।  
४२०. सराक्षसपरीवारं हतवान्स्त्वां महाद्युतिः ॥  
४२१. इन्द्रियाणि पुरा जित्वा जितं त्रिभुवनं त्वया ।  
४२२. स्मरद्भिरिव तद्वैरमिन्द्रियैरेव निर्जितः ॥  
४२३. क्रियतामविरोधश्च राघवेणेति यन्मया ।  
४२४. उच्यमानो न गृह्णासि तस्येयं व्युष्टिरागता ॥  
४२५. वसुधायाश्च वसुधां श्रियः श्रीं भर्तृवत्सलाम्।  
४२६. सीतां सर्वानवद्याङ्गीमरण्ये विजने शुभाम्।  
४२७. आनयित्वा तु तां दीनां छद्मनात्मस्वदूषण ।  
४२८. पतिव्रतायास्तपसा नूनं दग्धोऽसि मे प्रभो ॥  
४२९. शुभकृत् शुभमाप्नोति पापकृत् पापमश्नुते ।  
४३०. विभीषणः सुखं प्राप्तः त्वं प्राप्तः पापमीदृशम्॥  
४३१. न कुलेन न रूपेण न दाक्षिण्येन मैथिली ।  
४३२. मयाधिका वा तुल्या वा त्वं तु मोहान्न बुद्ध्यसे ॥  
४३३. हा राज सुकुमारं ते सुभ्रु सुत्वक् समुन्नसम्।  
४३४. कान्तिश्रीद्युतिभिस्तुल्यं इन्दुपद्मदिवाकरैः ॥  
४३५. किरीटकूटोज्ज्वलितं ताम्रास्यं दीप्तकुण्डलम्।  
४३६. विविधस्रग्धरं चारु वल्गुस्मितकथं शुभम्।  
४३७. तदेवाद्य तवेदं हि वक्त्रं न भ्राजते प्रभो ॥  
४३८. हा पश्चिमा मे सम्प्राप्ता दशा वैधव्यकारिणी ।  
४३९. या मयासीन्न सम्बुद्धा कदाचिदपि मन्दया ॥  
४४०. पिता दानवराजो मे भर्ता मे राक्षसेश्वरः ।  
४४१. पुत्रो मे शक्रनिर्जेता इत्येवं गर्विता भृशम्॥  
४४२. त्रैलोक्यवसुभोक्तारं त्रैलोक्योद्वेगदं महत् ।  
४४३. जेतारं लोकपालानां क्षेप्तारं शङ्करस्य च ।  
४४४. दृप्तानां निगृहीतारं आविष्कृतपराक्रमम्।  
४४५. स्वयूथभृत्यवर्गाणां गोप्तारं भीमकर्मणाम्।  
४४६. अस्माकं कामभोगानां दातारं रथिनां वरम्।  
४४७. एवंप्रभावं भर्तारं दृष्ट्वा रामेण पातितम्।  
४४८. स्थिरास्मि या देहमिमं धारयामि हतप्रिया ॥  
४४९. प्रपन्नो दीर्घमध्वानं राजन्नद्यासि दुर्गमम्।  
४५०. नय मामपि दुःखार्तां न जीविष्ये त्वया विना ॥  
४५१. दृष्ट्वा न खल्वसि क्रुद्धो मामिहानवकुण्ठिताम्।  
४५२. निर्गतां नगरद्वारात् पद्भ्यामेवागतां प्रभो ॥  
४५३. उत्तिष्ठोत्तिष्ठ किं शेषे प्राप्ते परिभवे नवे ।  
४५४. अद्य वै निर्भया लङ्कां प्रविष्टाः सूर्यरश्मयः ॥  
४५५. प्रियामिवोपगुह्य त्वं शेषे समरमेदिनीम्।  
४५६. अप्रियामिव कस्माच्च मां नेच्छस्यभिभाषितुम्॥  
४५७. इत्येवं विलपन्त्येव बाष्पव्याकुललोचना ।  
४५८. स्नेहावस्कन्नहृदया देवी मोहमुपागमत् ॥  
४५९. तथागतां समुत्पत्य सपत्न्यस्ता भृशातुराः ।  
४६०. पर्यवस्थापयामासू रुदन्त्यो रुदतीं भृशम्॥  
४६१. एतस्मिन्नन्तरे रामो विभीषणमुवाच ह ।  
४६२. संस्कारः क्रियतां भ्रातुः स्त्रियश्चैता निवर्तय ॥  
४६३. तं प्रश्रितस्ततो रामं श्रुतवाक्यो विभीषणः ।  
४६४. रामस्यैवानुवृत्त्यर्थमुत्तरं प्रत्यभाषत ॥  
४६५. त्यक्तधर्मव्रतं क्रूरं नृशंसमनृतं तथा ।  
४६६. नाहमर्होऽस्मि संस्कर्तुं परदाराभिमर्शिनम्॥  
४६७. भ्रातृरूपो हि मे शत्रुरेष सर्वाहिते रतः ।  
४६८. रावणो नार्हते पूजां पूज्योऽपि गुरुगौरवात् ॥  
४६९. तच्छ्रुत्वा परमप्रीतो रामो धर्मभृतां वरः ।  
४७०. विभीषणमुवाचेदं वाक्यज्ञो वाक्यकोविदम्॥  
४७१. अधर्मानृतसंयुक्तः कामं त्वेष निशाचरः ।  
४७२. तेजस्वी बलवान् शूरो संयुगेषु च नित्यशः ॥  
४७३. त्वत्सकाशात् दशग्रीवः संस्कारं विधिपूर्वकम्।  
४७४. प्राप्तुमर्हति धर्मज्ञ त्वं यशोभाग् भविष्यसि ॥  
४७५. राघवस्य वचः श्रुत्वा त्वरमाणो विभीषणः ।  
४७६. संस्कारेणानुरूपेण योजयामास रावणम्॥  
४७७. ददौ च पावकं तस्य विधियुक्तं विभीषणः ।  
४७८. प्रदाय चोदकं तस्मै मूर्ध्ना चैनं नमस्य च ।  
४७९. गम्यतामिति ताः सर्वा विविशुर्नगरं तदा ॥  
४८०. प्रविष्टासु च सर्वासु राक्षसीषु विभीषणः ।  
४८१. रामपार्श्वमुपागम्य तदातिष्ठद्विनीतवत् ॥


