---
title: ०७३

---
॥ त्रिसप्ततितमोऽध्यायः ॥  
॥श्रीभगवानुवाच॥  
मातृकान्यासमधुना शृणु वेताल भैरव।  
येन देवत्वमायाति नरोऽपि विहितेन वै ॥ ७३.१ ॥  
  
वाग् ब्रह्माणीमुखा देव्यो मातृकाः परिकीर्तिताः।  
तासां मन्त्राणि सर्वामि व्यञ्जनानि स्वरास्तथा॥ ७३.२ ॥  
  
चन्द्रबिन्दुप्रयुक्तानि सर्वकामप्रदानि च।  
ऋषिस्तु मातृमन्त्राणां ब्रह्मैव परिकीर्तितः॥ ७३.३ ॥  
  
प्रोक्तश्छन्दश्च गायत्री देवता त सरस्वती।  
शरीरशुद्धिमुख्ये तु सर्वकामार्थसाधने॥ ७३.४ ॥  
  
विनियोगः समुद्दिष्टो मन्त्राणां न्यूनपूरणे।  
अकारेण समं कादिर्वर्गो यः प्रथमः स्मृतः॥ २.७४.५ ॥  
  
तैश्चन्द्रबिन्दुसंयुक्तैस्तत्रस्थैरक्षरैर्बहिः।  
आकारं च तथोच्चार्य अङ्गुष्ठाभ्यां नमस्तथा।  
प्रथमं मातृकामन्त्रमङ्गुष्ठद्वयतो न्यसेत्॥ ७३.६ ॥  
  
परे वर्गाः स्वरैः सार्धं ये वान्ये न्यासकर्मणि।  
ते सर्वे चन्द्रबिन्दुभ्यां युक्ताः कार्यास्तु सर्वतः॥ ७३.७ ॥  
  
ह्रस्वेकारश्चवर्गेण दीर्घेकारान्तकेन तु॥ ७३.८ ॥  
  
तर्जन्योर्विन्यसेत् सम्यक् स्वाहान्तेन तु पूर्ववत्।  
ह्रस्वोकारष्टवर्गेण दीर्घोकारान्तकेन तु॥ ७३.९ ॥  
  
मध्यमायुगले सम्यग्वषडन्तेन् विन्यसेत्।  
एकारादितवर्गन्तु ऐकारान्तेन चैव हुम्॥ ७३.१० ॥  
  
न्यसेदनामिकायुग्मे नियतं तत्र भैरव।  
ओकारादिपवर्गं तु औकारान्तमशेषतः॥ ७३.११ ॥  
  
वौषन्तं कनिष्ठायां विन्यसेत् कार्यसिद्धये।  
अङ्कारादियकारादिवर्गेण क्षान्तकेन तु॥ ७३.१२ ॥  
  
अइत्यन्तेन वलयोर्बिन्यसेत् पाणिपृष्ठयोः।  
वषट्कारं शेषभागे अङ्गत्रन्यासे नियोजयेत्॥ ७३.१३ ॥  
  
हृदयादिषडङ्गेषु पूर्ववत् क्रमतो न्यसेत्।  
अङ्गुष्ठाद्युक्तवर्गैस्तु क्रमात् षड्भिस्तथाविधैः॥ ७३.१४ ॥  
  
पुनस्तथा पादजानुसक्थिगुह्येषु पार्श्वयोः।  
वस्तौ च विन्यसेन्मन्त्रान् क्रमात् पूर्ववदक्षरैः॥ ७३.१५ ॥  
  
बाह्वोः पाण्योस्तथा कट्यां नाभौ च जठरे तथा।  
स्तनयोरपि विन्यासं तथा षड्भिः समाचरेत्॥ ७३.१६ ॥  
  
वक्त्रे च चिवुके गण्डे कर्णयोश्च ललाटके।  
अंसे कक्षे च षड्वर्गैः पूर्ववन्न्यासमाचरेत॥ ७३.१७ ॥  
  
रोमकूपे ब्रह्मरन्ध्रे गुदे जङ्घायुगे तथा।  
नखेषु पादपार्ष्ण्योश्च तथा पूर्ववदाचरेत्॥ ७३.१८ ॥  
  
एवं तु मातृकान्यासं यः कुर्यान्नरसत्तमः।  
स सर्वयज्ञपूजासु पूतो योग्यस्तु जायते॥ ७३.१९ ॥  
  
नातः परतरं मन्त्रं विद्यते क्वचिदेव हि।  
यत्सर्वकामदं पुण्यं चतुर्वर्गप्रदं परम्॥ ७३.२० ॥  
  
वाग्देवतां हृदि ध्यात्वा मूर्तिसर्वाक्षराणि च।  
त्रिधा च मातृकामन्त्रैः सक्रमैश्च पिबेज्जलम्॥ ७३.२१ ॥  
  
स वाग्मी पणिडितो धीमान् जायते च वरः कविः।  
चन्द्रबिन्दुसमायुक्तान् स्वरान् पूर्वं पठेद् बुधः॥ ७३.२२ ॥  
  
व्यञ्जनानि तु सर्वाणि केवलानि पठेत् ततः।  
अकारादिक्षकारान्तान्येवं श्वासैश्च पूरकैः॥ ७३.२३ ॥  
  
जलं करतले गृह्य पठित्वाक्षरसङ्ख्यकम्।  
अभिमन्त्र्य तु तत् तोयं प्रथमं पूरकैः पिबेत्॥ ७३.२४ ॥  
  
कुम्भकेन द्वितीयं तु तृतीयन्त्वथ रेचकैः।  
एवं सकृत् त्रिवारं तु पीत्वा तोयं विचक्षणः॥ ७३.२५ ॥  
  
दढाङ्गः पण्डितो भूयात् पुत्रपौत्रसमन्वितः।  
त्रिसन्ध्यमथ पीत्वैव मातृकामन्त्रमन्त्रितम्॥ ७३.२६ ॥  
  
तोयं कवित्वमाप्नोति सर्वान् कामांस्तथैव च।  
सततं कुरुते यस्तु मातृकामन्त्रमन्त्रितम्॥ ७३.२७ ॥  
  
तोयपानं महाभाग पूरकुम्भकरेचकैः।  
स सर्वकामान् सम्प्राप्य पुत्रपौत्रसमृद्धिमान्॥ ७३.२८ ॥  
  
भूत्वा महाकविर्लोके बलवान् सत्यविक्रमः।  
सर्वत्र वल्लभो भूत्वा चान्ते मोक्षमवाप्नुयात्॥ ७३.२९ ॥  
  
राजानमथवा राजपुत्रं भार्यामथापि वा।  
वशीकरोति नचिरान्मातृकामन्त्रपानतः॥ ७३.३० ॥  
  
न्यासक्रमे क्रमः प्रोक्तो वर्गक्रम इहैव तु।  
अक्षराणां क्रमेणाथ तोयपानं समाचरेत्॥ ७३.३१ ॥  
  
ये ये मन्त्रा देवतानामृषीणामथ रक्षसाम्।  
ते मन्त्रा मातृकामन्त्रै नित्यमेव प्रतिष्ठिताः॥ ७३.३२ ॥  
  
सर्वमन्त्रमयश्चायं सर्ववेदमयस्तथा।  
चतुर्वर्गप्रदश्चायं मातृकामन्त्र उच्यते॥ ७३.३३ ॥  
  
इति ते कथितं पुत्र मातृकान्यासमद्भुतम्।  
विभागमथ मुद्राणां शृणु वेताल भैरव॥ ७३.३४ ॥  
  
॥ इति श्रीकालिकापुराणे मातृकान्यासवर्णने त्रिसप्ततितमोऽध्यायः॥ ७३ ॥