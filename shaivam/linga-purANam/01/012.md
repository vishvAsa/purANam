---
title: ०१२

---
सूत उवाच॥  
ततस्त्रिंशत्तमः कल्पो रक्तो नाम प्रकीर्तितः॥  
ब्रह्म यत्र महातेजा रक्तवर्णमधारयत्॥ १२.१ ॥  
  
ध्यायतः पुत्रकामस्य ब्रह्मणः परमेष्ठिनः॥  
प्रादुर्भूतो महातेजाः कुमारो रक्तभूषणः॥ १२.२ ॥  
  
रक्तमाल्याम्बरधरो रक्तनेत्रः प्रतापवान्॥  
स तं दृष्ट्वा महात्मानं कुमारं रक्तवाससम्॥ १२.३ ॥  
  
परं ध्यानं समाश्रित्य बुबुधे देवमीश्वरम्॥  
स तं प्रणम्य भगवान् ब्रह्मा परमयन्त्रितः॥ १२.४ ॥  
  
वामदेवं ततो ब्रह्मा ब्रह्म वै समचिन्तयत्॥  
तथा स्तुतो महादेवो ब्रह्मणा परमेश्वरः॥ १२.५ ॥  
  
प्रतीतहृदयः सर्व इदमाह पितामहम्॥  
ध्यायता पुत्रकामेन यस्मात्तेहं पितामह॥ १२.६ ॥  
  
दृष्टः परमया भक्त्या स्तुतश्च ब्रह्मपुर्वकम्॥  
तस्माद्ध्यानबलं प्राप्य कल्पेकल्पे प्रयत्नतः॥ १२.७ ॥  
  
वेत्स्यसे मां प्रसङ्ख्यातं लोकधातारमीश्वरम्॥  
ततस्तस्य महात्मानश्चत्वारस्ते कुमारकाः॥ १२.८ ॥  
  
सम्बभूवुर्महात्मानो विशुद्धा ब्रह्मवर्चसः॥  
विरजाश्च विबाहुश्च विशोको विश्वभावनः॥ १२.९ ॥  
  
ब्रह्मण्या ब्रह्मणस्तुल्या वीरा अध्यवसायिनः॥  
रक्ताम्बरधराः सर्वे रक्तमाल्यानुलेपनाः॥ १२.१० ॥  
  
रक्तकुङ्कुमलिप्ताङ्गा रक्तभस्मानुलेपनाः॥  
ततो वर्षसहस्रान्ते ब्रह्मत्वेध्यवसायिनः॥ १२.११ ॥  
  
गृणन्तश्च महात्मानो ब्रह्म तद्वामदैविकम्॥  
अनुग्रहार्थं लोकानां शिष्याणां हितकाम्यया॥ १२.१२ ॥  
  
धर्मोपदेशमखिलं कृत्वा ते ब्रह्मणः प्रियाः॥  
पुनरेव महादेवं प्रविष्टा रुद्रमव्ययम्॥ १२.१३ ॥  
  
येपि चान्ये द्विजश्रेष्ठा युञ्जाना वाममीश्वरम्॥  
प्रपश्यन्ति महादेवं तद्भक्तास्तत्परायणाः॥ १२.१४ ॥  
  
ते सर्वे पापनिर्मुक्ता विमला ब्रह्मचारिणः॥  
रुद्रलोकं गमिष्यन्ति पुनरावृत्तिदुर्लभम्॥ १२.१५ ॥  
  
इति श्रीलिङ्गमहापुराणे पूर्वभागे वामदेवमाहात्म्यं नाम द्वादशोध्यायः॥ १२ ॥