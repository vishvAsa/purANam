---
title: ०२६

---
नन्द्युवाच॥  
आवाहयेत्ततो देवीं गायत्रीं वेदमातरम्॥  
आयातु वरदा देवीत्यनेनैव महेश्वरीम्॥ २६.१ ॥  
  
पाद्यमाचमनीयं च तस्याश्चार्घ्यं प्रदापयेत्॥  
प्राणायामत्रयं कृत्वा समासीनः स्थितेपि वा॥ २६.२ ॥  
  
सहस्रं वा तदर्धं वा शतमष्टोत्तरं तु वा॥  
गायत्रीं प्रणवेनैव त्रिविधेष्वेकमाचरत्॥ २६.३ ॥  
  
अर्घ्यं दत्वा समभ्यर्च्य प्रणम्य शिरसा स्वयम्॥  
उत्तमे शिखरे देवीत्युक्त्वोद्वास्य च मातरम्॥ २६.४ ॥  
  
प्राच्यालोक्याभिवन्द्येशां गायत्रीं वेदमातरम्॥  
कृताञ्जलिपुटो भूत्वा प्रार्थयेद्भास्करं तथा॥ २६.५ ॥  
  
उदुत्यं च तथा चित्रं जातवेदसमेव च॥  
अभिवन्द्य पुनः सूर्यं ब्रह्माणं च विधानतः॥ २६.६ ॥  
  
तथा सौराणि सूक्तानि ऋग्यजुःसामजानि च॥  
जप्त्वा प्रदक्षिणं पश्चात्त्रिः कृत्वा च विभावसोः॥ २६.७ ॥  
  
आत्मानं चान्तरात्मानं परमात्मानमेव च॥  
अभिवन्द्य पुनः सूर्यं ब्रह्माणं च विभावसुम्॥ २६.८ ॥  
  
मुनीन्पितॄन् यथान्यायं स्वनाम्नावाहयेत्ततः॥  
सर्वानावाहयामीति देवानावाह्य सर्वतः॥ २६.९ ॥  
  
तर्पयेद्विधिना पश्चात्प्राङ्मुखो वा ह्युदङ्मुखः॥  
ध्यात्वा स्वरूपं तत्तत्त्वमभिवन्द्य यथाक्रमम्॥ २६.१೦ ॥  
  
देवानां पुष्पतोयेन ऋषीणां तु कुशाम्भसा॥  
पितॄणां तिलतोयेन गन्धयुक्तेन सर्वतः॥ २६.११ ॥  
  
यज्ञोपवीति देवानां निवीती ऋषितर्पणम्॥  
प्राचीनावीति विप्रेद्र पितॄणां तर्पयेत् क्रमात्॥ २६.१२ ॥  
  
अङ्गुल्यग्रेण वै धीमांस्तर्पयेद्देवतर्पणम्॥  
ऋषीन् कनिष्ठाङ्गुलिना श्रोत्रियः सर्वसिद्धये॥ २६.१३ ॥  
  
पितॄंस्तु तर्पयेद्विद्वान्दाक्षिणाङ्गुष्ठकेन तु॥  
तथैवं मुनिशार्दूल ब्रह्मयज्ञ यजेद्द्विजः॥ २६.१४ ॥  
  
देवयज्ञं च मानुष्यं भूतयज्ञं तथैव च॥  
पितृयज्ञं च पूतात्मा यज्ञकर्मपरायणः॥ २६.१५ ॥  
  
स्वशाखाध्ययनं विप्र ब्रह्मयज्ञ इति स्मृतः॥  
अग्नौ जुहोति यच्चान्नं देवयज्ञ इति स्मृतः॥ २६.१६ ॥  
  
सर्वेषामेव भूतानां बलिदानं विधानतः॥  
भूतयज्ञ इति प्रोक्तो भूतिदः सर्वदेहिनाम्॥ २६.१७ ॥  
  
सदारान्सर्वतत्त्वज्ञान्ब्राह्मणान्वेदपारगान्॥  
प्रणम्य तेभ्यो यद्दत्तमन्नं मानुष उच्यते॥ २६.१८ ॥  
  
पितॄनुद्दिश्य यद्दत्तं पितृयज्ञः स उच्यते॥  
एवं पञ्च महायज्ञान्कुर्यात् सर्वार्थसिद्धये॥ २६.१९ ॥  
  
सर्वेषां श्रृणु यज्ञानां ब्रह्मयज्ञः परः स्मृतः॥  
ब्रह्मयज्ञरतो मर्त्यो ब्रह्मलोके महीयते॥ २६.२೦ ॥  
  
ब्रह्मयज्ञेन तुष्यन्ति सर्वे देवाः सवासवाः॥  
ब्रह्मा च भगवान्विष्णुः शङ्करो नीललोहितः॥ २६.२१ ॥  
  
वेदाश्च पितरः सर्वे नात्र कार्या विचारणा॥  
ग्रामाद्बहिर्गतो भूत्वा ब्राह्मणो ब्रह्मयज्ञवित्॥ २६.२२ ॥  
  
यावत्त्वदृष्टमभवदुटजानां छदं नरः॥  
प्राच्यामुदीच्यां च तथा प्रागुदीच्यामथापि वा॥ २६.२३ ॥  
  
पुण्यमाचमनं कुर्याद्ब्रह्मयज्ञार्थमेव तत्॥  
प्रीत्यर्थं च ऋचां विप्राः त्रिः पीत्वा प्लाव्यप्लाव्य च॥ २६.२४ ॥  
  
यजुषां परिमृज्यैवं द्विः प्रक्षाल्य च वारिणा॥  
प्रीत्यर्थं सामवेदानामुपस्पृश्य च मूर्धानि॥ २६.२५ ॥  
  
स्पृशेदथर्व वेदानां नेत्रे चाङ्गिरसां तथा॥  
नासिके ब्राह्मणोऽङ्गानां क्षाल्यक्षाल्य च वारिणा॥ २६.२६ ॥  
  
अष्टादशपुराणानां ब्रह्माद्यानां तथैव च॥  
तथा चोपपुराणानां सौरादीनां यथाक्रमम्॥ २६.२७ ॥  
  
पुण्यानामितिहासानां शैवादीनां तथैव च॥  
श्रोत्रे स्पृशेद्धि तुष्ट्यर्थं हृद्देश्यं तु ततः स्पृशेत्॥ २६.२८ ॥  
  
कल्पादीनां तु सर्वेषां कल्पवित्कल्पवित्तमाः॥  
एवमाचम्य चास्तीर्य दर्भपिञ्जूलमात्मनः॥ २६.२९ ॥  
  
कृत्वा पाणितले धीमानात्मनो दक्षिणोत्तरम्॥  
हेमाङ्गुलीयसंयुक्तो ब्रह्मबन्धयुतोपि वा॥ २६.३೦ ॥  
  
विधिवद्ब्रह्मयज्ञं च कुर्यात्सूत्री समाहितः॥  
अकृत्वा च मुनिः पञ्च महायज्ञान्द्विजोत्तमः॥ २६.३१ ॥  
  
भुक्त्वा च सूकराणां तु योनौ वै जायते नरः॥  
तस्मात्सर्वप्रयत्नेन कर्तव्याः शुभमिच्छता॥ २६.३२ ॥  
  
ब्रह्मयज्ञादथ स्नानं कृत्वादौ सर्वथात्मनः॥  
तीर्थं सङ्गृह्य विधिवत्प्रविशेच्छिबिरं वशी॥ २६.३३ ॥  
  
बहिरेव गृहात्पादौ हस्तौ प्रक्षाल्य वारिणा॥  
भस्मस्नानं ततः कुर्याद्विधिवद्देहशुद्धये॥ २६.३४ ॥  
  
शोध्य भस्म यथान्यायं प्रणवेनाग्निहोत्रजम्॥  
ज्योतिः सूर्य इति प्रातर्जुहुयादुदिते यतः॥ २६.३५ ॥  
  
ज्योतिरग्निस्तथा सायं सम्यक् चानुदिते मृषा॥  
तस्मादुदितहोमस्थं भसितं पावनं शुभम्॥ २६.३६ ॥  
  
नास्ति सत्यसमं यस्मादसत्यं पातकं च यत्॥  
ईशानेन शिरोदेशं मुखं तत्पुरुषेण च॥ २६.३७ ॥  
  
उरोदेशमघोरेण गुह्यं वामेव सुव्रताः॥  
सद्येन पादौ सर्वाङ्गं प्रणवेनाभिषेचयेत्॥ २६.३८ ॥  
  
ततः प्रक्षालयेत्पादं हस्तं ब्रह्मविदां वरः॥  
व्यपोद्य भस्म चादाय देवदेवमनुस्मरन्॥ २६.३९ ॥  
  
मन्त्रस्नानं ततः कुर्यादापोहिष्ठादिभिः क्रमात्॥  
पुण्यैश्चैव तथा मन्त्रैर्ऋग्यजुः सामसम्भवैः॥ २६.४೦ ॥  
  
द्विजानां तु हितायैवं कथितं स्नानमद्य ते॥  
सङ्क्षिप्य यः सकृत्कुर्यात्स याति परमं पदम्॥ २६.४१ ॥  
  
इति श्रीलिङ्गमहापुराणे पूर्वभागे पञ्चयज्ञविधानं नाम षड्विंशोध्यायः॥ २६ ॥