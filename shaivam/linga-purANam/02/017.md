---
title: ०१७

---
सनत्कुमार उवाच॥  
भूयो देवगणश्रेष्ठ शिवमाहात्म्यमुत्तमम्॥  
श्रृण्वतो नास्ति मे तृप्तिस्त्व द्वाक्यामृतपानतः॥ १७.१ ॥  
  
कथं शरीरी भगवान् कस्माद्रुद्रः प्रतापवान्॥  
सर्वात्मा च कथं शम्भुः कथं पाशुपतं व्रतम्॥ १७.२ ॥  
  
कथं वा देवमुख्यैश्च श्रुतो दृष्टश्च शङ्करः॥  
शैलादिरुवाच॥  
अव्यक्तादभवत्स्थाणुः शिवः परमकारणम्॥ १७.३ ॥  
  
स सर्वकारणोपेत ऋपिर्विश्वाविकः प्रभुः॥  
देवानां प्रथमं देवं जायमानं मुखाम्बुजात्॥ १७.४ ॥  
  
ददर्श चाग्रे ब्रह्माणं चाज्ञया तमवैक्षत॥  
दृष्टो रुद्रेण देवेशः ससर्ज सकलं च सः॥ १७.५ ॥  
  
वर्णाश्रमव्यवस्थाश्च स्थापयामास वै विराट्॥  
सोमं ससर्ज यज्ञार्थं सोमादिदमजायत॥ १७.६ ॥  
  
चरुश्च वह्निर्यज्ञश्च वज्रपाणिः शचीपतिः॥  
विष्णुर्नारायणः श्रीमान् सर्वं सोममयं जगत्॥ १७.७ ॥  
  
रुद्राध्यायेन ते देवा रुद्रं तुष्टुवुरीश्वरम्॥  
प्रसन्नवदनस्तस्थौ देवानां मध्यतः प्रभुः॥ १७.८ ॥  
  
अपहृत्य च विज्ञानमेषामेव महेश्वरः॥  
देवा ह्यपृच्छंस्तं देवं को भवानिति शङ्करम्॥ १७.९ ॥  
  
अब्रवीद्भगवान्रुद्रो ह्यहमेकः पुरातनः॥  
आसं प्रथम एवाहं वर्तामि च सुरोत्तमाः॥ १७.१० ॥  
  
भविष्यामि च लोकेऽस्मिन्मत्तो नान्यः कुतश्चन॥  
व्यतिरिक्तं न मत्तोऽस्ति नान्यत्किञ्चित्सुरोत्तमाः॥ १७.११ ॥  
  
नित्योऽनित्योऽहमनघो ब्राह्माहं ब्रह्मणस्पतिः॥  
दिशश्च विदिशश्चाहं प्रकृतिश्च पुमानहम्॥ १७.१२ ॥  
  
त्रिष्टुब्जगत्यनुष्टुप् च च्छन्दोहं तन्मयः शिवः॥  
सत्योहं सर्वगः शान्तस्त्रेताग्निर्गौरवं गुरुः॥ १७.१३ ॥  
  
गौरहं गह्वरश्चाहं नित्यं गहनगोचरः॥  
ज्येष्ठोहं सर्वतत्त्वानां वरिष्ठोहमपां पतिः॥ १७.१४ ॥  
  
आपोहं भगवानीशस्तेजोहं वेदिरप्यहम्॥  
ऋग्वेदोहं यजुर्वेदः सामवेदोहमात्मभूः॥ १७.१५ ॥  
  
अथर्वणोहं मन्त्रोहं तथा चाङ्गिरसां वरः॥  
इतिहासपुराणानि कल्पोहं कल्पनाप्यहम्॥ १७.१६ ॥  
  
अक्षरं च क्षरं चाहं क्षान्तिः शान्तिरहं क्षमा॥  
गुह्योहं सर्ववेदेषु वरेण्योहमजोप्यहम्॥ १७.१७ ॥  
  
पुष्करं च पवित्रं च मध्यं चाहं ततः परम्॥  
बहिश्चाहं तथा चान्तः पुरस्तादहमव्ययः॥ १७.१८ ॥  
  
ज्योतिश्चाहं तमश्चाहं ब्रह्मा विष्णुर्महेश्वरः॥  
बुद्धिश्चाहमहङ्कारस्तन्मात्राणीन्द्रियाणि च॥ १७.१९ ॥  
  
एवं सर्वं च मामेव यो वेद सुर सत्तमाः॥  
स एव सर्ववित्सर्वं सर्वात्मा परमेश्वरः॥ १७.२० ॥  
  
गां गोभिर्ब्राह्मणान्सर्वान्ब्रह्मण्येन हवींषि च॥  
आयुषायुस्तथा सत्यं सत्येन सुरसत्तमाः॥ १७.२१ ॥  
  
धर्मं धर्मेण सर्वांश्च तर्पयामि स्वतेजसा॥  
इत्यादौ भगवानुक्त्वा तत्रैवान्तरधीयत॥ १७.२२ ॥  
  
नापश्यन्त ततो देवं रुद्रं परमकारणम्॥  
ते देवाः परमात्मानं रुद्रं ध्यायन्ति शङ्करम्॥ १७.२३ ॥  
  
सनारायणका देवाः सेन्द्राश्च मुनयस्तथा॥  
तथोर्ध्वबाहवो देवा रुद्रं स्तुन्वन्ति सङ्करम्॥ १७.२४ ॥  
  
इति श्रीलिङ्गमहापुराणे उत्तरभागे सप्तदशोऽध्यायः॥ १७ ॥