---
title: १६७ कुन्त्यनुमोदः
unicode_script: devanagari

---


अध्यायः 167

हिडिम्बावधे प्रवृत्तस्य भीमस्य युधिष्ठिरकृतं निवारणं ॥ 1 ॥ हिडिम्बया स्वस्य धर्मज्ञत्वस्य भविष्यज्ज्ञत्वस्य च प्रकटनम् ॥ 2 ॥ हिडिम्बाया धर्मिष्ठतां ज्ञात्वा तदङ्गीकरणे भीमं प्रति कुन्त्या आज्ञा ॥ 3 ॥
वैशम्पायन उवाच 	001  
सा तानेवापतत्तूर्णं भगिनी तस्य रक्षसः ।	001a  
अब्रुवाणा हिडिम्बा तु राक्षसी पाण्डवान्प्रति ॥	001c  
अभिवाद्य ततः कुन्तीं धर्मराजं च पाण्डवम् ।	002a  
अभिपूज्य ततः सर्वान्भीमसेनमभाषत ॥	002c  
अहं ते दर्शादेव मन्मथस्य वशं गता ।	003a  
क्रूरं भ्रातृवचो हित्वा सा त्वामेवानिरुन्धती ॥	003c  
राक्षसे रौद्रसङ्काशे तवापश्यं विचेष्टितम् ।	004a  
अहं शुश्रूषुरिच्छेयं तव गात्रं निषेवितुम् ॥\'	004c  
भीमसेन उवाच 	005  
स्मरन्ति वैरं रक्षांसि मायामाश्रित्य मोहिनीम् ।	005a  
हिडिम्बे व्रज पन्थानं त्वमिमं भ्रातृसेवितम् ॥	005c  
युधिष्ठिर उवाच 	006  
क्रुद्धोऽपि पुरुषव्याघ्र भीम मा स्म स्त्रियं वधीः ।	006a  
शरीरगुप्त्यभ्यधिकं धर्मं गोपाय पाण्डव ॥	006c  
वधाभिप्रायमायान्तमवधीस्त्वं महाबलम् ।	007a  
रक्षसस्तस्य भगिनी किं नः क्रुद्धा करिष्यति ॥	007c  
वैशम्पायन उवाच 	008  
हिडिम्बा तु ततः कुन्तीमभिवाद्य कृताञ्जलिः ।	008a  
युधिष्ठिरं तु कौन्तेयमिदं वचनमब्रवीत् ॥	008c  
आर्ये जानासि यद्दुःखमिह स्त्रीणामनङ्गजम् ।	009a  
तदिदं मामनुप्राप्तं भीमसेनकृते शुभे ॥	009c  
सोढं तत्परमं दुःखं मया कालप्रतीक्षया ।	010a  
सोऽयमभ्यागतः कालो भविता मे सुखोदयः ॥	010c  
मया ह्युत्सृज्य सुहृदः स्वधर्मं स्वजनं तथा ।	011a  
वृतोऽयं पुरुषव्याघ्रस्तव पुत्रः पतिः शुभे ॥	011c  
वीरेणाऽहं तथाऽनेन त्वया चापि यशस्विनी ।	012a  
प्रत्याख्याता न जीवामि सत्यमेतद्ब्रवीमि ते ॥	012c  
यदर्हसि कृपां कर्तुं मयि त्वं वरवर्णिनि ।	013a  
मत्वा मूढेति तन्मां त्वं भक्ता वाऽनुगतेति वा ॥	013c  
भर्त्राऽनेन महाभागे संयोजय सुतेन ह ।	014a  
समुपादाय गच्छेयं यथेष्टं देवरूपिणम् ।	014c  
पुनश्चैवानयिष्यामि विस्रम्भं कुरु मे शुभे ॥	014e  
\'अहं हि समये लप्स्ये प्राग्भ्रातुरपवर्जनात् ।	015a  
ततः सोऽभ्यपतद्रात्रौ भीमसेनजिघांसया ॥	015c  
यथायथा विक्रमते यथारिमधितिष्ठति ।	016a  
तथातथा समासाद्य पाण्डवं काममोहिता ॥	016c  
न यातुधान्यहं त्वार्ये न चास्मि रजनीचरी ।	017a  
ईशा रक्षस्स्वसा ह्यस्मि राज्ञि सालकटङ्कटी ॥	017c  
पुत्रेण तव संयुक्ता युवतिर्देववर्णिनी ।	018a  
सर्वान्वोऽहमुपस्थास्ये पुरस्कृत्य वृकोदरम् ॥	018c  
अप्रमत्ता प्रमत्तेषु शुश्रूषुरसकृत्त्वहम् ।	019a  
\'वृजिने तारयिष्यामि दासीवच्च नरर्षभाः ॥	019c  
पृष्ठेन वो वहिष्यामि विमानं सुकृतानिव ।	020a  
यूयं प्रसादं कुरुत भीमसेनो भजेत माम् ॥	020c  
\'एवं ब्रुवन्ती ह तथा प्रत्याख्याता क्रियां प्रति ।	021a  
भूम्यां दुष्कृतिनो लोकान्गमिष्येऽहं न संशयः ॥	021c  
अहं हि मनसा ध्यात्वा सर्वं वेत्स्यामि सर्वदा ।	022a  
\'आपन्निस्तरणे प्राणान्धारयिष्ये न केनचित् ॥	022c  
सर्वमावृत्य कर्तव्यं धर्मं समनुपश्यता ।	023a  
आपत्सु यो धारयति स वै धर्मविदुत्तमः ॥	023c  
व्यसनं ह्येव धर्मस्य धर्मिणामापदुच्यते ।	024a  
पुम्यात्प्राणान्धारयति पुण्यं वै प्राणधारणम् ॥	024c  
येन केनाचरेद्धर्मं तस्मिन्गर्हा न विद्यते ।	025a  
\'महतोऽत्र स्त्रियं कामाद्बाधितां त्राहि मामपि ॥	025c  
धर्मार्थकाममोक्षेषु दयां कुर्वन्ति साधवः ।	026a  
तत्तु धर्ममिति प्राहुर्मुनयो धर्मवत्सलाः ॥	026c  
दिव्यज्ञानेन जानामि व्यतीतानागतानहम् ।	027a  
तस्माद्वक्ष्यामि वः श्रेय आसन्नं सर उत्तमम् ॥	027c  
अद्यासाद्य सरः स्नात्वा विश्रम्य च वनस्पतौ ।	028a  
श्वः प्रभाते महद्भूतं प्रादुर्भूतं जगत्पतिम् ॥	028c  
व्यासं कमलपत्राक्षं दृष्ट्वा शोकं विहास्यथ ।	029a  
धार्तराष्ट्राद्विवासं च दहनं वारणावते ॥	029c  
त्राणं च विदुरात्तुभ्यं विदितं ज्ञानचक्षुषा ।	030a  
आवासे शालिहोत्रस्य स वो वासं विधास्यति ॥	030c  
वर्षवातातपसहो ह्ययं पुण्यो वनस्पतिः ।	031a  
पीतमात्रे तु पानीये क्षुत्पिपासे विनश्यतः ॥	031c  
तपसा शालिहोत्रेण सरो वृक्षश्च निर्मितः ।	032a  
कादम्बाः सारसा हंसाः कुरर्यः कुररैः सह ॥	032c  
रुवन्ति मधुरं गीतं गान्धर्वस्वनमिश्रितम् ।	033a  
वैशम्पायन उवाच 	033  
तस्यास्तद्वचनं श्रुत्वा कुन्ती वचनमब्रवीत् ॥	033c  
युधिष्ठिरं महाप्राज्ञं सर्वधर्मविशारदम् ।	034a  
कुन्त्युवाच 	034  
त्वं हि धर्मभृतां श्रेष्ठो मयोक्तं शृणु भारत ॥	034c  
राक्षस्येषा हि वाक्येन धर्मं वदति साधु वै ।	035a  
भावेन दुष्टा भीमं वै किं करिष्यति राक्षसी ॥	035c  
भजतां पाण्डवं वीरमपत्यार्थं यदीच्छसि ।\'	036a  
युधिष्ठिर उवाच 	036  
एवमेतद्यथाऽऽत्थ त्वं हिडिम्बे नात्र संशयः ॥	036c  
स्थातव्यं तु त्वया धर्मे यथा ब्रूयां सुमध्यमे ।\'	037a  
नित्यं कृताह्निका स्नाता कृतशौचा सुरूपिणी ॥\'	037c  
स्नातं कृताह्निकं भद्रे कृतकौतुकमङ्गलम् ।	038a  
भीमसेनं भजेथास्त्वमुदिते वै दिवाकरे ॥	038c  
अहस्सु विहरानेन यथाकामं मनोजवा ।	039a  
अयं त्वानयितव्यस्ते भीमसेनः सदा निशि ॥	039c  
प्राक्सन्ध्यातो विमोक्तव्यो रक्षितव्यश्च नित्यशः ।	040a  
एवं रमस्व भीमेन यावद्गर्भस्य वेदनम् ॥	040c  
एष ते समयो भद्रे शुश्रूषा चाप्रमत्तया ।	041a  
नित्यानुकूलया भूत्वा कर्तव्यं शोभनं त्वया ॥ ॥	041c  

इति श्रीमन्महाभारते आदिपर्वणि हिडिम्बवधपर्वणि सप्तषष्ट्यधिकशततमोऽध्यायः ॥ 167 ॥

1-167-5 भ्रातृसेवितं पन्थानं मृत्युम् ॥ सप्तषष्ट्यधिकशततमोऽध्यायः ॥ 167 ॥