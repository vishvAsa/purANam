+++
title = "०३२ कैशिकवंशकथा"
title_english = "032 Story of vishvAmitra"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-032-Koushika_Vamsha_Katha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/01/032_kaishikavaMshakathA.md">
<details><summary><h2>IITK ...{Loading}...</h2></summary>

Description of the four sons of Brahma and the dynasty of Kusanabha--
enraged Windgod turns the daughters of Kusanabha into humpedback ones.



### श्लोकः
#### मूलम्
ब्रह्मयोनिर्महानासीत्कुशो नाम महातपाः।  
अक्लिष्टव्रतधर्मज्ञः सज्जनप्रतिपूजकः॥1.32.1॥

#### शब्दार्थः
ब्रह्मयोनिः originated from Brahma, महातपाः great ascetic, अक्लिष्टव्रतधर्मज्ञः indefatigable vows and conversant with righteousness, सज्जनप्रतिपूजकः one who worships pious  men, महान् great, कुशो नाम आसीत् there was one named Kusa.

#### आङ्ग्लानुवादः
There was a great ascetic named Kusa, born to Brahma, as ascetic indefatigable in vows, knowldegeable in dharma and a respector of the virtuous.



### श्लोकः
#### मूलम्
स महात्मा कुलीनायां युक्तायां सुगुणोल्बणान्।  
वैदर्भ्यां जनयामास चतुरस्सदृशान् सुतान्॥1.32.2॥  
कुशाम्बं कुशनाभं च अधूर्तरजसं वसुम्।

#### शब्दार्थः
सः महात्मा that eminent one, कुलीनायाम् in lady of noble descent, युक्तायाम् suitable to him, वैदर्भ्याम् in the princess of Vidarbha, कुशाम्बम् Kusamba, कुशनाभं च Kusanabha also, अधूर्तरजसम् Adhurta Rajasa, वसुम् Vasu, सुगुणोल्बणान् manifesting virtues, सदृशान् suitable ones, चतुरः four, सुतान् sons, जनयामास begot.

#### आङ्ग्लानुवादः
That great soul, Kusa, married the princess of Vidarbha  born in a noble family and a match for him. He begot four virtuous sons who resembled him. They were Kusamba, Kusanabha, Adhurtarajas and Vasu.



### श्लोकः
#### मूलम्
दीप्तियुक्तान् महोत्साहान् क्षत्रधर्मचिकीर्षया॥1.32.3॥  
तानुवाच कुशः पुत्रान् धर्मिष्ठान् सत्यवादिनः।

#### शब्दार्थः
कुशः Kusa, दीप्तियुक्तान् lustrous, महोत्साहान् men of great perseverance, धर्मिष्ठान् eager to observe righteousness, सत्यवादिनः men who always speak truth, तान् पुत्रान् those sons, क्षत्रधर्मचिकीर्षया with a desire to carry out duties of warrior race, उवाच spoke.

#### आङ्ग्लानुवादः
Kusa addressed his four brilliant sons who were highly enthusiastic, pious, truthful and were wedded to duties of the warrior raceः



### श्लोकः
#### मूलम्
क्रियतां पालनं पुत्राः धर्मं प्राप्स्यथ पुष्कलम्॥1.32.4॥  
ऋषेस्तु वचनं श्रुत्वा चत्वारो लोकसम्मताः।  
निवेशं चक्रिरे सर्वे पुराणां नृवरास्तदा॥1.32.5॥

#### शब्दार्थः
पुत्राः O My sons, पालनम् governance, क्रियताम् may be done, पुष्कलम् immense, धर्मं merit, प्राप्स्यथ you acquire, तदा then, ऋषेः that rishi's, वचनम् words, श्रुत्वा having heard, लोकसम्मताः men revered in the world, चत्वारः four, नृवराः best among men, सर्वे all of them, पुराणाम् of the cities, निवेशम् abodes, चक्रिरे constructed.

#### आङ्ग्लानुवादः
"O my sons, govern with righteousness so that you will acquire immense merit'. Hearing the words of the rishi, the four sons who were the best among men and revered in the world constructed four cities as their abodes.



### श्लोकः
#### मूलम्
कुशाम्बस्तु महातेजाः कौशाम्बीमकरोत्पुरीम् ।  
कुशनाभस्तु धर्मात्मा पुरं चक्रे महोदयम्॥1.32.6॥

#### शब्दार्थः
महातेजाः man possessing heroic lustre, कुशाम्बस्तु Kushamba on his part, कौशाम्बीम् Kaushambi, पुरीम् city, अकरोत् constructed, धर्मात्मा righteous, कुशनाभस्तु Kushanabha on his part, महोदयम् Mahodaya, पुरम् city, चक्रे constructed.

#### आङ्ग्लानुवादः
The brilliant Kushamba and the righteous Kushanabha constructed the cities of  
Kaushanbi and Mahodaya (as their capital) respectively.



### श्लोकः
#### मूलम्
अधूर्तरजसो राम धर्मारण्यं महीपतिः।  
चक्रे पुरवरं राजा वसुश्चक्रे गिरिव्रजम्॥1.32.7॥

#### शब्दार्थः
राम O Rama, अधूर्तरजसः Adhurtarajasa, महीपतिः king, धर्मारण्यम् Dharmaranya, पुरवरम् best of cities, चक्रे constructed, राजा king, वसुः Vasu, गिरिव्रजम् city of Girivraja, चक्रे constructed.

#### आङ्ग्लानुवादः
O Rama king Adhurtarajasa constructed Dharmaranya, the best of cities and king Vasu, the city of Girivrajam.



### श्लोकः
#### मूलम्
एषा वसुमती राम वसोस्तस्य महात्मनः।  
एते शैलवराः पञ्च प्रकाशन्ते समन्ततः॥1.32.8।

#### शब्दार्थः
राम O Rama, एषा this,  महात्मनः of the magnanimous, तस्य वसोः that Vasu's, वसुमती land, समन्ततः surrounded by, पञ्च five, शैलवराः excellent mountains, प्रकाशन्ते shining.

#### आङ्ग्लानुवादः
O Rama this place where we are (called Vasumati) belongs to the magnanimous king Vasu. This is  surrounded by five great shining mountains.



### श्लोकः
#### मूलम्
सुमागधी नदी रम्या मगधान् विश्रुताययौ।  
पञ्चानां शैलमुख्यानां मध्ये मालेव शोभते॥1.32.9॥

#### शब्दार्थः
रम्या delightful, विश्रुता renowned, सुमागधी नदी river Sumagadhi, मगधान् in Magadha, आययौ is flowing, पञ्चानाम् of the five, शैलमुख्यानाम् best of mountains, मध्ये amidst, माला इव like a  garland, शोभते is shining.

#### आङ्ग्लानुवादः
The delightful and renowned river Sumagadhi (known as Sona), flowing in the country of Magadha, looks beautiful like a garland amidst five great mountains.



### श्लोकः
#### मूलम्
सैषा हि मागधी राम वसोस्तस्य महात्मनः।  
पूर्वाभिचरिता राम सुक्षेत्रा सस्यमालिनी॥1.32.10॥

#### शब्दार्थः
राम Rama, सा एषा मागधी the same Magadhi river, महात्मनः of the magnanimous, तस्य वसोः pertains to Vasu, पूर्वाभिचरिता flowing from east, सुक्षेत्रा with fertile fields, सस्यमालिनी surrounded by crops as a garland.

#### आङ्ग्लानुवादः
Rama, this Magadhi river, of great Vasu flows from the east surrounded by fertile crops fields like a garland.



### श्लोकः
#### मूलम्
कुशनाभस्तु राजर्षिः कन्याशतमनुत्तमम्।  
जनयामास धर्मात्मा घृताच्यां रघुनन्दन॥1.32.11॥

#### शब्दार्थः
रघुनन्दन O Prince Raghu, धर्मात्मा the virtuous one, राजर्षिः rajarshi (a kshtriya who governs kingdom in saintly detached way), कुशनाभः तु Kusanabha, घृताच्याम् in a nymph named Ghritachi, अनुत्तमम् extremely beautiful, कन्याशतम् one hundred daughters, जनयामास begot.

#### आङ्ग्लानुवादः
O scion of the Raghu family, the virtuous rajarshi Kusanabha begot one hundred beautiful daughters through a nymph named Ghritachi.



### श्लोकः
#### मूलम्
तास्तु यौवनशालिन्यो रूपवत्यस् स्वलङ्कृताः।  
उद्यानभूमिमागम्य प्रावृषीव शतह्रदाः॥1.32.12॥  
गायन्त्यो नृत्यमानाश्च वादयन्त्यश्च सर्वशः।  
आमोदं परमं जग्मुर्वराभरणभूषिताः॥1.32.13॥

#### शब्दार्थः
यौवनशालिन्यः resplendent with youth, रूपवत्यः beautiful, ताः they, स्वलङ्कृताः well adorned, उद्यानभूमिम् pleasuregarden, आगम्य having reached, प्रावृषि in the rainy season, शतह्रदाः इव like lightenings, गायन्त्यः singing, नृत्यमानाश्च dancing, वादयन्त्यः playing on instruments, वराभरणभूषिताः decked with all ornaments, सर्वशः moving in all directions, परमम् great, आमोदम् delight, जग्मुः obtained.

#### आङ्ग्लानुवादः
Those welladorned, beautiful, young maidens in the pleasuregarden looked like lightnings in the rainy season. Bedecked with fine ornaments they were singing, dancing, playing on instruments and moving in all directions in great delight.



### श्लोकः
#### मूलम्
अथ ताश्चारुसर्वाङ्ग्यो रूपेणाप्रतिमा भुवि।  
उद्यानभूमिमागम्य तारा इव घनान्तरे॥1.32.14॥

#### शब्दार्थः
अथ there after, चारुसर्वाङ्ग्यः having all beautiful limbs, रूपेण in beauty, भुवि on earth, अप्रतिमाः unparalleled, ताः those maidens, उद्यानभूमिम् pleasuregarden, आगम्य having reached, घनान्तरे in the midst of clouds, ताराः इव like stars (appeared).

#### आङ्ग्लानुवादः
With beautiful limbs of unparalleled beauty on earth, they shone in the pleasuregarden like stars in the midst of clouds.



### श्लोकः
#### मूलम्
तास्सर्वगुणसम्पन्ना रूपयौवनसंयुताः।  
दृष्ट्वा सर्वात्मको वायुरिदं वचनमब्रवीत्॥1.32.15॥

#### शब्दार्थः
सर्वात्मकः the all pervading one, वायुः windgod, सर्वगुणसम्पन्नाः those women endowed with all virtues, रूपयौवनसंयुताः blessed with youth and beauty, ताः them, दृष्ट्वा having seen, इदम् these, वचनम् words, अब्रवीत् spoke.

#### आङ्ग्लानुवादः
At the sight of the maidens embellished with all virtues and youth and beauty, the allpervading Windgod addressed them these wordsः



### श्लोकः
#### मूलम्
अहं वः कामये सर्वा भार्या मम भविष्यथ।  
मानुषस्त्यज्यतां भावः दीर्घमायुरवाप्स्यथ॥1.32.16॥

#### शब्दार्थः
अहम् I, वः सर्वाः all of you, कामये I am loving, मम my, भार्याः wives, भविष्यथ you may agree to become, मानुषः mortal, भावः feeling, त्यज्यताम् may be abandoned, दीर्घम् long duration, आयुः of life, अवाप्स्यथ you may attain.

#### आङ्ग्लानुवादः
I request you all to be my wives. You will leave this feeling of mortality and attain a  
long life.



### श्लोकः
#### मूलम्
चलं हि यौवनं नित्यं मानुषेषु विशेषतः।  
अक्षय्यं यौवनं प्राप्ताः अमर्यश्च भविष्यथ॥1.32.17॥

#### शब्दार्थः
नित्यम् always, यौवनम् youth, चलं हि is unstable, मानुषेषु in human beings, विशेषतः especially, अक्षय्यम् permanent (not liable to deterioration), यौवनम् youth, प्राप्ताः you attain, अमर्यः च immortal women, भविष्यथ will become.

#### आङ्ग्लानुवादः
Youth is always unstable, especially in human beings. If you marry me, you will be ever youthful like devatas.



### श्लोकः
#### मूलम्
तस्य तद्वचनं श्रुत्वा वायोरक्लिष्टकर्मणः।  
अपहास्य ततो वाक्यं कन्याशतमथाब्रवीत् ॥1.32.18॥

#### शब्दार्थः
ततः thereafter, अक्लिष्टकर्मणः of him who accompanies pious and wise acts, तस्य वायोः that windgod's, तत् वचनम् those words, श्रुत्वा having heard, अपहास्य ridiculing him, कन्याशतम् hundred maidens, अथ thereafter, वाक्यम् these words, अब्रवीत् spoke.

#### आङ्ग्लानुवादः
At the works of the untiringly blowing Windgod the lunged maidens laughed and saidः



### श्लोकः
#### मूलम्
अन्तश्चरसि भूतानां सर्वेषां त्वं सुरोत्तम ।  
प्रभावज्ञाः स्म ते सर्वाः किमस्मानवमन्यसे॥1.32.19॥

#### शब्दार्थः
सुरोत्तम O Best among devatas, त्वम् you, सर्वेषाम् of everyone, भूतानाम् living beings, अन्तः within, चरसि you move, सर्वाः all of us, ते your, प्रभावज्ञाः स्म knowers of your valour, अस्मान् us, किम् अवमन्यसे why are you insulting.

#### आङ्ग्लानुवादः
"O best among devatas you move within all living beings, we feel your impact. Why do you insult us?



### श्लोकः
#### मूलम्
कुशनाभसुतास्सर्वाः समर्थास्त्वां सुरोत्तम।  
स्थानाच्च्यावयितुं देवं रक्षामस्तु तपो वयम्॥1.32.20॥

#### शब्दार्थः
सुरोत्तम O Best among devatas, सर्वाः वयं all of us, कुशनाभसुताः daughters of Kusanabha, देवम् the divine one, त्वाम् you, स्थानात् from your authority, च्यावयितुम् to pull down, समर्थाः तु are capable, but, तपः ascetic merit of a virgin, रक्षामः we are protecting.

#### आङ्ग्लानुवादः
"O best among devatas we are daughters of Kusanabha, We are capable of pulling you down from your position. We are safeguarding our ascetic merit as virgins (we could curse you to save our ascetic merit)" of Kusnabha.



### श्लोकः
#### मूलम्
माभूत्स कालो दुर्मेधः पितरं सत्यवादिनम्।  
नावमन्यस्व धर्मेण स्वयं वरमुपास्महे॥1.32.21॥

#### शब्दार्थः
दुर्मेधः O Foolish one, सत्यवादिनम् always speaking truth, पितरम् our sire, न अवमन्यस्व you may not dishonour, धर्मेण by ones own duty, स्वयम् personally, वरम् bridegroom, उपास्महे will serve, सः that, कालः time, माभूत् let not come.

#### आङ्ग्लानुवादः
O wicked one, do not dishonour our father who always speaks the truth. He will choose the bridegrooms righteously. Do not invite death (father may be the cause of your death).



### श्लोकः
#### मूलम्
पिता हि प्रभुरस्माकं दैवतं परमं हि नः।  
यस्य नो दास्यति पिता स नो भर्ता भविष्यति॥1.32.22॥

#### शब्दार्थः
अस्माकम् for us, पिता our father, प्रभुः हि is lord indeed, सः he, परमम् great, दैवतम् god, पिता father, नः for us, यस्य to whom so ever, दास्यति gives, सः he, नः for us, भर्ता husband, भविष्यति will become.

#### आङ्ग्लानुवादः
Our father is our lord. Our father is god to us. Whomsoever our father offers us shall become our husband".



### श्लोकः
#### मूलम्
तासां तद्वचनं श्रुत्वा वायुः परमकोपनः।  
प्रविश्य सर्वगात्राणि बभञ्ज भगवान् प्रभुः॥1.32.23॥

#### शब्दार्थः
तासाम् those maidens', तत् वचनम् those words, श्रुत्वा having heard, प्रभुः lord, the powerful one, भगवान् the venerable one, वायुः windgod, परमकोपनः exceedingly enraged, सर्वगात्राणि all the limbs of their body, प्रविश्य having entered, बभञ्ज twisted.

#### आङ्ग्लानुवादः
Having heard the words of those maidens, the most powerful and venerable Windgod became furious. He entered all the limbs of their bodies, twisted and distorted them.



### श्लोकः
#### मूलम्
ताः कन्या वायुना भग्ना विविशुर्नृपतेर्गृहम्।  
प्रापतन् भुवि सम्भ्रान्तास्सलज्जास् सास्रलोचनाः॥1.32.24॥

#### शब्दार्थः
वायुना by windgod, भग्नाः shattered, ताः कन्याः those maidens, नृपतेः king's, गृहम् residence, विविशुः entered, संभ्रान्ताः agitated, सलज्जाः overtaken by shame, सास्रलोचनाः with tears filling their eyes, भुवि on the ground, प्रापतन् fell down.

#### आङ्ग्लानुवादः
Their bodies disfigured and shattered by the Windgod, the maidens with tears flowing from their eyes entered the palace and fell down on the ground, agitated and overtaken by shame.



### श्लोकः
#### मूलम्
स च ता दयिता दीनाः कन्याः परमशोभनाः।  
दृष्ट्वा भग्नास्तदा राजा सम्भ्रान्त इदमब्रवीत्॥1.32.25॥

#### शब्दार्थः
सः राजा the king, तदा then, दयिताः beloved, दीनाः distressed, परमशोभनाः extremely beautiful, कन्याः daughters, भग्नाः shattered, दृष्ट्वा having seen, सम्भ्रान्तः agitated, इदम् these words, अब्रवीत् spoke.

#### आङ्ग्लानुवादः
The king saw his extremely beautiful beloved daughters distressed and shattered and spoke these words with bewilderment.



### श्लोकः
#### मूलम्
किमिदं कथ्यतां पुत्र्यः को धर्ममवमन्यते।  
कुब्जाः केन कृताः सर्वा वेष्टन्त्यो नाभिभाषथ।  
एवं राजा विनिश्श्वस्य समाधिं सन्दधे ततः॥1.32.26॥

#### शब्दार्थः
पुत्र्यः O Daughters, इदम् this, किम् what?, कः who?, धर्मम् virtue, अवमन्यते is disregarding, कथ्यताम् let it be told, सर्वाः all of you, कुब्जाः hump backed ones, केन कृताः by whom are you disfigured, वेष्टन्त्यः encircling, नाभिभाषथ you are not speaking, राजा king, एवम् in this way, विनिश्वस्य heaved a sigh, ततः then, समाधिम् concentration of mind, सन्दधे attained.

#### आङ्ग्लानुवादः
"O daughters What has happened? Who has dishonoured virtue? Say it at once. Who has made you hunchbacked? Standing roud me, why are you dumb?" The king heaved a sigh and entered into a state of samadhi.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे द्वात्रिंशस्सर्गः॥  
Thus ends the thirtysecond sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/01/032_kaishikavaMshakathA.md">
<details><summary><h2>भूषणम् ...{Loading}...</h2></summary>



ब्रह्मयोनिर्महानासीत् कुशो नाम महातपाः ।  

अक्लिष्टव्रतधर्मज्ञः सज्जनप्रतिपूजकः  ॥  १।३२।१  ॥   

एवं शोणकूलदेशवैभवे पृष्टे अयं मद्वंश्यानां देश इति विवक्षन् स्वान्वयं
प्रदर्शयति द्वात्रिंशे ब्रह्मयोनिरित्यादि । ब्रह्मा योनिः कारणं यस्य सः
ब्रह्मयोनिः अयोनिजो ब्रह्मपुत्रः । महान्  

ज्ञानशौर्यादिभिरितरब्रह्मपुत्रविलक्षणः । कौ भूमौ शेत इति कुशः ।
नारदादिवत् ब्रह्मलोके ऽनवस्थाय प्रजापालने दत्तादरतया भूमाववस्थानात् कुश
इत्यस्य नाम, अत एव क्षत्रियव्यापारात् क्षत्रियो ऽयम् । अक्लिष्टं
निर्बाधं व्रतं यस्य सो ऽक्लिष्टव्रतः अक्लिष्टव्रतश्चासौ धर्मज्ञश्चेति
कर्मधारयः  ॥  १।३२।१  ॥   

  

स महात्मा कुलीनायां युक्तायां सुगुणोल्बणान् ।  

वैदर्भ्यां जनयामास सदृशांश्चतुरः सुतान् ।  

कुशाम्बं कुशनाभं च आधूर्तरजसं वसुम्  ॥  १।३२।२  ॥   

स इति सार्द्धश्लोकः । युक्तायाम् अनुरूपायाम्  ॥  १।३२।२  ॥   

  

दीप्तियुक्तान् महोत्साहान् क्षत्रधर्मचिकीर्षया ।  

तानुवाच कुशः पुत्रान् धर्मिष्ठान् सत्यवादिनः  ॥  १।३२।३  ॥   

दीप्तीति सार्द्धश्लोकः । क्षत्रधर्मः प्रजापालनम् । पुष्कलं समग्रम्  ॥ 
१।३२।३  ॥   

  

क्रियतां पालनं पुत्रा धर्मं प्राप्स्यथ पुष्कलम् ।  

ऋषेस्तु वचनं श्रुत्वा चत्वारो लोकसम्मताः ।  

निवेशं चक्रिरे सर्वे पुराणां नृवरास्तदा  ॥  १।३२।४  ॥   

ऋषेः कुशस्य निवेशं सन्निवेशम्  ॥  १।३२।४  ॥   

  

कुशाम्बस्तु महातेजाः कौशाम्बीमकरोत्पुरीम् ।  

कुशनाभस्तु धर्मात्मा पुरं चक्रे महोदयम्  ॥  १।३२।५  ॥   

आधूर्तरजसो राम धर्मारण्यं महीपतिः ।  

चक्रे पुरवरं राजा वसुश्चक्रे गिरिव्रजम्  ॥  १।३२।६  ॥   

कुशाम्ब इत्यादिश्लोकद्वयम्  ॥  १।३२।५,६  ॥   

  

एषा वसुमती राम वसोस्तस्य महात्मनः ।  

एते शैलवराः पञ्च प्रकाशन्ते समन्ततः  ॥  १।३२।७  ॥   

एषेति । एषा शोणकूलस्था । शैलवराः गिरिव्रजसञ्ज्ञामूलाः  ॥  १।३२।७  ॥   

  

सुमागधी नदी रम्या मगधान् विश्रुता ययौ ।  

पञ्चानां शैलमुख्यानां मध्ये मालेव शोभते  ॥  १।३२।८  ॥   

सुमागधीति । मगधदेशादागता मागधीति शोण एवोच्यते । आययावितिच्छेदः  ॥  १।३२।८
 ॥   

  

सैषा हि मागधी राम वसोस्तस्य महात्मनः ।  

पूर्वाभिचरिता राम सुक्षेत्रा सस्यमालिनी  ॥  १।३२।९  ॥   

सैषेति । पूर्वाभिचरिता पूर्वदेशात् प्रत्यङ्मुखवाहिनी । सुक्षेत्रा
उभयपार्श्वत इति शेषः  ॥  १।३२।९  ॥   

  

कुशनाभस्तु राजर्षिः कन्याशतमनुत्तमम् ।  

जनयामास धर्मात्मा घृताच्यां रघुनन्दन  ॥  १।३२।१०  ॥   

कुशनाभ इत्यादि । घृतवत्पुरुषं दृष्ट्वा द्रवती सत्यञ्चतीति घृताची ।
कुशनाभभार्या घृतवत्पुरुषं कृत्वाञ्चतीति वा । अप्सरसः  ॥  १।३२।१०  ॥   

  

तास्तु यौवनशालिन्यो रूपवत्यः स्वलङ्कृताः ।  

उद्यानभूमिमागम्य प्रावृषीव शतह्रदाः  ॥  १।३२।११  ॥   

गायन्त्यो नृत्यमानाश्च वादयन्त्यश्च सर्वशः ।  

आमोदं परमं जग्मुर्वराभरणभूषिताः  ॥  १।३२।१२  ॥   

तास्त्विति श्लोकद्वयम् । उद्यानभूमिमागम्य शतह्रदा इव स्थिताः । शतह्रदाः
विद्युतः । नृत्यमानाः नृत्यन्त्यः वादयन्त्यः, वीणा इति शेषः । आमोदं
सन्तोषम् । स्वलङ्कृताः, कुसुमचन्दनतिलकादिभिः  ॥  १।३२।११,१२  ॥   

  

अथ ताश्चारुसर्वाङ्ग्यो रूपेणाप्रतिमा भुवि ।  

उद्यानभूमिमागम्य तारा इव घनान्तरे  ॥  १।३२।१३  ॥   

अथेति । तारा इव बभुरिति शेषः  ॥  १।३२।१३  ॥   

  

ताः सर्वगुणसम्पन्ना रूपयौवनसंयुताः ।  

दृष्ट्वा सर्वात्मको वायुरिदं वचनमब्रवीत्  ॥  १।३२।१४  ॥   

ता इति । सर्वगुणसम्पन्नाः सर्वालङ्कारसम्पन्नाः । सर्वत्र आत्मा स्वरूपं
यस्य सः सर्वात्मकः, सर्वत्र सञ्चारीत्यर्थः  ॥  १।३२।१४  ॥   

  

अहं वः कामये सर्वा भार्या मम भविष्यथ ।  

मानुषस्त्यज्यतां भावो दीर्घमायुरवाप्स्यथ  ॥  १।३२।१५  ॥   

अहमिति । वः भवतीः । मानुषे भवो मानुषः । भावः अनुरागः । त्यज्यतां तथा सति
दीर्घमायुरवाप्स्यथ  ॥  १।३२।१५  ॥   

  

चलं हि यौवनं नित्यं मानुषेषु विशेषतः ।  

अक्षयं यौवनं प्राप्ता अमर्यश्च भविष्यथ  ॥  १।३२।१६  ॥   

चलमिति । नित्यं सर्वदा अक्षयमिति मद्भार्यात्व इति शेषः  ॥  १।३२।१६  ॥   

  

तस्य तद्वचनं श्रुत्वा वायोरक्लिष्टकर्मणः ।  

अपहास्य ततो वाक्यं कन्याशतमथाब्रवीत्  ॥  १।३२।१७  ॥   

तस्येति । अक्लिष्टकर्मणः अप्रतिहतकर्मणः । ततः तद्वाक्यश्रवणेन । अपहास्य
अथाब्रवीत्  ॥  १।३२।१७  ॥   

  

अन्तश्चरसि भूतानां सर्वेषां त्वं सुरोत्तम ।  

प्रभावज्ञाः स्म ते सर्वाः किमस्मानवमन्यसे  ॥  १।३२।१८  ॥   

अन्तरिति । अन्तश्चरसि प्राणरूपेण । भूतानां प्राणिनां प्रभावज्ञाः
एवंविधप्रभावज्ञाः । अस्मान् ज्ञातभवत्प्रभावान्  ॥  १।३२।१८  ॥   

  

कुशनाभसुताः सर्वाः समर्थास्त्वां सुरोत्तम ।  

स्थानाच्च्यावयितुं देवं रक्षामस्तु तपो वयम्  ॥  १।३२।१९  ॥   

कुशेति । स्थानात् अधिकारात् । देवं भवन्तम्  ॥  १।३२।१९  ॥   

  

माभूत्स कालो दुर्मेधः पितरं सत्यवादिनम् ।  

नावमन्यस्व धर्मेण स्वयं वरमुपास्महे  ॥  १।३२।२०  ॥   

माभूदिति । सः नः पिता ते कालः मृत्युः माभूत् । हे दुर्मेधः दुर्बुद्धे
पितरं नावमन्यस्व । धर्मेण पितृप्रदानरूपेण । वरं स्वयमुपास्महे
प्रतीक्षामहे, पिता स्वयं यस्मै दास्यति तं प्रतीक्षामह इत्यर्थः  ॥ 
१।३२।२०  ॥   

  

पिता हि प्रभुरस्माकं दैवतं परमं हि नः ।  

यस्य नो दास्यति पिता स नो भर्ता भविष्यति  ॥  १।३२।२१  ॥   

उक्तं विवृणोति पितेति  ॥  १।३२।२१  ॥   

  

तासां तद्वचनं श्रुत्वा वायुः परमकोपनः ।  

प्रविश्य सर्वगात्राणि बभञ्ज भगवान् प्रभुः  ॥  १।३२।२२  ॥   

तासामिति । बभञ्ज कुब्जीचकार  ॥  १।३२।२२  ॥   

  

ताः कन्याः वायुना भग्ना विविशुर्नृपतेर्गृहम् ।  

प्रापतन् भुवि सम्भ्रान्ताः सलज्जाः साश्रुलोचनाः  ॥  १।३२।२३  ॥   

ता इति । सलज्जाः शरीरवैरूप्यादिति भावः  ॥  १।३२।२३  ॥   

  

स च ता दयिता दीनाः कन्याः परमशोभनाः ।  

दृष्ट्वा भग्नास्तदा राजा सम्भ्रान्त इदमब्रवीत्  ॥  १।३२।२४  ॥   

स चेति । सम्भ्रान्तः पर्याकुलचित्तः  ॥  १।३२।२४  ॥   

  

किमिदं कथ्यतां पुत्र्यः को धर्ममवमन्यते ।  

कुब्जाः केन कृताः सर्वा वेष्टन्त्यो नाभिभाषथ  ॥  १।३२।२५  ॥   

किमिति । को धर्ममवमन्यते, बलात्कारं करोतीत्यर्थः । कुब्जाः वक्रशरीराः  ॥ 
१।३२।२५  ॥   

  

एवं राजा विनिश्वस्य समाधिं सन्दधे ततः  ॥  १।३२।२६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे द्वात्रिंशः सर्गः
 ॥  ३२  ॥   

एवमिति । पृष्ट्वेति शेषः । विनिश्वस्य व्यथित्वा । समाधिं किंवक्ष्यन्तीति
तद्वचनश्रवणावधानम्  ॥   

१।३२।२६  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने द्वात्रिंशः सर्गः  ॥  ३२  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/01/032_kaishikavaMshakathA.md">
<details><summary><h2>शिरोमणी ...{Loading}...</h2></summary>



विश्वामित्रकथनमेवाह ब्रह्मयोनिरिति । ब्रह्मा हिरण्यगर्भः योनिः
उत्पत्तिकारणं यस्य सः ब्रह्मपुत्र इत्यर्थः । अत एव महायशाः
उत्तमयशोविशिष्टः अक्लिष्टव्रतधर्मज्ञः अक्लिष्टं बाधारहितं व्रतं सङ्कल्पो
यस्य स सत्यसङ्कल्प इत्यर्थः । धर्मं जानाति धर्मज्ञः स एव स इति कर्मधारयः
। अत एव सज्जनप्रतिपूजकः महात्मप्रतिपूजनस्य कर्ता अत एव महान्सर्वश्रेष्ठः
कुशो नामासीत्  ॥  १।३२।१  ॥   

  

स इति । महात्मा स कुशनामा कुलीनायामुत्कृष्टकुलविशिष्टायां
युक्तायामात्मसदृशायां वैदर्भ्यां सुमहाबलान् अत्यन्तबलविशिष्टान् कुशाम्बं
कुशनाभं च अमूर्तिरजसं च वसुं च चतुरः सदृशान्सुतान् जनयामास । एक एव चः
स्वहीनयोरप्यन्वेति  ॥  १।३२।२  ॥   

  

दीप्तियुक्तानिति । दीप्तियुक्तानतिप्रकाशविशिष्टान् धर्मिष्ठान्
अतिशयधर्मविशिष्टान्सत्यवादिनः सत्यवचनांस्तान् चतुरः सुतान्
क्षत्रधर्मचिकीर्षया क्षत्रियधर्मप्रवृत्तीच्छया उवाच  ॥  १।३२।३  ॥   

  

तद्वचनमेवाह क्रियतामित्यर्धेन । हे पुत्राः पालनं प्रजारक्षणं क्रियतां
तेन पुष्कलं सम्पूर्णं धर्मं प्राप्स्यथ । तदा तस्मिन् काले लोकसम्मताः
नृवराः नरश्रेष्ठाः सर्वे ते चत्वारः पुत्राः पितुर्वचनं श्रुत्वा पुराणां
निवेशं निर्माणं चक्रिरे  ॥  १।३२।४  ॥   

  

तत्प्रकारमाह कुशाम्ब इति । महातेजाः कुशाम्बस्तु कौशाम्बीं पुरीमकरोत् ।
धर्मात्मा कुशनाभस्तु महोदयं नाम पुरं चक्रे  ॥  १।३२।५  ॥   

  

अमूर्तिरजस इति । हे राम महीपतिः अमूर्तिरजसः धर्मारण्यं पुरवरं चक्रे राजा
वसुः गिरिव्रजं पुरवरं चक्रे पुरवरमित्युभयान्वयि  ॥  १।३२।६  ॥   

  

एषेति । हे राम महात्मनः तस्य वसोः एषा वसुमती पृथ्वी समन्ततः एते पञ्च
शैलवराश्च प्रकाशन्ते । विनापि चं समुच्चयः  ॥  १।३२।७  ॥   

  

सुमागधीति । पञ्चानां शैलमुख्यानां मध्ये माला इव या शोभते सा विश्रुता
प्रसिद्धा रम्या रमणीया सुमागधी नदी मगधान् ययौ । येति सेति चाध्याहृतम्  ॥ 
१।३२।८  ॥   

  

सेति । हे वीर पूर्वाभिचरिता पूर्वदिग्वाहिनी सुक्षेत्रा शोभनानि
क्षेत्राणि उभयकूलवर्तीनि यस्या अत एव सस्यमालिनी सस्याभिन्नमालास्ति अस्या
"व्रीह्यादिभ्यश्च" इतीनिः एषा मागधीनामनदी अपि महात्मनस्तस्य वसोः
सम्बन्धिनी । हिशब्दो ऽप्यर्थे  ॥  १।३२।९  ॥   

  

कुशनाभ इति । हे रघुनन्दन धर्मात्मा धर्मस्वभावः राजर्षिः कुशनाभस्तु
अनुत्तमं सर्वश्रेष्ठं  

कन्याशतं शतसङ्ख्याककन्याः घृताच्यामप्सरस्सु जनयामास  ॥  १।३२।१०  ॥   

  

ता इति । यौवनशालिन्यः प्राप्तयौवनावस्था अत एव रूपवत्यः
प्रशस्तरूपविशिष्टाः स्वलङ्कृताः शोभनकुङ्कुमकस्तूर्यादिभिः
प्राप्तालङ्काराः उद्यानभूमिमागम्य प्रावृषि ऋतौ शतह्रदा इव शतह्रदसदृश्यः
वराभरणभूषिताः वराभरणैः नूपुरादिभिः भूषिताः शतं कन्याः गायन्त्यः
नृत्यमानाश्च वादयन्त्यश्च सत्यः परमामोदं जग्मुः । श्लोकद्वयमेकान्वयि ।
तुर्हेतौ  ॥  १।३२।११,१२  ॥   

  

अथेति । चारुसर्वाङ्ग्यः भुवि रूपेण अप्रतिमाः न प्रतिमाः प्रतिनिधयो
यासामनुपमरूपविशिष्टा इत्यर्थः । अथ मङ्गलदर्शनाः ताः शतकन्याः
उद्यानभूमिमागम्य घनान्तरे तारा इव शुशुभिरे इति शेषः  ॥  १।३२।१३  ॥   

  

ता इति । सर्वगुणसम्पन्नाः रूपयौवनसंयुताः ताः शतं कन्याः सर्वात्मको
वायुर्दृष्ट्वा इदं वचनमब्रवीत्  ॥  १।३२।१४  ॥   

  

तद्वचनमेवाह अहमिति । वः युष्मान्सर्वा अहं कामये अतो मम भार्या यूयं
भविष्यथ । अतः मानुषः मनुष्यविषयको भावो ऽनुरागः त्यज्यतामत एव
दीर्घमायुर्यूयमवाप्स्यथ । मम भार्या भविष्यथेत्यनेन मम कामनावैफल्यं न
भवतीति हेतुर्ध्वनितः । मानुषशब्दो ऽर्शआद्यजन्तः "तस्येदम्" इत्यणन्तो वा
 ॥  १।३२।१५  ॥   

  

मत्स्वीकारो ऽवश्यं भवतीभिः कर्तव्य इति बोधयन्नाह चलमिति । मानुषेषु यौवनं
विशेषतो नित्यं चलं हि यदि यूयममरीः अमरीत्वं भविष्यथ प्राप्स्यथ तर्हि
अक्षयं क्षयरहितं यौवनं प्राप्ता भविष्यथ । अमरीशब्दो भावप्रधानः । अमर्य
इति पाठे तु भावप्रधाननिर्देशकल्पना नेति बोध्यम्  ॥  १।३२।१६  ॥   

  

तस्येति । अथ वायुवचनकथनानन्तरमक्लिष्टकर्मणः अबाधितक्रियस्य ततः
मोहकवचनविस्तारकर्तुः तस्य प्रसिद्धस्य वायोः तन्मोहकं वचनं श्रुत्वा
अपहस्य संस्मित्य कन्याशतं वाक्यमब्रवीत्  ॥  १।३२।१७  ॥   

  

तद्वाक्यमेवाह अन्तरिति । हे सुरोत्तम वायो सर्वेषां भूतानामन्तर्मध्ये
त्वं चरसि । एतेन यः सर्वान्तश्चारी स सर्वान्तर्ज्ञातापीति सूचितम् ।
तेनास्मदन्तर्ज्ञातृत्वमपि त्वय्यप्यस्तीति ध्वनितम् । तेन एतासां
मय्यनुरागो नास्तीति मदनुचितोक्तिं न करिष्यन्तीति
ज्ञात्वाप्यनुचिताज्ञापनं तव नोचितमिति व्यञ्जितम् । अतः ते तव प्रभावज्ञाः
सर्वा अस्मान् किमवमन्यसे किमर्थमवमानयसि । अवमन्यसे इत्यत्र
अन्तर्भावितणिजर्थः  ॥  १।३२।१८  ॥   

  

ननु ज्ञातप्रभावान्मत्तः कुतो न बिभिथेत्यत आहुः कुशनाभेति । हे सुरोत्तम
सधर्माः धर्मसहिताः सर्वाः कुशनाभसुताः वयं देवं भवन्तं स्थानात्
प्राप्ताधिकारात् च्यावयितुं पातयितुं समर्थाः स्मः । ननु अनुचितवचनं
श्रुत्वा कुतो न मां पातयथ इत्यत आहुः वयं तपः स्वार्जितधर्ममेव रक्षामः
शापेन स्थानात् च्यावने तपो विनष्टं स्यादिति शापो न दीयत इति भावः ।
तुशब्द एवार्थे । समर्था इत्यध्याहृतम् । सुता देव समस्ताः सुरसत्तम इत्यपि
पाठः क्वचित्  ॥  १।३२।१९  ॥   

  

मेति । हे दुर्मेधः दुष्टबुद्धिकारक यस्मिन्काले सत्यवादिनं
पितरमवमन्यानादृत्य स्वधर्मेण शोभनो अतिशयितो यो ऽधर्मः पितरि सति
स्वातन्त्र्याचरणं तेन वरं स्वयमुपास्महे स्वीकुर्मः । सकालो मा भूत्
नावमन्यस्वेति पाठे तु यं सत्यवादिनमत एव वरं सर्वश्रेष्ठं पितरं स्वधर्मेण
वयमुपास्महे सेवामहे । तं पितरं स्वयं त्वं नावमन्यस्व । यतः स पिता कालः
शापादिना त्वद्विघातको मा भूत् । एतेन नावमन्यस्वेति पाठो ऽपाठ इति
भट्टोक्तिश्चिन्त्या  ॥  १।३२।२०  ॥   

  

पिता नावमन्तव्य इत्यत्र हेतुं वदन्त्य आहुः पितेति । अस्माकं प्रभुः
नियन्ता परमं दैवतं देवता च सः प्रसिद्धः पितैव अतो नः पिता नो ऽस्मान्
यस्य यस्मै दास्यति स नो ऽस्माकं भर्ता भविष्यति  

हिशब्द एवार्थे यस्येति सम्बन्धसामान्ये षष्ठी  ॥  १।३२।२१  ॥   

  

तासामिति । तासां कन्यानां तत्स्वास्वीकारबोधकं वचनं श्रुत्वा परमकोपनो
भगवान् माहात्म्यविशिष्टः प्रभुः समर्थो हरिः सर्वव्यापको वायुः प्रविश्य
तच्छरीरान्तः प्राप्य सर्वगात्राणि बभञ्ज । ऽभगं श्रीकाममाहात्म्य ऽ इति
कोशः । क्वचिद्वायुरिति पाठः । तत्रान्ते हरिरिति  ॥  १।३२।२२  ॥   

  

ता इति । वायुना भग्ना अत एव सम्भ्रान्ताः उद्विग्नाः सलज्जाः लज्जासहिताः
साश्रुलोचनाः अश्रुयुक्तलोचनविशिष्टास्ताः कन्याः नृपतेर्गृहं विविशुः ।
भुवि प्रापतंश्च । विनापि चं समुच्चयः  ॥  १।३२।२३  ॥   

  

स इति । तदा कन्याप्रवेशनसमये भग्नाः वायुकृतशरीरकुटिलतां प्राप्ताः अत एव
दीनाः परमशोभनाः अतिकान्तिमतीः दर्षिताः प्रियाः ताः कन्याः दृष्ट्वैव
सम्भ्रान्तः उद्विग्नचित्तः स राजा इदमब्रवीत् । चशब्द एवार्थे  ॥  १।३२।२४
 ॥   

  

तद्वचनमेवाह किमिति । हे पुत्र्यः धर्मं को ऽवमन्यते तिरो ऽकरोत् ननु को
ऽपि नावमन्यते इत्यत आह कुब्जाः केन हेतुना यूयं कृताः चेष्टन्त्यः सर्वा
यूयं किं किमर्थं नाभिभाषथ इदं कथ्यताम् । को धर्ममवमन्यते इत्यनेन
केनचिदिमाः अवश्यमवमानिताः इति चेष्टादिना ज्ञातमिति ध्वनितम् । अवमन्यते
इत्यत्र वर्तमानसामीप्य इति भूते लट्  ॥  १।३२।२५  ॥   

  

एवमिति । राजा एवमनेन प्रकारेण पृष्ट्वा ततः तद्विकलताहेतोः विनिःश्वस्य
शोकसूचकोर्ध्वश्वासं प्राप्य समाधिं चित्तैकाग्र्यं सन्दधे विचारतः
कारयामासेत्यर्थः  ॥  १।३२।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे द्वात्रिंशः
सर्गः  ॥  ३२  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/01/032_kaishikavaMshakathA.md">
<details><summary><h2>तिलकम् ...{Loading}...</h2></summary>



शोणाकूलदेशवैभवप्रश्ने मद्वंश्यानामयं देश इत्युत्तरमाह ब्रह्मयोनिरिति ।
ब्रह्मपुत्र इत्यर्थः । अक्लिष्टव्रतश्चासौ धर्मज्ञश्चेति विग्रहः  ॥ 
१।३२।१  ॥   

  

युक्तायाम् । अशेषस्त्रीगुणयुक्तायामित्यर्थः  ॥  १।३२।२  ॥   

  

असूर्तरजसम् न विद्यते सूर्तं प्रसूतं रजो यस्य तम् । "अच्" इति
योगविभागादच् । क्षत्रधर्मचिकीर्षया तद्धर्मवृद्धिकरणोच्छया  ॥  १।३२।३  ॥   

  

पालनम् प्रजापालनम्  ॥  १।३२।४  ॥   

  

निवेशम् सन्निवेशम्  ॥  १।३२।५  ॥   

  

महोदयम् महोदयनामकम्  ॥  १।३२।६,७  ॥   

  

एषा गिरिव्रजापरपर्याया  ॥  १।३२।८  ॥   

  

सुमागधी तत्सञ्ज्ञा । आययाविति पदच्छेदः  ॥  १।३२।९  ॥   

  

सा मागधी मगधादागततया मागधीत्वेन प्रसिद्धा सेषा शोणा । तस्य मद्वंश्यस्य
वसोर्भवति । पूर्वाभिचरिता पूर्वदिग्गामिनी । सुक्षेत्रा । पार्श्वद्वये
ऽपीति शेषः  ॥  १।३२।१०  ॥   

  

घृताच्याम् तन्नामिकाप्सरःसु  ॥  १।३२।११  ॥   

  

ताः शतं कन्याः  ॥  १।३२।१२  ॥   

  

आमोदम् सन्तोषम्  ॥  १।३२।१३  ॥   

  

घनान्तरे मेघमध्ये तारा इव । रेजुरिति शेषः  ॥  १।३२।१४,१५  ॥   

  

मत्कामनापूरणे मम देवस्य मानुष्यो ऽपि भार्या
भविष्यथेत्यादिर्वशीकरणायार्थवादः । ननु मानुषीणां देवसम्बन्धो
ऽनुचितस्तत्राह मानुषस्त्यज्यतां भाव इति । मदङ्गीकारमात्रेण
विलक्षणशक्त्याविर्भावान्मानुषभावत्यागे स्वत एव भवतीनां सामर्थ्यं
भविष्यति । तत्फलमाह दीर्घमिति  ॥  १।३२।१६  ॥   

  

मानुषेषु हि यतो विशेषेण नित्यमनुक्षणं यौवनं चलं चञ्चलम् । क्षीयमाणामिति
यावत् । अतो मत्सम्बन्धेनाक्षयं यौवनमित्याद्यन्वयः  ॥  १।३२।१७  ॥   

  

अपहास्य हासपूर्वकमपमान्य  ॥  १।३२।१८  ॥   

  

अन्तश्चरसीति पूर्वार्धेन स्वभावज्ञता वायोः सूचिता । ननु
युष्मत्प्रभावापेक्षया मत्प्रभावो ऽधिक इति चेत्तत्राह प्रभावज्ञाश्च ते
सर्वाः । तथा भ्रमं माकार्षीरिति भावः ।
तस्मादेवमनुचितप्रार्थनयास्मदवमाननमनुचितमित्याह किमर्थमित्यादि  ॥  १।३२।१९
 ॥   

  

स्वप्रबावं दर्शयन्ति कुशनाभेत्यादि । स्थानाद्वायुपदात् । देवमपि त्वां
च्यावयितुम् । समर्था इति शेषः । रक्षामस्त्विति । शापेन तथाकरणे हि
तत्क्षयः स्यादिति भावः  ॥  १।३२।२०  ॥   

  

हे दुर्मेधः दुर्बुद्धे यत्र काले पितरमवमन्यापमानविषयं कृत्वा स्वधर्मेण
कामेन स्वयंवरमुपास्महे आत्मना स्वातन्त्र्येण वयं वरमङ्गीकुर्मः, स कालः
कदाचिदपि भा भूदित्यन्वयः । "नावमन्य" इति पाठस्तु क्वाचित्को ऽपपाठः । तथा
पाठे नः इति च्छेदः छान्दसं धीर्घत्वम् । नो ऽस्माकं स कालो मा
भूदित्यन्वयः । क्वचित्तु "नो ऽवमन्यस्व" इति पाठः । अत एव "मा भूत्स कालो
यद्वा नो पितरं सत्यवादिनम् । कामतः समतिक्रम्य वरयेम स्वयंवरम्  ॥ "
इत्येतदर्थविवरणश्लोको दृश्यते क्वचित्  ॥   

१।३२।२१  ॥   

तत्र बीजमाह पिता हीति  ॥  १।३२।२२  ॥   

  

हरिर्वायुः । क्वचित्तु "वायुः" इत्येव पाठः  ॥  १।३२।२३  ॥   

  

सलज्जा अन्याय्यपतिप्रसङ्गतः सलज्जाः  ॥  १।३२।२४  ॥   

  

भग्ना भग्नाङ्गाः  ॥  १।३२।२५  ॥   

  

धर्ममवमन्यते । बलात्कारं करोतीति यावत् । रोदनादिना चेष्टन्त्यः किं
नाभिभाषथेत्यन्वयः । एवम् । पृष्ट्वेति शेषः । समाधिं सन्दध इति । तद्वचः
श्रवणैकाग्रचित्तो ऽभूदित्यर्थः  ॥  १।३२।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
द्वात्रिंशः सर्गः  ॥  ३२  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/01/032_kaishikavaMshakathA.md">
<details><summary><h2>द्राविडपाठः ...{Loading}...</h2></summary>


ब्रह्मयोनिर्महानासीत् कुशो नाम महातपाः।  
अक्लिष्टव्रतधर्मज्ञः सज्जनप्रतिपूजकः ॥ 1.32.1 ॥   
वैदर्भ्यां जनयामास सदृशांश्चतुरः सुतान्।  
कुशाम्बं कुशनाभं च आधूर्तरजसं वसुम् ॥ 1.32.2 ॥   
दीप्तियुक्तान् महोत्साहान् क्षत्रधर्मचिकीर्षया।  
तानुवाच कुशः पुत्रान् धर्मिष्ठान् सत्यवादिनः ॥ 1.32.3 ॥   
ऋषेस्तु वचनं श्रुत्वा चत्वारो लोकसम्मताः।  
निवेशं चक्रिरे सर्वे पुराणां नृवरास्तदा ॥ 1.32.4 ॥   
कुशाम्बस्तु महातेजाः कौशाम्बीमकरोत्पुरीम्।  
कुशनाभस्तु धर्मात्मा पुरं चक्रे महोदयम् ॥ 1.32.5 ॥   
आधूर्तरजसो राम धर्मारण्यं महीपतिः।  
चक्रे पुरवरं राजा वसुश्चक्रे गिरिव्रजम् ॥ 1.32.6 ॥   
एषा वसुमती राम वसोस्तस्य महात्मनः।  
एते शैलवराः पञ्च प्रकाशन्ते समन्ततः ॥ 1.32.7 ॥   
सुमागधी नदी रम्या मगधान् विश्रुता ययौ।  
पञ्चानां शैलमुख्यानां मध्ये मालेव शोभते ॥ 1.32.8 ॥   
सैषा हि मागधी राम वसोस्तस्य महात्मनः।  
पूर्वाभिचरिता राम सुक्षेत्रा सस्यमालिनी ॥ 1.32.9 ॥   
कुशनाभस्तु राजर्षिः कन्याशतमनुत्तमम्।  
जनयामास धर्मात्मा घृताच्यां रघुनन्दन ॥ 1.32.10 ॥   
तास्तु यौवनशालिन्यो रूपवत्यः स्वलङ्कृताः।  
उद्यानभूमिमागम्य प्रावृषीव शतह्रदाः ॥ 1.32.11 ॥   
गायन्त्यो नृत्यमानाश्च वादयन्त्यश्च सर्वशः।  
आमोदं परमं जग्मुर्वराभरणभूषिताः ॥ 1.32.12 ॥   
अथ ताश्चारुसर्वाङ्ग्यो रूपेणाप्रतिमा भुवि।  
उद्यानभूमिमागम्य तारा इव घनान्तरे ॥ 1.32.13 ॥   
ताः सर्वगुणसम्पन्ना रूपयौवनसंयुताः।  
दृष्ट्वा सर्वात्मको वायुरिदं वचनमब्रवीत् ॥ 1.32.14 ॥   
अहं वः कामये सर्वा भार्या मम भविष्यथ।  
मानुषस्त्यज्यतां भावो दीर्घमायुरवाप्स्यथ ॥ 1.32.15 ॥   
चलं हि यौवनं नित्यं मानुषेषु विशेषतः।  
अक्षयं यौवनं प्राप्ता अमर्यश्च भविष्यथ ॥ 1.32.16 ॥   
तस्य तद्वचनं श्रुत्वा वायोरक्लिष्टकर्मणः।  
अपहास्य ततो वाक्यं कन्याशतमथाब्रवीत् ॥ 1.32.17 ॥   
अन्तश्चरसि भूतानां सर्वेषां त्वं सुरोत्तम।  
प्रभावज्ञाः स्म ते सर्वाः किमस्मानवमन्यसे ॥ 1.32.18 ॥   
कुशनाभसुताः सर्वाः समर्थास्त्वां सुरोत्तम।  
स्थानाच्च्यावयितुं देवं रक्षामस्तु तपो वयम् ॥ 1.32.19 ॥   
माभूत्स कालो दुर्मेधः पितरं सत्यवादिनम्।  
नावमन्यस्व धर्मेण स्वयं वरमुपास्महे ॥ 1.32.20 ॥   
पिता हि प्रभुरस्माकं दैवतं परमं हि नः।  
यस्य नो दास्यति पिता स नो भर्ता भविष्यति ॥ 1.32.21 ॥   
तासां तद्वचनं श्रुत्वा वायुः परमकोपनः।  
प्रविश्य सर्वगात्राणि बभञ्ज भगवान् प्रभुः ॥ 1.32.22 ॥   
ताः कन्याः वायुना भग्ना विविशुर्नृपतेर्गृहम्।  
प्रापतन् भुवि सम्भ्रान्ताः सलज्जाः साश्रुलोचनाः ॥ 1.32.23 ॥   
स च ता दयिता दीनाः कन्याः परमशोभनाः।  
दृष्ट्वा भग्नास्तदा राजा सम्भ्रान्त इदमब्रवीत् ॥ 1.32.24 ॥   
किमिदं कथ्यतां पुत्र्यः को धर्ममवमन्यते।  
कुब्जाः केन कृताः सर्वा वेष्टन्त्यो नाभिभाषथ ॥ 1.32.25 ॥   
एवं राजा विनिश्वस्य समाधिं सन्दधे ततः ॥ 1.32.26 ॥   

</details>
</div>
