---
title: २१६ आशीर्वादः
unicode_script: devanagari

---


अध्यायः 216

द्रौपदीम्प्रति कुन्त्या आशीर्वादः ॥ 1 ॥ श्रीकृष्णप्रेषितालङ्कारादीनां पाण्डवैः स्वीकारः ॥ 2 ॥

वैशम्पायन उवाच ।	001  

पाण्डवैः सह संयोगं गतस्य द्रुपदस्य ह ।	001a  
न बभूव भयं किञ्चिद्देवेभ्योऽपि कथञ्चन ॥	001c  
कुन्तीमासाद्य ता नार्यो द्रुपदस्य महात्मनः ।	002a  
नाम सङ्कीर्तयन्त्योऽस्या जग्मुः पादौ स्वमूर्धभिः ॥	002c  
कृष्णा च क्षौमसंवीता कृतकौतुकमङ्गला ।	003a  
कृताभिवादना श्वश्र्वास्तस्थौ प्रह्वा कृताञ्जलिः ॥	003c  
रूपलक्षणसम्पन्नां शीलाचारसमन्विताम् ।	004a  
द्रौपदीमवदत्प्रेम्णा पृथाशीर्वचनं स्नुषाम् ॥	004c  
यथेन्द्राणी हरिहये स्वाहा चैव विभावसौ ।	005a  
रोहिणी च यथा सोमे दमयन्ती यथा नले ॥	005c  
यथा वैश्रवणे भद्रा वसिष्ठे चाप्यरुन्धती ।	006a  
यथा नारायणे लक्ष्मीस्तथा त्वं भव भर्तृषु ॥	006c  
जीवसूर्वीरसूर्भद्रे बहुसौख्यसमन्विता ।	007a  
सुभगा भोगसम्पन्ना यज्ञपत्नी पतिव्रता ॥	007c  
अतिथीनागतान्साधून्वृद्दान्बालांस्तथा गुरून् ।	008a  
पूजयन्त्या यथान्यायं शश्वद्गच्छन्तु ते समाः ॥	008c  
कुरुजाङ्गलमुख्येषु राष्ट्रेषु नगरेषु च ।	009a  
अनु त्वमभिषिच्यस्व नृपतिं धर्मवत्सला ॥	009c  
पतिभिर्निर्जितामुर्वीं विक्रमेण महाबलैः ।	010a  
कुरु ब्राह्मणसात्सर्वामश्वमेधे महाक्रतौ ॥	010c  
पृथिव्यां यानि रत्नानि गुणवन्ति गुणान्विते ।	011a  
तान्याप्नुहि त्वं कल्याणि सुखिनी शरदां शतं ॥	011c  
यथा च त्वाऽभिनन्दामि वध्वद्य क्षौमसंवृताम् ।	012a  
तथा भूयोऽभिनन्दिष्ये जातपुत्रां गुणान्वितां ॥	012c  
वैशम्पायन उवाच ।	013  
ततस्तु कृतदारेभ्यः पाण्डुभ्यः प्राहिणोद्धरिः ।	013a  
वैदूर्यमणिचित्राणि हैमान्याभरणानि च ॥	013c  
वासांसि च महार्हाणि नानादेश्यानि माधवः ।	014a  
कम्बलाजिनरत्नानि स्पर्शवन्ति शुभानि च ॥	014c  
शयनासनयानानि विविधानि महान्ति च ।	015a  
वैदूर्यवज्रचित्राणि शतशो भाजनानि च ॥	015c  
रूपयौवनदाक्षिण्यैरुपेताश्च स्वलङ्कृताः ।	016a  
प्रेष्याः सम्प्रददौ कृष्णो नानादेश्याः स्वलङ्कृताः ॥	016c  
गजान्विनीतान्भद्रांश्च सदश्वांश्च स्वलङ्कृतान् ।	017a  
रथांश्च दान्तान्सौवर्णैः शुभ्रैः पट्टैरलङ्कृतान् ॥	017c  
कोटिशश्च सुवर्णं च तेषामकृतकं तथा ।	018a  
वीथीकृतममेयात्मा प्राहिणोन्मधुसूदनः ॥	018c  
तत्सर्वं प्रतिजग्राह धर्मराजो युधिष्ठिरः ।	019a  
मुदा परमया युक्तो गोविन्दप्रियकाम्यया ॥ ॥	019c  

इति श्रीमन्महाभारते आदिपर्वणि वैवाहिकपर्वणि षोडशाधिकद्विशततमोऽध्यायः ॥ 216 ॥ ॥ समाप्तं वैवाहिकपर्व ॥

1-216-12 हे वधु अद्य ॥ षोडशाधिकद्विशततमोऽध्यायः ॥ 216 ॥