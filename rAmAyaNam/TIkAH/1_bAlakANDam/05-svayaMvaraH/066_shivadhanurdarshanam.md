+++
title = "०६६ शिवधनुर्दर्शनम्"
title_english = "066 Legend of shiva s bow"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-066-Shiva_Dhanur_Dharshanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/05-svayaMvaraH/066_shivadhanurdarshanam.md">
<details><summary><h2>IITK ...{Loading}...</h2></summary>

King Janaka honours Viswamitra, Rama and Lakshmana--narrates the story
about the bow of Mahadeva--declares he would give Sita in marriage to
Rama if he strings the bow.



### श्लोकः
#### मूलम्
ततः प्रभाते विमले कृतकर्मा नराधिपः।  
विश्वामित्रं महात्मानं आजुहाव सराघवम्॥1.66.1॥

#### शब्दार्थः
ततः thereafter, विमले in the pure light, प्रभाते of dawn, नराधिपः king, कृतकर्मा having performed daily devotions, सराघवम् together with two Raghavas, महात्मानम् magnanimous Visvamitra, आजुहाव invited.

#### आङ्ग्लानुवादः
The day dawned bright and clear when the king (Janaka) performed his daily routine rites and welcomed the great Viswamitra with the two Raghavas (Rama and Lakshmana).



### श्लोकः
#### मूलम्
तमर्चयित्वा धर्मात्मा शास्त्रदृष्टेन कर्मणा।  
राघवौ च महात्मानौ तदा वाक्यमुवाच ह॥1.66.2॥

#### शब्दार्थः
धर्मात्मा virtuous Janaka, तम् that, Visvamitra, महात्मानौ magnanimous, राघवौ च Rama and Lakshmana, शास्त्रदृष्टेन in accordance with scriptures, कर्मणा acts, अर्चयित्वा having paid homage, तदा then, वाक्यम् words, उवाच ह spoke.

#### आङ्ग्लानुवादः
The virtuous Janaka paid respects to Viswamitra and the highsouled Rama and Lakshmana in accordance with the sastras and spokeः



### श्लोकः
#### मूलम्
भगवन् स्वागतं तेऽस्तु किं करोमि तवानघ।  
भवानाज्ञापयतु मामाज्ञाप्यो भवता ह्यहम्॥1.66.3॥

#### शब्दार्थः
भगवन् O Venerable one, ते to you, स्वागतम् अस्तु welcome, अनघ O Sinless one, तव to you, किम् करोमि what shall I do, भवान् you, माम् me, आज्ञापयतु my command, अहम् I, भवता by you, आज्ञाप्यः हि worthy of being commanded.

#### आङ्ग्लानुवादः
"Welcome, O Venerable one O Irreproachable one what can I do for you? Worthy of being commanded, I seek your orders.



### श्लोकः
#### मूलम्
एवमुक्तस्स धर्मात्मा जनकेन महात्मना।  
प्रत्युवाच मुनिर्वीरं वाक्यं वाक्यविशारदः॥1.66.4॥

#### शब्दार्थः
महात्मना by the magnanimous, जनकेन by Janaka, एवम् thus, उक्तः having been spoken, धर्मात्मा virtuous, वाक्यविशारदः wellversed in speech, सः that, मुनिः ascetic, वीरम्  addressing that warrior, वाक्यम् words, प्रत्युवाच replied.

#### आङ्ग्लानुवादः
At the words of the magnanimous Janaka, the virtuous sage wellversed in speech replied to the heroic kingः



### श्लोकः
#### मूलम्
पुत्रौ दशरथस्येमौ क्षत्रियौ लोकविश्रुतौ।  
द्रुष्टुकामौ धनु श्श्रेष्ठं यदेतत्वयि तिष्ठति॥1.66.5॥

#### शब्दार्थः
दशरथस्य Dasaratha's, पुत्रौ sons, क्षत्रियौ kshatriyas, लोकविश्रुतौ renowned in the world, इमौ these two, यत् धनुः श्रेष्ठम् that great bow,  त्वयि in you, तिष्ठति remaining, एतत् that one, द्रुष्टुकामौ are eager to see.

#### आङ्ग्लानुवादः
Dasaratha's sons, (Rama and Lakshmana), kshatriyas renowned in the world are eager to see that great bow in your possession.



### श्लोकः
#### मूलम्
एतद्दर्शय भद्रं ते कृतकामौ नृपात्मजौ।  
दर्शनादस्य धनुषो यथेष्टं प्रतियास्यतः॥1.66.6॥

#### शब्दार्थः
एतत् this bow, दर्शय show, ते भद्रं prosperity to you, अस्य धनुषः this bow's, दर्शनात् on seeing it, कृतकामौ having fulfilled their desire, नृपात्मजौ these two princes, यथेष्टम् as they wish, प्रतियास्यतः will return.

#### आङ्ग्लानुवादः
Be blessed. Show this great bow to the princes. This is their desire. Once it is fulfilled, they will go back.



### श्लोकः
#### मूलम्
एवमुक्तस्तु जनकः प्रत्युवाच महामुनिम्।  
श्रूयतामस्य धनुषो यदर्थमिह तिष्ठति॥1.66.7॥

#### शब्दार्थः
एवम् thus, उक्तः having been addressed, जनकः Janaka, महामुनिम् mighty ascetic, प्रत्युवाच replied, इह here, यदर्थम् what for, तिष्ठति deposited, अस्य this, धनुषः an account of bow, श्रूयताम् let it be heard.

#### आङ्ग्लानुवादः
Thus addressed by the mighty ascetic Janaka replied, "I shall tell you how this bow came to be deposited here".



### श्लोकः
#### मूलम्
देवरात इति ख्यातो निमेष्षष्ठो महीपतिः।  
न्यासोऽयं तस्य भगवन् हस्ते दत्तो महात्मना॥1.66.8॥

#### शब्दार्थः
भगवन् O Adorable one,  निमेः from Nimi, षष्ठः sixth one in generation, देवरात इति named Devarata, ख्यातः famous, महीपतिः इति (was) a king, सः अयम् this bow, तस्य that king's, हस्ते in the hands, न्यासः in trust, महात्मना by exalted (Shiva), दत्तः given.

#### आङ्ग्लानुवादः
"O Adorable one there was a famous king named Devarata, sixth in line from Nimi. This bow was kept with him in trust by the exalted lord (Shiva).



### श्लोकः
#### मूलम्
दक्षयज्ञवधे पूर्वं धनुरायम्य वीर्यवान्।  
रुद्रस्तु त्रिदशान् रोषात्सलीलमिदमब्रवीत्॥1.66.9॥

#### शब्दार्थः
पूर्वम् formerly, दक्षयज्ञवधे at the time of destruction of Daksha's sacrifice, वीर्यवान् possessing great prowess, रुद्रः Rudra, धनुः bow, आयम्य lifting, त्रिदशान् addressing devatas, रोषात् from anger, सलीलम् sportively, इदम् these words, अब्रवीत् spoke.

#### आङ्ग्लानुवादः
Earlier at the time of destruction of Daksha's sacrifice, Rudra endowed with  great  
prowess lifted this bow sportively and spoke to the gods.



### श्लोकः
#### मूलम्
यस्माद्भागार्थिनो भागान्नाकल्पयत मे सुराः।  
वराङ्गाणि महार्हाणि धनुषा शातयामि वः॥1.66.10॥

#### शब्दार्थः
सुराः O Devatas, भागार्थिनः desiring your share, मे to me, यस्मात् for which reason, भागान् share, नाकल्पयत did not provide, वः your, महार्हाणि highly worthy, वराङ्गाणि beautiful  limbs, धनुषा with bow, शातयामि sever.

#### आङ्ग्लानुवादः
'O gods in your anxiety to partake your share of the sacrifie, you have failed to provide mine in the sacrificial offerings. Therefore, I shall sever your jewelled heads and beautiful limbs with this bow'.



### श्लोकः
#### मूलम्
ततो विमनसस्सर्वे देवा वै मुनिपुङ्गव।  
प्रसादयन्ति देवेशं तेषां प्रीतोऽभवद्भवः॥1.66.11॥

#### शब्दार्थः
मुनिपुङ्गव O Eminent ascetic, ततः thereater, सर्वे all, देवाः devatas, विमनसः with dejected  minds, देवेशम् lord of devatas, Siva, प्रसादयन्ति propitiated, भवः Siva, तेषाम् in their matter, प्रीतः अभवत् was pleased.

#### आङ्ग्लानुवादः
"O Eminent ascetic thereafter all the gods with agitated minds propitiated lord of the gods, Siva and he was pleased with them.



### श्लोकः
#### मूलम्
प्रीतियुक्तस्स सर्वेषां ददौ तेषां महात्मनाम्।  
तदेतद्देवदेवस्य धनूरत्नं महात्मनः।  
न्यासभूतं तदा न्यस्तमस्माकं पूर्व के विभो॥1.66.12॥

#### शब्दार्थः
सः Maheswara, प्रीतियुक्तः wellpleased, तेषाम् महात्मनाम् with those magnanimous ones, ददौ gave, विभो O Lord, महात्मनः of the exalted, देवदेवस्य lord of devatas, Siva's, तत् एतत्  धनूरत्नम् that gem of weapons, तदा then, अस्माकम् our, पूर्वके with the ancestor, न्यासभूतम् in trust, न्यस्तम् deposited.

#### आङ्ग्लानुवादः
O Lord that gem of a bow belonging to Siva was given to the great gods who in turn got it deposited in trust with our ancestor.



### श्लोकः
#### मूलम्
अथ मे कृषतः क्षेत्रं लाङ्गूलादुत्थिता मया।  
क्षेत्रं शोधयता लब्धा नाम्ना सीतेति विश्रुता॥1.66.13॥

#### शब्दार्थः
अथ thereafter, मे my, क्षेत्रम् the sacrificial ground, कृषतः while I was ploughing, लाङ्गूलात् by the blade of plough, उत्थिता lifted, नाम्ना by name, सीतेति Sita, विश्रुता wellknown, क्षेत्रम् that sacrificial ground, शोधयता purifying, मया by me, लब्धा obtained.

#### आङ्ग्लानुवादः
Thereupon while I was ploughing and cleaing the (sacrificial) ground, Sita, a wellknown name, was lifted up by the blade of the plough. Thus she was obtained by  
me.



### श्लोकः
#### मूलम्
भूतलादुत्थिता सा तु व्यवर्धत ममात्मजा।  
वीर्यशुल्केति मे कन्या स्थापितेयमयोनिजा॥1.66.14॥

#### शब्दार्थः
भूतलात् from the earth, उत्थिता has arisen, सा she, मम my, आत्मजा daughter, व्यवर्धत grew, अयोनिजा not born through womb (without mother), इयम् this, कन्या this maiden, वीर्यशुल्का prowess as marriage present, मे by me, स्थापिता established.

#### आङ्ग्लानुवादः
Arisen from the earth and not from a mother's womb, she grew up as my daughter. I made a stipulation that (this shall be the means to win this maiden as a gift) this shall be given in marriage only to the prince whose prowess is fully tried.



### श्लोकः
#### मूलम्
भूतलादुत्थितां तां तु वर्धमानां ममात्मजाम्।  
वरयामासुरागम्य राजानो मुनिपुंगव॥1.66.15॥

#### शब्दार्थः
मुनिपुङ्गव O Eminent ascetic, भूतलात् from the earth, उत्थिताम् arisen, वर्धमानां growing, ताम् that, आत्मजाम् my daughter, राजानः kings, आगम्य having arrived, वरयामासुः had sought.

#### आङ्ग्लानुवादः
O Eminent ascetic arisen from the earth and reared as my daughter, she has been sought after in marriage by many princes.



### श्लोकः
#### मूलम्
तेषां वरयतां कन्यां सर्वेषां पृथिवीक्षिताम्।  
वीर्यशुल्केति भगवन् न ददामि सुतामहम्॥1.66.16॥

#### शब्दार्थः
भगवन् O Worshipful one, तेषाम् सर्वेषाम् for all those, पृथिवीक्षिताम् monarchs, कन्याम् maiden,  वरयताम् seeking, वीर्यशुल्केति prowess as marriage offer, so, अहम् I, सुताम् daughter, न ददामि do not give.

#### आङ्ग्लानुवादः
O Worshipful one all those monarchs sought this maiden but I did not offer my daughter saying that the 'marriage offer' could be made only through the tried and tested prowess of a suitor.



### श्लोकः
#### मूलम्
ततस्सर्वे नृपतयस् समेत्य मुनिपुंगव।  
मिथिलामभ्युपागम्य वीर्यजिज्ञासवस्तदा॥1.66.17॥

#### शब्दार्थः
मुनिपुङ्गव O Preeminent among ascetics, ततः afterwards, सर्वे all, नृपतयः kings, समेत्य met together, तदा then, वीर्यजिज्ञासवः desirous of testing their prowess, मिथिलाम् to  Mithila, अभ्युपागम्य having come.

#### आङ्ग्लानुवादः
O Preeminent among ascetics thereafter many kings together came to Mithila to test their prowess.



### श्लोकः
#### मूलम्
तेषां जिज्ञासमानानां वीर्यं धनुरुपाहृतम्।  
न शेकुर्ग्रहणे तस्य धनुषस्तोलनेऽपि वा॥1.66.18॥

#### शब्दार्थः
वीर्यम् their strength, जिज्ञासमानानाम् of those who were curious to know, तेषाम् for them, धनुः bow, उपाहृतम् has been brought, तस्य that, धनुषः bow's, ग्रहणे in grasp, तोलनेऽपि in lifting (and measuring its weight), न शेकुः not competent.

#### आङ्ग्लानुवादः
The bow was brought and placed before those who were curious to test their strength  
but none was able to grasp or lift the bow.



### श्लोकः
#### मूलम्
तेषां वीर्यवतां वीर्यमल्पं ज्ञात्वा महामुने ।  
प्रत्याख्याता नृपतयस्तन्निबोध तपोधन॥1.66.19॥

#### शब्दार्थः
महामुने O Mighty ascetic, तेषाम् वीर्यवताम् of those mighty kings', वीर्यम् strength, अल्पम् little, ज्ञात्वा after recognising, नृपतयः kings, प्रत्याख्याताः have been rejected, तपोधन O Maharshi, तत् that point, निबोध come to know.

#### आङ्ग्लानुवादः
O great ascetic I knew those mighty kings had little strength, so rejected them.



### श्लोकः
#### मूलम्
ततः परमकोपेन राजानो नृपपुङ्गव।  
न्यरुंधन्मिथिलां सर्वे वीर्यसंदेहमागताः॥1.66.20॥

#### शब्दार्थः
मुनिपुङ्गव O Mighty ascetic, ततः thereafter, सर्वे all, राजानः kings, वीर्यसन्देहम् entertaining doubt about their strength, आगताः have come, परमकोपेन inflammed with anger, मिथिलाम् Mithila, न्यरुन्धन् surrounded.

#### आङ्ग्लानुवादः
O Mighty ascetic, thereafter all the kings doubting their own strength in stringing the bow were inflamed with anger and laid siege on Mithila.



### श्लोकः
#### मूलम्
आत्मानमवधूतं ते विज्ञाय नृपपुङ्गवाः।  
रोषेण महताऽऽविष्टाः पीडयन्मिथिलां पुरीम्॥1.66.21॥

#### शब्दार्थः
ते those, नृपपुङ्गवाः eminent kings, आत्मानम् them, अवधूतम् have been insulted, विज्ञाय knowing, महता with great, रोषेण (कोपेन) with anger, आविष्टाः filled, मिथिलां पुरीम् city of Mithila, पीडयन् while tormenting.

#### आङ्ग्लानुवादः
Those eminent kings felt humiliated. Inflamed with anger, they tormented the city of Mithila.



### श्लोकः
#### मूलम्
ततस्संवत्सरे पूर्णे क्षयं यातानि सर्वशः।  
साधनानि मुनिश्रेष्ठ ततोऽहं भृशदुःखितः॥1.66.22॥

#### शब्दार्थः
मुनिश्रेष्ठ O Best among ascetics, ततः afterwards, संवत्सरे when one year, पूर्णे was completed, सर्वशः from every where, साधनानि all means of living, क्षयं यातानि were deteriorated, ततः thereafter, अहम् I, भृशदुःखितः was greatly aggrieved.

#### आङ्ग्लानुवादः
O Best among ascetics thus one year passed. Everywhere in the city all the means of living were exhausted. I felt deeply sad over this situation.



### श्लोकः
#### मूलम्
ततो देवगणान् सर्वान् तपसाऽहं प्रसादयम्।  
ददुश्च परमप्रीता श्चतुरङ्गबलं सुराः॥1.66.23॥

#### शब्दार्थः
ततः thereafter, अहम् I, तपसा by austerities, सर्वान् all, देवगणान् multitude of devatas, प्रसादयम् propitiated them, सुराः devatas, परमप्रीताः were highly pleased, चतुरङ्गबलम् (divine) army of four divisions, ददुः gave.

#### आङ्ग्लानुवादः
Thereafter, I propitiated the gods by my austerities. Highly pleased, they gave me an army of four divisions (chariots, elephants, horses and infantry ).



### श्लोकः
#### मूलम्
ततो भग्ना नृपतयो हन्यमाना दिशो ययुः।  
अवीर्या वीर्यसन्दिग्धास् सामात्याः पापकर्मणः॥1.66.24॥

#### शब्दार्थः
ततः thereafter, अवीर्याः those without energy, वीर्यसन्दिग्धाः doubtful about their energy, पापकर्मणः the wicked, नृपतयः kings, हन्यमानाः were being beaten, भग्नाः broken, सामात्याः with their ministers, दिशः in different directions, ययुः fled away.

#### आङ्ग्लानुवादः
Then those wicked kings who were exhausted were doubtful about their energy. They were beaten and defeated. They fled away along with their ministers in different directions.



### श्लोकः
#### मूलम्
तदेतन्मुनिशार्दूल धनुः परमभास्वरम्।  
रामलक्ष्मणयोश्चापि दर्शयिष्यामि सुव्रत॥1.66.25॥

#### शब्दार्थः
सुव्रत one faithful to vows, मुनिशार्दूल O Best among ascetics, तत् एतत् परमभास्वरम् his highly effulgent, धनुः bow, रामलक्ष्मणयोश्चापि for Rama and Lakshmana also, दर्शयिष्यामि will show.

#### आङ्ग्लानुवादः
O Sage you are a tiger among asceties, you are faithful to your vows, I shall show this effulgent bow to your Rama and Lakshmana .



### श्लोकः
#### मूलम्
यद्यस्य धनुषो रामः कुर्यादारोपणं मुने।  
सुतामयोनिजां सीतां दद्यां दाशरथेरहम्॥1.66.26॥

#### शब्दार्थः
मुने O Sage, रामः Rama, अस्य this, धनुषः bow's, आरोपणम् lifting, कुर्याद्यदि if he could do, अयोनिजाम् this girl born without a mother, सुताम् daughter, सीताम् Sita, अहम् I, दाशरथेः for Rama, दद्याम् shall give.

#### आङ्ग्लानुवादः
O Sage if Rama could lift and string this bow I shall give my daughter Sita, not born from a woman, to him (son of Dasaratha)".  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे षट्षष्टितमस्सर्गः॥  
Thus ends the sixtysixth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/05-svayaMvaraH/066_shivadhanurdarshanam.md">
<details><summary><h2>भूषणम् ...{Loading}...</h2></summary>



ततः प्रभाते विमले कृतकर्मा नराधिपः ।  

विश्वामित्रं महात्मानमाजुहाव सराघवम्  ॥  १।६६।१  ॥   

एवं स्वमातृशापमोचनघटकत्वकृतोपकारस्मृत्या शतानन्दप्रतिपादितेन
प्रासङ्गिकेन विश्वामित्रचरित्रेण उपकारकगुरुवैभवो ज्ञेयः, कामक्रोधौ
सर्वदा दुर्निरोधौ, जितकामक्रोध एव ब्राह्मणोत्तमः, ब्राह्मण्यं च न
सुलभम्, ब्रह्मविदपचारः सर्वारम्भनिरोधकः इत्यादिव्यञ्जितमिति
प्रबन्धगतवस्तुना वस्तुध्वनिः । अथ स्वयमेव समस्तजनरक्षणावसरप्रतीक्षो
भगवान् देवशरणागतिं व्याजीकृत्य रावणवघायावतीर्णस्तदवान्तरोपायभूतां
वेदवत्यवतारे स्वतः कृतसङ्कल्पां लक्ष्मीं तुल्यशीलवयोवृत्ताभिजनैव कन्या
वरणीयेत्यमुमर्थविशेषं प्रवर्तयिष्यन् जनककुले ऽवतार्य तत्परिणयनाय
प्रवृत्तस्तत्प्रीणनाय ताटकाताटकेयादिदुष्टवधं
कौशिकाध्वरत्राणाहल्याशापमोक्षादिरूपं शिष्टपरिपालनं च विधाय
साक्षात्सीतालाभोपायाय यतत इत्याह--ततः प्रभात इत्यादिना सर्गद्वयेन  ॥ 
१।६६।१  ॥   

  

तमर्चयित्वा धर्मात्मा शास्त्रदृष्टेन कर्मणा ।  

राघवौ च महात्मानौ तदा वाक्यमुवाच ह  ॥  १।६६।२  ॥   

भगवन् स्वागतं ते ऽस्तु किं करोमि तवानघ ।  

भवानाज्ञापयतु मामाज्ञाप्यो भवता ह्यहम्  ॥  १।६६।३  ॥   

एवमुक्तस्तु धर्मात्मा जनकेन महात्मना ।  

प्रत्युवाच मुनिर्वीरं वाक्यं वाक्यविशारदः  ॥  १।६६।४  ॥   

तमिति । राघवौ चार्चयित्वेत्यन्वयः । कर्मणा अर्घ्यप्रदानादिना  ॥  १।६६।२४
 ॥   

  

पुत्रौ दशरथस्येमौ क्षत्रियौ लोकविश्रुतौ ।  

द्रष्टुकामौ धनुःश्रेष्ठं यदेतत्त्वयि तिष्ठति  ॥  १।६६।५  ॥   

द्रष्टुकामौ, भवत इति शेषः  ॥  १।६६।५  ॥   

  

एतद्दर्शय भद्रं ते कृतकामौ नृपात्मजौ ।  

दर्शनादस्य धनुषो यथेष्टं प्रतियास्यतः  ॥  १।६६।६  ॥   

एवमुक्तस्तु जनकः प्रत्युवाच महामुनिम्  ॥  १।६६।७  ॥   

अस्य दर्शनादेव कृतकामौ भूत्वा प्रतियास्यत इत्यन्वयः  ॥  १।६६।६,७  ॥   

  

श्रूयतामस्य धनुषो यदर्थमिह तिष्ठति  ॥  १।६६।८  ॥   

श्रूयतामिति । धनुः यदर्थं यत्प्रयोजनाय । इह अस्मद्गृहे, तिष्ठति । अस्य
धनुषः तत्प्रयोजनं श्रूयतामित्यर्थः  ॥  १।६६।८  ॥   

  

देवरात इति ख्यातो निमेष्षष्ठो महीपतिः ।  

न्यासो ऽयं तस्य भगवन् हस्ते दत्तो महात्मना  ॥  १।६६।९  ॥   

निमेः जनककूटस्थस्य । न्यासः निक्षेपरूपम्  ॥  १।६६।९  ॥   

  

दक्षयज्ञवधे पूर्वं धनुरायम्य वीर्यवान् ।  

रुद्रस्तु त्रिदशान् रोषात् सलीलमिदमब्रवीत्  ॥  १।६६।१०  ॥   

उक्तमर्थं विवृणोति--दक्षेत्यादिना । आयम्य आकृष्य  ॥  १।६६।१०  ॥   

  

यस्माद्भागार्थिनो भागान्नाकल्पयत मे सुराः ।  

वराङ्गाणि महार्हाणि धनुषा शातयामि वः  ॥  १।६६।११  ॥   

भागार्थिनः स्विष्टकृदादिभागार्थिनः । मे ममेत्यन्वयः । वराङ्गाणि शिरांसि
। अत्र तस्मादित्युपस्कार्यम् । शातयामि छिनद्मि  ॥  १।६६।११  ॥   

  

ततो विमनसः सर्वे देवा वै मुनिपुङ्गव ।  

प्रसादयन्ति देवेशं तेषां प्रीतो ऽभवद्भवः  ॥  १।६६।१२  ॥   

विमनसः दीनाः । भवः रुद्रः  ॥  १।६६।१२  ॥   

  

प्रीतियुक्तः स सर्वेषां ददौ तेषां महात्मनाम् ।  

तदेतद्देवदेवस्य धनूरत्नं महात्मनः ।  

न्यासभूतं तदा न्यस्तमस्माकं पूर्वके विभो  ॥  १।६६।१३  ॥   

ददौ धनुरिति शेषः । धनूरत्नं धनुःश्रेष्ठम् । पूर्वके देवराते । न्यासभूतं
न्यस्तम्, देवैरिति शेषः  ॥  १।६६।१३  ॥   

  

अथ मे कृषतः क्षेत्रं लाङ्गलादुत्थिता मया ।  

क्षेत्रं शोधयता लब्धा नाम्ना सीतेति विश्रुता  ॥  १।६६।१४  ॥   

अथेति । अथ वृत्तान्तान्तरारम्भे । क्षेत्रं यागभूमिम् । मे कृषतः मयि
कर्षतीत्यर्थः । चयनार्थमिति शेषः । ऽलाङ्गलं पवीरवमिति द्वाभ्यामृषभेण
कृषतिऽ इत्यादिशास्त्रात् । लाङ्गलात् लाङ्गलपद्धतेरित्यर्थः । उत्थितेति,
कन्येति शेषः । सा च क्षेत्रं शोधयता मया लब्धेति हेतोर्नाम्ना सीतेति
विश्रुता आसीत् । सीता लाङ्गलपद्धतिः । सीतायां जातत्वात्सीतेत्युच्यते  ॥ 
१।६६।१४  ॥   

  

भूतलादुत्थिता सा तु व्यवर्द्धत ममात्मजा ।  

वीर्यशुल्केति मे कन्या स्थापितेयमयोनिजा  ॥  १।६६।१५  ॥   

भूतला दुत्थितां तां तु वर्द्धमानां ममात्मजाम् ।  

वरयामासुरागम्य राजानो मुनिपुङ्गव  ॥  १।६६।१६  ॥   

तेषां वरयतां कन्यां सर्वेषां पृथिवीक्षिताम् ।  

वीर्यशुल्केति भगवन् न ददामि सुतामहम्  ॥  १।६६।१७  ॥   

व्यवर्द्धत मत्कृतपोषणादिति शेषः । अतो ममात्मजा । वीर्यं धनुरारोपणं तदेव
शुल्कं मूल्यं यस्याः सा वीर्यशुल्का । इति हेतौ ।
वीर्यशुल्कत्वात्स्थापिता न कस्मैचिद्दत्तेति भावः  ॥  १।६६।१५१७  ॥   

  

ततः सर्वे नृपतयः समेत्य मुनिपुङ्गव ।  

मिथिलामभ्युपागम्य वीर्यजिज्ञासवस्तदा  ॥  १।६६।१८  ॥   

वीर्यजिज्ञासवः धनुःसारजिज्ञासवः । अभवन्निति शेषः  ॥  १।६६।१८  ॥   

  

तेषां जिज्ञासमानानां वीर्यं धनुरुपाहृतम् ।  

न शेकुर्ग्रहणे तस्य धनुषस्तोलने ऽपि वा  ॥  १।६६।१९  ॥   

तेषामिति । वीर्यं जिज्ञासमानानां तेषां कृते धनुः उपाहृतं आनीतम् । ग्रहणे
धारणे । तोलने भारपरीक्षार्थं हस्तेन चालने  ॥  १।६६।१९  ॥   

  

तेषां वीर्यवतां वीर्यमल्पं ज्ञात्वा महामुने ।  

प्रत्याख्याता नृपतयस्तन्निबोध तपोधन  ॥  १।६६।२०  ॥   

तेषामिति । तन्निबोधेति तदित्यव्ययम् । तस्मात्कारणात् अनन्तरं यद्वृत्तं
तन्निबोधेत्यर्थः  ॥  १।६६।२०  ॥   

  

ततः परमकोपेन राजानो नृपपुङ्गव ।  

न्यरुन्धन् मिथिलां सर्वे वीर्यसन्देहमागताः  ॥  १।६६।२१  ॥   

वीर्यसन्देहं वीर्यशैथिल्यम्  ॥  १।६६।२१  ॥   

  

आत्मानमवधूतं ते विज्ञाय नृपपुङ्गवाः ।  

रोषेण महताविष्टाः पीडयन् मिथिलां पुरीम्  ॥  १।६६।२२  ॥   

मिथिलावरोधे निमित्तान्तरमाह--आत्मानमिति । ते नृपाः । आत्मानं स्वात्मानम्
। मया अवधूतं वीर्यशुल्ककरणेन तिरस्कृतं विज्ञाय, पीडयन् अपीडयन्  ॥ 
१।६६।२२  ॥   

  

ततः संवत्सरे पूर्णे क्षयं यातानि सर्वशः ।  

साधनानि मुनिश्रेष्ठ ततो ऽहं भृशदुःखितः  ॥  १।६६।२३  ॥   

साधनानि दुर्गरक्षण साधनानि  ॥  १।६६।२३  ॥   

  

ततो देवगणान् सर्वान् तपसा ऽहं प्रसादयम् ।  

ददुश्च परमप्रीताश्चतुरङ्गबलं सुराः  ॥  १।६६।२४  ॥   

प्रसादयं प्रासादयम्  ॥  १।६६।२४  ॥   

  

ततो भग्ना नृपतयो हन्यमाना दिशो ययुः ।  

अवीर्या वीर्यसन्दिग्धाः सामात्याः पापकर्मणः  ॥  १।६६।२५  ॥   

तदेतन्मुनिशार्दूल धनुः परमभास्वरम् ।  

रामलक्ष्मणयोश्चापि दर्शयिष्यामि सुव्रत  ॥  १।६६।२६  ॥   

यद्यस्य धनुषो रामः कुर्यादारोपणं मुने ।  

सुतामयोनिजां सीतां दद्यां दाशरथेरहम्  ॥  १।६६।२७  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षट्षष्टितमः सर्गः
 ॥  ६६  ॥   

वीर्यसन्दिग्धाः सन्दिग्धवीर्याः । पापकर्मणः पापकर्माणः  ॥  १।६६।२५२७  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने  

षट्षष्टितमः सर्गः  ॥  ६६  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/05-svayaMvaraH/066_shivadhanurdarshanam.md">
<details><summary><h2>शिरोमणी ...{Loading}...</h2></summary>



राजवृत्तमाह तत इति । ततः
विश्वामित्रगमनोत्तरकालिकसान्ध्यकर्मपूर्वकशयनानन्तरं विमले अन्धकाररहिते
प्रभाते कृतकर्मा समापितसान्ध्यवन्दनादिक्रियः नराधिपो जनकः सराघवं
राघवसहितं महात्मानं विश्वामित्रमाजुहाव आह्वानेन स्वसमीपं प्रापयामास  ॥ 
१।६६।१  ॥   

  

तमिति । तदा विश्वामित्रागमनकाले एव धर्मात्मा जनकः शास्त्रदृष्टेन
शास्त्रबोधितेन कर्मणा क्रियया तं विश्वामित्रं महात्मानौ राघवौ
चार्चयित्वा वाक्यमुवाच । हशब्द एवार्थे  ॥  १।६६।२  ॥   

  

तद्वचनमेवाह भगवन्निति । हे भगवन् ते तव स्वागतमस्तु हे अनघ तव अहं किं
करोमि मां भवान् आज्ञापयतु हि यतो ऽहं भवता आज्ञाप्यः आज्ञापनार्हः  ॥ 
१।६६।३  ॥   

  

एवमिति । एवमनेन प्रकारेणैव महात्मना जनकेनोक्तः वाक्यविशारदो धर्मात्मा
मुनिश्रेष्ठो विश्वामित्रो वाक्यं प्रत्युवाच । तुशब्द एवार्थे  ॥  १।६६।४
 ॥   

  

तद्वाक्यमेवाह पुत्राविति । क्षत्रियौ नित्यं क्षत्रियत्वजातिविशिष्टौ
लोकविश्रुतौ सर्वलोकविख्यातौ यदेतत् श्रेष्ठं धनुः त्वयि त्वत्सन्निधौ
तिष्ठति तत् द्रष्टुकामौ इमौ दशरथस्य पुत्रौ आगच्छतामिति शेषः  ॥  १।६६।५
 ॥   

  

एतदिति । कृतकामौ प्रकटितधनुर्दर्शनविषयकेच्छावन्तौ नृपात्मजौ
एतद्भवत्स्थापितं धनुर्दर्शय "दृशेश्च" इति कर्मत्वम् । अस्य धनुषो
दर्शनात् इष्टमभीप्सितं यथा यथावत् प्रतियास्यतः प्राप्स्यतः  ॥  १।६६।६
 ॥   

  

एवमिति । एवमनेन प्रकारेणैवोक्तो जनकः महामुनिं विश्वामित्रं प्रत्युवाच ।
तत्प्रतिवचनमेवाह यदर्थं यत्कारणात् इह तिष्ठति धनुरिति शेषः तत्कारणं तुना
प्राप्तिप्रकारश्च श्रूयताम्  ॥  १।६६।७  ॥   

  

देवरात इति । हे भगवन् निमेर्निमिवंशोद्भवस्य सुकेतोरित्यर्थः राज्ञो यो
ज्येष्ठपुत्रः देवरात इति ख्यातो महीपतिः राजा तस्य महात्मनः हस्ते न्यासो
निक्षेपभूतः अयं चापः दत्तः दैवेः समर्पितः । किञ्च निमिपुत्रस्य मिथेरेव
देवरात इति नामान्तरम् । ऽनिमेः षष्ठऽ इति पाठे तु निमिं परित्यज्य षष्ठ
इत्यर्थः अत एव देवरातस्य सप्तमत्वेपि न क्षतिः । यद्वा न्यासः
नितरामासमन्ताद्भावेन अस्यन्ते रिपवो येन सः शत्रुनाशक इत्यर्थः
अन्यत्पूर्ववत् । युक्तश्चायमर्थः अन्यस्वामिके वस्तुनि
स्वातन्त्र्यानुपपत्तेः अत एव तद्धनुर्भञ्जनादिविषयिणी प्रवृत्तिर्नृपतेः
सङ्गच्छते  ॥  १।६६।८  ॥   

  

दानमेव सकारणं प्रतिपादयन्नाह दक्षेत्यादिभिः । पूर्वं पूर्वस्मिन् काले
दक्षयज्ञवधे दक्षयागविध्वंसं कर्तुं वीर्यवान् रुद्रः रोषात् क्रोधात्
सलीलमेव धनुः आयम्य आकृष्य त्रिदशान् देवान् इदमब्रवीत् तुशब्द एवार्थे ।
वधे इति हिंसार्थकवधधातुप्रकृतिकक्विबन्तप्रकृतिकचतुर्थ्यन्तम् सा च
"क्रियार्थोषपद " इति विहिता । सलीलमित्यनेन श्रमाभावः सूचितः  ॥  १।६६।९
 ॥   

  

तद्वचनमेवाह यस्मादिति । हे सुराः भागार्थिनो मे भागं यस्मात् नाकल्पयत
अकल्पयन्त तस्मान्महार्हाण्यतिपूजनीयानि वो युष्माकं वराङ्गनि शिरांसि
धनुषा शातयामि  ॥  १।६६।१०  ॥   

  

तत इति । ततः रुद्रवचनश्रवणानन्तरं हे मुनिपुङ्गव विमनसः सर्वे देवाः
देवेशं प्रसादयन्त प्रासादयन्त अतस्तेषां देवानामुपरि भवः प्रीतो ऽभवत्  ॥ 
१।६६।११  ॥   

  

प्रीतीति । महात्मनां सर्वेषां सुराणां प्रीतियुक्तः तद्विषयकप्रीतिविशष्टः
सः रुद्रः ददौ देवविध्वंसनायोत्थापितं धुनरिति शेषः । अर्धं पृथक् । तदिति
। हे विभो हे विश्वामित्र महात्मनः देवदेवस्य महादेवस्य न्यासभूतं
नितरामासः शत्रुविद्धंसानुकूलो व्यापारः तं भूतं प्राप्तं
शत्रुसंहारकमित्यर्थः । तदेतद्धनूरत्नं धनुःश्रेष्ठमस्माकं पूर्वके देवराते
तदा धनुःप्राप्तेरुत्तरकाले आन्यस्तमपुनर्ग्रहाय स्थापितं तस्मै
शिवाज्ञापितदेवैर्दत्तमित्यर्थः । एतदनुरोधेन ऽप्रीतश्च भगवानीशस्त्रिशूली
नीललोहितः । प्रददौ शत्रुनाशार्थं जनकायाद्भुतं धनुःऽ  

इत्येकविंशाध्यायपठितकूर्मवचनघटकीभूतददावित्यस्य देवैर्दापयामासेत्यर्यः
अन्तर्भावितणिजर्थः । ऽचापं शम्भोर्दयादत्तं कन्याशुल्कीकृतं मयाऽ इति
पाद्मपद्यघटकीभूतदत्तमित्यस्य दापितमित्यर्थः  ॥  १।६६।१२,१३  ॥   

  

धनुरागमनप्रकारं संवर्ण्य तत्स्थापनप्रयोजनं बोधयितुमाह अथेति । क्षेत्रं
कृषतः चयनार्थं क्षेत्रकर्षणं कुर्वतः मे मम लाङ्गलात्
लाङ्गलावयवपद्धतिभूसम्बन्धादुत्थिता प्रादुर्भूता कन्येति शेषः । अथानन्तरं
क्षेत्रं शोधयता क्षेत्रतृणाद्यपसरणं कुर्वता मम मया लब्धा दर्शनमात्रतः
स्वकन्यात्वेन स्वीकृतेत्यर्थः अत एव सीता इति नाम्ना विश्रुता प्रख्याता
सा आसीदिति शेषः । तथाच शास्त्रम् षड्गवेन कृषति । वृषभेण कृषतिऽ इत्यादि ।
ऽसीतालाङ्गलपद्धतिःऽ इति कोश्ाः लाङ्गलशब्देन तदवयवपद्धतिभूसम्बन्धलाभस्तु
लक्षणया बोध्यः  ॥  १।६६।१४  ॥   

  

भूतलादिति । भूतलादुत्थिता प्रादुर्भूता सा ममात्मजा तु व्यवर्धत विशेषेण
प्राकृतविलक्षणबलसौन्दर्यादिना वृद्धिं प्राप्नोत् इति हेतोः अयोनिजेयं मे
कन्या वीर्यशुल्का प्राकृतविलक्षणपराक्रममूल्या सती स्थापिता  ॥  १।६६।१५
 ॥   

  

भूतलादिति । हे मुनिपुङ्गव भूतलादेव उत्थितां प्रादुर्भूतां वर्धमानां
ममात्मजां तां सीतां राजानः आगत्य मत्समीपं प्राप्य वरयामासुः । तुशब्द
एवार्थे  ॥  १।६६।१६  ॥   

  

तेषामिति । हे भगवन् कन्यां वरयतां सर्वेषो तेषां पृथिवीक्षितामग्रे इयं
सुता वीर्यशुल्का इति हेतोः इमां सुतां कन्यामहं न ददामि दास्यामीत्युक्तं
मयेति शेषः  ॥  १।६६।१७  ॥   

  

तत इति । ततः मदुक्तिश्रवणानन्तरं हे मुनिपुङ्गव सर्वे नृपतयः समेत्यैकीभूय
मिथिलामभ्युपागम्य प्राप्य वीर्यं कन्यामूल्यभूतपराक्रमं जिज्ञासवः
ज्ञातुमिच्छवः आसन्निति शेषः । तदा तद्वीर्यजिज्ञासुत्वकाले वीर्यं
जिज्ञासमानानां तेषां राज्ञामग्रे शैवं धनुरुपाहृतमानीय स्थापितम् एतेन
उत्थाप्य धनुस्थापनमेव कन्याशुल्कमिति ध्वनितम् । तस्य धनुषो ग्रहणे
उत्थाप्य धारणे तोलने धनुर्भारविज्ञानाय हस्तेन चालने वा नैव शेकुः समर्था
बभूवुः नृपतय इति शेषः । अपिरेवार्थे । द्वयोः सम्मिलितान्वयः  ॥ 
१।६६।१८,१९  ॥   

  

तेषामिति । हे मुन हे तपोधन वीर्यवतां पराक्रमगर्ववतां तेषां नृपतीनां
वीर्यमल्पं ज्ञात्वा नृपतयः प्रत्याख्याताः भवद्भ्यः कन्यां न
दास्यामीत्युक्ताः । तत् मद्वर्णितं सर्वं निबोध जानीहि  ॥  १।६६।२०  ॥   

  

तत इति । हे मुनिपुङ्गव ततो मत्कर्तृकप्रत्याख्यानश्रवणानन्तरं
वीर्यसन्देहं मूल्यभूतस्वस्वपराक्रमातिवृद्धिमागताः तद्विषयकज्ञानं
प्राप्ताः सर्वे राजानः परमकोपेन मिथिलामरुन्धन्  ॥  १।६६।२१  ॥   

  

आत्मानमिति । हे मुनिपुङ्गव आत्मानमवधूतं धनुर्गौरवेण पराभूतं विज्ञाय महता
रोषेण आविष्टा युक्तास्ते नृपतयः मिथिलां पुरीं पीडयन् अपीडयन् ।
आगमशास्त्रस्यानित्यत्वादड्विरहः । एतेन तैर्युद्धमासीदिति व्यक्तम्  ॥ 
१।६६।२२  ॥   

  

तत इति । ततः तद्रोधनकालानन्तरं संवत्सरे पूर्णे सति सर्वशः साधनानि
निखिलयुद्धसामग्र्यः क्षयं जातानि ततः साधनक्षयात् हे मुनिश्रेष्ठ भृशं
दुःखितो ऽहं तपसा सर्वान् देवगणान् प्रसादयं प्रासादयम् । अड्विरहो
ऽनित्यत्वात् । ततः प्रसादनाद्धेतोः परमप्रीताः सुराः चतुरङ्गबलं ददुः ।
द्वयोः सम्मिलितान्वयः  ॥  १।६६।२३,२४  ॥   

  

तत इति । ततः तद्बलेन हन्यमाना अत एव भग्ना अवीर्या अल्पवीर्यवन्तः
वीर्यसन्दिग्धाः इदं वीर्यं मायाकृतं सत्यं वेति सन्देहवन्तः सामात्याः
अमात्यसहिताः पापकारिणः नृपतयो दिशो ययुः  ॥   

१।६६।२५  ॥   

तदिति । हे मुनिशार्दूल हे सुव्रत तदेतत्परमभास्वरं धनुः रामलक्ष्मणयोरपि
दर्शयिष्याम्येव । चशब्द एवार्थे  ॥  १।६६।२६  ॥   

  

दर्शने हेतुं वदन्नाह यदीति । हे मुने अस्य धनुष आरोपणं रामः यदि कुर्यात्
तर्हि अयोनिजां दाशरथेरेव योग्यां सीतां सुतामहं दाशरथये दद्याम् । दाशरथय
एवेति प्रत्यासत्त्या लब्धम् षष्ठीमहिम्ना योग्यामित्यध्याहृतम्
सम्प्रदानत्वाविवक्षया षष्ठी वा  ॥  १।६६।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे षट्षष्टितमः
सर्गः  ॥  १।६६  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/05-svayaMvaraH/066_shivadhanurdarshanam.md">
<details><summary><h2>तिलकम् ...{Loading}...</h2></summary>



कृतकर्मा कृतनित्यक्रियः  ॥  १।६६।१  ॥   

  

कर्मणा अर्घ्यपाद्यादिलक्षणेन राघवौ च सम्पूज्य वाक्यमुवाच । विश्वामित्रं
प्रतीति शेषः  ॥  १।६६।२  ॥   

  

आज्ञाप्य आज्ञापयितुं योग्यः । भवतेति कृत्यानां कर्तरि
षष्ठीविकल्पात्तृतीया । आगमनप्रयोजनं बोधनीय इति तात्पर्यम्  ॥  १।६६।३,४
 ॥   

  

द्रष्टुकामौ । आगतावित शेषः  ॥  १।६६।५  ॥   

  

कृतकामौ प्राप्तकामौ  ॥  १।६६।६  ॥   

  

ततो धनुर्वृत्तान्तमाह जनकः एवमिति । अस्य दिदृक्षितस्य धनुषः श्रूयताम् ।
आगमनादिवृत्तान्त इति शेषः । यदर्थं यत्प्रयोजनाय तिष्ठति तच्च श्रूयताम्
 ॥  १।६६।७  ॥   

निमिः कूटस्थः । तस्य ज्येष्ठः पुत्रो देवरातः । न्यासो निक्षेपः । अयम्
धनूरूपः । अपरे तु नितरामास्ते देवता यत्रेति व्युत्पत्त्या न्यासो
देवपूजास्थानम् । तत्पूजार्थं शत्रुवधार्थं च दत्त इत्यर्थः । निक्षेपपरतया
व्याख्याने तु निक्षेपस्य शुल्कीकरणमनुचितम् । भगवता तद्भङ्गे च
निक्षेपारक्षणप्रयुक्तदोषभागिता जनकस्य स्यादिति प्राहुः  ॥  १।६६।८  ॥   

  

कैर्दत्तस्तत्राह दक्षेत्यादि । दक्षयज्ञवध इति निमित्तसप्तमी । आयम्य
नमनसज्जीकरणपूर्वमाकृष्य । सलीलमिति वधविषयाप्रयासो द्योत्यते  ॥  १।६६।९
 ॥   

  

भागार्थिनः स्विष्टकृदादियज्ञभागार्थिनो मम भागं यतो नाकल्पयन्त सुराः ।
अतो वराङ्गानि शिरांसि । अकल्पयतेत्येकवचनमार्षम् । महार्हाणि
महापूजायोग्यानि  ॥  १।६६।१०  ॥   

  

विमनसो दीनाः । भवो रुद्रः  ॥  १।६६।११  ॥   

  

ददौ । संहारार्थं गृहीतं धनुरिति शेषः । देवदेवस्य रुद्रस्य । देवैर्लब्धं
धनूरत्नम्  ॥  १।६६।१२  ॥   

  

अस्मत्पूर्वजे देवराते । तैः शिवसहितैर्देवैर्न्यासभूतं देवपूजास्थानभूतं
न्यस्तम् दत्तम् । तदुक्तं कौर्म एकविंशे ऽध्याये "प्रीतश्च
भगवानीशस्त्रिशूली नीललोहितः । प्रददौ शत्रुनाशार्थं जनकायाद्भुतं धनुः  ॥ "
इति। पाद्मेऽपि च "चापं शम्भोर्दयादत्तं कन्याशुल्कीकृतं मया।" इति।
यदर्थमिह तिष्ठतीत्यस्याप्युत्तरं न्यासभूतमित्यन्तेन जातं पूजास्थानत्वेन
पूजार्थमित्यर्थलाभात्। अथेति। कृषत इति। अग्निचयनार्थमिति शेषः। "षड्गवेन
कृषति" इत्यादिशास्त्रात्। लाङ्गलाल्लाङ्गलपद्धतेरुत्थिता कन्येति शेषः
 ॥   

१।६६।१३  ॥   

यतः क्षेत्रं शोधयता सीताया लाङ्गलपद्धतेर्मया लब्धातो नाम्ना सीतेति
प्रसिद्धा । भूतलाद्यज्ञियात् । व्यवर्धत वृद्धिं प्राप्ता । पाद्मे ऽपि
"अथ लोकेश्वरी लक्ष्मीर्जनकस्य पुरे स्वतः । शुभक्षेत्रे हलोत्खाते तारे
चोत्तरफाल्गुने  ॥  अयोनिजा पद्मकरा बालार्कशतसन्निभा । सीतामुखे समुत्पन्ना
बालभावेन सुन्दरी  ॥  सीतामुखोद्भवात्सीता इत्यस्यै नाम चाकरोत् । ततो
ऽभूदौरसी तस्य उर्मिला नाम कन्यका  ॥ " इति  ॥   

१।६६।१४  ॥   

वीर्यशुल्का धनुःसज्जीकरणादिक्षमं वीर्यमेव शुल्कं मूल्यं यस्याः  ॥ 
१।६६।१५,१६  ॥   

  

न ददामि न प्रादाम्  ॥  १।६६।१७  ॥   

  

वीर्यम् धनुषः सारम् । जिज्ञासव इत्यस्याभूवन्निति शेषः । उपाहृतम् ।
दर्शितमानीयेत्यर्थः  ॥  १।६६।१८  ॥   

  

ग्रहणम् धारणम् । तोलनम् भारपरीक्षणार्थं हस्तेन चालनम्  ॥  १।६६।१९  ॥   

  

प्रत्याख्याताः । कन्या न दत्तेति यावत् । तदित्यव्ययम् । ततो ऽनन्तरं
यद्वृत्तं तन्निबोध जानीहि । तत इत्युत्तरान्वयि  ॥  १।६६।२०  ॥   

  

अरुन्धन्नपरुद्धवन्तः । वीर्यसन्देहं धनुरारोपणलक्षणवीर्यविषये ऽन्येषां
संदेहविषयत्वं गताः । अतो बलेनैव कन्यां ग्रहीष्याम इत्यरुन्धन्नित्यर्थः ।
ते च सर्वे नृपा आत्मानं स्वं स्वमात्मानं मे मयावधूतं वीर्यशुल्ककरणेन
तिरस्कृतं विज्ञाय  ॥  १।६६।२१  ॥   

  

रोषेणाविष्टा मिथिलामपीडयन् । अडभाव आर्षः । क्षयं यातानि । दुर्गस्थित्या
युद्धवशादिति शेषः  ॥  १।६६।२२  ॥   

  

साधनानि दुर्गरक्षणसाधनानि । प्रसादयम् प्रसादितवान् । लङ्यडभाव आर्षः  ॥ 
१।६६।२३  ॥   

  

सुरा ददुः । जगन्मातू रक्षणार्थं स्वकार्यसिद्ध्यर्थं चेदं बलदानम् । दिशो
ययुः । समूहं विसृज्येति शेषः  ॥  १।६६।२४  ॥   

  

अवीर्या अल्पवीर्याः । वीर्यसन्दिग्धाः सन्दिग्धस्ववीर्याः ।
आहिताग्न्यादित्वान्निष्ठायाः परनिपातः । तदेतदुक्तवृत्तान्तकम्  ॥ 
१।६६।२५,२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
षट्षष्टितमः सर्गः  ॥  ६६  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/05-svayaMvaraH/066_shivadhanurdarshanam.md">
<details><summary><h2>द्राविडपाठः ...{Loading}...</h2></summary>


ततः प्रभाते विमले कृतकर्मा नराधिपः।  
विश्वामित्रं महात्मानमाजुहाव सराघवम् ॥ 1.66.1 ॥   
तमर्चयित्वा धर्मात्मा शास्त्रदृष्टेन कर्मणा।  
राघवौ च महात्मानौ तदा वाक्यमुवाच ह ॥ 1.66.2 ॥   
भगवन् स्वागतं तेऽस्तु किं करोमि तवानघ।  
भवानाज्ञापयतु मामाज्ञाप्यो भवता ह्यहम् ॥ 1.66.3 ॥   
एवमुक्तस्तु धर्मात्मा जनकेन महात्मना।  
प्रत्युवाच मुनिर्वीरं वाक्यं वाक्यविशारदः ॥ 1.66.4 ॥   
पुत्रौ दशरथस्येमौ क्षत्रियौ लोकविश्रुतौ।  
द्रष्टुकामौ धनुःश्रेष्ठं यदेतत्त्वयि तिष्ठति ॥ 1.66.5 ॥   
एतद्दर्शय भद्रं ते कृतकामौ नृपात्मजौ।  
दर्शनादस्य धनुषो यथेष्टं प्रतियास्यतः ॥ 1.66.6 ॥   
एवमुक्तस्तु जनकः प्रत्युवाच महामुनिम् ॥ 1.66.7 ॥   
श्रूयतामस्य धनुषो यदर्थमिह तिष्ठति ॥ 1.66.8 ॥   
देवरात इति ख्यातो निमेष्षष्ठो महीपतिः।  
न्यासोऽयं तस्य भगवन् हस्ते दत्तो महात्मना ॥ 1.66.9 ॥   
दक्षयज्ञवधे पूर्वं धनुरायम्य वीर्यवान्।  
रुद्रस्तु त्रिदशान् रोषात् सलीलमिदमब्रवीत् ॥ 1.66.10 ॥   
यस्माद्भागार्थिनो भागान्नाकल्पयत मे सुराः।  
वराङ्गाणि महार्हाणि धनुषा शातयामि वः ॥ 1.66.11 ॥   
ततो विमनसः सर्वे देवा वै मुनिपुङ्गव।  
प्रसादयन्ति देवेशं तेषां प्रीतोऽभवद्भवः ॥ 1.66.12 ॥   
तदेतद्देवदेवस्य धनूरत्नं महात्मनः।  
न्यासभूतं तदा न्यस्तमस्माकं पूर्वके विभो ॥ 1.66.13 ॥   
अथ मे कृषतः क्षेत्रं लाङ्गलादुत्थिता मया।  
क्षेत्रं शोधयता लब्धा नाम्ना सीतेति विश्रुता ॥ 1.66.14 ॥   
भूतलादुत्थिता सा तु व्यवर्द्धत ममात्मजा।  
वीर्यशुल्केति मे कन्या स्थापितेयमयोनिजा ॥ 1.66.15 ॥   
भूतला दुत्थितां तां तु वर्द्धमानां ममात्मजाम्।  
वरयामासुरागम्य राजानो मुनिपुङ्गव ॥ 1.66.16 ॥   
तेषां वरयतां कन्यां सर्वेषां पृथिवीक्षिताम्।  
वीर्यशुल्केति भगवन् न ददामि सुतामहम् ॥ 1.66.17 ॥   
ततः सर्वे नृपतयः समेत्य मुनिपुङ्गव।  
मिथिलामभ्युपागम्य वीर्यजिज्ञासवस्तदा ॥ 1.66.18 ॥   
तेषां जिज्ञासमानानां वीर्यं धनुरुपाहृतम्।  
न शेकुर्ग्रहणे तस्य धनुषस्तोलनेऽपि वा ॥ 1.66.19 ॥   
तेषां वीर्यवतां वीर्यमल्पं ज्ञात्वा महामुने।  
प्रत्याख्याता नृपतयस्तन्निबोध तपोधन ॥ 1.66.20 ॥   
ततः परमकोपेन राजानो नृपपुङ्गव।  
न्यरुन्धन् मिथिलां सर्वे वीर्यसन्देहमागताः ॥ 1.66.21 ॥   
आत्मानमवधूतं ते विज्ञाय नृपपुङ्गवाः।  
रोषेण महताविष्टाः पीडयन् मिथिलां पुरीम् ॥ 1.66.22 ॥   
ततः संवत्सरे पूर्णे क्षयं यातानि सर्वशः।  
साधनानि मुनिश्रेष्ठ ततोऽहं भृशदुःखितः ॥ 1.66.23 ॥   
ततो देवगणान् सर्वान् तपसाऽहं प्रसादयम्।  
ददुश्च परमप्रीताश्चतुरङ्गबलं सुराः ॥ 1.66.24 ॥   
ततो भग्ना नृपतयो हन्यमाना दिशो ययुः।  
अवीर्या वीर्यसन्दिग्धाः सामात्याः पापकर्मणः ॥ 1.66.25 ॥   
तदेतन्मुनिशार्दूल धनुः परमभास्वरम्।  
रामलक्ष्मणयोश्चापि दर्शयिष्यामि सुव्रत ॥ 1.66.26 ॥   
यद्यस्य धनुषो रामः कुर्यादारोपणं मुने।  
सुतामयोनिजां सीतां दद्यां दाशरथेरहम् ॥ 1.66.27 ॥   

</details>
</div>
