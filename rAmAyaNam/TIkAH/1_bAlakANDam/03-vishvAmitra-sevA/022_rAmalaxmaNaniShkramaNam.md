+++
title = "०२२ रामलक्ष्मणनिष्क्रमणम्"
title_english = "022 rAma lakshmaNa travel with vishvamitra to his ritual place"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-022-Rama_Lakshmana_YorniShrakamanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/03-vishvAmitra-sevA/022_rAmalaxmaNaniShkramaNam.md">
<details><summary><h2>IITK ...{Loading}...</h2></summary>

Dasaratha sends Rama and Lakshmana with Viswamitra--Viswamitra confers



### श्लोकः
#### मूलम्
knowledge of bala and atibala to Rama and Lakshmana.]  
तथा वसिष्ठे ब्रुवति राजा दशरथस्सुतम  
प्रहृष्टवदनो राममाजुहाव सलक्ष्मणम्॥1.22.1॥

#### शब्दार्थः
वसिष्ठे when Vasistha, तथा in that manner, ब्रुवति having said, राजा the king, दशरथः Dasaratha, प्रहृष्टवदनः with cheerful countenance, स्वयम् himself, सलक्ष्मणम् along with Lakshmana, रामम् Rama, आजुहाव summoned.

#### आङ्ग्लानुवादः
Vasishta having said thus, king Dasaratha, with cheerful countenance summoned Rama and Lakshmana.



### श्लोकः
#### मूलम्
कृतस्वस्त्ययनं मात्रा पित्रा दशरथेन च।  
पुरोधसा वसिष्ठेन मङ्गलैरभिमन्त्रितम्॥1.22.2॥  
स पुत्रं मूर्ध्न्युपाघ्राय राजा दशरथः प्रियम्।  
ददौ कुशिकपुत्राय सुप्रीतेनान्तरात्मना॥1.22.3॥

#### शब्दार्थः
सः दशरथः राजा that king Dasaratha, मात्रा by mother, पित्रा दशरथेन च by father Dasaratha (by himself), कृतस्वस्त्ययनम् giving farewell by recitation of mantras for securing prosperity and averting evils, पुरोधसा वसिष्ठेन by priest Vasishta, मङ्गलैः by auspicious, अभिमन्त्रितम् making sacred by recitation of special mantras, प्रियम् पुत्रम् affectionate son, मूर्ध्नि on the forehead, उपाघ्राय having kissed, सुप्रीतेन with a pleased, अन्तरात्मना heart, कुशिकपुत्राय for kusika's son, ददौ delivered Rama (to the care of Viswamitra).

#### आङ्ग्लानुवादः
Rama was given farewell by his parents with recitation of mantras (for securing prosperity and averting evils). Priest Vasishta sanctified him with mantras Dasaratha kissed his son on the forehead and delivered him to the care of Viswamitra, with a heart full of cheer.



### श्लोकः
#### मूलम्
ततो वायुस्सुखस्पर्शो नीरजस्को ववौ तदा।  
विश्वामित्रगतं दृष्ट्वा रामं राजीवलोचनम्॥1.22.4॥

#### शब्दार्थः
ततः then, राजीवलोचनम् lotuseyed, रामम् Rama, विश्वामित्रगतम् going with Visvamitra, दृष्ट्वा havingseen, तदा then, वायुः wind, सुखस्पर्शः with agreeable touch, नीरजस्कः without pollen, ववौ breezed.

#### आङ्ग्लानुवादः
At the sight of the lotuseyed Rama accompanying Viswamitra, the wind blew pollenfree with a gentle touch.



### श्लोकः
#### मूलम्
पुष्पवृष्टिर्महत्यासीद्देवदुन्दुभिनिस्वनैः।  
शङ्खदुन्दुभिनिर्घोषः प्रयाते तु महात्मनि॥1.22.5॥

#### शब्दार्थः
महात्मनि glorious Visvamitra, प्रयाते तु when he had departed, महती incessant, पुष्पवृष्टिः showers of flowers, देवदुन्दुभिनिस्वनैः with the sounds of celestial drums, शङ्खदुन्दुभिनिर्घोषः आसीत् sounds of blowing conches and beating drums arose.

#### आङ्ग्लानुवादः
The departure of glorious Viswamitra was greeted with incessant showers of flowers, the beating of celestial drums and the blowing of conches.



### श्लोकः
#### मूलम्
विश्वामित्रो ययावग्रे ततो रामो धनुर्धरः।  
काकपक्षधरो धन्वी तं च सौमित्रिरन्वगात्॥1.22.6॥

#### शब्दार्थः
विश्वामित्रः Viswamitra, अग्रे in the forefront, ययौ walked, ततः behind him, धनुर्धरः with bow in his hand, रामः Rama (followed), काकपक्षधरः having side locks of hair, धन्वी an archer, सौमित्रिः Sumitra's son Lakshmana, तम् अन्वगात् followed him.

#### आङ्ग्लानुवादः
Viswamitra walked in the forefront. Behind him was Rama, bow in hand, while in the archer, Sumitra's son (Lakshmana) with side locks of hair followed.



### श्लोकः
#### मूलम्
कलापिनौ धनुष्पाणी शोभमानौ दिशो दश ।  
विश्वामित्रं महात्मानं त्रिशीर्षाविव पन्नगौ॥1.22.7॥  
अनुजग्मतुरक्षुद्रौ पितामहमिवाश्विनौ।

#### शब्दार्थः
कलापिनौ equipped with quivers, धनुष्पाणी the twain with bows in their hands, दश दिशः in ten cardinal points, शोभमानौ illuminating, अक्षुद्रौ warriors of not a little prowess and splendour, त्रिशीर्षौ three hooded, पन्नगौ इव resembling two serpents, महात्मानम् magnanimous, विश्वामित्रम् Visvamitra, अश्विनौ twin Aswini devatas, पितामहमिव like Brahma, अनुजग्मतुः followed.

#### आङ्ग्लानुवादः
Rama and Lakshmana equipped with bows and quivers resembled three hooded serpents. Warriors of no less prowess, they illuminated the ten quarters and followed the high souled Viswamitra like twin Aswanikumaras  following the grandsire, Brahma.



### श्लोकः
#### मूलम्
तदा कुशिकपुत्रं तु धनुष्पाणी स्वलङ्कृतौ॥1.22.8॥  
बद्धगोधाङ्गुलित्राणौ खड्गवन्तौ महाद्युती ।  
कुमारौ चारुवपुषौ भ्रातरौ रामलक्ष्मणौ   ॥1.22.9॥  
अनुयातौ श्रिया दीप्तौ शोभयेतामनिन्दितौ।  
स्थाणुं देवमिवाचिन्त्यं कुमाराविव पावकी ॥1.22.10॥

#### शब्दार्थः
तदा then, धनुष्पाणी bows in their hands, स्वलङ्कृतौ wellattired, बद्धगोधाङ्गुलित्राणौ their left arms covered by leather to protect from bowstring and fingers encased in Gauna skin, खड्गवन्तौ armed with scimitars, महाद्युती resplendent, कुमारौ youthful beings, चारुवपुषौ having elegent physique, श्रिया with lustre, दीप्तौ radiating, अनिन्दितौ faultless, भ्रातरौ brothers, रामलक्ष्मणौ Rama and Lakshmana, अनुयातौ following the sage, पावकी born to firegod, कुमारौ sons Skanda and Visakhu, अचिन्त्यम् incomprehensible, देवम् god, स्थाणुम् इव like Iswara, कुशिकपुत्रम् son of Kausika, शोभयेताम् cast their radiance.

#### आङ्ग्लानुवादः
Then bows in hand, wellattired, their fingers encased in mongrel skin, for protection (against the bowstring) armed with scimitars, resplendent, young, handsome the two brothers, Rama and Lakshmana shone unblemished. As they followed sage Viswamitra spreading radiance, they looked like sons of the god of fire, (Skanda and Visakhu) following the  incomprehensible Siva.



### श्लोकः
#### मूलम्
अध्यर्धयोजनं गत्वा सरय्वा दक्षिणे तटे।  
रामेति मधुरां वाणीं विश्वामित्रोऽभ्यभाषत॥1.22.11॥

#### शब्दार्थः
अध्यर्धयोजनम् more than a half Yojana, गत्वा having travelled, सरय्वाः river Sarayu, दक्षिणे तटे on southern bank, वश्वामित्रः Viswamitra, राम इति addressing him as "O Rama", मधुराम् sweet, वाणीम् words, अभ्यभाषत spoke.

#### आङ्ग्लानुवादः
After crossing a distance of over half a yojana on the southern bank of Sarayu, Viswamitra addressed Rama sweet in a gentle voice.



### श्लोकः
#### मूलम्
गृहाण वत्स सलिलं मा भूत्कालस्य पर्ययः।  
मन्त्रग्रामं गृहाण त्वं बलामतिबलां तथा॥1.22.12॥

#### शब्दार्थः
वत्स O Child, सलिलम् water, गृहाण take into your hands, कालस्य पर्ययःमाभूत् let  no delay occur, त्वम् you, मन्त्रग्रामम् collection of mantras, तथा and, बलाम् Bala, अतिबलां Atibala, गृहाण receive.

#### आङ्ग्लानुवादः
"O child, take this water (in your hands), let there be no delay. You will receive from me a collection of mantras and also bala and atibala.



### श्लोकः
#### मूलम्
न श्रमो न ज्वरो वा ते न रूपस्य विपर्ययः।  
न च सुप्तं प्रमत्तं वा धर्षयिष्यन्ति नैऱृताः॥1.22.13॥

#### शब्दार्थः
ते to you, श्रमःन neither fatigue, ज्वरो वा nor fever, रूपस्य विपर्ययः न nor change in appearance, सुप्तम् whether in sleep, प्रमत्तं वा or inattentive condition, नैरृताः rakshasas, न धर्षयिष्यन्ति cannot trouble you.

#### आङ्ग्लानुवादः
"(If you receive these mantras), you will experience neither fatigue, nor fever nor will there be a change in your appearance. Whether you are asleep or agitated, rakshasas cannot harm you.



### श्लोकः
#### मूलम्
न बाह्वोस्सदृशो वीर्ये पृथिव्यामस्ति कश्चन।  
त्रिषु लोकेषु वै राम न भवेत्सदृशस्तव ॥1.22.14॥

#### शब्दार्थः
राम O Rama, बाह्वोः of your hands, वीर्ये in might, सदृशः parallel man, कश्चन anyone, पृथिव्याम् in this earth, नास्ति does not exist, त्रिषु in the three, लोकेषु worlds, तव सदृशः equal to you, न भवेत् does not exist.

#### आङ्ग्लानुवादः
O Rama, there is none in this world equal to the might of your hands nor does such a person exist in the three worlds.



### श्लोकः
#### मूलम्
न सौभाग्ये न दाक्षिण्ये न ज्ञाने बुद्धिनिश्चये।  
नोत्तरे प्रतिवक्तव्ये समो लोके तवाऽनघ॥1.22.15॥

#### शब्दार्थः
अनघ O Sinless one, सौभाग्ये in auspiciouness, तव समः equal to  you, लोके in this world, न none, दाक्षिण्ये in kindness, न none, ज्ञाने in wisdom, बुद्धिनिश्चये in decisionmaking, न  none, उत्तरे when a reply, प्रतिवक्तव्ये has to be given, न none.

#### आङ्ग्लानुवादः
O sinless one, there is none in this world equal to you in good fortune, kindness, wisdom, in taking a decsion or giving a reply.



### श्लोकः
#### मूलम्
एतद्विद्याद्वये लब्धे भविता नास्ति ते समः।  
बलात्वतिबला चैव सर्वज्ञानस्य मातरौ॥1.22.16॥

#### शब्दार्थः
एतद्विद्याद्वये when these two kinds of knowledge, लब्धे सति have been secured, ते समः equal to you, नास्ति there will not be, न भविता nor going to be in future, बला Bala, अतिबला चैव Atibala also, सर्वज्ञानस्य for all kinds of knowledge, मातरौ mothers.

#### आङ्ग्लानुवादः
With these two kinds of knowledge secured, there will be none equal to you, at present or in fututre. Bala and atibala are  mother to all kinds of knowledge .



### श्लोकः
#### मूलम्
क्षुत्पिपासे न ते राम भविष्येते नरोत्तम ।  
बलामतिबलां चैव पठतः पथि राघव॥1.22.17॥

#### शब्दार्थः
नरोत्तम O Best among men, राघव Oborn in the line of Raghu, राम ORama,पथि on the way, बलाम् Bala, अतिबलां चैव Atibala, पठतः if recited, ते to you, क्षुत्पिपासे hunger or thirst, न भविष्येते will not get.

#### आङ्ग्लानुवादः
O Rama, best among men, scion in the line of Raghu, on your way you will not feel hunger or thirst if you recite bala and atibala.



### श्लोकः
#### मूलम्
विद्याद्वयमधीयाने यशश्चाप्यतुलं त्वयि।  
पितामहसुते ह्येते विद्ये तेजस्समन्विते॥1.22.18॥  
प्रदातुं तव काकुत्स्थ सदृशस्त्वं हि धार्मिक।

#### शब्दार्थः
विद्याद्वयम् these two sciences, अधीयाने when pursued, त्वयि by you, अतुलम् unequalled, यशश्च fame, ककुत्स्थ ORama, born in the line Kakutstha, धार्मिक one who conforms to justice, तेजस्समन्विते both possessed of virtues, पितामहसुते two daughters of grand sire, Brahma, एते विद्ये these sciences, तव to you, प्रदातुम् conferring, त्वम् you, सदृशः fit person.

#### आङ्ग्लानुवादः
O Rama, born in the line Kakutstha and one who is righteous, these two radiant sciences are daughters of the grandsire Brahma. If you pursue these two sciences, you will get unequalled fame. You are a fit person to confer these two sciences.



### श्लोकः
#### मूलम्
कामं बहुगुणास्सर्वे त्वय्येते नात्र संशयः।  
तपसा सम्भृते चैते बहुरूपे भविष्यतः॥1.22.19॥

#### शब्दार्थः
एते बहुगुणाः these many qualities, सर्वे all, कामम् very-well, त्वयि in you, अत्र in this matter, संशयः न no doubt, तपसा with asceticism, सम्भृते nourished, एते these two sciences, बहुरूपे multiple forms, भविष्यतः will assume.

#### आङ्ग्लानुवादः
You possess all these qualities in great measure. There is no doubt that If these two sciences (mantras) are nourished with austerities they will assume multiple forms (and benefit you)".



### श्लोकः
#### मूलम्
ततो रामो जलं स्पृष्ट्वा प्रहृष्टवदनश्शुचिः।  
प्रतिजग्राह ते विद्ये महर्षेर्भावितात्मनः॥1.22.20॥

#### शब्दार्थः
ततः thereafter, रामः Rama, जलम् water, स्पृष्ट्वा having touched, शुचिः got purified, प्रहृष्टवदनः with happy coutenance, भावितात्मनः one who has perceived the supreme soul, महर्षेः from maharshi, ते विद्ये those two sciences, प्रतिजग्राह received.

#### आङ्ग्लानुवादः
Thereafter Rama, touched the water and was sanctified. With a cheerful face he received those two sciences from the maharshi who had perceived the supreme soul.



### श्लोकः
#### मूलम्
विद्यासमुदितो रामश्शुशुभे भूरिविक्रमः।  
सहस्ररश्मिर्भगवान् शरदीव दिवाकरः॥1.22.21॥  
गुरुकार्याणि सर्वाणि नियुज्य कुशिकात्मजे।  
ऊषुस्तां रजनीं तत्र सरय्वां सुसुखं त्रयः॥1.22.22॥

#### शब्दार्थः
भूरिविक्रमः a highly valiant hero, रामः Rama, विद्यासमुदितः possessed of the knowledge of the two sciences, कुशिकात्मजे in the matter of Visvamitra, सर्वाणि all, गुरुकार्याणि services  to be rendered in relation to a preceptor, नियुज्य having performed, शरदि like in autumnal season, सहस्ररश्मिः (Sun) emitting thousand rays, भगवान् दिवाकरःइव  resembling Sungod, शुशुभे appeared resplendent, त्रयः the three men, तत्र there, सरय्वाम् on the bank of river Sarayu, ससुखम् with great comfort, तां रजनीम् that night, ऊषुः dwelt.

#### आङ्ग्लानुवादः
.  
Rama, the highly heroic  after acquiring knowledge (of the two sciences) and having rendered all services to preceptor Viswamitra, appeared resplendent like the Sungod in autumn. There the three of them spent the night comfortably on the bank of Sarayu.



### श्लोकः
#### मूलम्
दशरथनृपसूनुसत्तमाभ्यां  
तृणशयनेऽनुचिते सहोषिताभ्याम्।  
कुशिकसुतवचोऽनुलालिताभ्यां  
सुखमिव सा विबभौ विभावरी च॥1.22.23॥

#### शब्दार्थः
अनुचिते unaccustomed, तृणशयने on the bed of grass, सहोषिताभ्याम् by those two who slept together, कुशिकसुतवचोऽनुलालिताभ्याम् who were put in good humour by the gentle words of Visvamitra, दशरथनृपसूनुसत्तमाभ्याम् by the two eminent sons of Dasaratha (Rama and Lakshmana), सा विभावरी च that night also, सुखमिव as if with comfort, विबभौ occured to their mind.

#### आङ्ग्लानुवादः
The night was spent as though with comfort by the two eminent sons of Dasaratha, who shared the unaccustomed bed of grass. They were kept in good humour by the words of Kusika's son.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे द्वाविंशस्सर्गः॥  
Thus ends the twenty second sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/03-vishvAmitra-sevA/022_rAmalaxmaNaniShkramaNam.md">
<details><summary><h2>भूषणम् ...{Loading}...</h2></summary>



तथा वसिष्ठे ब्रुवति राजा दशरथः सुतम् ।  

प्रहृष्टवदनो राममाजुहाव सलक्ष्मणम्  ॥  १।२२।१  ॥   

अथ प्रसन्नहृदयेन राज्ञा रामविसर्जनं द्वाविंशे तथेत्यादि । सलक्ष्मणं
राममिति तयोरविनाभावज्ञानादिति भावः  ॥  १।२२।१  ॥   

  

कृतस्वस्त्ययनं मात्रा पित्रा दशरथेन च ।  

पुरोधसा वसिष्ठेन मङ्गलैरभिमन्त्रितम्  ॥  १।२२।२  ॥   

स पुत्रं मूर्ध्न्युपाघ्राय राजा दशरथः प्रियम् ।  

ददौ कुशिकपुत्राय सुप्रीतेनान्तरात्मना  ॥  १।२२।३  ॥   

कृतेत्यादि श्लोकद्वयमेकान्वयम् । पित्रा दशरथेन, स्वेनेति शेषः ।
कृतस्वस्त्ययनं कृतमङ्गलानुष्ठानम् । मङ्गलैर्मङ्गलसूक्तैः । "स्वस्ति नो
मिमीताम्" इत्यादिभिः  ॥  १।२२।२,३  ॥   

  

ततो वायुः सुखस्पर्शो विरजस्को ववौ तदा ।  

विश्वामित्रगतं रामं दृष्ट्वा राजीवलोचनम्  ॥  १।२२।४  ॥   

अथ यात्राया शुभनिमित्तसम्पत्तिं दर्शयति तत इत्यादि । गतम् अनुगतम्  ॥ 
१।२२।४  ॥   

  

पुष्पवृष्टिर्महत्यासीद्देवदुन्दुभिनिःस्वनैः ।  

शङ्खदुन्दुभिनिर्घोषः प्रयाते तु महात्मनि  ॥  १।२२।५  ॥   

पुष्पेति । प्रयाते प्रयातुमुपक्रान्ते । देवदुन्दुभिनिस्वनश्च
अवतारप्रयोजनोपक्रमत्वात्, शङ्खदुन्दुभिनिर्घोषो दशरथीयः  ॥  १।२२।५  ॥   

  

विश्वामित्रो ययावग्रे ततो रामो महायशाः ।  

काकपक्षधरो धन्वी तं च सौमित्रिरन्वगात्  ॥  १।२२।६  ॥   

विश्वामित्र इति । धन्वी धनुष्मान् । व्रीह्यादित्वादिनिः  ॥  १।२२।६  ॥   

  

कलापिनौ धनुष्पाणी शोभयानौ दिशो दश ।  

विश्वामित्रं महात्मानं त्रिशीर्षाविव पन्नगौ ।  

अनुजग्मतुरक्षुद्रौ पितामहमिवाश्विनौ  ॥  १।२२।७  ॥   

कलापिनावित्यादिसार्द्धश्लोक एकान्वयः । कलापिनौ तूणीरधारिणौ "कलापो भूषणे
बर्हे तूणीरे संहतावपि" इत्यमरः । शोभयानौ प्रकाशयन्तौ । आने
मुगभावश्छान्दसः । विश्वस्य मित्रं विश्वामित्रः "मित्रेचर्षौ" इति
विश्वशब्दस्य दीर्घः । श्रुतिश्च "तस्यों विश्वं मित्रमासीद्यदिदं किञ्च
तस्माद्विश्वामित्र इत्याचक्षते" इति । प्रत्येकं
तूणीरद्वयधारणाच्छिरोभ्यां च त्रिशीर्षाविवेत्युपमानम्,
धनुस्तूणीरशरधरत्वाद्वा । अक्षुद्रौ अनल्परूपवीर्यादिवैभवौ  ॥  १।२२।७  ॥   

  

तदा कुशिकपुत्रं तु धनुष्पाणी स्वलङ्कृतौ ।  

बद्धगोधाङ्गुलित्राणौ खड्गवन्तौ महाद्युती  ॥  १।२२।८  ॥   

कुमारौ चारुवपुषौ भ्रातरौ रामलक्ष्मणौ ।  

अनुयातौ श्रिया दीप्त्या शोभयेतामनिन्दितौ ।  

स्थाणुं देवमिवाचिन्त्यं कुमाराविव पावकी  ॥  १।२२।९  ॥   

तदेत्यादिसार्द्धश्लोकद्वयमेकान्वयम् । बद्धं गोधाचर्मकृताङ्गुलित्राणं
ययोस्तौ तथा । गोधा हस्तत्राणमित्येके । द्युतिः सामान्यशोभा, श्रीः
विशेषशोभा, शोभयेतां व्यत्ययेन लङर्थे लोट् । विश्वामित्रमनुयातौ
रामलक्ष्मणौ स्थाणुमनुयातौ कुमाराविवाशोभेतामित्यर्थः । स्थाणुं रुद्रम्,
पावकी पावकात्प्रादुर्भूतौ स्कन्दविशाखौ "ततो ऽभवच्चतुर्मूर्तिः क्षणेन
भगवान् प्रभुः । स्कन्दो विशाखः शाकश्च नैगमेषश्च पृष्ठतः  ॥ " इति
भारतोक्तेः। अचिन्त्यम् अचिन्त्यवैभवम्  ॥  १।२२।८,९  ॥   

  

अध्यर्द्धयोजनं गत्वा सरय्वा दक्षिणे तटे ।  

रामेति मधुरां वाणीं विश्वामित्रो ऽभ्यभाषत  ॥  १।२२।१०  ॥   

अध्यर्द्धेति । अधिकमर्द्धं यस्मिन् तदध्यर्द्धम्, अध्यर्द्धं च तत् योजनं
च अध्यर्द्धयोजनम्, सार्द्धयोजनमितियावत् । तावद्दूरगमनेन बालयोः
क्षुत्तृट्पीडा माभूदिति तन्निवर्तकविद्याद्वयोपदेशाय आह्वयते रामेति ।
मधुरां भक्तिपूर्वकोच्चारणात् रामनाम्नः श्रवणानन्दकरत्वाच्च  ॥  १।२२।१०
 ॥   

  

गृहाण वत्स सलिलं माभूत् कालविपर्ययः ।  

मन्त्रग्रामं गृहाण त्वं बलामतिबलां तथा  ॥  १।२२।११  ॥   

गृहाणेति । सलिलं गृहाण, शुद्धाचमनं कुर्वित्यर्थः । विपर्ययो ऽतिक्रमः,
विलम्ब इति यावत् । मन्त्रग्रामं मन्त्रसमष्टिरूपाम्, इदं बलातिबलयोः
प्रत्येकं विशेषणम्  ॥  १।२२।११  ॥   

  

न श्रमो न ज्वरो वा ते न रूपस्य विपर्ययः ।  

न च सुप्तं प्रमत्तं वा धर्षयिष्यन्ति नैऋताः  ॥  १।२२।१२  ॥   

तद्ग्रहणफलमाह न श्रम इत्यादि । विपर्ययः अन्यथाभावः, भविष्यतीति शेषः ।
सुप्तं, त्वामिति शेषः  ॥  १।२२।१२  ॥   

  

न बाह्वोः सदृशो वीर्ये पृथिव्यामस्ति कश्चन ।  

त्रिषु लोकेषु वै राम न भवेत् सदृशस्तव  ॥  १।२२।१३  ॥   

न बाह्वोरिति । बलामतिबलां च पठतः, तवेति शेषः । अस्ति, स्यादित्यर्थः ।
त्रिष्वित्यत्र सर्वगुणैः निःसीमत्वमुच्यते  ॥  १।२२।१३  ॥   

  

न सौभाग्ये न दाक्षिण्ये न ज्ञाने बुद्धिनिश्चये ।  

नोत्तरे प्रतिवक्तव्ये समो लोके तवानघ  ॥  १।२२।१४  ॥   

नेति । सौभाग्ये सौन्दर्ये । दाक्षिण्ये सामर्थ्ये । बुद्धिनिश्चये
बुद्ध्या कार्यनिश्चये समः, भवतीति शेषः  ॥  १।२२।१४  ॥   

  

एतद्विद्याद्वये लब्धे भविता नास्ति ते समः ।  

बला चातिबला चैव सर्वज्ञानस्य मातरौ  ॥  १।२२।१५  ॥   

सामान्येनोपसंहरति एतदिति । ते समः नास्ति, न भविता चेत्यर्थः । मातरौ
कारणभूते  ॥  १।२२।१५  ॥   

  

क्षुत्पिपासे न ते राम भविष्येते नरोत्तम ।  

बलामतिबलां चैव पठतः पथि राघव  ॥  १।२२।१६  ॥   

क्षुदिति । ते भविष्येते भविष्यतः  ॥  १।२२।१६  ॥   

  

विद्याद्वयमधीयाने यशश्चाप्यतुलं त्वयि ।  

पितामहसुते ह्येते विद्ये तेजःसमन्विते  ॥  १।२२।१७  ॥   

विद्येति । अधीयाने त्वयि भवेदिति शेषः । तेजःसमन्विते प्रभावसमन्विते  ॥ 
१।२२।१७  ॥   

  

प्रदातुं तव काकुत्स्थ सदृशस्त्वं हि धार्मिक  ॥  १।२२।१८  ॥   

प्रदातुमिति । तव प्रदातुं त्वमेव सदृशो नान्य इति योजना  ॥  १।२२।१८  ॥   

  

कामं बहुगुणाः सर्वे त्वय्येते नात्र संशयः ।  

तपसा सम्भृते चैते बहुरूपे भविष्यतः  ॥  १।२२।१९  ॥   

एतदुपपादयति काममिति । एते पूर्वोक्ताः सौभाग्यादयः । कामं प्रकामं त्वयि
सन्ति । यद्यपि तथापि तपसा सम्भृते लब्धे एते विद्ये । त्वदुपदेशात्
बहुरूपे लोके बहुधा विस्तृते भविष्यतः  ॥  १।२२।१९  ॥   

  

ततो रामो जलं स्पृष्ट्वा प्रहृष्टवदनः शुचिः ।  

प्रतिजग्राह ते विद्ये महर्षेर्भावितात्मनः  ॥  १।२२।२०  ॥   

तत इति । जलं स्पृष्ट्वा, आचम्येत्यर्थः । भावितात्मनः ध्यातात्मस्वरूपात्
 ॥  १।२२।२०  ॥   

  

विद्यासमुदितो रामः शुशुभे भूरिविक्रमः ।  

सहस्ररश्मिर्भगवान् शरदीव दिवाकरः  ॥  १।२२।२१  ॥   

विद्येति । विद्यासमुदितः समुदितविद्यः, लब्धविद्य इति यावत्  ॥  १।२२।२१
 ॥   

  

गुरुकार्याणि सर्वाणि नियुज्य कुशिकात्मजे ।  

ऊषुस्तां रजनीं तत्र सरय्वां सुसुखः त्रयः  ॥  १।२२।२२  ॥   

गुर्विति । गुरुकार्याणि गुरौ कर्तव्यानि पादसंवाहनादीनि, कुशिकात्मजे
नियुज्य कृत्वा, त्रयः स्वयं तौ चेति त्रयः । तत्र सरय्वां सरयूतीरे
सुसुखमूषुः । यद्वा एतदर्धस्य पूर्वेणान्वयः । कुशिकात्मजे गुरुकार्याणि
नियुज्य विद्यासमुदितो रामः शुशुभ इति  ॥  १।२२।२२  ॥   

  

दशरथनृपसूनुसत्तमाभ्यां तृणशयने ऽनुचिते तदोषिताभ्याम् ।  

कुशिकसुतवचो ऽनुलालिताभ्यां सुखमिव सा विबभौ विभावरी च  ॥  १।२२।२३  ॥   

इत्यार्षे श्रीरामायणे वाल्मीकीये आदिकाव्ये बालकाण्डे द्वाविंशः सर्गः  ॥ 
२२  ॥   

दशरथेति । चतुर्थ्यर्थे "बहुलं छन्दसि" इति षष्ठ्यर्थे चतुर्थी ।
दशरथपुत्रयोर्विभावरी सुखमिव विबभौ, प्रभातेत्यर्थः । इवशब्दो
वाक्यालङ्कारे । अत्र रामाय विद्यादानं लक्ष्मणस्याप्युपलक्षणम् ।
पश्चाद्रामो वा लक्ष्मणायोपदिदेशेति बोध्यम् । पूर्ववत्पुष्पिताग्रावृत्तम्
 ॥  १।२२।२३  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने द्वाविंशः सर्गः  ॥  २२  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/03-vishvAmitra-sevA/022_rAmalaxmaNaniShkramaNam.md">
<details><summary><h2>शिरोमणी ...{Loading}...</h2></summary>



तथेति । तथा तेन प्रकारेण वसिष्ठे ब्रुवति सति प्रहृष्टवदनः प्रसन्नमुखः
राजा दशरथः सलक्ष्मणं लक्ष्मणसहितं रामं सुतमाजुहाव । एतेन गुरुवाक्ये
राज्ञः श्रद्धातिशयः सूचितः  ॥  १।२२।१  ॥   

  

कृतेति । मात्रा तज्जनन्या दशरथेन पित्रा च कृतस्वस्त्ययनं
कृतमाङ्गलिकद्रव्यभोजनालङ्कारादिसमर्पणम्, वसिष्ठेन पुरोधसा पुरोहितेन
मङ्गलैर्मङ्गलजनकवेदवाक्यैरभिमन्त्रितम्  ॥  १।२२।२  ॥   

  

प्रियं परमप्रीतिविषयीभूतं पुत्रं मूर्ध्नि उपाघ्राय स राजा दशरथः
सुप्रीतेनान्तरात्मना मनसा कुशिकपुत्राय विश्वामित्राय ददौ ।
द्वयोरेकत्रान्वयः  ॥  १।२२।३  ॥   

  

मङ्गलसूचकं शकुनमाह तत इति त्रिभिः । तदा गमनसमये राजीवलोचनं
विश्वामित्रसहितं रामं दृष्ट्वा ततः सर्वत्र परिपूर्णः सुखस्पर्शः
सुखप्रदस्पर्शविशिष्टः विरजस्कः रजोरहितो वायुर्ववौ  ॥  १।२२।४  ॥   

  

पुष्पेति । महात्मनि मुनौ रामे च प्रयाते सति देवदुन्दुभिनिस्वनैः सह महती
पुष्पवृष्टिः शङ्खदुन्दुभिनिर्घोषः शङ्खादिनिस्वनश्चासीत् । तुशब्दश्चार्थे
 ॥  १।२२।५  ॥   

  

गमनप्रकारं वर्णयन्नाह विश्वामित्र इत्यादिभिः । अग्रे विश्वामित्रो ययौ ।
ततस्तत्पश्चान्महायशाः सर्वत्र परिपूर्णकीर्त्तिः काकपक्षधरः धन्वी
धनुर्धारी रामश्च ययौ । सौमित्रिर्लक्ष्मणस्तं राममन्वगात् अन्वगच्छत्  ॥ 
१।२२।६  ॥   

  

तदेव विशदयन्नाह कलापिनावित्यादिभिः । कलापिनौ तूणीरधरौ धनुष्पाणी
धनुर्युक्तपाणिविशिष्ठौ दशदिशः शोभयानौ प्रकाशयन्तौ त्रिशीर्षौ पन्नगौ इव
शिरस्त्रयविशिष्टपन्नगसदृशौ अक्षुद्रौ दर्शनमात्रेण क्षुद्रतानिवर्तकौ
पितामहमश्विनाविव अनुजग्मतुः । त्रिशीर्षत्वं च स्कन्धद्वयस्थिततूणीरद्वयेन
शिरसा च । पञ्चशीर्षाविवोरगावितिपाठे तत्वन्तु उन्नतस्कन्धद्वयेन शिरसा
चेति बोध्यम् । सार्द्धश्लोक एकान्वयी । आगमशास्त्रस्यानित्यत्वान्मुगभावः
। ऽकलापो भूषणे बर्हे तूणीरे संहतावपिऽ इत्यमरः  ॥  १।२२।७  ॥   

  

इदानीं ताभ्यां मुनेः परमा शोभा जातेति बोधयन्नाह तदेतिसार्धश्लोकद्वयेन ।
तदागमनकाले धनुष्पाणी धनुर्युक्तपाणिविशिष्टौ स्वलङ्कृतौ
अप्राकृतालङ्कारविशिष्टौ बद्धं गोधाङ्गुलित्राणं
गोधाचर्मनिर्मिताङ्गुलित्राणं याभ्याम्, खड्गवन्तौ खड्गविशिष्टौ महाद्युती
परमप्रकाशशिष्टौ चारुवपुषौ अतिसुन्दरशरीरौ अनुयातौ विश्वामित्रानुगन्तारौ
श्रिया परस्परशरीरकान्त्या दीप्तौ प्रकाशितौ अनिन्दितौ
निन्दाकर्तृत्वाभाववन्तौ पावकी कुमराविव पावकप्रादुर्भूतस्कन्धविशाखसदृशौ
कुमारौ भ्रातरौ रामलक्ष्मणौ अचिन्त्यं चिन्तयितुमशक्यं स्थाणुं देवमिव
देवशम्भुसदृशं कुशिकपुत्रं विश्वामित्रं शोभयेताम् अशोभयेताम् । अड्विरहः
आगमशास्त्रस्यानित्यत्वात्  ॥  १।२२।८१०  ॥   

  

अध्यर्द्धेति । विश्वामित्रः सरय्वा दक्षिणे तटे अध्यर्धयोजनं सार्द्धयोजनं
गत्वा रामेति मधुरां वाणीमभ्यभाषत  ॥  १।२२।११  ॥   

  

तद्भाषणमेवाह गृहाणेति । हे वत्स सलिलं त्वं गृहाण आचमनं कुर्वित्यर्थः ।
तत्र हेतुः कालविपर्ययः अवश्यकर्त्तव्यकालातिक्रमः मा भूत् । तथा अनन्तरं
मन्त्रग्रामं बलां बलाख्यामतिबलामतिबलाख्यां विद्यां गृहाण । तथाशब्द
आनन्तर्ये  ॥  १।२२।१२  ॥   

  

बला ऽतिबलाविद्याप्रभावं वर्णयन्नाह न श्रम इत्यादिभिः । तवानघ तवानां
समीपं प्राप्तानां न अघं यस्मात्तत्सम्बोधनं हे तवानघ आश्रितपापनिवर्तक राम
अते विद्ययोः प्राप्तौ सत्यां श्रमो न  

भ्रमश्च न रूपस्य विपर्ययश्च न नैर्ऋताः राक्षसाः सुप्तं प्रमत्तमनवधानं वा
न धर्षयिष्यन्ति पराभवितुं प्रगल्भा भविष्यन्ति । लृडुपात्तकालाविवक्षा
"कर्तुरीप्सततमम्" इत्यादाविव । एको वाशब्दश्चार्थे  ॥  १।२२।१३  ॥   

  

न बाह्वोरिति । बाह्वोः विद्याधारिजनभुजयोर्वीर्ये सदृशः त्रिषु लोकेषु
पृथिव्यां त्रिलोकीस्थाने कश्चन जातो नास्ति न च भविष्यति ।
अभवदित्यस्याप्युपलक्षणमेतत् । श्लोकद्वयमेकान्वयि । वाशब्दश्चार्थे  ॥ 
१।२२।१४  ॥   

  

तदेव विशदयन्नाह बलामिति । हे राघव हे अनघ यद्यपि लोके
प्राकृताप्राकृतजनेषु सौभाग्ये तव समो नास्ति न च भविता । दाक्षिण्ये
सामर्थ्यातिशये च समो न ज्ञाने ज्ञापने समो न बुद्धिनिश्चये बुद्धिजन्ये
निश्चये समो न  ॥  १।२२।१५  ॥   

  

प्रतिवक्तव्ये उत्तरे समो न । तथापि ते तव बलामतिबलां च लब्धे मदुपदेशादपि
प्राप्ते एतद्विद्याद्वये अतः अमृतहेतुभूतस्त्वं पथि मार्गे पठ । एतेन
स्वमर्यादापालकत्वं स्मरेति प्रार्थना सूचिता । तेन ऋषेः परमधार्मिकत्वं
व्यक्तम् । कथमनयोरेतादृशः प्रभाव इत्यत आह यतः बला अतिबला च विद्ये
सर्वज्ञानस्य मातरौ हेतू । एवो ऽनुक्तसमुच्चयार्थस्तेन
सकलातिशयैश्वर्यहेतुतवसङ्ग्रहः । ऽएतद्विद्याद्वये लब्धे न भवेत्सदृशस्तवऽ
इति भट्टपाठः  ॥  १।२२।१६  ॥   

  

पाथि पाठस्य फलमाह क्षुदिति । हे राघव नरोत्तमराम पथि बलामतिबलां च पठतः
पुरुषस्य ते प्रसिद्धे क्षुत्पिपासे नैव भविष्येते । अत्र प्रकरणे
प्रातिभासिको ऽर्थो न युज्यते । "आनन्दरूपममृतं यद्विभाति" ऽयो वेत्ति
भौतिकं देहं रामस्य परमात्मनः । स सर्वस्माद्बहिः कार्यः
श्रौतस्मार्तविधानतःऽ इत्यादिश्रुतिस्मृतिभिः प्रतिषिद्धभौतिकत्वस्यापत्तेः
 ॥  १।२२।१७  ॥   

  

विद्याग्रहणे लोकोपकृतिरस्तीत्याह गृहाणेति । हे रघुनन्दन सर्वलोकस्य
गुप्तये रक्षायै विद्याद्वयं गृहाण । तत्र हेतुः यतः त्वयि
विद्याद्वयमधीयाने सति भुवि सर्वलोके अतुलं यशः । चकारेण प्रतापश्च
भविष्यत्येव । अपिरेवार्थे । सर्वलोकस्य गुप्तये इत्यनेन
स्वतःसिद्धनित्यसकलपरमकल्याणगुणकस्य सर्वेश्वरेश्वरस्य
सर्वविद्यानियन्तुर्विद्यया न प्रयोजनमिति ध्वनितम्  ॥  १।२२।१८  ॥   

  

सिंहावलोकनन्यायेन विद्ययोः सर्वविद्याहेतुत्वे कारणं वदन्नाह पितामहेति ।
हे काकुत्स्थ हे धार्मिक तेजस्समन्विते परमतेजोविशिष्टे एते द्वे विद्ये
पितामहसुते ब्रह्मणः पूर्वं प्रादुर्भूते । अतः सदृशः
अनयोर्विद्ययोर्योग्यस्त्वमतस्तव तुभ्यं दातुं समर्पयितुं मे मनो ऽस्तीति
शेषः । हिर्हेतौ  ॥  १।२२।१९  ॥   

  

काममिति । एते विद्याद्वयकार्यत्वेनोक्ता बहुगुणाः वीरे त्वयि कामं यद्यपि
सन्ति अत्र संशयो न तथापि तपसा सम्भृते मया तपोबलेन अर्जिते एते द्वे
विद्ये बहुरूपे त्वदुपदेशाद्विस्तृते भविष्यतः । अतः इमे विद्ये त्वया
ग्रहीतव्ये इत्यर्थः । चकारो यद्यपीत्यर्थे  ॥  १।२२।२०  ॥   

  

विश्वामित्राज्ञापनानन्तरकालिकं रामवृत्तमाह तत इति । ततः
विश्वामित्राज्ञापनानन्तरं प्रहृष्टवदनः प्रसन्नमुखः शुचिः
सर्वपवित्रत्वहेतुः रामः जलं स्पृष्ट्वा आचम्येत्यर्थः भावितात्मनः भावितः
परिशीलितः आत्मा ईश्वरनियन्ता येन तस्मात् महर्षेस्ते बला ऽतिबले विद्ये
जग्राह  ॥  १।२२।२१  ॥   

  

विद्येति । विद्यासमुदितो विश्वामित्रोपदिष्टविद्यासंयुक्तः अत एव
भूरिविक्रमः विद्याप्रभावं प्रकटयितुं प्रकटीकृतस्वीयबहुप्रतापः रामः शरदि
शरत्काले सहस्ररश्मिर्भगवान् दिवाकर इव शुशुमे  ॥  १।२२।२२  ॥   

  

गुर्विति । गुरुकार्याणि गुरौ विधेयानि सर्वाणि पादपीडनादीनि कुशिकात्मजे
विश्वामित्रे  

नियुज्य तां रजनीं तत्र सरय्वां सरयूतीरे त्रयः रामप्रभृतयः ससुखं
यथास्यात्तथा ऊषुः  ॥  १।२२।२३  ॥   

  

तत्कालस्यापि शोभनत्वं वर्णयन्नाह दशरथेति । अनुचिते
गुरुशुश्रूषणमर्यादापालकानां परमोचिते तृणशयने उषिताभ्यां
कुशिकसुतवचोनुलालिताभ्यां दशरथनृपसूनुसत्तमाभ्यां रामलक्ष्मणाभ्यां सुखं
यथास्यात्तथैव सा विभावरी रात्रिरपि तदा शयनकाले बभौ शुशुभे । इव शब्द
एवार्थे  ॥  १।२२।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे द्वाविंशः
सर्गः  ॥  १।२२  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/03-vishvAmitra-sevA/022_rAmalaxmaNaniShkramaNam.md">
<details><summary><h2>तिलकम् ...{Loading}...</h2></summary>



तथेति । सलक्ष्मणं राममाजुहाव । तयोरविनाभावज्ञानादिति शेषः  ॥  १।२२।१  ॥   

  

कृतस्वस्त्ययनम् कृतमङ्गलाचरणम् । मङ्गलैर्मङ्गलसूचकैर्मन्त्रैः । किं च
तत्त्वज्ञानप्रतिपादकवाक्यैः अभिमन्त्रितम् । बोधितमित्यर्थः । तद्बोधनं च
योगवासिष्ठे प्रसिद्धम्  ॥  १।२२।२  ॥   

  

राजापि तद्वाक्यश्रवणेन सुप्रीतमनाः सन्रामं ददौ  ॥  १।२२।३  ॥   

  

यात्रायां शकुनमाह तत इति । ववावित्यस्य पृष्ठत इति शेषः । विश्वामित्रगतं
तत्सम्बद्धम् । राजीवम् पद्मम्  ॥  १।२२।४  ॥   

  

प्रयाते प्रायणोन्मुखे । स्वप्रयोजनोपक्रमाद्देवानां दुन्दुभिस्वनसहिता
पुष्पवृष्टिः, शङ्खादिघोषस्तु स्वनगरजः  ॥  १।२२।५  ॥   

  

धन्वी धनुर्विद्याकृतश्रमः  ॥  १।२२।६  ॥   

  

कलापिनौ सतूणीरौ । शौभयानौ प्रकाशयन्तौ शस्त्रतेजसा । मुगभाव आर्षः ।
त्रिशीर्षाविव पन्नगौ । स्कन्धस्थितधनुषा पृष्ठबद्धतूणीरेण मस्तकेन च
त्रिशीर्षत्वम् । यद्वा प्रत्येकं तूणीरद्वयधारणात् त्रिशीर्षत्वम् । धनुषः
पाणावुक्तत्वात् । अत्रेदं तूणीरादि वैष्णवं गरुडेन दत्तं रामाय
ताटकासुबाहुवधाय मारीचस्य समुद्रे पातनाय च । न हि प्राकृतशस्त्रसाध्यमेतत्
। तदुक्तं पाद्मे "पक्षी तार्क्ष्यः समागम्य त्रीणि चास्त्राणि कार्मुकम् ।
सर्वभूतैरदृश्यः सन्दत्त्वा ताभ्यां पुनर्ययौ  ॥ " इति। अस्त्राणि शस्त्राणि
खङ्गचर्मतूणीररूपाणि  ॥   

१।२२।७  ॥   

अक्षुद्रावनल्परूपवीर्यादिमन्तौ । शोभयन्तौ । विश्वामित्रमिति शेषः  ॥ 
१।२२।८  ॥   

  

बद्धं गोधाचर्मकृतमङ्गुलित्राणं ययोस्तौ । "गोधा हस्तत्राणम्" इति कश्चित्
। अङ्गुलित्राणस्य पौनरुक्त्यापत्तेस्तच्चिन्त्यम्  ॥  १।२२।९  ॥   

  

शोभयेतामित्यडभावश्छान्दसः  ॥  १।२२।१०  ॥   

  

स्थाणुम् रुद्रम् । पावकी स्कन्दविशाखौ । अध्यर्धयोजनमर्धाधिकयोजनम् ।
षट्क्रोशमिति यावत्  ॥  १।२२।११  ॥   

  

तावद्दूरगमनेन बालकयोः
क्षुत्तृट्पीडाप्रादुर्भावस्यावश्यकत्वान्महर्षिर्विनाप्यन्नं परमतृप्तये
दिव्ये विद्ये उपदेष्टुमाह वत्स रामेत्यादि । सलिलं गृहाण शुद्धाचमनं कुरु
। कालस्यान्नभोजनकालस्य । पर्ययो ऽतिक्रमः  ॥  १।२२।१२  ॥   

  

मन्त्रग्रामम् बलाविद्यासञ्ज्ञकं मन्त्रसमूहम् । तथातिबलासञ्ज्ञकं च ।
अन्ये तु "प्रागुक्तदिव्यास्त्रशतरूपं मन्त्रसमूहम् । तथा प्रकृतोपयोगिन्यौ
बलातिबलाख्ये च विद्ये इत्यर्थः । परन्त्वत्र बलातिबलयोरेव दानम् ।
अन्येषां तु दानमग्रे भविष्यति" इत्याहुः । गृहाण त्वमित्युपलक्षणं
लक्ष्मणस्यापि । क्षुत्पिपासाक्षान्तिरूपफलस्योभयोरपि दर्शनादपेक्षणाच्च ।
श्रमो बहुदूरगमनादौ । तन्मूलको ज्वरो ऽपि । न विपर्ययो ऽन्यथाभावः ।
तद्विद्याजपेन भविष्यतीति शेषः  ॥  १।२२।१३  ॥   

  

प्रमत्तमकृताचमनादिकम् । धर्षणमभिभवः । अस्तीति वर्तमानसामीप्ये भविष्यति
लट् । सर्वत्र तद्विद्यालाभो हेतुः  ॥  १।२२।१४  ॥   

  

न केवलं पृथिव्यामेवेत्याह त्रिष्वित्यादि  ॥  १।२२।१५  ॥   

  

ज्ञानम् तत्त्वज्ञानम् । बुद्धिनिश्चय ऐहिकविषयः । वादिनम् प्रतिवक्तव्ये ।
उत्तर इत्यर्थः  ॥  १।२२।१६  ॥   

  

तव सदृशो न । केनापि गुणेनेति शेषः । सर्वज्ञानस्य मातराविति ।
अप्रतिभामूलक्षुधादिनिवृत्तिसामर्थ्यवत्त्वात्सर्वज्ञानजनके इत्यर्थः  ॥ 
१।२२।१७,१८  ॥   

  

विद्याद्वयमधीयाने । त्वयीति शेषः । "यशश्चाप्यतुलं भुवि" इति पाठे
भविष्यतीत्यपि शेषः । तयोर्विद्ययोस्तादृशसामर्थ्ये कारणमाह पितामहेत्यादि
। तन्निर्मितत्वात्तत्सुते  ॥  १।२२।१९  ॥   

  

प्रदातुम् । मम बुद्धिरिति शेषः । सदृशः । तद्दानयोग्य इत्यर्थः । एते
एतद्विद्याप्रदानयोग्याः । बह्विति लुप्तविभक्तिकम् । बहव इत्यर्थः ।
विपुला इति यावत्  ॥  १।२२।२०  ॥   

  

तपसा मदीयेन सम्भृते पूर्णे । बहुरूपे शास्त्रोक्तफलादधिकफलप्रदे । यद्वा
तपसा सर्वतपःप्राप्यत्वेन तपोरूपेण भवता सम्भृते । धृते इत्यर्थः । जलं
स्पृष्ट्वाचम्य  ॥  १।२२।२१  ॥   

  

विद्यासमुदितो विद्यासम्बद्धः । स्व(त)तो विक्रमवानपि
विद्यासम्बन्धादधिकविक्रम इत्यर्थः  ॥  १।२२।२२  ॥   

  

सहस्रेत्यादि पूर्वान्वयि । कुशिकात्मजो विश्वामित्रः । गुरुकार्याणि
गुरुविषयाणि कार्याणि "पूर्वोत्थायी पश्चात्सन्निवेशी" इत्यादीनि तानि
सर्वाणि वियुज्य । उपदिश्येत्यर्थः । सप्तम्यन्तपाठे गुरुकार्याणि
पादोपसङ्ग्रहणादीनि कुशिकात्मजे नियुज्य । कृत्वेत्यर्थः । सरय्वाम्
तत्तीरे  ॥  १।२२।२३  ॥   

  

दशरथेत्यादि षष्ठ्यर्थे चतुर्थ्यः । तृणाद्यनुचितशयनोषितयोरपि रात्रेः
सुखव्युष्टव्ते हेतुः कुशिकसुतवचोनुलालितत्वम् । विबभौ । व्युष्टेति यावत्
 ॥  १।२२।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
द्वाविंशः सर्गः  ॥  २२  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/03-vishvAmitra-sevA/022_rAmalaxmaNaniShkramaNam.md">
<details><summary><h2>द्राविडपाठः ...{Loading}...</h2></summary>


तथा वसिष्ठे ब्रुवति राजा दशरथः सुतम्।  
प्रहृष्टवदनो राममाजुहाव सलक्ष्मणम् ॥ 1.22.1 ॥   
कृतस्वस्त्ययनं मात्रा पित्रा दशरथेन च।  
पुरोधसा वसिष्ठेन मङ्गलैरभिमन्त्रितम् ॥ 1.22.2 ॥   
स पुत्रं मूर्ध्न्युपाघ्राय राजा दशरथः प्रियम्।  
ददौ कुशिकपुत्राय सुप्रीतेनान्तरात्मना ॥ 1.22.3 ॥   
ततो वायुः सुखस्पर्शो विरजस्को ववौ तदा।  
विश्वामित्रगतं रामं दृष्ट्वा राजीवलोचनम् ॥ 1.22.4 ॥   
पुष्पवृष्टिर्महत्यासीद्देवदुन्दुभिनिःस्वनैः।  
शङ्खदुन्दुभिनिर्घोषः प्रयाते तु महात्मनि ॥ 1.22.5 ॥   
विश्वामित्रो ययावग्रे ततो रामो महायशाः।  
काकपक्षधरो धन्वी तं च सौमित्रिरन्वगात् ॥ 1.22.6 ॥   
विश्वामित्रं महात्मानं त्रिशीर्षाविव पन्नगौ।  
अनुजग्मतुरक्षुद्रौ पितामहमिवाश्विनौ ॥ 1.22.7 ॥   
तदा कुशिकपुत्रं तु धनुष्पाणी स्वलङ्कृतौ।  
बद्धगोधाङ्गुलित्राणौ खड्गवन्तौ महाद्युती ॥ 1.22.8 ॥   
अनुयातौ श्रिया दीप्त्या शोभयेतामनिन्दितौ।  
स्थाणुं देवमिवाचिन्त्यं कुमाराविव पावकी ॥ 1.22.9 ॥   
अध्यर्द्धयोजनं गत्वा सरय्वा दक्षिणे तटे।  
रामेति मधुरां वाणीं विश्वामित्रोऽभ्यभाषत ॥ 1.22.10 ॥   
गृहाण वत्स सलिलं माभूत् कालविपर्ययः।  
मन्त्रग्रामं गृहाण त्वं बलामतिबलां तथा ॥ 1.22.11 ॥   
न श्रमो न ज्वरो वा ते न रूपस्य विपर्ययः।  
न च सुप्तं प्रमत्तं वा धर्षयिष्यन्ति नैऋताः ॥ 1.22.12 ॥   
न बाह्वोः सदृशो वीर्ये पृथिव्यामस्ति कश्चन।  
त्रिषु लोकेषु वै राम न भवेत् सदृशस्तव ॥ 1.22.13 ॥   
न सौभाग्ये न दाक्षिण्ये न ज्ञाने बुद्धिनिश्चये।  
नोत्तरे प्रतिवक्तव्ये समो लोके तवानघ ॥ 1.22.14 ॥   
एतद्विद्याद्वये लब्धे भविता नास्ति ते समः।  
बला चातिबला चैव सर्वज्ञानस्य मातरौ ॥ 1.22.15 ॥   
क्षुत्पिपासे न ते राम भविष्येते नरोत्तम।  
बलामतिबलां चैव पठतः पथि राघव ॥ 1.22.16 ॥   
विद्याद्वयमधीयाने यशश्चाप्यतुलं त्वयि।  
पितामहसुते ह्येते विद्ये तेजःसमन्विते ॥ 1.22.17 ॥   
प्रदातुं तव काकुत्स्थ सदृशस्त्वं हि धार्मिक ॥ 1.22.18 ॥   
कामं बहुगुणाः सर्वे त्वय्येते नात्र संशयः।  
तपसा सम्भृते चैते बहुरूपे भविष्यतः ॥ 1.22.19 ॥   
ततो रामो जलं स्पृष्ट्वा प्रहृष्टवदनः शुचिः।  
प्रतिजग्राह ते विद्ये महर्षेर्भावितात्मनः ॥ 1.22.20 ॥   
विद्यासमुदितो रामः शुशुभे भूरिविक्रमः।  
सहस्ररश्मिर्भगवान् शरदीव दिवाकरः ॥ 1.22.21 ॥   
गुरुकार्याणि सर्वाणि नियुज्य कुशिकात्मजे।  
ऊषुस्तां रजनीं तत्र सरय्वां सुसुखः त्रयः ॥ 1.22.22 ॥   
दशरथनृपसूनुसत्तमाभ्यां तृणशयनेऽनुचिते तदोषिताभ्याम्।  
कुशिकसुतवचोऽनुलालिताभ्यां सुखमिव सा विबभौ विभावरी च ॥ 1.22.23 ॥   

</details>
</div>
