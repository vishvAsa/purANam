---
title: ०५२

---
॥सूत उवाच॥  
स रथोऽधिष्ठितो देवैरादित्यैऋषिभिस्तथा।  
गन्धर्वैरप्सरोभिश्च ग्रामणीसर्पराक्षसैः ॥ ५२.१ ॥  
एते वसन्ति वै सूर्ये द्वौ द्वौ मासौ क्रमेण तु।  
धातार्यमा पुलस्त्यश्च पुलहश्च प्रजापतिः ॥ ५२.२ ॥  
उरगो वासुकिश्चैव सङ्कीर्णारश्च तावुभौ।  
तुम्बुरुर्नारदश्चैव गन्धर्वौ गायतां वरौ ॥ ५२.३ ॥  
क्रतुस्थल्यप्सराश्चैव तथा वै पुञ्जिकस्थली।  
ग्रामणी रथकृच्छ्रश्च तपोर्यश्चैव तावुभौ ॥ ५२.४ ॥  
रक्षो हेतिः प्रहेतिश्च यातुधानावुदाहृतौ।  
मधुमाधवयोरेष गणो वसति भास्करे ॥ ५२.५ ॥  
वासन्तौ ग्रैष्मिकौ मासौ मित्रश्च वरुणश्च ह।  
ऋषिरत्रिर्वसिष्ठश्च तक्षको रम्भ एव च ॥ ५२.६ ॥  
मेनका सहजन्या च गन्धर्वौ च हहा हुहूः।  
रथस्वनश्च ग्रामण्यो रथचित्रश्च तावुभौ ॥ ५२.७ ॥  
पौरुषेयो धवश्चैव यातुधानावुदाहृतौ।  
एते वसन्ति वै सूर्ये मासयोः शुचिशुक्रयोः ॥ ५२.८ ॥  
ततः सूर्ये पुनस्त्वन्या निवसन्तीह देवताः।  
इन्द्रश्चैव विवस्वांश्च अङ्गिरा भृगुरेव च ॥ ५२.९ ॥  
एलापर्णस्तथा सर्पः शङ्खपालश्च तावुभौ।  
विश्वावसूग्रसेनौ च प्रातश्चैवारुणश्च ह ॥ ५२.१० ॥  
प्रम्लोचेति च विख्याता निम्लोचेति च ते उभे।  
यातुधानस्तथा सर्पो व्याघ्रः श्वेतश्च तावुभौ।  
नभोनभस्ययोरेष गणो वसति भास्करे ॥ ५२.११ ॥  
शरदृ-तौ पुनः शुभ्रा वसन्ति मुनि देवताः।  
पर्ज्जन्यश्चाथ पूषा च भरद्वाजः सगौतमः ॥ ५२.१२ ॥  
विश्वावसुश्च गन्धर्वास्तथैव सुरभिश्च यः।  
विश्वाची च घृताची च उभे ते शुभलक्षणे ॥ ५२.१३ ॥  
नाग ऐरावतश्चैव विश्रुतश्च धनञ्जयः।  
सेनजिच्च सुषेणशचव सेनानीर्ग्रामणीश्च तौ ॥ ५२.१४ ॥  
आपो वातश्च तावेतौ यातुधानावुभौ स्मृतौ।  
वसन्त्येते तु वै सूर्ये मासयोश्च इषोर्जयोः ॥ ५२.१५ ॥  
हैमन्तिकौ तु द्वौ मासौ वसन्ति तु दिवाकरे।  
अंशो भगश्च द्वावेतौ कश्यपश्च ऋतुश्च ह ॥ ५२.१६ ॥  
भुजङ्गश्च महापझः सर्पः कर्कोटकस्तथा।  
चित्रसेनश्च गन्धर्व ऊर्णायुश्चैव तावुभौ ॥ ५२.१७ ॥  
उर्वशी विप्रचित्तिश्च तथैवाप्सरसौ शुभे।  
तार्क्ष्यश्चारिष्टनेमिश्च सेनानीर्ग्रामणीश्च तौ ॥ ५२.१८ ॥  
विद्युत्स्फूर्ज्जश्च तावुग्रौ यातुधानावुदाहृतौ।  
सहे चैव सहस्ये च वसन्त्येते दिवाकरे ॥ ५२.१९ ॥  
ततः शैशिरयोश्वापि मासयोर्निवसन्ति वै।  
त्वष्टा विष्णुर्जमदग्निर्विश्वामित्रस्तथैव च ॥ ५२.२० ॥  
काद्रवेयौ तथा नागौ कम्बलाश्वतरावुभौ।  
गन्धर्वो धृतराष्ट्रश्च सूर्यवर्च्चास्तथैव च ॥ ५२.२१ ॥  
तिलोत्तमाप्सराश्चैव देवी रम्बा मनोरमा।  
ऋतजित्सत्यजिच्चैव ग्रामण्यौ लोकविश्रुतौ ॥ ५२.२२ ॥  
ब्रह्मोपेतस्तथा दक्षो यज्ञोपेतश्च स स्मृतः।  
एते देवा वसन्त्यर्के द्वौ मासौ तु क्रमेण तु ॥ ५२.२३ ॥  
स्थानाभिमानिनो ह्येते गणा द्वादश सप्तकाः।  
सूर्यमाप्याययन्त्येते तेजसा तेज उत्तमम् ॥ ५२.२४ ॥  
प्रथितैस्तैर्वचोबिस्तु स्तुवन्ति मुनयो रविम्।  
गन्धर्वाप्सरसश्चैव गीतनृत्यैरुपासते ॥ ५२.२५ ॥  
ग्रामणीयक्षभूतास्तु कुर्वते भीमसङ्ग्रहम्।  
सर्पा वहन्ति सूर्यञ्च यातुधानानुयान्ति च।  
वालखिल्या नयन्त्यस्तं परिचार्योदयाद्रविम् ॥ ५२.२६ ॥  
एतेषामेव देवानां यतावीर्यं यथातपः।  
यथायोगं यथासत्यं यथाधर्मं यताबलम् ॥ ५२.२७ ॥  
यथा तपत्यसौ सूर्यस्तेषां सिद्धस्तु तेजसा।  
इत्येते वै वसन्तीह द्वौ द्वौ मासौ दिवाकरे ॥ ५२.२८ ॥  
ऋषयो देवगन्धर्वाः पन्नगाप्सरसाङ्गणाः ।  
ग्रामण्यश्च तथा यक्षा यातुधानाश्च भूरिशः ॥ ५२.२९ ॥  
एते तपन्ति वर्षन्ति भान्ति वान्ति सृजन्ति च।  
भूतानामशुभं कर्म व्यपोहन्तीह कीर्तिताः ॥ ५२.३० ॥  
मानवानां शुभं ह्येते हरन्ति दुरितात्मनाम्।  
दुरितं हि प्रचाराणां व्यपोहन्ति व्कचित् व्कचित् ॥ ५२.३१ ॥  
विमानेऽवस्थिता दिव्ये कामगा वातरंहसः।  
एते सहैव सूर्येण भ्रमन्ति दिवसानुगाः ॥ ५२.३२ ॥  
वर्षन्तश्च तपन्तश्च ह्लादयन्तश्च वै प्रजाः।  
गोपायन्ति तु भूतानि सर्वानीहामनुक्षयात् ॥ ५२.३३ ॥  
स्थानाभिमानिनामेतत् स्थानं मन्वन्तरेषु वै।  
अतीतानागतानां वै वर्त्तन्ते साम्प्रतन्तु ये ॥ ५२.३४ ॥  
एवं वसन्ति वै सूर्ये सप्तकास्ते चतुर्द्दिशम्।  
चतुर्द्दशसु सर्गेषु गणा मन्वन्तरेषु च ॥ ५२.३५ ॥  
ग्रीष्मे हिमे च वर्षासु मुञ्चमाना घर्मं हिमञ्च वर्षञ्च दिनं निशाञ्च।  
कालेन गच्छत्यृतुवशात् परिवृत्तरश्मि र्देवान् पितॄंश्च मनुजांश्च तर्पयन् वै ॥ ५२.३६ ॥  
प्रीणाति देवानमृतेन सूर्यः सोमं सुषुम्नेन विवर्द्धयित्वा ।  
शुक्ले तु पूर्णं दिवसक्रमेण तं कृष्णपक्षे विबुधाः पिबन्ति ॥ ५२.३७ ॥  
पीतन्तु सोमं द्विकालावशिष्टं कृष्णक्षये रश्मिभिस्तं क्षरन्तम्।  
सुधामृतं तत्पितरः पिबन्ति देवाश्च सौम्याश्च तथैव कव्यम् ॥ ५२.३८ ॥  
सूर्येण गोभिस्तु समुद्धृताभिरद्भिः पुनश्चैव समुद्धृताभिः।  
वृष्ट्यातिवृद्धाभिरथौषधीभिर्मर्त्याः क्षुधन्त्वन्नपानैर्जयन्ति ॥ ५२.३९ ॥  
अमृतेन तृप्तिस्त्वर्द्धमासं सुराणां मासार्द्धतृप्तिः स्वधया पितॄणाम्।  
अन्नेन शश्वत्तु दधाति मर्त्यान् सूर्यः स्वयं तच्च बिभर्ति गोभिः ॥ ५२.४० ॥  
अयं हरिस्तैर्हरिभिस्तुरङ्गमैरयन् हि चापो हरतीति रश्मिभिः।  
विसर्गकाले विसृजंश्च ताः पुनर्बिभर्ति शश्वत् सविता चराचरम् ॥ ५२.४१ ॥  
हरिर्हरिद्भिर्ह्रियते तुरङ्गमैः पिबत्यथापो हरिभिः सहस्रधा।  
ततः प्रमुञ्चत्यपि तास्त्वसौ हरिः स मुह्यमानो हरिभिस्तुरङ्गमैः ॥ ५२.४२ ॥  
इत्येष एकचक्रेण सूर्यस्तूर्णं रथेन तु।  
भद्रैस्तैरक्षतैरश्वैः सर्पतेऽसौ दिवि क्षये ॥ ५२.४३ ॥  
अहोरात्राद्रथैनासौ एकचक्रेण तु भ्रमन्।  
सप्तद्वीपसमुद्रान्तं सप्तभिः सप्तभिर्हयैः ॥ ५२.४४ ॥  
छन्दोभिरश्वरूपैस्तैर्यतश्चक्रन्ततः स्थितैः।  
कामरूपैः सकृद्युक्तैरमितैस्तैर्मनोजवैः ॥ ५२.४५ ॥  
हरितैरव्ययैः पिङ्गैरीश्वरैर्ब्रह्मवादिभिः।  
अशीति मण्डलशतं भ्रमन्त्यब्देन ते हयाः ॥ ५२.४६ ॥  
बाह्यमभ्यन्तरञ्चैव मण्डलं दिवसक्रमात् ।  
कल्पादौ सम्प्रयुक्तास्ते वहन्त्याभूतसम्प्लवात्।  
आवृता वालखिल्यैस्ते भ्रमन्ते रात्र्यहानि तु ॥ ५२.४७ ॥  
प्रथितैर्वचोभङिरग्र्यैः स्तूयमानो महर्षिभिः।  
सैव्यते गीतवृत्यैश्च गन्धर्वैरप्सरोगणैः।  
पतङ्गः पत गैरश्वैर्भ्रममाणो दिवस्पतिः ॥ ५२.४८ ॥  
वीथ्याश्रयाणि चरति नक्षत्राणि तथा शशी।  
ह्रासवृद्धी तथैवास्य रश्मीनां सूर्यवत् स्मृते ॥ ५२.४९ ॥  
त्रिचक्रोभयपार्श्वस्थो विज्ञेयः शशिनो रथः।  
अपां गर्भसमुत्पन्नो रथः साश्वः ससारथिः।  
शतारैश्च त्रिभिश्चक्रैर्युक्तः शुल्कैर्हयोत्तमैः ॥ ५२.५० ॥  
दश भिस्तु कृशैर्दिव्यैरसङ्गैस्तैर्मनोजवैः।  
सकृद्युक्ते रथे तस्मिन् वहन्ते चायुगक्षयात् ॥ ५२.५१ ॥  
सङ्गृहीते रथे तस्मिन् श्वेतश्चक्षुःश्रवास्तु वै।  
अश्वा स्तमेकवर्णास्ते वहन्ते शङ्खवर्च्चसम् ॥ ५२.५२ ॥  
ययुश्च त्रिमनाश्चैव वृषो राजीवलो हयः।  
अस्वो वामस्तुरण्यश्च हंसो व्योमी मृगस्तथा ॥ ५२.५३ ॥  
इत्येते नामभिः सर्वे दश चन्द्रमसो हयाः ।  
एते चन्द्रमसं देवं वहन्ति दिवसक्षयात् ॥ ५२.५४ ॥  
देवैः परिवृतः सौम्यः पितृभिश्चैव गच्छति।  
सोमस्य शुक्ल पक्षादौ भास्करे पुरतः स्थिते।  
आपूर्यते पुरस्यान्तः सततं दिवसक्रमात् ॥ ५२.५५ ॥  
देवैः पीतं क्षये सोममाप्याययति नित्यदा।  
पीतं पञ्चदशाहन्तु रश्मिनैकेन भास्करः ॥ ५२.५६ ॥  
आपूरयन् सुषुम्नेन भागं भागमहःक्रमात् ।  
सुषुम्नाप्यायमानस्य शुक्ला वर्द्धन्ति वै कलाः ॥ ५२.५७ ॥  
तस्माद्ध्रसन्ति वै कृष्णे शुक्ल आप्याययन्ति च।  
इत्येवं सूर्यवीर्येण चन्द्रस्याप्यायिता तनुः ॥ ५२.५८ ॥  
पौर्णमास्यां स दृश्येत शुक्लः सम्पूर्णमण्डलः ।  
एवमाप्यायितः सोमः शुक्लपक्षे दिनक्रमात् ॥ ५२.५९ ॥  
ततो द्वितीयाप्रभृति बहुलस्य चतुर्द्दशी।  
अपां सारमयस्येन्दो रसमात्रात्मकस्य च।  
पिबन्त्यम्बुमयं देवा मधु सौम्यं सुधाम यम् ॥ ५२.६० ॥  
सम्भृतञ्चार्द्धमासेन अमृतं सूर्यतेजसा ।  
भक्षार्थममृतं सौम्यं पौर्णमास्यामुपासते ॥ ५२.६१ ॥  
एकरात्रं सुरैः सर्वैः पितृभिश्च महर्षिभिः।  
सोमस्य कृष्णपक्षादौ भास्कराभिमुखस्य च ॥ ५२.६२ ॥  
प्रक्षीयते पुरस्यान्तः पीयमानाः कलाः क्रमात्।  
क्षीयन्ते तस्मात् कृष्णे याः शुक्ले ह्याप्याययन्ति ताः ॥ ५२.६३ ॥  
एवं दिनक्रमातीते विबुधास्तु निशाकरम् ।  
पीत्वाऽर्द्धमासङ्गच्छन्ति अमावास्यां सुरोत्तमाः ।  
पितरश्चोपतिष्ठन्ति अमावास्यां निशाकरम् ॥ ५२.६४ ॥  
ततः पञ्चदशे भागे किञ्चिच्छिष्टे कलात्मके।  
अपराह्ने पितृगणैर्जघन्यः पर्युपास्यते ॥ ५२.६५ ॥  
पिबन्ति द्विकलाकालं शिष्टा तस्य तु या कला।  
निःसृतं तदमावास्याङ्गभस्तिभ्यः स्वधामृतम्।  
तां स्वधां मासतृप्त्यै तु पीत्वा गच्छन्ति तेऽमृतम् ॥ ५२.६६ ॥  
सौम्या बर्हिषदश्चैव अग्निष्वात्तास्तथैव च।  
कव्याश्चैव तु ये प्रोक्ताः पितरः सर्व एव ते ॥ ५२.६७ ॥  
संवत्सरास्तु वै कव्याः पञ्चाब्दा ये द्विजैः स्मृताः।  
सौम्यास्तु ऋतवो ज्ञेया मासा बर्हिषदः स्मृताः।  
अग्निष्वात्तार्तवश्चैव पितृसर्गा हि वै द्विजाः ॥ ५२.६८ ॥  
पितृभिः पीयमानस्य पञ्चदश्यां कला तु वै।  
यावन्न क्षीयते तस्य भागः पञ्चदश स्तु सः ॥ ५२.६९ ॥  
अमावस्यान्तदा तस्य अन्तमापूर्यते परम्।  
वृद्धिक्षयौ वै पक्षादौ षोडश्यां शशिनः स्मृतौ ॥ ५२.७० ॥  
एवं सूर्यनिमित्तैषा क्षयवृद्धि र्निशाकरे।  
ताराग्रहाणां वक्ष्यामि स्वर्भानोश्च रथं पुनः ॥ ५२.७१ ॥  
तोयतेजोमयः शुभ्रः सोमपुत्रस्य वै रथः।  
युक्तो हयैः पिशङ्गैस्तु अष्टाभिर्वातरंहसैः ॥ ५२.७२ ॥  
सवरूथः सानुकर्षः सूतो दिव्यो रथे महान्।  
सोपासङ्गपताकस्तु सध्वजो मेघसन्निभः ॥ ५२.७३ ॥  
भार्गवस्य रथः श्रीणांस्तेजसा सूर्यसन्निभः।  
पृथिवीसम्भवैर्युक्तो नानावर्णैर्हयोत्तमैः ॥ ५२.७४ ॥  
श्वेतः पिशङ्गः सारङ्गो नीलः पीतो विलोहितः।  
कृष्णश्च हरितश्चैव पृषतः पृष्णिरेव च।  
दशभि स्तैर्महाभागैरकृशैर्वातवेगितैः ॥ ५२.७५ ॥  
अष्टाश्वः काञ्चनः श्रीमान् सोमस्यापि रथोऽभवत्।  
असङ्गैर्लौहितैरश्वैः सर्वगैरग्निसम्भवैः।  
सर्पतेऽसौ कुमारो वै ऋजुवक्रानुचक्रगः ॥ ५२.७६ ॥  
ततस्त्वाङ्गिरसो विद्वान् देवाचार्यो बृहस्पतिः।  
शोणैरश्वैः काञ्चनेन स्यन्दनेन प्रसर्पति ॥ ५२.७७ ॥  
युक्तस्तु वाजिभिर्दिव्यैरष्टाभिर्वातसम्मितैः।  
नक्षत्रेऽब्दन्निवसति सवेगस्तेन गच्छति ॥ ५२.७८ ॥  
ततः शनैश्वरोप्यश्वैः शबलैर्व्योमसम्भवैः।  
कार्ष्णायसं समारुह्य स्यन्दनं याति वै शनैः ॥ ५२.७९ ॥  
स्वर्भानोस्तु तथैवाश्वाः कृष्णा ह्यष्टौ मनोजवाः।  
रथन्तमोमयन्तस्य सकृद्युक्ता वहन्त्युत ॥ ५२.८० ॥  
आदित्यान्निःसृतो राहुः सोमं गच्छति पर्वसु।  
आदित्यमेति सोमाच्च पुनः सौरेषु पर्वसु ॥ ५२.८१ ॥  
अथ केतुरथस्याश्वा अष्टाष्टौ वातरंहसः।  
पलालधूमसङ्काशाः शबला रासभारुणाः ॥ ५२.८२ ॥  
एते वाहा ग्रहाणां वै मया प्रोक्ता रथैः सह।  
सर्वे ध्रुवनिबद्धास्ते प्रबद्धा वातरश्मिभिः ॥ ५२.८३ ॥  
एते वै भ्राम्यमाणास्तु यथा योगं भ्रमन्ति वै।  
वायव्याभिरदृश्याभिः प्रबद्धा वातरश्मिभिः ॥ ५२.८४ ॥  
परिभ्रमन्ति तद्बद्धाश्चन्द्रसूर्यग्रहा दिवि।  
भ्रमन्तमनुगच्छन्ति ध्रुवन्ते ज्योतिषां गणाः ॥ ५२.८५ ॥  
यथा नद्युदके नौस्तु सलिलेन सहोह्यते।  
तथा देवालया ह्येते उह्यन्ते वातरश्मिभिः।  
तस्मात्सर्वेण दृस्यन्ते व्योम्नि देवगणास्तु ते ॥ ५२.८६ ॥  
यावन्त्यश्चैव तारास्तु तावन्तो वातरश्मयः।  
सर्वा ध्रुवनिबद्धास्ता ब्रमन्त्यो भ्रामयन्ति तम् ॥ ५२.८७ ॥  
तैलपीडाकरं चक्रं भ्रमद्भ्रामयते यथा।  
तथा भ्रमन्ति ज्योतींषि वायबद्धानि सर्वशः ॥ ५२.८८ ॥  
अलातचक्रवद्यान्ति वातचक्रेरितानि तु।  
तस्माज्ज्योतींषि वहते प्रवहंस्तेन स स्मृतः ॥ ५२.८९ ॥  
एवं ध्रुवनिबद्धोऽसौ सर्पते ज्योतिषां गणः।  
सैष तारामयोज्ञेयः शिशुमारो ध्रुवो दिवि।  
यदह्ना कुरुते पापं दृष्टवा तं निशि मुच्यते ॥ ५२.९० ॥  
यावत्यश्चैव तारास्ताः शिशूमाराश्रिता दिवि।  
तावन्त्येव तु वर्षाणि जीवन्त्यभ्यधिकानि तु ॥ ५२.९१ ॥  
शाश्वतः शिशुमारोऽसौ विज्ञेयः प्रविभागशः।  
उत्तानपादस्तस्याथ विज्ञेयो ह्युत्तरो हनुः ॥ ५२.९२ ॥  
यज्ञोऽधरस्तु विज्ञेयो धर्मो मूर्द्धानमाश्रितः।  
हृदि नारायणः साध्यः अश्विनौ पूर्वपादयोः ॥ ५२.९३ ॥  
वरुणश्चार्यमा चैव पश्चिमे तस्य सस्थिनि।  
शिश्रः संवत्सरस्तस्य मित्रोऽपाने समाश्रितः ॥ ५२.९४ ॥  
पुच्छेऽग्निश्च महेन्द्रश्च मरीचिः कश्यपो ध्रुवः।  
तारकाः शिशुमारश्च नास्तमेति चतुष्टयम् ॥ ५२.९५ ॥  
नक्षत्रचन्द्रसूर्याश्च ग्रहास्तारागणेः सह।  
उन्मुखाभिमुखाः सर्वे चक्रीभूताश्रिता दिवि ॥ ५२.९६ ॥  
ध्रुवेणाधिष्ठिताः सर्वे ध्रुवमेव प्रदक्षिणम् ।  
प्रयान्तीह वरं श्रेष्ठमेधीभूतं ध्रुवन्दिवि ॥ ५२.९७ ॥  
ध्रुवाग्निकश्यपानान्तु वरस्वासौ ध्रुवः स्मृतः।  
एक एव भ्रमत्येष मेरुपर्वतमूर्द्धनि ॥ ५२.९८ ॥  
ज्योतिषाञ्चक्रमेतद्धि सदा कर्षत्यवाङ्मुखः।  
मेरुमालोकयत्येष प्रयातीह प्रदक्षिणम् ॥ ५२.९९ ॥  
इति श्रीमहापुराणे वायुप्रोक्ते ध्रुवचर्या नाम द्विपञ्चाशोऽध्यायः ॥ ५२ ॥