+++
title = "४०"

+++

.

**हरविजयम्।**

***चत्वारिंशः सर्गः।***

प्राप्ते प्रभातसमयेऽथ शशाङ्कमौलि-  
रुद्बोधितो विविधमागधसूतवाग्भिः।  
अभ्याहतानकशतध्वनिदत्तसंज्ञः  
सेनासरिद्भरितमैक्षत सैन्यसिन्धुम् ॥ 40.1 ॥  
तस्याथ संभ्रमवलत्फणचक्रवाल-  
मुर्वीतलेऽधिपतिना फणिमण्डलीनाम्।  
संस्तम्भितश्रवणतालमुदञअचिताक्ष-  
माकर्णितो विधुरितस्तिति दिग्गजेन्द्रैः ॥ 40.2 ॥  
ब्रह्मण्डखण्डतलवारणखर्व्यमाण-  
मूर्तिदिगन्तरगुरुप्रतिफालदीर्घः।  
पुञ्जीकृतः क्षितितले घनतामवाप्य  
भिन्दन्रसातलमिवातिभरेण भूयः ॥ 40.3 ॥  
कम्पाकुलीकृतससंभ्रमलोकपाल-  
पालीपुरंध्रिहृदयो बिभरांचकार।  
प्रस्थानदुन्दुभिरवः क्षयकालवल्ग-  
दुत्तालकालकरतालनिनादलीलाम् ॥ 40.4 ॥ (तिलकम्)  
उत्सृज्य संयुगरसादथ तस्य देह-  
भागार्धसंधिघटनां निरियाय गौरी।  
तच्चित्तभागगतसत्त्वविधूतभीरु-  
वैक्लव्ययोगमिवमानसमुद्वहन्ती ॥ 40.5 ॥  
उन्निद्रकर्णशिखरार्पितपारिजात-  
लीलावतंसगलितैर्मधुशीकरौघैः।  
संसिच्यमानमिव कुङ्कुमपत्त्रपङ्क-  
लेखाङ्कितं शुचि कपोलतलं वहन्ती ॥ 40.6 ॥  
लीलानतेन सकलां करपल्लवेन  
लावण्यकान्तिममलामिव संप्रमार्ष्टुम्।  
प्रेङ्खत्पिनाकिमुकुटास्पदचन्द्ररश्मि-  
धूलिच्छटामलिनितच्छविमीहमाना ॥ 40.7 ॥  
एकावली विरचिता कुचमण्डलेऽत्र  
तुङ्गत्वमीयुषि परस्परपीडनेन।  
तत्स्पर्धयेव सवलीत्रयतामवाप्तं  
मुष्टिग्रहेऽपि शिथिलं दधतीति मद्यम् ॥ 40.8 ॥  
प्रत्यग्रयावकरसस्फुरणारुणाग्र  
भास्वन्नकेन्दुकिरणप्रकरापदशात्।  
संध्यां प्रसादनपरां मलिताभ्यसूया-  
मारब्धपादपतनामिव धारयन्ती ॥ 40.9 ॥ (पञ्चभिः कुलकम्)  
तस्या मुखं सरभसार्पितकान्तदृष्टि-  
र्दृष्ट्वा चिरादथ शशाङ्ककलावतंसः  
संदर्शनेषु नयनत्रितयं निमेष-    
दोषोपघातघटनोज्झितमभ्यनन्दत् ॥ 40.10 ॥  
निर्याय तस्य वपुषः सुचिरादवाप्त-  
गाढोपगूहनसोत्पुलकानुबन्धः।  
प्रस्थानमङ्गलविधिर्विदधे तयाथ  
सेवोत्सवप्रवणमातृगणोपनीतः ॥ 40.11 ॥  
तस्यापिनेहुरभिमन्त्रितमात्मनैव  
वक्षःस्थले गणचमूपतयः कथंचित्।  
कण्ठप्रभाशबलभासि पिनद्धलोह-  
जालान्तरभ्रमविमुग्धधियस्तनुत्रम् ॥ 40.12 ॥  
मन्दाकिनीसलिलनिर्झरसिच्यमान-  
बास्वत्तृतीयनयनानलधूमदिग्धः।  
तस्याततायिशरपातभियाधिमौलि  
संवीतकङ्कट इवामृतरश्मिरासीत् ॥ 40.13 ॥  
तत्काललोलसुरसिन्धुतरङ्गभङ्ग-  
विस्रस्तबन्धलुलितं च जटाकलापम्।  
उष्णीषभोगिपतिरेव बबन्ध तस्य  
गाढं पुनः प्रतिदिशं फणमण्डलीभिः ॥ 40.14 ॥  
छायान्धकारकलुषीकृतपीनकण्ठ-  
पीठस्फुरद्भुजगराजफणामणीश्रीः।  
तस्याजिमङ्गलनिबद्धनवेन्द्रनील-  
कण्ठत्रविभ्रममधत्त च कालकूटः ॥ 40.15 ॥  
दंष्ट्राकरालमुखकंदरनिर्यदग्नि-  
ज्वालावलीदुरुपलक्ष्यकरालजिह्वम्।  
शूलं रुषारिरुधिरासवपानगोष्ठी-  
संरम्भलोलविकटौष्ठपुटं जजृम्भे ॥ 40.16 ॥  
भोगीन्द्रबोगकषणप्रतिपन्नमध्य-  
कार्श्यें पुरा जलनिदेर्मथनप्रसह्गे।  
तस्याथ मन्दरमिवाहिपतिश्चकार  
कोदण्डदण्डमधिरुद्य सनाथकोटिम् ॥ 40.17 ॥  
सङ्घ्रामदोहदरसादिति शीतरश्मि-  
मौलौ पिनद्धकवचे वचसाथ तस्य।  
प्रत्युप्तरत्नशकलच्छविशारितानि  
वर्माणि भर्मघटचितानि गणाः पिनेहुः ॥ 40.18 ॥  
संवितलोहमयवर्मवपुर्बभार  
बभ्रोरुपोढ रणमङ्गलरत्नमालम्।  
अस्ताचलाभिमुखपातिनिबद्धपङ्क्ति-  
नक्षत्रचक्रशबलाम्बरवर्त्मलीलाम् ॥ 40.19 ॥  
प्रत्युप्तलोहितकरत्नकणांशुसार-  
नीलाभ्रकच्छवितनुच्छदमूर्तिरुच्चैः।  
सौदामिनीरुचिरदाममरीचिभिन्न-  
लोलाब्रविभ्रममधत्त शिलादसूनुः ॥ 40.20 ॥  
संहारधूममलिना कलधौतसानु-  
भागान्तरे निपतिता रजनीव मेरोः।  
वक्षःस्थले सरसकुङ्कुमपङ्कभाजि  
भाति स्म कालमुसलस्य दृढाथ माढी ॥ 40.21 ॥  
अब्युन्मिषन्मरकतांशुशिकासहस्र-  
संलक्ष्यमाणपरभागतनुत्रबन्धा।  
आबद्धशेबललवा नलिनीव नाग-  
वक्त्रस्य मूर्तिररुचत्स्फुटपुष्करश्रीः ॥ 40.22 ॥  
हौताशनेः कवचमेचकिता च मूर्ति-  
रुद्दीप्तिरत्नघटितोरुशिरस्त्रबन्धा।  
आभादनेकविकटोदयशैलश्रृङ्ग-  
लग्नार्कबिम्बवलयेव युगक्षयद्यौः ॥ 40.23 ॥  
उद्दामसंयुगरसस्फुटितव्रणोत्थ-  
रक्तच्छटाविकटबिन्दुनिबद्धरन्ध्रम्।  
प्रत्युप्तदीप्ततरनूतरपद्मराग-  
मासीदिवातिगुरु दंसनमन्निकस्य ॥ 40.24 ॥  
वक्षःस्थले बृहति हेतिशताभिघात-  
रूढव्रणस्थपुटितस्फुटसंनिवेशम्।  
चण्डेश्वरस्य शुशुभे शुभलोहवर्म-  
सावर्तमम्भ इव सानुतटे हिमाद्रेः ॥ 40.25 ॥  
दुर्वारवैरिवरवारणवीरभद्र-  
वक्षःस्थलीवनिहिता विरराज माढी।  
संवर्तमेघमलिनासुरसंप्रहार-  
लक्षअमीवधूमुखविगुण्ठनजालिकाश्रीः ॥ 40.26 ॥  
अभ्रंकषोल्लसितकेतनवैजयन्ती-  
कल्माषिताम्बरतलाः प्रतिमा वहन्तः।  
रक्षादिकारनवभूतिसुधोपलेप-  
पाण्डुत्विषो रचितसंनिघयः सुरौघैः ॥ 40.27 ॥  
स्तम्बेरमा मुखरिताम्बरशङ्खघण्टा-  
ढक्कारवा घवलचामरचारुशोभाः।  
विस्पष्टदन्तमणितोरणसंनिवेशाः  
सैन्यैर्युधे विदधिरे सुरसद्मरूपाः ॥ 40.28 ॥ (युगलकम्)  
प्रत्यग्रमौक्तिकविताननिधानकुम्भ-  
रक्षाकुलाजगरविभ्रमहस्तदण्डाः।  
रेजुर्गजा विकचकीचकयष्टिकोटि-  
वेल्लद्विलोलकदलीविकरालपृष्ठाः ॥ 40.29 ॥  
कुम्बस्थलीनिहितमङ्गलमालिकाग्र-  
विष्यन्दमानमदुपङ्कनिलीनभृङ्गाः।  
लक्ष्मीं दधुः शिखरलग्नदवाद्निधूम-  
जलाकुलाः कुलनगा इव मत्तनागाः ॥ 40.30 ॥  
उत्कर्णतालपवनेरितकुम्भकूट-  
सिन्दूरधूलिपटलच्छुरणाबिरामम्।  
उद्धूततामरसरेणुपिशह्ग्यमान-  
दिक्चक्रवालमुषसीव बभूव विश्वम् ॥ 40.31 ॥  
लीलाचलद्धवलचामरचक्रवाल-  
शारीकृताखिलदिशोऽथ सहस्रसंख्याः।  
उत्कीर्णपत्त्रमकरीशतशातकुम्भ-  
पर्याणपट्टविनिवेशकरालपृष्ठाः ॥ 40.32 ॥  
माणिक्यखण्डकचिताञ्चितहेमभास्व-  
दायानदीधितिपिशङ्गितदिग्विभागाः।  
उद्रश्मिरत्नकणशारितशातकुम्भ-  
प्रेङ्खत्सखलीनसखणत्कृतिवक्त्रभागाः ॥ 40.33 ॥  
साङ्ग्रामिकीषु कुशलैर्गमितास्तदानीं  
वीथीष्वमन्दतरसः पृतनातुरंगाः।  
स्वेदोदबिन्दुशबलस्तुवभागवक्त्र-  
शोभाः सुधोद्गमनलग्नकणा इवासन् ॥ 40.34 ॥ (तिलकम्)  
सानूकतां विदधतोऽप्युपमानशून्या  
मन्दा अपि ग्लपितचण्डसमीरवेगाः।  
आकुञ्चितोर्ध्वखुरदण्डविभक्तपाद-  
विन्यासचारुगतयस्तुरगाः प्रसस्रुः ॥ 40.35 ॥  
भाति स्म मूर्तिरनिलौघविघट्यमान-  
माञअजिष्ठचामरतया चतुराञ्चितानाम्।  
उत्पेतुषां किल पुरा शिखिनस्तदीय-  
ज्वालाकलापनिचितेव तुरंगमाणाम् ॥ 40.36 ॥  
लक्ष्मीं दधुर्विपुलकैर्गमनैरभीक्ष्ण-  
मङ्गैश्च चारुशुचिभिश्चतुरस्रपुण्ड्राः।  
पर्याणपट्टपटलैस्तुरगा निगाल-  
बागैश्च देवमणिशोभितसंनिवेशैः ॥ 40.37 ॥  
सङ्ग्रामनाटककुतूहलिनां तदानी-  
मुत्थापकेन दधतो मुदमुत्तमानाम्।  
विस्पष्टभाण्डरुचयोऽतिविचित्ररूपा  
लक्ष्मीं दधुर्जवनिकामहितास्तुरंगाः ॥ 40.38 ॥  
विस्तारशालि कृतिभिः कृतरूपवर्ण-  
माविद्धगामिकरणप्रविभक्तशोभम्।  
सव्यञ्जनक्रंममराजत धातुवाद्य-  
लीलां दधानमनुपप्लुतमश्वसैन्यम् ॥ 40.39 ॥  
निर्धूतकेसरसटावलिताञ्चिताग्र-  
भागं पतद्भिरभितः पृतनातुरंगाः।  
चक्रुस्तरां दिवि तदुत्पतनाभियोग-  
योग्यामिव क्षणविलग्नपदैः खुराग्रैः ॥ 40.40 ॥  
विस्ताररुद्धवसुधाः प्रतिबद्धकेतु-  
सीतापटाञ्चलविवल्गनशारिताशाः।  
सज्जाखिलोपकरणाः समराम्बुराशि-  
पोतश्रियं सपदि शिश्रियिरे रथौघाः ॥ 40.41 ॥  
आक्रान्तयानवरतं भटनायकेन  
चीत्कारसीत्कृतिमनोरमतां दधत्या।  
संदर्शितोरुयुगसज्जघनश्रियापि  
तत्राभियोगसमये रथकट्यया श्रीः ॥ 40.42 ॥  
आयोधनानुगुणवेषपरिग्रहाच्च  
तेजस्विनस्तदपनुत्तय आविरासन्।  
संहारभानव इवाखिललोकसर्ग-  
नाशस्फुरत्किरणदन्तुरमण्डलाग्राः ॥ 40.43 ॥  
शीतांशुमौलिरपि केसरिचक्रवाल-  
योक्त्रीकृताहिपतिभोगसहस्रभीमम्।  
अध्यारुरोह रथमग्निशिखापिशङ्ग-  
मायोधनानुगुणवेषपरिग्रहश्रीः ॥ 40.44 ॥  
उष्णीषबोगिफणफूत्कृतिवातघात-  
पुञ्जीकृतत्रिपथगाजलवेणिशुभ्रम्।  
तस्योष्णवारणमधार्यतच भागलग्न-  
माणिक्यखण्डखचितोन्नतहेमदण्डम् ॥ 40.45 ॥  
तस्य प्रकीर्णयुगलं शशिरश्मिसोभि  
शब्दानुबन्दिमणिकम्बुभुजे तदानीम्।  
पार्श्वस्तिते दुधुवुतुः स्वयमब्युपेत्य  
मन्दाकिनी सरभसं यमुना च भक्त्या ॥ 40.46 ॥  
येनाशु निर्धुतसटाभरमम्बराग्रृ-  
मारोहता निशितपाणिजमण्डलेन  
नक्तंमुखेषु शशभृत्प्रसभं व्यदायि  
बिम्बावलम्बिशशदारणकान्दिशीकः ॥ 40.47 ॥  
आकर्ण्य यस्य मदशोषविषण्णभृङ्ग-  
गण्डस्थलाः सपदि रुञअजिततारनादम्।  
अङ्गेषु भीतिभरसंकुचिता निजेषु  
वाच्छन्ति दूरमिव दिक्करिणः प्रवेष्टुम् ॥ 40.48 ॥  
श्रीकण्ठसेखरशशाङ्ककलाकराल-  
वेल्लत्सटापटलधूननबद्धरोषः।  
उत्प्लुत्य दारयितुमीहत एव वज्र-  
सूचीशितैर्नखमुकैरपि मारुतं यः ॥ 40.49 ॥  
तस्मिंस्तुषारनिकुरुम्बविपाण्डुभासि  
सिंहीसुते विदलिताञ्जनमेचकार्चिः।  
कात्यायनी कृतपदा श्रियमाससाद  
प्रालेयशैलगतनूतनमेघवल्ल्याः ॥ 40.50 ॥ (चक्कलकम्)  
शार्ङ्गयुधोऽपि भुवनक्षयकालवह्नि-  
शङ्काकुलीकृतसुरासुरचक्रवालम्।  
तार्क्ष्यं विधौतकलधौतपिशङ्गपक्ष-  
मात्मीयदेहभरखर्वितमध्यरोहत् ॥ 40.51 ॥  
तार्क्ष्योऽपि चञ्चुपुटदष्टभुजंगमूर्ति-  
भास्वत्फणामणिरुचिच्छुरणारुणेन।  
पृष्ठेन विग्रहभरं वसुदेवसूनो-  
र्जग्राह दानवरणस्य च चेतसोच्चैः ॥ 40.52 ॥  
क्षोणीव पक्षपवनोद्धृतशैलजाल-  
मुक्तिष्ठतः शितनखाग्रविदष्टमूर्तिः।  
तस्याधिनाकमतनुर्बिभराचकार  
शोभां क्षणं चरणकोटिगताब्रलेखा ॥ 40.53 ॥  
पिङ्गत्पिषं कवलितोरगचक्रवाल-  
निर्यद्विषाग्निपरिणामवसादिवासौ।  
विस्तारितां नभसि हेममयीं पतत्त्र-  
पङ्क्तिं दधत्सरभसोड्डयनाय रेजे ॥ 40.54 ॥  
उद्गच्छतो गगनवर्त्म गरुत्मतोऽथ  
दूरावगाहदृढभिन्नरसातलाग्राः।  
आकृष्टमुक्तवसुधाःक क्षणविघ्नखेद-  
मातेनुरस्य गिरिसंहतयः कथंचित् ॥ 40.55 ॥  
स्थूलास्थिगण्डशिखरोज्झितदानवारि  
धारान्धकारितदिशः सुरलोकपालाः।  
विन्यस्तसैलगुरुपादविरुग्णभूमि-  
भागान्यथायथमथारुरुहुर्गजेन्द्रान् ॥ 40.56 ॥  
तावत्प्रतीतमनसि प्रधनोत्सवाय  
दर्पाद्विनिर्जितरिपौ भटचक्रवाले।  
बालाजनो बलवदाकुलतां जगाम्  
तत्कालसंब्रमविलोलविलोचनश्रीः ॥ 40.57 ॥  
संस्तम्भिता अपि तु मङ्गलभह्गभीरो-  
र्भीरोर्विषादवशशून्यधियस्तदाक्ष्णः।  
निर्धौतकज्जलविधूसरिता निरीयु-  
रिन्दीवरानमधुकरा इव बाष्पलेशाः ॥ 40.58 ॥  
आदीयमानमतिसंभ्रमवेपमान-  
विस्रस्तबाहुलतया बुबुधेन्तरायम्।  
प्रस्थानमङ्गलविधानमपि प्रवीरः  
सङ्ग्रामरागरभसोल्लसचित्तवृत्तिः ॥ 40.59 ॥  
बद्धस्पृहं दयितया करवालयष्टि-  
रालोकिता भटजनस्य करप्रतिष्ठा।  
प्राप्ता शितित्वमधिकं तदपाङ्गभासा  
धौतेव तत्क्षणमराजत विस्फुरन्ती ॥ 40.60 ॥  
पत्यौ रणाय चलिते गुरुशोकवृत्ते-  
र्वामब्रुवः सपदि कार्श्यदशां व्रजन्त्याः।  
माणिक्यकम्बुरवनौ पतितः ककराग्रा-  
ल्लावण्यचन्द्रपरिवेष इव व्यराजत् ॥ 40.61 ॥  
वक्त्रं विलोकयितुमूढरसा चिराय  
पत्युर्वधूर्निहितमह्गलरोचनार्द्रान्।  
दोदूयमानहृदया सविशेषमेव  
सिद्धार्थकान्रचयति स्म ललाटपट्टे ॥ 40.62 ॥  
आलिङ्ग्य गाढमपरा परिचुम्बतोऽथ  
वक्त्रं प्रियस्य समराय विनिर्यियासोः।  
उष्णोष्णनिःश्वसिततत्क्षणगाढशुष्क-  
ताम्बूलपङ्करसमोष्ठयुगं चकार ॥ 40.63 ॥  
गुप्तिस्तनोरिति कृतादरबन्धमादौ  
स्पर्शामृतव्यवधिरित्यपि साभ्यसूयम्।  
भावद्वयाश्रयिमनाः परिरम्भ इत्थ-  
मैक्षिष्ट वर्म दयितस्य वधूः पिनद्धम् ॥ 40.64 ॥  
इति समरविमर्दौत्सुक्यभाजः प्रवीराः  
कथमपि दयिताभिर्मुच्यमाना गृहेभ्यः।  
सरभसमथ पुर्या निर्ययुः सोर्जगर्जं  
रथतुरगविमर्दक्षोभिते रत्नसानौ ॥ 40.65 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये सैन्यसंरम्बो नाम चत्वारिंशः सर्गः।
