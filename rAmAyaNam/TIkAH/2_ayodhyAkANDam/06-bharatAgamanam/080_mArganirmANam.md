+++
title = "०८० मार्गनिर्माणम्"
title_english = "080 Construction of a high way from Ayodhya to River Ganga"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-080-Marga_Nirmanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/080_mArganirmANam.md">
<details><summary><h3>IITK ...{Loading}...</h3></summary>

Arrangements made for the journey to the forest.



#### श्लोकः
##### मूलम्
अथ भूमिप्रदेशज्ञास्सूत्रकर्मविशारदाः।  
स्वकर्माभिरताश्शूराः खनका यन्त्रकास्तथा॥2.80.1॥  
कर्मान्तिकाः स्थपतयः पुरुष यन्त्रकोविदाः।  
तथा वार्धकयश्चैव मार्गिणो वृक्षतक्षकाः॥2.80.2॥  
कूपकारास्सुधाकारार्वंशकर्मकृतस्तथा।  
समर्था ये च द्रष्टारः पुरतस्ते प्रतस्थिरे॥2.80.3॥

##### शब्दार्थः
अथ thereafter, भूमिप्रदेशज्ञाः land surveyors, सूत्रकर्मविशारदाः experts in measurement, स्वकर्माभिरताः zealous workers, शूराः energetic, खनकाः excavators, तथा also, यन्त्रकाः engineers, कर्मान्तिकाः skilled workers, स्थपतयः architects, यन्त्रकोविदाः expert mechanics, पुरुषाः men, तथा similarly, वार्धकयः carpenters, मार्गिण road workers, वृक्षतक्षकाः woodcutters, कूपकाराः welldrillers, सुधाकाराः whitewashers, तथा also, वंशकर्मकृतः bambooworkers (basketmakers), समर्थाः competent, ये those, द्रष्टारः supervisors, ते they, पुरतः in advance, प्रतस्थिरे set out.

##### आङ्ग्लानुवादः
Then surveyors, experts in measurment, energetic and zealous labourers, excavators, engineers, skilled workers, architects, craftsmen, carpenters, roadlevellers, woodcutters, welldiggers, whitewashers, basketmakers, competent supervisors were sent in advance.



#### श्लोकः
##### मूलम्
अथ भूमिप्रदेशज्ञास्सूत्रकर्मविशारदाः।  
स्वकर्माभिरताश्शूराः खनका यन्त्रकास्तथा॥2.80.1॥  
कर्मान्तिकाः स्थपतयः पुरुष यन्त्रकोविदाः।  
तथा वार्धकयश्चैव मार्गिणो वृक्षतक्षकाः॥2.80.2॥  
कूपकारास्सुधाकारार्वंशकर्मकृतस्तथा।  
समर्था ये च द्रष्टारः पुरतस्ते प्रतस्थिरे॥2.80.3॥

##### शब्दार्थः
अथ thereafter, भूमिप्रदेशज्ञाः land surveyors, सूत्रकर्मविशारदाः experts in measurement, स्वकर्माभिरताः zealous workers, शूराः energetic, खनकाः excavators, तथा also, यन्त्रकाः engineers, कर्मान्तिकाः skilled workers, स्थपतयः architects, यन्त्रकोविदाः expert mechanics, पुरुषाः men, तथा similarly, वार्धकयः carpenters, मार्गिण road workers, वृक्षतक्षकाः woodcutters, कूपकाराः welldrillers, सुधाकाराः whitewashers, तथा also, वंशकर्मकृतः bambooworkers (basketmakers), समर्थाः competent, ये those, द्रष्टारः supervisors, ते they, पुरतः in advance, प्रतस्थिरे set out.

##### आङ्ग्लानुवादः
Then surveyors, experts in measurment, energetic and zealous labourers, excavators, engineers, skilled workers, architects, craftsmen, carpenters, roadlevellers, woodcutters, welldiggers, whitewashers, basketmakers, competent supervisors were sent in advance.



#### श्लोकः
##### मूलम्
स तु हर्षात्तमुद्देशं जनौघो विपुलः प्रयान्।  
अशोभत महावेगस्समुद्र इव पर्वणि॥2.80.4॥

##### शब्दार्थः
हर्षात् with joy, तम् उद्देशम् to the appointed region, प्रयान् proceeding, सः that, विपुलः  multitude, जनौघः people, पर्वणि on fullmoon day, महावेगः with great speed, समुद्रः इव  like  
an ocean, अशोभत shone.

##### आङ्ग्लानुवादः
Like a swollen ocean on a fullmoon day the multitude of people proceeded joyfully with great speed to the appointed place.



#### श्लोकः
##### मूलम्
ते स्ववारं समास्थाय वर्त्मकर्मणि कोविदाः।  
करणैर्विविधोपेतैः पुरस्तात्सम्प्रतस्थिरे॥2.80.5॥

##### शब्दार्थः
वर्त्मकर्मणि in the construction of roads, कोविदाः skilled, ते those, विविधोपेतैः with different kinds of, करणैः tools, स्ववारम् their own group, समास्थाय taking up the place, पुरस्तात् ahead, सम्प्रतस्थिरे departed.

##### आङ्ग्लानुवादः
Those groups who were skilled in the construction of roads took up their places with every kind of tool and departed ahead of others.



#### श्लोकः
##### मूलम्
लतावल्ली श्च गुल्मांश्च स्थाणूनश्मन एव च।  
जनायांचक्रिरे मार्गं छिन्दन्तो विविधान्द्रुमान्॥2.80.6॥

##### शब्दार्थः
लतावल्लीः च creepers, गुल्मांश्च shrubs, स्थाणून् branchless trees, अश्मन एव च boulders, विविधान् various, द्रुमान् trees, छिन्दन्त hewing off, मार्गम् way, जनायांचक्रिरे paved by the (king's) men.

##### आङ्ग्लानुवादः
Clearing and cutting branches of various trees and creepers, shrubs, plants branchless trees and hewing boulders, the road was paved by the king's men.



#### श्लोकः
##### मूलम्
अवृक्षेषु च देशेषु केचिद्वृक्षानरोपयन्।  
केचित्कुठारैष्टङ्कैश्च दात्रैश्चिन्दन्क्वचित्क्वचित्॥2.80.7॥

##### शब्दार्थः
केचित् some of them, अवृक्षेषु where there were no trees, देशेषु in places, वृक्षान् saplings, अरोपयन् planted, केचित् some, क्वचित् क्वचित् here and there, कुठारैः with axes, टङ्कैश्च with hatchets, दात्रैः च with sickles, छिन्दन् severing.

##### आङ्ग्लानुवादः
Some of them, planted saplings in places where there were none, while some others severed trees here and there with axes, hatchets and sickles.



#### श्लोकः
##### मूलम्
अपरे वीरणस्तम्भान्बलिनो बलवत्तराः।  
विधमन्ति स्म दुर्गाणि स्थलानि च ततस्ततः॥2.80.8॥

##### शब्दार्थः
बलवत्तराः stronger men, अपरे some others, बलिनः strongrooted, वीरणस्तम्भान् tufts of fragrant grass, विधमन्ति स्म removed, ततस्ततः here and there, दुर्गाणि impassable terrains, स्थलानि were made even.

##### आङ्ग्लानुवादः
Some other stronger men, plucked the strongrooted tufts of fragrant grass. Here and there they made impassable terrains even.



#### श्लोकः
##### मूलम्
अपरेऽपूरयन्कूपान्पांसुभि श्श्वभ्रमायतम्।  
निम्नभागान्स्ततः केचित्समान्श्चक्रुस् समन्ततः॥2.80.9॥

##### शब्दार्थः
अपरे some others, कूपान् wells, आयतम् wide, श्वभ्रम् chasm, पांसुभिः with loose soil, अपूरयन् filled, ततः thereafter, केचित् some, निम्नभागान् low level grounds, समन्ततः on all sides, समान् evenly, चक्रुः made.

##### आङ्ग्लानुवादः
Some filled wells and chasms with loose soil, while others made low level grounds plain and wide on all sides.



#### श्लोकः
##### मूलम्
बबन्धुर्बन्धनीयांश्च क्षोद्यान्सञ्चुक्षुदुस्तदा।  
बिभिदुर्भेदनीयांश्च तांस्तान्देशान्नरा स्तदा॥2.80.10॥

##### शब्दार्थः
तदा then, नराः people, बन्धनीयान् required to be bridged, तांस्तान् at such, देशान् places, बबन्धुः bridged, क्षोद्यान् required crushing, सञ्चुक्षुदुः pulverised, भेदनीयान् च required to be split open, बिभिदुः broke them.

##### आङ्ग्लानुवादः
People threw bridges at places that needed to be bridged. They pulverised stones that obstructed the path and split open big stones to drain out water.



#### श्लोकः
##### मूलम्
अचिरेणैव कालेन परिवाहान्बहूदकान्।  
चक्रुर्बहुविधाकारान् सागरप्रतिमान्बहून्॥2.80.11॥

##### शब्दार्थः
अचिरेणकालेनैव in a short time, बहूदकान् having large volumes of water, बहुविधाकारान् of different shapes, सागरप्रतिमान् like the sea, बहून् many, परिवाहान् water courses, चक्रुः constructed.

##### आङ्ग्लानुवादः
In a short time they constructed many water reservoirs of different shapes capable of holding large volumes of water like the sea.



#### श्लोकः
##### मूलम्
निर्जलेषु च देशेषु खानयामासुरुत्तमान्।  
उदपानान्बहुविधान्वेदिकापरिमण्डितान्॥2.80.12॥

##### शब्दार्थः
निर्जलेषु where there was no water, देशेषु in places, उत्तमान् best, बहुविधान् various, वेदिकापरिमण्डितान् surrounded by circular dykes, उदपानान् drinking water wells, खानयामासुः  were dug.

##### आङ्ग्लानुवादः
In arid places, various good drinkingwaterwells surrounded by dykes were dug.



#### श्लोकः
##### मूलम्
ससुधाकुट्टिमतलः प्रपुष्पितमहीरुहः।  
मत्तोद्घुष्ट द्विजगणः पताकाभिरलङ्कृतः॥2.80.13॥  
चन्दनोदकसंसिक्तो नानाकुसुमभूषितः।  
बह्वशोभत सेनायाः पन्थास् सुरपथोपमः॥2.80.14॥

##### शब्दार्थः
ससुधाकुट्टिमतलः surface decorated with mosaic, प्रपुष्पितमहीरुहः avenue lined with blossoming trees, मत्तोद्घुष्ट द्विजगणः with flocks of birds intoxicated with singing, पताकाभिः with banners, अलङ्कृतः decorated, चन्दनोदकसंसिक्तः sprinkled with sandal water, नानाकुसुमभूषितः embellished with various kinds of flowers, सेनायाः army's सुरपथोपमः like the path of the gods, (सः) पन्थाः that highway, बहु brilliantly, अशोभत shone.

##### आङ्ग्लानुवादः
The highway for the army was paved smooth, with its surface decorated with mosaic.  It was lined with blossoming trees with flocks of birds intoxicated with singing. It was decked with banners and sprinkled with sandal water and a strewn with flowers of every kind. Like the path of gods, the highway shone with brilliance.



#### श्लोकः
##### मूलम्
आज्ञाप्याथ यथाऽज्ञप्ति युक्तास्तेऽधिकृता नराः।  
रमणीयेषु देशेषु बहुस्वादुफलेषु च॥2.80.15॥  
यो निवेशस्त्वभिप्रेतो भरतस्य महात्मनः।  
भूयस्तं शोभयामासुर्भूषाभिर्भूषणोपमम्॥2.80.16॥

##### शब्दार्थः
अधिकृता authorised, ते नराः those persons, यथाज्ञप्ति in accordance with the orders (of Bharata), युक्ताः performing their work, आज्ञप्य issued orders (to the artisans), अथ thereafter, बहुस्वादुफलेषु with varieties of sweet fruits, रमणीयेषु lovely, देशेषु places, महात्मनः  of great, भरतस्य Bharata, यः निवेशः restingplace, अभिप्रेतः selected, तम् that place, भूषाभिः with ornaments, भूषणोपमम् like ornaments , भूयः well, शोभयामासुः shone.

##### आङ्ग्लानुवादः
Those authorised ordered the artisans to perform their respective tasks. Thereafter, they selected lovely tracts of land filled with trees bearing varieties of sweet fruits as restingplace for great Bharata and decorated them so splendidly, that they looked like ornaments themseleves.



#### श्लोकः
##### मूलम्
नक्षत्रेषु प्रशस्तेषु मुहूर्तेषु च तद्विदः।  
निवेशान् स्थापयामासुर्भरतस्य महात्मनः॥2.80.17॥

##### शब्दार्थः
तद्विदः men well versed in the study of planetary positions relating to auspicious constellations and auspicious time (astrologers), प्रशस्तेषु at auspicious, नक्षत्रेषु in the constellation, मुहूर्तेषु at auspicious time, महात्मनः highsouled, भरतस्य for Bharata, निवेशान् restplace, स्थापयामासुः  established.

##### आङ्ग्लानुवादः
Men wellversed in the study of planetary positions relating to auspicious constellations and auspicious times arranged different restingplaces at different times  
during the sojourn of great Bharata.



#### श्लोकः
##### मूलम्
बहुपांसुचयाश्चापि परिखापरिवारिताः।  
तत्रेन्द्रकीलप्रतिमाः प्रतोलीवरशोभिताः॥2.80.18॥  
प्रासादमालाविततास् सौधप्राकारसंवृताः।  
पताकाशोभितास् सर्वे सुनिर्मितमहापथाः॥2.80.19॥  
विसर्पद्भिरिवाऽकाशे विटङ्काग्रविमानकैः।  
समुच्छ्रितैर्निवेशास्ते बभुश्शक्रपुरोपमाः॥2.80.20॥

##### शब्दार्थः
तत्र there, बहुपांसुचयाश्चपि heaps of sand, परिखापरिवारिताः encircled by moats, इन्द्रकीलप्रतिमाः comparable to mount Indrakeela, प्रतोलीवरशोभिताः adorned with broad highways, प्रासादमालावितताः lined with mansions, सौधप्राकारसंवृताः surrounded by walls, पताकाशोभिताः decorated with flags, सुनिर्मित महापथाः with wellbuilt, broad thoroughfares, ते निवेशाः those residences, आकाशे in the sky, विसर्पद्भिरिव like one spreading, समुच्छ्रितैः tall, विटङ्काग्रविमानकैः with the peaks of mansions, शक्रपुरोपमाः like the abode of Indra, बभुः shone.

##### आङ्ग्लानुवादः
They heaped sand and dug moats around the restingplace. It was adorned with wellbuilt highways and broad thoroughfares, lined with mansions surrounded by walls as high as mount Indrakeela. The peaks of those tall residences decorated with flags which looked as if spreading into the sky. (Thus the restingplace) shone like the abode of Indra.



#### श्लोकः
##### मूलम्
जाह्नवीं तु समासाद्य विविधद्रुमकाननाम्।  
शीतलामलपानीयां महामीनसमाकुलाम्॥2.80.21॥

##### शब्दार्थः
विविधद्रुमकाननाम् with groves of various trees, शीतलामलपानीयाम् with cool and limpid  waters, महामीनसमाकुलाम् abounding in large fishes, जाह्नवीम् the river Ganga, समासाद्य having reached.

##### आङ्ग्लानुवादः
The reached Ganga with its cool and limpid waters abounding in large fishes, its bank lined with groves of various trees.



#### श्लोकः
##### मूलम्
सचन्द्रतारागणमण्डितं यथा नभः क्षपायाममलं विराजते।  
नरेन्द्रमार्गस्स तथा व्यराजत क्रमेण रम्यः शुभशिल्पिनिर्मितः॥2.80.22॥

##### शब्दार्थः
सचन्द्रतारागणमण्डितम् decorated with the Moon and stars, अमलम् clear, नभः sky, क्षपायाम् in the night, याथा how, विराजते shines, क्रमेण orderly manner, शुभशिल्पिनिर्मितः constructed by eminent craftsmen, रम्यः lovely, सः that, नरेन्द्रमार्गः royal road, तथा that way, व्यराजत shone.

##### आङ्ग्लानुवादः
The lovely royal road constructed in an orderly fashion by eminent craftsmen looked splendid like the clear sky decorated with by the Moon and clusters of stars.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे अशीतितमस्सर्गः॥  
Thus ends the eightieth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/080_mArganirmANam.md">
<details><summary><h3>भूषणम् ...{Loading}...</h3></summary>



अथ भूमिप्रदेशज्ञाः सूत्रकर्मविशारदाः ।  

स्वकर्माभिरताः शूराः खनका यन्त्रकास्तथा  ॥  २।८०।१  ॥   

कर्मान्तिकाः स्थपतयः पुरुषा यन्त्रकोविदाः ।  

तथा वर्द्धकयश्चैव मार्गिणो वृक्षतक्षकाः  ॥  २।८०।२  ॥   

कूपकाराः सुधाकारा वंशकर्मकृतस्तथा ।  

समर्था ये च द्रष्टारः पुरतस्ते प्रतस्थिरे  ॥  २।८०।३  ॥   

अथेत्यादि । भूमिप्रदेशज्ञाः । निम्नोन्नतादिप्रदेशज्ञाः । यद्वा
नानादेशविदः । सूत्रकर्मविशारदाः सूत्रकर्मणि
निर्जलप्रदेशेष्वगाधवापीकूपादिजलोद्धारसूत्रकर्मणि विशारदाः समर्थाः ।
यद्वा सूत्रैः कर्म सूत्रकर्म तत्र विशारदाः समर्थाः, तन्तुवाया इत्यर्थः ।
स्वकर्माभिरताः मार्गरक्षणादिस्वकर्मसावधानाः । खनकाः खननोपजीविनः,
सुरङ्गादिकृत इत्यर्थः । यन्त्रकाः महाकुल्यादितरणाय काष्ठादिना
उपयन्त्रप्रवर्तकाः वागुरिका वा । कर्मान्तिकाः कर्मणि अन्तो
ऽवसानमेषामस्तीति कर्मान्तिकाः परिकल्पितकर्मकारिणः, भृतिजीविन इति यावत् ।
स्थपतयः कारवः "स्थपतिः कारुभेदेपि" इत्यमरः । पुरुषाः अध्यक्षराजपुरुषाः ।
यन्त्रकोविदाः क्षेपणीयादियन्त्रकरणसमर्थाः । वर्द्धकयस्तक्षाणः । "तक्षा
तु वर्द्धकिः" इत्यमरः । मार्गिणः मार्गसमीकरणसमर्थाः । वृक्षतक्षकाः
मार्गनिरोधकवृक्षच्छेदकाः । कूपकाराः कूपनिर्माणसमर्थाः । सुधाकाराः
प्रासादस्थलक्षित्यादिलेपनकराः । वंशकर्मकृतः वंशैः कटपिटकशूर्पादिकर्मकराः
। समर्थाः कार्यान्तरेषु समर्थाः । द्रष्टारः पूर्वानुभूतमार्गाः,
मार्गप्रदर्शका इति यावत्  ॥  २।८०।१३  ॥   

  

स तु हर्षात्तमुद्देशं जनौघो विपुलः प्रयान् ।  

अशोभत महावेगः समुद्र इव पर्वणि  ॥  २।८०।४  ॥   

हर्षात् कर्मकरणस्य दुःखात्मकत्वेपि जनौघस्य हृष्टत्वं रामदर्शनकुतूहलात् ।
तमुद्देशं प्रयान् रामाधिष्ठितप्रदेशमुद्दिश्य गच्छन्  ॥  २।८०।४  ॥   

  

ते स्ववारं समास्थाय वर्त्मकर्मणि कोविदाः ।  

करणैर्विविधोपेतैः पुरस्तात् सम्प्रतस्थिरे  ॥  २।८०।५  ॥   

ते मार्गशोधकाः । स्ववारं समास्थाय स्वस्वशोध्यमार्गशोधने
अन्योन्यपर्यायकरणं प्राप्य "निवहावसरौ वारौ" इत्यमरः । विविधोपेतैः
विविधाः नानाप्रकाराः तानुपेतैः, नानाविधैरित्यर्थः । करणैः
खनित्रपिटककुठारादिभिः सह पुरस्तात् संप्रतस्थिरे  ॥  २।८०।५  ॥   

  

लता वल्लीश्च गुल्मांश्च स्थाणूनश्मन एव च ।  

जनास्ते चक्रिरे मार्गं छिन्दन्तो विविधान् द्रुमान्  ॥  २।८०।६  ॥   

लताः मार्गावरणीभूताः शाखाः "समे शाखालते" इत्यमरः । वल्लीः वीरुधः ।
गुल्मान् कक्षान् । स्थाणून् शंकून् । "स्थाणुरस्त्री ध्रुवः शङ्कुः"
इत्यमरः  ॥  २।८०।६  ॥   

  

अवृक्षेषु च देशेषु केचिद्वृक्षानरोपयन् ।  

केचित् कुठारैष्टङ्कैश्च दात्रैश्छिन्दन् क्वचित् क्वचित्  ॥  २।८०।७  ॥   

टङ्कैः पाषाणभेदनादिसाधनैः । "टङ्कः पाषाणदारणः" इत्यमरः ।
दात्रैर्लवित्रैः "दात्रं लवित्रम्" इत्यमरः । छिन्दन् अच्छिन्दन्  ॥ 
२।८०।७  ॥   

  

अपरे वीरणस्तम्बान् बलिनो बलवत्तराः ।  

विधमन्ति स्म दुर्गाणि स्थलानि च ततस्ततः  ॥  २।८०।८  ॥   

वीरणस्तम्बान् वीरणतृणकाण्डान् । विधमन्ति स्म अदहन् । "ध्मा
शब्दाग्निवक्रसंयोगयोः" इत्यस्मात् धातोर्धमादेशः । बलिनः रूढमूलान्,
छेत्तुमशक्यानित्यर्थः । दुर्गाणि गन्तुमशक्यानिनिम्नोन्नतस्थलानीत्यर्थः ।
स्थलानि समानि चक्रुरिति शेषः  ॥  २।८०।८  ॥   

  

अपरे ऽपूरयन् कूपान् पांसुभिः श्वभ्रमायतम् ।  

निम्नभागांस्ततः केचित्समांश्चक्रुः समन्ततः  ॥  २।८०।९  ॥   

कूपान् मार्गस्थान् । आयतं श्वभ्रमवटं च पांसुभिरपूरयन् । निम्नभागांश्च
पांसुभिः समांश्चक्रुः, प्रपूर्य्येति शेषः । यद्वा पूर्वश्लोके दुर्गाणि
तृणलतादिच्छन्नानि स्थलानि च विधमन्ति स्मेति योजना । अतो न पुनरुक्तिः  ॥ 
२।८०।९  ॥   

  

बबन्धुर्बन्धनीयांश्च क्षोद्यान् सञ्चुक्षुदुस्तदा ।  

बिभिदुर्भेदनीयांश्च तांस्तान् देशान्नरास्तदा  ॥  २।८०।१०  ॥   

बन्धनीयान् जलप्रदेशान् । बबन्धुः सेनासन्तरणार्थं सेतुभिर्बबन्धुः ।
क्षोद्यान् क्षोदार्हान् शर्कराभूयिष्ठप्रदेशान् संचुक्षुदुः चूर्णयामासुः
। भेदनीयान् कच्छादिबहुजलप्रदेशान् जलनिर्गमनार्थं बिभिदुः  ॥  २।८०।१०  ॥   

  

अचिरेणैव कालेन परिवाहान् बहूदकान् ।  

चक्रुर्बहुविधाकारान् सागरप्रतिमान् बहून्  ॥  २।८०।११  ॥   

परिवाहान् अल्पप्रवाहान् जलोच्छ्वासान् । बन्धनेन बहूदकान् चक्रुः । यद्वा
परिवाहान्  

दूरस्थतटाकप्रवर्त्तितान् बहुविधाकारान् सोपानावताराद्यनेकप्रकारानित्यर्थः
 ॥  २।८०।११  ॥   

  

निर्जलेषु च देशेषु खानयामासुरुत्तमान् ।  

उदपानान् बहुविधान् वेदिकापरिमण्डितान्  ॥  २।८०।१२  ॥   

उदपानान् कूपान् । "पुंस्येवान्धुः प्रहिः कूप उदपानं तु पुंसिवा" इत्यमरः
। बहुविधान् नरगजतुरगादिपानयोग्यसरोवाप्यादिभेदेन बहुविधान् ।
वेदिकापरिमण्डितान् जलपानकाले विश्रान्त्यर्थं तीरे वेदिकालङ्कृतान्  ॥ 
२।८०।१२  ॥   

  

ससुधाकुट्टिमतलः प्रपुष्पितमहीरुहः ।  

मत्तोद्घुष्टद्विजगणः पताकाभिरलङ्कृतः  ॥  २।८०।१३  ॥   

चन्दनोदकसंसिक्तो नानाकुसुमभूषितः ।  

बह्वशोभत सेनायाः पन्थाः सुरपथोपमः  ॥  २।८०।१४  ॥   

ससुधेत्यादिश्लोकद्वयमेकान्वयम् । सुधालिप्तकुट्टिमतलोपेतः "कुट्टिमो
ऽस्त्री निबद्धा भूः" इत्यमरः । प्रपुष्पितमहीरुहः जलसेचने नेति शेषः ।
चन्दनोदकसंसिक्तः विश्रान्तिप्रदेशेषु चन्दनयुक्तवारिसिक्तः ।
नानाकुसुमभूषितः प्रकीर्णनानापुष्पशोभितः  ॥  २।८०।१३१४  ॥   

  

आज्ञाप्याथ यथाज्ञप्ति युक्तास्ते ऽधिकृता नराः ।  

रमणीयेषु देशेषु बहुस्वादुफलेषु च  ॥  २।८०।१५  ॥   

यो निवेशस्त्वभिप्रेतो भरतस्य महात्मनः ।  

भूयस्तं शोभयामासुर्भूषाभिर्भूषणोपमम्  ॥  २।८०।१६  ॥   

अथ मार्गकरणानन्तरम् । अधिकृताः मार्गशिबिरादिकरणे नियुक्ताः । युक्ताः
परस्परं युक्ताः । बहुस्वादुफलेषु रमणीयेषु देशेषु भरतस्य यो निवेशः
यादृशाकारविशिष्टो निवेशो ऽभिप्रेतः अभिमतस्तं तादृशसंनिवेशम्, यथाज्ञप्ति
यथामति आज्ञाप्य कर्त्तुं नियम्य भूषणोपमं भूषणभूतम्, स्वतोलङ्कृतमिति
यावत् । निवेशं भूषाभिः वितानकनककलशध्वजादिभिः भूयोपि शोभयामासुः
भूषयामासुः  ॥  २।८०।१५१६  ॥   

  

नक्षत्रेषु प्रशस्तेषु मुहूर्त्तेषु च तद्विदः ।  

निवेशान् स्थापयामासुर्भरतस्य महात्मनः  ॥  २।८०।१७  ॥   

तद्विदः वास्तुशास्त्रज्ञाः । निवेशान् शिबिराणि  ॥  २।८०।१७  ॥   

  

बहुपांसुचयाश्चापि परिखा परिवारिताः ।  

तत्रेन्द्रकीलप्रतिमाः प्रतोलीवरशोभिताः  ॥  २।८०।१८  ॥   

प्रासादमालावितताः सौधप्राकारसंवृताः ।  

पताका शोभिताः सर्वे सुनिर्मितमहापथाः  ॥  २।८०।१९  ॥   

विसर्पद्भिरिवाकाशे विटङ्काग्रविमानकैः ।  

समुच्छ्रितैर्निवेशास्ते बभुः शक्रपुरोपमाः  ॥  २।८०।२०  ॥   

बह्वित्यादिश्लोकत्रयमेकं वाक्यम् । तत्र मार्गे । बहुपांसुचयाः
पांसुशब्देनात्र सूक्ष्मसिकता उच्यन्ते । बहवः पांसुचया येषु ते तथोक्ताः ।
परिखापरिवारिताः खेयैर्वृताः इन्द्रकीलप्रतिमाः इन्द्रकीलपर्वतसदृशाः ।
प्रतोलीवरशोभिताः । प्रतोली वीथिः । "रथ्या प्रतोली विशिखा" इत्यमरः ।
प्रासादमालावितताः प्रासादा देवगृहाणि "प्रासादो देवभूभुजाम्" इत्यमरः ।
सौधप्राकारसंवृताः सौधाः राजगृहाणि । यद्वा सौधाः सुधाधवलिताः "तेन रक्तं
रागात्" इत्यण् । समुच्छ्रितैः उन्नतैः अत एव आकाशे विसर्पद्भिरिव स्थितैः
। विटङ्काग्रविमानकैः विटङ्कयुक्ताग्रविमानैः । "कपोतपालिकायां तु विटङ्कं
पुंनपुंसकम्" इत्यमरः । विमानानि सप्तभूमिकाः प्रासादास्तैर्बभुः ।
शक्रपुरोपमाः अमरावतीसदृशाः  ॥  २।८०।१८२०  ॥   

  

जाह्नवीं तु समासाद्य विविधद्रुमकाननाम् ।  

शीतलामलपानीयां महामीनसमाकुलाम्  ॥  २।८०।२१  ॥   

समामाद्य अवधीकृत्य, तत्पर्यन्तमित्यर्थः । निवेशा बभुरिति पूर्वेणान्वयः ।
उत्तरेण वा गङ्गाविशेषणैस्ततःपरं निवेशकरणाशक्यत्वं द्योत्यते  ॥  २।८०।२१
 ॥   

  

सचन्द्रतारागणमण्डितं यथा नभः क्षपायाममलं विराजते ।  

नरेन्द्रमार्गः स तथा व्यराजत क्रमेण रम्यः शुभशिल्पिनिर्मितः  ॥  २।८०।२२
 ॥   

सचन्द्रेति । सचन्द्रो यस्तारागणः तेन मण्डितम्  ॥  २।८०।२२  ॥   

  

इत्यार्षे श्रीरामायणे वाल्मीकीये० श्रीमदयोध्याकाण्डे अशीतितमः सर्गः  ॥ 
८०  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने अशीतितमः सर्गः  ॥  ८०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/080_mArganirmANam.md">
<details><summary><h3>शिरोमणी ...{Loading}...</h3></summary>



शिल्पादिनियोगकर्त्रमात्यादिप्रार्थनानन्तरकालिकं वृत्तमाह-- अथेत्यादिभिः
। अथ भरताज्ञाश्रवणानन्तरं स्वकर्माभिरताः स्वस्वक्रियाविषयकातिप्रीतिमन्तः
अत एव शूराः स्वस्वकर्मविषयककातर्यरहिताः भूमिप्रदेशज्ञाः
सजलनिर्जलादिप्रदेशज्ञानवन्तः, सूत्रकर्मविशारदाः
वेश्मादिनिर्माणोपयुक्तसूत्रग्रहणरूपक्रियानिपुणाः, खनकाः
वापीकूपादिनिर्माणचतुराः, यन्त्रकाः
नद्यादितरणकारणीभूतसद्योयन्त्रनिर्मायकाः, कर्मान्तिकाः वेतनजीविनः
साधारणकर्मकरा इत्यर्थः, स्थपतयः प्रधानशिल्पिनः "स्थपतिः कञ्चुकी
कारुभेदे" इति नानार्थः, यन्त्रकोविदाः
प्रक्षेपणीयप्रभृतियन्त्रनिर्माणनिपुणाः, वर्धकयस्तक्षाणः "तक्षा तु
वर्धकिः" इत्यमरः, मार्गिणः वनाध्वरक्षणयोग्याः, वृक्षतक्षकाः
मार्गप्रतिबन्धकीभूतवृक्षावयवादिछेत्तारः पुरुषा इति सर्वेषां विशेष्यम्
सूपकाराः पाककर्तारः । एतत्स्थाने "कूपकारा" इति भूषणपाठः । सुधाकाराः
प्रासादादिभित्त्यादिलेपनकारणीभूतपाषाणादिभस्मनिर्मापकाः, वंशचर्मकृतः
वेणुत्वक्छेदकाः, समर्थाः चिरकालानुभूतविषयकस्मृतिविषयकसामर्थ्यविशिष्टाः,
द्रष्टारः अनुभूतमार्गाश्च ये पुरुषास्ते पुरतः प्रतस्थिरे ।
श्लोकत्रयमेकान्वयि  ॥  २।८०।१३  ॥   

  

स इति । तं रामाधिष्ठितमुद्देशं प्रदेशं हर्षात्प्रयान् गच्छन् जनौघः
पर्वणि सागरस्य महावेग इव अशोभत  ॥  २।८०।४  ॥   

  

ते इति । ते पूर्वोक्ताः कोविदाः निपुणाः स्ववारं स्वस्वजातीयसङ्घं
समास्थाय विविधोपेतैः अनेकप्रकारविशिष्टैः करणैः
स्वस्वकर्मनिष्पादकसामग्रीभिः पुरस्तात्प्रतस्थिरे "वारसङ्घातसञ्चयाः"
इत्यमरः  ॥  २।८०।५  ॥   

  

लता इति । लताः मार्गावरोधकशाखाः "समे शाखालते" इत्यमरः । वल्लीः वीरुधः,
गुल्मान्गुच्छान्, स्थाणून् शङ्कून्परिछिन्नोर्ध्वभागकाल्पवृक्षानित्यर्थः
। "स्थाणुरस्त्री ध्रुवः शङ्कुः" इत्यमरः । अश्मनः पाषाणान् विविधान्
द्रुमांश्च छिन्दन्तो जनाः मार्गं चक्रिरे  ॥  २।८०।६  ॥   

  

अवृक्षेष्विति । केचित्पुरुषाः कुठारैः केचित् टङ्कैः पाषाणभेदनसाधनैः
केचित् दात्रैश्च क्वचित्क्वचित् छिन्दन् अच्छिन्दन् छेदनयोग्यानिति शेषः,
आगमशास्त्रस्यानित्यत्वादड्विरहः । अवृक्षेषु वृक्षरहितेषु देशेषु
वृक्षांश्च आरोपयन् छायासंपत्त्यर्थं शिल्पकौशलेन झटित्यरचयन्नित्यर्थः  ॥ 
२।८०।७  ॥   

  

अपर इति । बलिनः अतिदृढमूलविशिष्टान्वीरणस्तम्बान्विगतमीरणमतिवायावपि कम्पो
येषां ते एव स्तम्बाः प्रकाण्डरहितद्रुमाः तान्बलवत्तराः विधमन्ति
स्वबाहुभ्यामुन्मूलयन्ति ततस्ततस्तत्र तत्र दुर्गाणि दुर्गमानि स्थलानि च
समानि अकुर्वत इति शेषः । "स्तम्बो गुल्मे तृणादीनामप्रकाण्डद्रुमे ऽपि च"
इति विश्वः  ॥  २।८०।८  ॥   

  

अपर इति । कूपान् मार्गमध्यवर्तिजलरहिततृणाद्याछादितकूपविशेषानायतं
विस्तृतं श्वभ्रं गर्तं च पांसुभिः धूलिभिः अपूरयन् तथा तेन, प्रकारेण
भूमेः निम्नभागाननुन्नतप्रदेशान्समन्ततः समाँश्चक्रुः  ॥  २।८०।९  ॥   

  

बबन्धुरिति । बन्धनीयान्सन्तारणार्थं बन्धनीयान्सन्तारणार्थं बन्धनयोग्यान्
सेतूनित्यर्थः, बबन्धुः । क्षोद्यान् विषमशर्करादिमयत्वेन क्षोदनयोग्यान्
तांस्तान् देशांश्चुक्षुदुः सुखेन गमनं यथा स्यात्तथा सम्प्रेषयामासुः ।
भेदनीयान् जलनिर्गमार्थं भेत्तव्यान् बिभिदुश्च  ॥  २।८०।१०  ॥   

  

अचिरेणेति । परिवाहान्बहुमुखवहनशीलान्बहूदकान् एकमुखवहनयोग्यबन्धनादिना
बहूदकविशिष्टानत एव सागरप्रतिमान्सागरसदृशान्बहुविधाकारान् रचितघट्टादिना
ऽनेकाकारविशिष्टान्बहूंश्चक्रुः  ॥  २।८०।११  ॥   

  

निर्जलेष्विति । निर्जलेषु जलरहितेषु देशेषु वेदिकापरिमण्डितानत एव
उत्तमान् बहुविधान् उदपानान्वापीकूपादीन् खानयामासुः  ॥  २।८०।१२  ॥   

  

तन्मार्गमेव वर्णयति-- ससुधेत्यादि द्वाभ्याम् । ससुधाकुट्टिमतलः ससुधया
पाषाणादिभस्मसहितया सामग्र्या कुट्टिमं निबद्धं दृढीकृतमित्यर्थः, तलं
भूमिभागो यस्य सः, प्रपुष्पितमहीरुहः प्रपुष्पिताः अतिपुष्पविशिष्टाः
महीरुहाः वृक्षाः यत्र सः, मत्ताः अत एवोद्घुष्टाः स्वस्वोचितशब्दविशिष्टाः
द्विजगणाः पक्षिसमूहाः यत्र सः, पताकाभिः अलङ्कृतः शोभितः चन्दनोदकैः
चन्दनमिश्रजलैः संसिक्तः नानाकुसुमैः अनेकविधपुष्पैः भूषितः अत एव
सुरपथोपमः स्वर्गमार्गतुल्यः सेनायाः पन्था बहु  

अधिकमशोभत । श्लोकद्वयमेकान्वयि "कुट्टिमो ऽस्त्री निबद्धा भूः" इत्यमरः  ॥ 
२।८०।१३१४  ॥   

  

आज्ञाप्येति । अथ मार्गनिर्माणानन्तरमधिकृताः मार्गवेश्मादिनिर्मापणे
प्राप्ताधिकाराः अत एव युक्ताः तत्तन्निर्मापणे संलग्नचित्ताः नराः
यथाज्ञप्ति भरताज्ञप्तिमनतिक्रम्य बहुस्वादुविशिष्टानि फलानि येषु तेषु
रमणीयेषु देशेषु यो निवेशः शिबिरं महात्मनो भरतस्याभिमतः तं भूषणोपमं
मार्गभूषणसदृशं निवेशं कारयित्वेति शेषः, भूषाभिः
वितानसुवर्णकलशरत्नध्वजादिभिः भूयो ऽधिकं शोभयामासुः । श्लोकद्वयमेकान्वयि
 ॥  २।८०।१५,१६  ॥   

  

वेश्मनिर्माणप्रारम्भकालं बोधयन्नाह-- नक्षत्रेष्विति । नक्षत्रेषु
मुहूर्तेषु च प्रशस्तेषु ज्योतिःशास्त्रगृहीतेषु सत्सु निवेशाञ्शिबिराणि
स्थापयामासुः  ॥  २।८०।१७  ॥   

  

बह्विति । बहुपानामतिरक्षकाणामंशुचयः प्रभासमूहो येषु कान्तिमद्रक्षकयुक्ता
इत्यर्थः, परिखाभिः परिवारिताः युक्ताः इन्द्रनीलाः इन्द्रनीलमणिनिर्मिताः
प्रतिमा येषु ते प्रतोलीवरैः रथ्यामुख्यैः शोभिताः प्रासादमालाभिः
देवनृपतिभवनसमूहैः संयुक्ताः सौधाः सुधालिप्ता एव प्राकारास्तैः संवृताः
निबिडाः पताकाभिः शोभिताः सुनिर्मिताः महापथाः राजमार्गा येषु, आकाशे
विसर्पद्भिः गच्छद्भिरिव समुच्छ्रितैः अत्युन्नतैः विटङ्काग्रविमानकैः
विटङ्कैः कपोतपालिकाभिः विमानकैः सप्तभूमिकगृहैः उपलक्षिताः ते
भरताज्ञप्ताधिकारिनिर्मापिताः शक्रपुरोपमाः निवेशाः शिबिराणि बभुः । "अंशुः
प्रभाकिरणयोः" इति मेदिनी । "प्रासादो देवभूभुजाम्" इत्यमरः ।
"कपोतपालिकायां तु विटङ्कं पुन्नपुंसकम्" इत्यमरः । श्लोकत्रयमेकान्वयि  ॥ 
२।८०।१८२०  ॥   

  

जाह्नवीमिति । विविधद्रुमकाननामनेकविधद्रुमविशिष्टवनविशिष्टां शीतलममलं
मलनिवर्तकं पानीयं जलं यस्यास्तां महामीनैः समाकुलां निबिडां जाह्नवीं
समासाद्य उत्तरतो दक्षिणतश्च प्राप्य शुभशिल्पिभिः क्रमेण निर्मितः
रम्यरमणीयः सः प्रसिद्धो नरेन्द्रमार्गः क्षपायां रात्रौ
सचन्द्रतारागणमण्डितं चन्द्रसहिततारासमूहशोभितममलं नभः आकाशमिव व्यराजत
अशोभत । श्लोकद्वयमेकान्वयि  ॥  २।८०।२१,२२  ॥   

  

इति श्रीमद्वाल्मीकीयरामायणव्याख्याने रामायणशिरोमणावयो ऽध्याकाण्डे
ऽशीतितमः सर्गः  ॥  २।८०  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/080_mArganirmANam.md">
<details><summary><h3>तिलकम् ...{Loading}...</h3></summary>



भूमिप्रदेशज्ञा अन्तःसजलनिर्जलादिभूमिप्रदेशज्ञाः । सूत्रकर्मविशारदाः
शिबिरादिनिर्माणे सूत्रग्रहणकुशलाः निर्जलेष्वगाधवापीकूपादिनिर्माणं
सूत्रकर्मेति कतकः । खनकाः स्वकर्मणि खनने ऽभिरताः परसेनयावष्टम्भे ऽपि
खनने दक्षाः, अत एव शूराः, यन्त्रका जलप्रवाहादियन्त्रणसमर्थाः  ॥  २।८०।१
 ॥   

  

कर्मान्तिका वेतनजीविनः, स्थपतयो रथादिकर्तारः, प्रधानवर्धकयः
यन्त्रकोविदाः क्षेपणीयादियन्त्रकरणकुशलाः । "पथदर्शनकोविदाः" इति
पाठान्तरम् । वर्धकयस्तक्षाणः, मार्गिणस्तत्तद्वनमार्गविशेषरक्षानियुक्ताः,
वृक्षतक्षका मार्गावरोधिवृक्षच्छेत्तारः  ॥  २।८०।२  ॥   

  

सूपकाराः सूदाः सुधा अवलेपः, वंशचर्मकृतो वंशदलैः कटशर्पादिकृतः । चर्मकृतो
ऽवस्थानार्थमश्वपृष्ठारोप्यमाणपल्ययनादिकृतः । समर्था द्रष्टारः
पूर्वानुभूतमार्गामार्गद्रष्टारः  ॥  २।८०।३  ॥   

  

स त्विति । एवं मार्गसंनाहप्रवृत्तौ जनौघो रामदर्शनकौतुकजहर्षान्महावेगो
महावेगवान्प्रयान्गच्छन्पर्वणि सागरस्य महावेगो जलौघ इवाशोभत  ॥  २।८०।४
 ॥   

  

ते मार्गशोधकाः स्ववारं स्वसमूहं समास्थाय । "वारसङ्घातसञ्चयाः" इत्यमरः ।
विविधोपेतैर्नानाप्रकारयुक्तैः पिटकखनिव्रदात्रादिकरणैर्युक्ता इति शेषः  ॥ 
२।८०।५  ॥   

  

लताः शाखाः, स्थाणूञ्शङ्कून् अपसारयन्त इति शेषः  ॥  २।८०।६  ॥   

  

अरोपयन् छायार्थमिति शेषः । टङ्कः पाषाणभेदनः । छिन्दन् अडभाव आर्षः  ॥ 
२।८०।७  ॥   

  

बलिनो रूढमूलान्वीरणस्तम्बान् विधमन्ति हस्ताभ्यामेव निःसारयन्ति ।
दुर्गाणि स्थलान्युन्नतान्प्रदेशान्विधमन्ति खननेन समीकुर्वन्ति  ॥  २।८०।८
 ॥   

  

कूपान्मार्गमध्यवर्तिनः तादृशमायतं श्वभ्रं गर्तं च पांसुभिरपूरयन्  ॥ 
२।८०।९  ॥   

  

बन्धनीयान्सेतून् क्षोद्यान्क्षोदनीयाञ्शर्कराभूयिष्ठप्रदेशान्
संचुक्षुदुश्चूर्णयामासुः भेदनीयाञ्जलनिर्गमार्थं भेद्यान्  ॥  २।८०।१०  ॥   

  

परिवाहानल्पप्रवाहान्बन्धनेन बहूदकांश्चक्रुः  ॥  २।८०।११  ॥   

  

खानयामासुरखनन् उदपानान्कूपवाप्यादीन् वेदिकाभिः परितो ऽलङ्कृतान्  ॥ 
२।८०।१२  ॥   

  

ससुधाकुट्टिमतलस्तत्र तत्र सच्छायजलाशयसमीपे विश्रमार्थं निवासाय ससुधातलः
सुधानिबद्धभूदेशः सकुट्टिमतलश्च "कुट्टिमो ऽस्त्री निबद्धा भूः"
क्वचित्सुधाभिः क्वचिन्मृत्तिकाभिरेव बद्धचत्वर इत्यर्थः  ॥  २।८०।१३,१४
 ॥   

  

अथ मार्गकरणानन्तरमधिकृता मार्गशिबिरादिनिवेशाधिकारिणो यथाज्ञप्ति
यथाभरताज्ञापनं शिबिरादिनिवेशे ऽनुचरानाज्ञाप्य यो यादृशो भरतस्याभिमतो
निवेशस्तं तथा कृत्वा भूयो ऽधिकभूषाभिः
शोभयामासुर्वितानकनककलशरत्नध्वजादिभिर्भूषयामासुः । निवेशः शिबिरम्
भूषणोपमं मार्गस्यालङ्कारसदृशम् अतिरमणीयमिति यावत्  ॥  २।८०।१५,१६  ॥   

  

निवेशाञ्शिबिराणि  ॥  २।८०।१७  ॥   

  

बहुपांसुचया इत्यनेन शर्करादिराहित्यसूचनम् । परिखाः सगर्ताः
पर्यन्तभित्तयः तत्र परिखावच्छेदेनेत्यर्थः । इन्द्रनीलमणिनिर्मिताः
प्रतिमाश्चित्रप्रतिमा येषु निवेशेषु । "इन्द्रकीलप्रतिमाः" इति पाठे
इन्द्रकीलपर्वतसदृश इत्यर्थः । एवमुच्चाः परिखा इति यावत् । प्रतोली रथ्या
 ॥  २।८०।१८  ॥   

  

सौधसदृशैः प्राकारैः संवृताः  ॥  २।८०।१९  ॥   

  

आकाशे वितर्दिभिरिव विधिधिष्ण्यैरिव स्थितैरुपलक्षिताः । विटङ्कं
कपोतपालिका  

तद्युताग्रैर्विमानकैः सप्तभूमिकगृहैरत्युन्नतैरुपलक्षिता इत्यर्थ इति कतकः
। "विसर्पद्भिरिवाकाशे" इति पाठान्तरं तदोर्ध्वमूर्ध्वं
गच्छद्भिरिवेत्यर्थः । कथंचिद्योज्यः  ॥  २।८०।२०  ॥   

  

जाह्नवीं समासाद्याभिव्याप्य प्रवर्तितो नरेन्द्रमार्गो व्यराजतेत्यन्वयः
 ॥  २।८०।२१,२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽशीतितमः सर्गः  ॥  २।८०  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/080_mArganirmANam.md">
<details><summary><h3>द्राविडपाठः ...{Loading}...</h3></summary>


अथ भूमिप्रदेशज्ञाः सूत्रकर्मविशारदाः।  
स्वकर्माभिरताः शूराः खनका यन्त्रकास्तथा ॥ 2.80.1 ॥   
कर्मान्तिकाः स्थपतयः पुरुषा यन्त्रकोविदाः।  
तथा वर्द्धकयश्चैव मार्गिणो वृक्षतक्षकाः ॥ 2.80.2 ॥   
कूपकाराः सुधाकारा वंशकर्मकृतस्तथा।  
समर्था ये च द्रष्टारः पुरतस्ते प्रतस्थिरे ॥ 2.80.3 ॥   
स तु हर्षात्तमुद्देशं जनौघो विपुलः प्रयान्।  
अशोभत महावेगः समुद्र इव पर्वणि ॥ 2.80.4 ॥   
ते स्ववारं समास्थाय वर्त्मकर्मणि कोविदाः।  
करणैर्विविधोपेतैः पुरस्तात् सम्प्रतस्थिरे ॥ 2.80.5 ॥   
लता वल्लीश्च गुल्मांश्च स्थाणूनश्मन एव च।  
जनास्ते चक्रिरे मार्गं छिन्दन्तो विविधान् द्रुमान् ॥ 2.80.6 ॥   
अवृक्षेषु च देशेषु केचिद्वृक्षानरोपयन्।  
केचित् कुठारैष्टङ्कैश्च दात्रैश्छिन्दन् क्वचित् क्वचित् ॥ 2.80.7 ॥   
अपरे वीरणस्तम्बान् बलिनो बलवत्तराः।  
विधमन्ति स्म दुर्गाणि स्थलानि च ततस्ततः ॥ 2.80.8 ॥   
अपरेऽपूरयन् कूपान् पांसुभिः श्वभ्रमायतम्।  
निम्नभागांस्ततः केचित्समांश्चक्रुः समन्ततः ॥ 2.80.9 ॥   
बबन्धुर्बन्धनीयांश्च क्षोद्यान् सञ्चुक्षुदुस्तदा।  
बिभिदुर्भेदनीयांश्च तांस्तान् देशान्नरास्तदा ॥ 2.80.10 ॥   
अचिरेणैव कालेन परिवाहान् बहूदकान्।  
चक्रुर्बहुविधाकारान् सागरप्रतिमान् बहून् ॥ 2.80.11 ॥   
निर्जलेषु च देशेषु खानयामासुरुत्तमान्।  
उदपानान् बहुविधान् वेदिकापरिमण्डितान् ॥ 2.80.12 ॥   
ससुधाकुट्टिमतलः प्रपुष्पितमहीरुहः।  
मत्तोद्घुष्टद्विजगणः पताकाभिरलङ्कृतः ॥ 2.80.13 ॥   
चन्दनोदकसंसिक्तो नानाकुसुमभूषितः।  
बह्वशोभत सेनायाः पन्थाः सुरपथोपमः ॥ 2.80.14 ॥   
आज्ञाप्याथ यथाज्ञप्ति युक्तास्तेऽधिकृता नराः।  
रमणीयेषु देशेषु बहुस्वादुफलेषु च ॥ 2.80.15 ॥   
यो निवेशस्त्वभिप्रेतो भरतस्य महात्मनः।  
भूयस्तं शोभयामासुर्भूषाभिर्भूषणोपमम् ॥ 2.80.16 ॥   
नक्षत्रेषु प्रशस्तेषु मुहूर्त्तेषु च तद्विदः।  
निवेशान् स्थापयामासुर्भरतस्य महात्मनः ॥ 2.80.17 ॥   
बहुपांसुचयाश्चापि परिखा परिवारिताः।  
तत्रेन्द्रकीलप्रतिमाः प्रतोलीवरशोभिताः ॥ 2.80.18 ॥   
प्रासादमालावितताः सौधप्राकारसंवृताः।  
पताका शोभिताः सर्वे सुनिर्मितमहापथाः ॥ 2.80.19 ॥   
विसर्पद्भिरिवाकाशे विटङ्काग्रविमानकैः।  
समुच्छ्रितैर्निवेशास्ते बभुः शक्रपुरोपमाः ॥ 2.80.20 ॥   
जाह्नवीं तु समासाद्य विविधद्रुमकाननाम्।  
शीतलामलपानीयां महामीनसमाकुलाम् ॥ 2.80.21 ॥   
सचन्द्रतारागणमण्डितं यथा नभः क्षपायाममलं विराजते।  
नरेन्द्रमार्गः स तथा व्यराजत क्रमेण रम्यः शुभशिल्पिनिर्मितः ॥ 2.80.22 ॥   

</details>
</div>
