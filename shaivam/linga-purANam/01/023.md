---
title: ०२३

---
सूत उवाच॥  
तस्य तद्वचनं श्रुत्वा ब्रह्मणो भगवान् भवः॥  
ब्रह्मरूपी प्रबोधार्थं ब्रह्माणं प्राह सस्मितम्॥ २३.१ ॥  
  
श्वेतकल्पो यदा ह्यसीदहमेव तदाभवम्॥  
श्वेतोष्णीषः श्वेतमाल्यः श्वेताम्बरधरः सितः॥ २३.२ ॥  
  
श्वेतास्थिः श्वेतरोमा च श्वेतासृक् श्वेतलोहितः॥  
तेन नाम्नाच विख्यातः श्वेतकल्पस्तदा ह्यसौ॥ २३.३ ॥  
  
मत्प्रसूता च देवेशी श्वेताङ्गा श्वेतलोहिता॥  
श्वेतवर्णा तदा ह्यासीद्गायत्री ब्रह्मसञ्ज्ञिता॥ २३.४ ॥  
  
तस्मादहं च देवेश त्वया गुह्येन वै पुनः॥  
विज्ञातः स्वेन तपसा सद्योजातत्वमागतः॥ २३.५ ॥  
  
सद्योजातेति ब्रह्मैतद्गुह्यं चैतत्प्रकीर्तितम्॥  
तस्माद्गुह्यत्वमापन्नं ये वेत्स्यन्ति द्विजातयः॥ २३.६ ॥  
  
मत्समीपं गमिष्यन्ति पुनरावृत्तिदुर्लभम्॥  
यदा चैव पुनस्त्वासील्लोहितो नाम नामतः॥ २३.७ ॥  
  
मत्कृतेन च वर्णेन कल्पो वै लोहितः स्मृतः॥  
तदा लोहितमांसास्थिलोहितक्षीरसम्भवा॥ २३.८ ॥  
  
लोहिताक्षी स्तनवती गायत्री गौः प्रकीर्तिता॥  
ततोऽस्या लोहितत्वेन वर्णस्य च विपर्ययात्॥ २३.९ ॥  
  
वामत्वाच्चैव देवस्य वामदेवत्वमागतः॥  
तत्रापि च महासत्त्व त्वयाहं नियतात्मना॥ २३.१೦ ॥  
  
विज्ञातः स्वेन योगेन तस्मिन्वर्णान्तरे स्थितः॥  
ततश्च वामदेवेति ख्यातिं यातोऽस्मि भूतले॥ २३.११ ॥  
  
ये चापि वामदेव त्वां ज्ञास्यन्तीह द्विजातयः॥  
रुद्रलोकं गमिष्यन्ति पुनरावृत्तिदुर्लभम्॥ २३.१२ ॥  
  
यदाहं पुनरेवेह पीतवर्णो युगक्रमात्॥  
मत्कृतेन च नाम्ना वै पीतकल्पोऽभवत्तदा॥ २३.१३ ॥  
  
मत्प्रसूता च देवेशी पीताङ्गी पीतलोहिता॥  
पीतवर्णा तदा ह्यसीद्गायत्री ब्रह्मसञ्ज्ञिता॥ २३.१४ ॥  
  
तत्रापि च महासत्व योगयुक्तेन चेतसा॥  
यस्मादहं तैर्विज्ञातो योगतत्परमानसैः॥ २३.१५ ॥  
  
तत्र तत्पुरुषत्वेन विज्ञातोऽहं त्वया पुनः॥  
तस्मात्तत्पुरुषत्वं वै ममैतत्कनकाण्डज॥ २३.१६ ॥  
  
ये मां रुद्रं च रुद्राणीं गायत्रीं वेदमातरम्॥  
वेत्स्यन्ति तपसा युक्ता विमला ब्रह्मसङ्गताः॥ २३.१७ ॥  
  
रुद्रलोकं गमिष्यन्ति पुनरावृत्तिदुर्लभम्॥  
यदाहं पुनरेवासं कृष्णवर्णो भयानकः॥ २३.१८ ॥  
  
मत्कृतेन च वर्णेन सङ्कल्पः कृष्ण उच्यते॥  
तत्राहं कालसङ्काशः कालो लोकप्रकालकः॥ २३.१९ ॥  
  
विज्ञातोऽहं त्वया ब्रह्मन्घोरो घोरपराक्रमः॥  
मत्प्रसूता च गायत्री कृष्णाङ्गी कृष्णलोहिता॥ २३.२೦ ॥  
  
कृष्णरूपा च देवेश तदासीद्ब्रह्मसञ्ज्ञिता॥  
तस्माद्घोरत्वमापन्नं ये मां वेत्स्यन्ति भूतले॥ २३.२१ ॥  
  
तेषामघोरः शान्तश्च भविष्याम्यहमव्ययः॥  
पुनश्च विश्वरूपत्वं यदा ब्रह्मन्ममाभवत्॥ २३.२२ ॥  
  
तदाप्यहं त्वया ज्ञातः परमेण समाधिना॥  
विश्वरूपा च संवृत्ता गायत्री लोकधारिणी॥ २३.२३ ॥  
  
तस्मिन्विश्वत्वमापन्नं ये मां वेत्स्यन्ति भूतले॥  
तेषां शिवश्च सौम्यश्च भविष्यामि सदैव हि॥ २३.२४ ॥  
  
यस्माच्च विश्वरूपो वै कल्पोऽयं समुदाहृतः॥  
विश्वरूपा तथा चेयं सावित्री समुदाहृता॥ २३.२५॥  
  
सर्वरूपा तथा चेमे संवृत्ता मम पुत्रकाः॥  
चत्वारस्ते मया ख्याताः पुत्र वै लोकसम्मताः॥ २३.२६ ॥  
  
यस्माच्च सर्ववर्णत्वं प्रजानां च भविष्यति॥  
सर्वभक्षा च मेध्या च वर्णतश्च भविष्यति॥ २३.२७ ॥  
  
मोक्षो धर्मस्तथार्थश्च कामश्चेति चतुष्टयम्॥  
यस्माद्वेदाश्च वेद्यं च चतुर्धा वै भविष्यति॥ २३.२८ ॥  
  
भूतग्रामाश्च चत्वार आश्रमाश्च तथैव च॥  
धर्मस्य पादाश्चत्वारश्चत्वारो मम पुत्रकाः॥ २३.२९ ॥  
  
तस्माच्चतुर्युगावस्थं जगद्वै सचराचरम्॥  
चतुर्धावस्थितश्चैव चतुष्पादो भविष्यति॥ २३.३೦ ॥  
  
भूर्लोकोऽथ भुवर्लोकः स्वर्लोकश्च महस्तथा॥  
जनस्तपश्च सत्यं च विष्णुलोकस्ततः परम्॥ २३.३१ ॥  
  
अष्टाक्षरस्थितो लोकः स्थानेस्थाने तदक्षरम्॥  
भूर्भुवः स्वर्महश्चैव पादाश्चत्वार एव च॥ २३.३२ ॥  
  
भूर्लोकः प्रथमः पादो भुवर्लोकस्ततः परम्॥  
स्वर्लोको वै तृतीयश्च चतुर्थस्तु महस्तथा॥ २३.३३ ॥  
  
पञ्चमस्तु जनस्तत्र षष्ठश्च तप उच्यते॥  
सत्यं तु सप्तमो लोको ह्यपुनर्भवगामिनाम्॥ २३.३४ ॥  
  
विष्णुलोकः स्मृतं स्थानं पुनरावृत्तिदुर्लभम्॥  
स्कान्दमौमं तथा स्थानं सर्वसिद्धिसमन्वितम्॥ २३.३५ ॥  
  
रुद्रलोकः स्मृतस्तस्मात्पदं तद्योगिनां शुभम्॥  
निर्ममा निरहङ्काराः कामक्रोध विविर्जिताः॥ २३.३६ ॥  
  
द्रक्ष्यन्ति तद्द्विजा युक्ता ध्यानतत्परमानसाः॥  
यस्माच्चतुष्पदा ह्येषा त्वया दृष्टा सरस्वती॥ २३.३७ ॥  
  
पादान्तं विष्णु लोकं वै कौमारं शान्तमुत्तमम्॥  
औमं माहेश्वरं चैव तस्माद्दृष्टा चतुष्पदा॥ २३.३८ ॥  
  
तस्मात्तु पशवः सर्वे भविष्यन्ति चतुष्पदाः॥  
ततश्चैषां भविष्यन्ति चत्वारस्ते पयोधराः॥ २३.३९ ॥  
  
सोमश्च मन्त्रसंयुक्तो यस्मान्मम मुखाच्च्युतः॥  
जीवः प्राणभृतां ब्रह्मन्पुनः पीतस्तनाः स्मृताः॥ २३.४೦ ॥  
  
तस्मात्सोममयं चैव अमृतं जीवसञ्ज्ञितम्॥  
चतुष्पादा भविष्यन्ति श्वेतत्वं चास्य तेन तत्॥ २३.४१ ॥  
  
यस्माच्चैव क्रिया भूत्वा द्विपदा च महेश्वरी॥  
दृष्टा पुनस्तथैवैषा सावित्री लोकभाविनी॥ २३.४२ ॥  
  
तस्माच्च द्विपदाः सर्वे द्विस्तनाश्च नराः शुभाः॥  
तस्माच्चेयमजा भूत्वा सर्ववर्णा महेश्वरी॥ २३.४३ ॥  
  
या वै दृष्टा महासत्त्वा सर्वभूतधरा त्वया॥  
तस्माच्च विश्वरूपत्वं प्रजानां वै भविष्यति॥ २३.४४ ॥  
  
अजश्चैव महातेजा विश्वरूपो भविष्यति॥  
अमोघरेताः सर्वत्र मुखे चास्य हुताशनः॥ २३.४५ ॥  
  
तस्मात्सर्वगतो मेध्यः पशुरूपी हुताशनः॥  
तपसा भावितात्मानो ये मां द्रक्ष्यन्ति वै द्विजाः॥ २३.४६ ॥  
  
ईशित्वे च वशित्वे च सर्वगं सर्वतः स्थितम्॥  
रजस्तमोभ्यां निर्मुक्तास्त्यक्त्वा मानुष्यकं वपुः॥ २३.४७ ॥  
  
मत्समीपमुपेष्यन्ति पुनरावृत्तिदुर्लभम्॥  
इत्येवमुक्तो भगवान्ब्रह्मा रुद्रेण वै द्विजाः॥ २३.४८ ॥  
  
प्रणम्य प्रयतो भूत्वा पुनराह पितामहः॥  
य एवं भगवान् विद्वान् गायत्र्या वै महेश्वरम्॥ २३.४९ ॥  
  
विश्वात्मानं हि सर्वं त्वां गायत्र्यास्तव चेश्वर॥  
तस्य देहि परं स्थानं तथास्त्विति च सोब्रवीत्॥ २३.५೦ ॥  
  
तस्माद्विद्वान् हि विश्वत्वमस्याश्चास्य महात्मनः॥  
स याति ब्रह्मसायुज्यं वचनाद्ब्रह्मणः प्रभोः॥ २३.५१ ॥  
  
इति श्रीलिङ्गमहापुराणे पूर्वभागे त्रयोविंशोऽध्यायः॥ २३ ॥