+++
title = "०१५ पञ्चवट्यां पर्णशालानिर्माणम्"
title_english = "015 The Panchavati"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-015-Panchavatyam_Parnashala_Nirmanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/02-panchavaTI-praveshaH/015_panchavaTyAM_parNashAlAnirmANam.md">
<details><summary><h3>IITK ...{Loading}...</h3></summary>

Rama, Lakshmana and Sita enter Panchavati --Lakshmana makes a thatched
cottage at Panchavati -- performance of traditional sacrifices before
entering the cottage --description of the beautiful nature around
Panchavati and river Godavari.



#### श्लोकः
##### मूलम्
ततः पञ्चवटीं गत्वा नानाव्यालमृगायुताम्।  
उवाच भ्रातरं रामस्सौमित्रिं दीप्ततेजसम्॥3.15.1॥

##### शब्दार्थः
ततः then, रामः Rama, नानाव्यालमृगायुताम् filled with different kinds of vicious animals, पञ्चवटीम् Panchavati, गत्वा on going, दीप्ततेजसम् glowing like fire, भ्रातरम् brother, सौमित्रिम् to Lakshmana, उवाच said.

##### आङ्ग्लानुवादः
On reaching Panchavati, which was full of various vicious animals, Rama said to Lakshmana, his brother who was glowing like  fireः



#### श्लोकः
##### मूलम्
आगताः स्म यथोद्दिष्टममुं देशं महर्षिणा।  
अयं पञ्चवटीदेशस्सौम्य पुष्पितपादपः॥3.15.2॥

##### शब्दार्थः
सौम्य O handsome one, महर्षिणा by the great sage, यथोद्दिष्टम् as directed by, अमुम् to this,देशं place, आगताः स्मः we have come, पुष्पितपादपः (trees full of flowers) full of flowering trees, अयम् this, देशः place, पञ्चवटी Panchavati.

##### आङ्ग्लानुवादः
O handsome one, following the directions of the great sage, we have arrived at Panchavati, a place full of blossoming trees.



#### श्लोकः
##### मूलम्
सर्वतश्चार्यतां दृष्टिः कानने निपुणोह्यसि।  
आश्रमः कतरस्मिन्नो देशे भवति सम्मतः॥3.15.3॥

##### शब्दार्थः
कतरस्मिन् in which, देशे place, नः for us, आश्रमः hermitage, सम्मतः suitable, भवति will be, कानने in this forest, सर्वतः all over, दृष्टिः vision, चार्यताम् cast (your sight) , निपुणः good at  
deciding, असि you are, हि indeed.

##### आङ्ग्लानुवादः
O Lakshmana cast your eyes all around the forest for a suitable place (for building a hermitage).  Indeed, you are good at judging things.



#### श्लोकः
##### मूलम्
रमते यत्र वैदेही त्वमहं चैव लक्ष्मण।  
तादृशो दृश्यतां देशस्सन्निकृष्टजलाशयः॥3.15.4॥  
वनरामण्यकं यत्र स्थलरामण्यकं तथा।  
सन्निकृष्टं च यत्र स्यात्समित्पुष्पकुशोदकम्॥3.15.5॥

##### शब्दार्थः
लक्ष्मण Lakshmana, यत्र where , वैदेही Vaidehi, रमते is delighted, त्वम् you, अहं च and me, यत्र where , वनरामण्यकम् forest is beautiful, तथा similarly, स्थलरामण्ययकम् beauty of the location, यत्र where , समित्पुष्पकुशोदकम् sticks used for fire sacrifice, flowers, fruits, kusa grass and water, सन्निकृष्टम् is at hand, तादृशः such a location, सन्निकृष्टजलाशयः tank nearby, देशः place, दृश्यताम् survey

##### आङ्ग्लानुवादः
Look, O Lakshmana  for a place to the liking of Sita, a place where there is water source nearby  where both of us can enjoy. Find a beautiful location where the surrounding forest is beautiful and where faggots, flowers, water and kusa grass are available at hand.



#### श्लोकः
##### मूलम्
एवमुक्तस्तु रामेण लक्ष्मण संयताञ्जलिः।  
सीतासमक्षं काकुत्स्थमिदं वचनमब्रवीत्॥3.15.6॥

##### शब्दार्थः
रामेण by Rama, एवम् in that way, उक्तः having been instructed, लक्ष्मणः Lakshmana, संयताज्ञलिः with folded palms, सीतासमक्षम् in the presence of Sita, काकुत्स्थम् to Rama, इदम् this, अब्रवीत् said.

##### आङ्ग्लानुवादः
Having been thus instructed by Rama, Lakshmana said with folded palms in the presence of Sitaः



#### श्लोकः
##### मूलम्
परवानस्मि काकुत्स्थ त्वयि वर्षशतं स्थिते।  
स्वयं तु रुचिरे देशे क्रियतामिति मां वद॥3.15.7॥

##### शब्दार्थः
काकुत्स्थ Rama, त्वयि you, वर्षशतम् for hundred years, स्थिते while living, परवान् dependant man, अस्मि I am, रुचिरे in a beautiful, देशे place, क्रियताम् it may be built, इति thus, माम् to me, वद order.

##### आङ्ग्लानुवादः
O Rama, I shall be dependent on you, even if I live for a hundred years. You only need to indicate a beautiful place of your choice.



#### श्लोकः
##### मूलम्
सुप्रीतस्तेन वाक्येन लक्ष्मणस्य महात्मनः।  
विमृशन्रोचयामास देशं सर्वगुणान्वितम्॥3.15.8॥

##### शब्दार्थः
महात्मनः of a great soul, लक्ष्मणस्य of Lakshmana, तेन वाक्येन by these words, सुप्रीतः very pleased, विमृशन् while checking, सर्वगुणान्वितम् virtuous in all respects, देशम् site, रोचयामास selected.

##### आङ्ग्लानुवादः
Rama was pleased with the words of great Lakshmana. Deliberating over it, he agreed upon a site suitable in all respects.



#### श्लोकः
##### मूलम्
स तं रुचिरमाक्रम्य देशमाश्रमकर्मणि।  
हस्तौ गृहीत्वा हस्तेन रामस्सौमित्रिमब्रवीत्॥3.15.9॥

##### शब्दार्थः
रामः Rama, तम् that, रुचिरम् beautiful, देशम् location, आश्रमकर्मणि for building an asram, आक्रम्य after occupying, हस्तेन with hands, सौमित्रिम् Lakshmana, हस्तौ hands, गृहीत्वा after taking hold, अब्रवीत् said.

##### आङ्ग्लानुवादः
Having come to a beautiful spot suitable for the asram, Rama took both the hands of  Lakshmana in his own and saidः



#### श्लोकः
##### मूलम्
अयं देशस्समश्रीमान् पुष्पितैस्तरुभिर्वृतः।  
इहाऽश्रमपदं सौम्य यथावत्कर्तुमर्हसि॥3.15.10॥

##### शब्दार्थः
सौम्य O gentle one, पुष्पितैः with flowers in full bloom, तरुभिः by trees, वृतः surrounded, अयं देशः this place, समः even without ups and downs, श्रीमान् beautiful, इह here, यथावत् accordingly, आश्रमपदम् hermitage, कर्तुम् to build, अर्हसि ought to.

##### आङ्ग्लानुवादः
This place is level, surrounded by beautiful trees in full bloom. O handsome one, you may build the hermitage here.



#### श्लोकः
##### मूलम्
इयमादित्यसङ्काशैः पद्मैस्सुरभिगन्धिभिः।  
अदूरे दृश्यते रम्या पद्मिनी पद्मशोभिता॥3.15.11॥

##### शब्दार्थः
पद्मशोभिता delightful with lotuses, रम्या beautiful, इयं पद्मिनी tank full of lotuses, आदित्यसङ्काशैः shining like the Sun, सुरभिगन्धिभिः with pleasant smell, पद्मैः with lotuses, अदूरे not very far, दृश्यते is seen.

##### आङ्ग्लानुवादः
There, not very far, is a beautiful lotustank shining like the Sun, fragrant with lotuses.



#### श्लोकः
##### मूलम्
यथातख्यातमगस्त्येन मुनिना भावितात्मना।  
इयं गोदावरी रम्या पुष्पितैस्तरुभिर्वृता॥3.15.12॥  
हंसकारण्डवाकीर्णा चक्रवाकोपशोभिता।

##### शब्दार्थः
भावितात्मना self realised soul,  अगस्त्येन मुनिना by sage Agastya, यथा as, आख्यातम् told by, रम्या delightful, पुष्पितैः  with flowers in bloom, तरुभिः with trees, वृता surrounded by, हंसकारण्डवाकीर्णा filled with swans and ducks, चक्रवाकोपशोभिता beautiful with flocks of  ruddy geese (waterbirds), इयं गोदावरी this is Godavari.

##### आङ्ग्लानुवादः
As said by the selfrealised soul, sage Agastya, this Godavari is beautiful, surrounded by trees with flowers in bloom, filled with flocks of swans, ducks and ruddy geese.



#### श्लोकः
##### मूलम्
नातिदूरे न चासन्ने मृगयूथपिपीडिताः॥3.15.13॥  
मयूरनादिता रम्याः प्रांशवो बहुकन्दराः।  
दृश्यन्ते गिरयः सौम्य फुल्लैस्तरुभिरावृताः॥3.15.14॥

##### शब्दार्थः
सौम्य O pleasing, मृगयूथपिपीडिताः herds of deer all, मयूरनादिताः sounds of peacocks, रम्याः beautiful, प्रांशवः tall, बहुकन्दराः with numerous caves, फुल्लैः flowering तरुभिः trees, आवृताः covered, गिरयः mountains, नातिदूरे not far from here, आसन्ने near, दृश्यन्ते you may see.

##### आङ्ग्लानुवादः
O handsome one, neither far nor near are seen tall mountains and flowering trees and herds of deer. Their numerous caves echo with sounds of peacocks.



#### श्लोकः
##### मूलम्
सौवर्णैराजतैस्ताम्रैर्देशे देशे च धातुभिः।  
गवाक्षिता इवाभान्ति गजाः परमभक्तिभिः॥3.15.15॥

##### शब्दार्थः
सौवर्णैः with gold, राजतैः silver, ताम्रैः with copper, धातुभिः minerals also, देशे देशे in different locations, गवाक्षिताः looking like windows, परमभक्तिभिः with prominent (beautiful) streaks, गजाः इव like huge elephants, भान्ति look splendid.

##### आङ्ग्लानुवादः
These mountains, with streaks of minerals like gold, silver and copper forming decorative designs, look beautiful like colourful windows, and appear like huge elephants.



#### श्लोकः
##### मूलम्
सालैस्तालैस्तमालैश्च खर्जूरपनसाम्रकैः।  
नीवारैस्तिमिशैश्चैव पुन्नागैश्चोपशोभिताः॥3.15.16॥  
चूतैरशोकैस्तिलकैश्चम्पकैः केतकैरपि।  
पुष्पगुल्मलतोपेतैस्तैस्तैस्तरुभिरावृताः॥3.15.17॥  
चन्दनैस्पन्दनैर्नीपैः पर्णासैर्लिकुचैरपि।  
धवाश्वकर्णखदिरैः शमीकिंशुकपाटलैः॥3.15.18॥

##### शब्दार्थः
सालैः with sal trees, तालैः with palmyrah trees, तमालैश्च with tamala trees (terminata  alata), खर्जूरपनसाम्रकैः with date, jackfruit and mango trees, नीवारैः wild paddy crops, तिमिशैश्चैव  timisha trees that will not let light pass through, पुन्नागैः with punnaga, उपशोभिताः adorning the whole place, चूतैः with mango trees, अशोकैः with asoka trees, तिलकैः with tree, चम्पकैः with champak trees, केतकैः with ketaka (pandams fascicularis), पुष्पगुल्मलतोपेतैः with flowering creepers and bushes, तैस्तैः others, तरुभिः with trees, चन्दनैः sandalwood, स्पन्दनैः spandan trees, नीपैः kadamba trees, पर्णासैः  parnasha trees, विकुचैरपि  creepers on the ground, धवाश्वकर्णखदिरैः  with dhava, ashvakarna and khadira plants, शमीकिंशुकपाटलैः with sami,  kimsukas and patala trees.

##### आङ्ग्लानुवादः
The place is covered with  sal and palmyrah trees including mango, jackfruit, dates, kadamba, punnaga, ashoka, champak, tilaka, ketaka, sandalwood, spandan, dhava, asvakarna parnasha, khadira, sami, kimsuka and patala trees. It is full of wild paddy, flowering bushes and creepers that run on the ground.



#### श्लोकः
##### मूलम्
इदं पुण्यमिदं मेध्यमिदं बहुमृगद्विजम्।  
इह वत्स्याम सौमित्रे सार्धमेतेन पक्षिणा॥3.15.19॥

##### शब्दार्थः
इदम् this, पुण्यम् holy place, इदम् this, मेध्यम् fit for scrifice, इदम् this, बहुमृगद्विजम् full of  many animals and birds, एतेन with this, पक्षिणा सार्धम् along with Jatayu, इह here, वत्स्याम will reside.

##### आङ्ग्लानुवादः
This is a holy place fit for sacrifice. There are many animals and birds here.Hence we will reside here with Jatayu.



#### श्लोकः
##### मूलम्
एवमुक्तस्तु रामेण लक्ष्मणः परवीरहा।  
अचिरेणाऽश्रमं भ्रातुश्चकार सुमहाबलः॥3.15.20॥

##### शब्दार्थः
रामेण by Rama, एवम् in that way, उक्तः said, परवीरहा destroyer of the enemy heroes, सुमहाबलः of great strength , भ्रातुः brother, अचिरेण soon, आश्रमम् hermitage, चकार built.

##### आङ्ग्लानुवादः
Thus directed by Rama, the mighty Lakshmana, destroyer  of enemy warriors, soon built a hermitage for his brother.



#### श्लोकः
##### मूलम्
पर्णशालां सुविपुलां तत्र सङ्खातमृत्तिकाम्।  
सुस्तम्भां मस्करैर्दीर्घैः कृतवंशां सुशोभनाम्॥3.15. 21॥  
शमीशाखाभिरास्तीर्य दृढपाशावपाशिताम्।  
कुशकाशशरैः पर्णैस्सुपरिच्छादितां तथा॥3.15.22॥  
समीकृततलां रम्यां चकार लघुविक्रमः।  
निवासं राघवस्यार्थे प्रेक्षणीयमनुत्तमम्॥3.15.23॥

##### शब्दार्थः
लघुविक्रमः quick to act, तत्र there, सङ्खातमृत्तिकाम् nippers digging the clay, सुस्तम्भाम् having strong poles, दीर्घैः  long, मस्करैः  bamboos, कृतवंशाम् succesfully did, सुशोभनाम् very splendid, शमीशाखाभिः with branches of sami trees (Prospis cineraria), आस्तीर्य after spreading, दृढपाशावपाशिताम् tied with strong ropes, तथा then, कुशकाशशरैः kasa and kusa grass, पर्णैः leaves, समीकृततलाम् the ground was made plain, रम्याम् beautiful, सुविपुलाम् spacious, पर्णशालाम् leafy cottage, राघवस्यार्थे for Rama, अनुत्तमम् best, प्रेक्षणीयम् worthy of looking, निवासम् residence, चकार built.

##### आङ्ग्लानुवादः
Lakshmana who was quick to act dug the clay with nippers, planted long bamboo poles, put branches of sami trees across and tied them with strong ropes. He spread kusa and kasa grass and leaves on the levelled ground. He built a beautiful, spacious and nice residence for Rama.



#### श्लोकः
##### मूलम्
सहसा लक्ष्मणः श्रीमान् नदीं गोदावरीं तदा।  
स्नात्वा पद्मानि चादाय सफलः पुनरागतः॥3.15.24॥

##### शब्दार्थः
तदा then, श्रीमान् handsome, लक्ष्मणः Lakshmana, सहसा immediately, गोदावरीं नदीम् (गत्वा) went to river Godavari, स्नात्वा after taking bath, पद्मानि lotuses, च and, आदाय collecting, सफलः completing the task, पुनः again, आगतः came.

##### आङ्ग्लानुवादः
Lakshmana then went to river Godavari, had his bath, and returned with some lotuses.



#### श्लोकः
##### मूलम्
ततः पुष्पबलिं कृत्वा शान्तिं च स यथाविधि।  
दर्शयामास रामाय तदाश्रमपदं कृतम्॥3.15.25॥

##### शब्दार्थः
ततः then, सः that, पुष्पबलिम् offering of flowers, कृत्वा after doing so, यथाविधि as per tradition (before occupying a new residence), शान्तिं च invoking peace, कृतम् did, तत् then, आश्रमपदम् cottage, रामाय to Rama, दर्शयामास showed.

##### आङ्ग्लानुवादः
Lakshmana offered oblation of flowers, invoked peace as per tradition (before occupying a newly made home) and showed Rama the cottage he had built.



#### श्लोकः
##### मूलम्
स तं दृष्ट्वा कृतं सौम्यमाश्रमं सीतया सह।  
राघवः पर्णशालायां हर्षमाहारयत्परम्॥3.15.26॥

##### शब्दार्थः
सः he, राघवः Rama, तम् him, कृतम् made, सौम्यम् beautiful, आश्रमम् hermitage, सीतया सह with Sita, दृष्ट्वा after seeing, पर्णशालायाम् in the leafy cottage, परं much, हर्षम् happiness, आहारयत् expressed.

##### आङ्ग्लानुवादः
Rama and Sita saw the beautiful hermitage built by Lakshmana, and expressed much happiness over the leafthatched cottage.



#### श्लोकः
##### मूलम्
सुसंहृष्टः परिष्वज्य बाहुभ्यां लक्ष्मणं तदा।  
अतिस्निग्धं च गाढं च वचनं चेदमब्रवीत्॥3.15.27॥

##### शब्दार्थः
तदा then, सुसंहृष्टः  highly delighted man, लक्ष्मणम् to Lakshmana, बाहुभ्याम् with both his arms, गाढम् very tighty, परिष्वज्य embraced, अतिस्निग्धम् very affectionately, वचनम्  words, अब्रवीत् said.

##### आङ्ग्लानुवादः
Deeply pleased with Lakshmana, he hugged him tightly and said those loving words ः



#### श्लोकः
##### मूलम्
प्रीतोऽस्मि ते महत्कर्म त्वया कृतमिदं प्रभो।  
प्रदेयो यन्निमित्तं ते परिष्वङ्गो मया कृतः॥3.15.28॥

##### शब्दार्थः
प्रभो O master, त्वया by  you, महत् great, कर्म task, कृतम् is accomplished, ते with you, प्रीतः pleased, अस्मि I am, यन्निमित्तम् for what you have done, ते to you, प्रदेयः that which has to be given, परिष्वङ्गः embrace, मया myself, कृतः gave.

##### आङ्ग्लानुवादः
O my master, you have done a great task for which I have given you what I could give at the moment a hug.



#### श्लोकः
##### मूलम्
भावज्ञेन कृतज्ञेन धर्मज्ञेन च लक्ष्मण।  
त्वया पुत्रेण धर्मात्मा न संवृत्तः पिता मम॥3.15.29॥

##### शब्दार्थः
भावज्ञेन knower of the feelings, कृतज्ञेन  grateful , धर्मज्ञेन knower of duty,  पुत्रेण by a son, त्वया by you, मम my, धर्मात्मा righteous soul, पिता father, न संवृत्तः not dead.

##### आङ्ग्लानुवादः
O Lakshmana with a son like you who can understand others' feelings, who has a sense of gratitude and a sense of duty my father is not dead yet.



#### श्लोकः
##### मूलम्
एवं लक्ष्मणमुक्त्वा तु राघवो लक्ष्मिवर्धनः।  
तस्मिन् देशे बहुफले न्यवसत्सुसुखं वशी॥3.15.30॥

##### शब्दार्थः
लक्ष्मिवर्धनः enhancer of fortune, वशी selfcontrolled man, राघवः Rama, लक्ष्मणम् to Lakshmana, एवम् in that way, उक्त्वा having said, बहुफले with abundance of fruits, तस्मिन् देशे that place, सुसुखम् happily, न्यवसत् resided.

##### आङ्ग्लानुवादः
Rama who was an enhancer of fortunes and who had his senses under control said thus to Lakshmana and lived happily there in that place filled with fruits.



#### श्लोकः
##### मूलम्
कञ्चित्कालं स धर्मात्मा सीतया लक्ष्मणेन च।  
अन्वास्यमानो न्यवसत्स्वर्गलोके यथामरः॥3.15.31॥

##### शब्दार्थः
धर्मात्मा righteous self, सः Rama, सीतया  with Sita, लक्ष्मणेन च and with Lakshmana, अन्वास्यमानः  served by, स्वर्गलोके in heaven, अमरः god, यथा as, कञ्चित् कालम् for some time,  
न्यवसत् lived.

##### आङ्ग्लानुवादः
Righteous Rama, served by Lakshmana, and Sita lived there for some time like a god in heaven.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे पञ्चदशस्सर्गः॥  
Thus ends the fifteenth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/02-panchavaTI-praveshaH/015_panchavaTyAM_parNashAlAnirmANam.md">
<details><summary><h3>भूषणम् ...{Loading}...</h3></summary>



ततः पञ्चवटीं गत्वा नानाव्यालमृगायुताम् ।  

उवाच भ्रातरं रामः सौमित्रिं दीप्ततेजसम्  ॥  ३।१५।१  ॥   

अथ शेषभूतस्य शेष्यभिमतकैङ्कर्यमेव कर्तव्यमिति दर्शयति पञ्चदशे तत इत्यादि
। सौमित्रिं "रामं दशरथं विद्धि" इत्यादि सुमित्रानियोगेन
रामकैङ्कर्योद्युक्तं दीप्ततेजसं कैङ्कर्योचितदेशलाभेन सन्तुष्टमित्यर्थः ।
व्यालाः दुष्टसर्पाः  ॥  ३।१५।१  ॥   

  

आगताः स्म यथोद्दिष्टममुं देशं महर्षिणा ।  

अयं पञ्चवटीदेशः सौम्य पुष्पितपादपः  ॥  ३।१५।२  ॥   

आगता इति यथोद्दिष्टम् अगस्त्योक्तक्रमेण आगताः स्म । यं देशं मुनिरब्रवीत्
सो ऽयं पञ्चवटीदेश इत्यर्थः  ॥  ३।१५।२  ॥   

  

सर्वतश्चार्यतां दृष्टिः कानने निपुणो ह्यसि ।  

आश्रमः कतरस्मिन्नो देशे भवति सम्मतः  ॥  ३।१५।३  ॥   

सर्वत्र कानने त्वया दृष्टिश्चार्यतां सर्वं काननमवलोक्यतामित्यर्थः ।
हिर्हेतौ । असीति त्वमित्यर्थे निपातः । यस्मात्त्वमाश्रमोचितस्थलपरिज्ञाने
निपुणः तस्मात् कतरस्मिन् प्रदेशे सर्वेषां नः समन्त आश्रमो भवतीति सर्वत्र
कानने दृष्टिश्चार्यतामित्यर्थः  ॥  ३।१५।३  ॥   

  

रमते यत्र वैदेही त्वमहं चैव लक्ष्मण ।  

तादृशो दृश्यातां देशः सन्निकृष्टजलाशयः  ॥  ३।१५।४  ॥   

सर्वसम्मतत्वमुपपादयति रमत इति । त्वं रमस इति शेषः । अहं रमे इति च शेषः ।
सर्वरतिहेतुमाह सन्निकृष्टेति  ॥  ३।१५।४  ॥   

  

वनरामण्यकं यत्र स्थलरामण्यकं तथा ।  

सन्निकृष्टं च यत्र स्यात् समित्पुष्पकुशोदकम्  ॥  ३।१५।५  ॥   

तदेव विवृणोति वनेति । रामण्यकं रमणीयता । "योपधाद्गुरूपोत्तमाद्वुञ्" इति
वुञि प्राप्ते ईकारलोपश्छान्दस इति बोध्यम् । वनस्य रमणीयता
चूतपुन्नागादिमिश्रत्वम् । स्थलस्य रमणीयता
निम्नोन्नतत्वरहितकोमलसिकतामयत्वम् । समित्पुष्पकुशोदकम् ।
"जातिरप्राणिनाम्" इत्येकवद्भावः । वनरामण्यकं कुसुमाभिलाषिण्याः सीतायाः
रतिहेतुः । स्थलरामण्यकं सुखशयनादिकाङ्क्षिणो रामस्य ।
सन्निकृष्टसमिदादिमत्त्वं शुश्रूषमाणस्य सौमित्रेः  ॥  ३।१५।५  ॥   

  

एवमुक्तस्तु रामेण लक्ष्मणः संयताञ्जलिः ।  

सीतासमक्षं काकुत्स्थमिदं वचनमब्रवीत्  ॥  ३।१५।६  ॥   

एवं स्वसौख्यमप्युक्तवतो रामस्य वचनमसहमानः सौमित्रिः सीतायास्तव च यः
प्रदेशो रमणीयः स एवाज्ञप्तव्यः न तु मे सौकर्यावह इत्याह एवमिति ।
सीतासमक्षमिति पुरुषकारसान्निध्योक्तिः  ॥  ३।१५।६  ॥   

  

परवानस्मि काकुस्थ त्वयि वर्षशतं स्थिते ।  

स्वयं तु रुचिरे देशे क्रियातामिति मां वद  ॥  ३।१५।७  ॥   

परवानस्मि ममास्मिता तवास्मितावन्न भवति, पारतन्त्र्यैकवेषा ममास्मितेति
भावः । काकुत्स्थ इदं च पारतन्त्र्यं न परत्वावस्थायामेव
किन्त्ववतारावस्थायामपीत्यर्थः । इदं च पारतन्त्र्यं कियत्कालम्? तत्राह
त्वयि वर्षशतं स्थित इति । शतशब्दः आनन्त्यवचनः । सार्वकालिकं मम
पारतन्त्र्यमिति भावः । एवं पारतन्त्र्यस्यैव मत्स्वरूपत्वेन तदनुकूलतया
त्वया आज्ञापनं कर्तव्यमित्याह स्वयमिति । स्वयं रुचिरे देशे तवैव रमणीये
प्रदेशे आश्रमः क्रियतामिति मां वद  ॥  ३।१५।७  ॥   

  

सुप्रीतस्तेन वाक्येन लक्ष्मणस्य महात्मनः ।  

विमृशन् रोचयामास देशं सर्वगुणान्वितम्  ॥  ३।१५।८  ॥   

विमृशन् पर्यालोचयन् । देशं कञ्चिदिति शेषः  ॥  ३।१५।८  ॥   

  

स तं रुचिरमाक्रम्य देशमाश्रमकर्मणि ।  

हस्तौ गृहीत्वा हस्तेन रामः सौमित्रिमब्रवीत्  ॥  ३।१५।९  ॥   

आक्रम्य स्वीयत्वेनाभिमन्य । आश्रमकर्मणि आश्रमनिमित्तं हस्तौ कृताञ्जलिकौ
स्वहस्तेन गृहीत्वाब्रवीत् । स्नेहातिशयकृतानुभावो हस्तग्रहणम्  ॥  ३।१५।९
 ॥   

  

अयं देशः समः श्रीमान् पुष्पितैस्तरुभिर्वृतः ।  

इहाश्रमपदं सौम्य यथावत्कर्तुमर्हसि  ॥  ३।१५।१०  ॥   

समः समतलः । पुष्पितैः सञ्जातपुष्पैः । यथावत् यथायोग्यम्  ॥  ३।१५।१०  ॥   

  

इयमादित्यसङ्काशैः पद्मैः सुरभिगन्धिभिः ।  

अदूरे दृश्यते रम्या पद्मिनी पद्मशोभिता  ॥  ३।१५।११  ॥   

आदित्यसङ्काशैः आदित्यविकसितैः, तद्वदुज्ज्वलैर्वा । "तुलसीकाननं यत्र यत्र
पद्मवनानि च । वसन्ति वैष्णवा यत्र तत्र सन्निहितो हरिः  ॥ " इत्युक्तरीत्या
नित्यसन्निहितहरिभिरिति वा। सुरभिगन्धिभिः सौम्यगन्धयुक्तैः। "गन्धस्य"
इत्यादिना इकारोन्तादेशः। "सुरभिर्मधुमासे स्याद्वसन्तर्तावपि त्रिषु।
सौम्यै सुगन्धौ स्त्री धेन्वाम्" इति दर्पणः। "सर्वगन्धः सर्वरसः"
इत्युक्तरीत्या सुरभिणा हरिणा। गन्धिभिः गन्धवद्भिरिति वा। पद्मिनी
गोदावरीसमीपस्था पुष्करिणी। पद्मया शोभिता पद्मशोभिता। "ङ्यापोः
सञ्ज्ञाछन्दसोर्बहुलम्" इति ह्रस्वः। हरिसान्निध्येन तन्नित्यानपायिन्या
श्रिया च युक्तेत्यर्थः। अनेन श्लोकेन वासयोग्यत्वमुक्तम्  ॥  ३।१५।११  ॥   

  

यथाख्यातमगस्त्येन मुनिना भावितात्मना ।  

इयं गोदावरी रम्या पुष्पितैस्तरुभिर्वृता ।  

हंसकारण्डवाकीर्णा चक्रवाकोपशोभिता  ॥  ३।१५।१२  ॥   

यथाख्यातमित्यादि । अगस्त्येन यथाख्यातं तथेयं गोदावरी दृश्यत इत्यनुषङ्गः
 ॥  ३।१५।१२  ॥   

  

नातिदूरेण चासन्ने मृगयूथनिपीडिताः ।  

मयूरनादिता रम्याः प्रांशवो बहुकन्दराः  ॥  ३।१५।१३  ॥   

दृश्यन्ते गिरयः सौम्य फुल्लैस्तरुभिरावृताः  ॥  ३।१५।१४  ॥   

नातिदूरेणचासन्न इति । अस्य गोदावर्या गिरिभिश्चान्वयः, काकाक्षिन्यायात् ।
मृगेत्यादि गिरिविशेषणम् । मयूरनादिताः मयूरनादयुक्ताः । इतच्प्रत्ययः ।
प्रांशवः उन्नताः । बहुकन्दराः विपुलगुहाः । "दरी तु कन्दरो वा स्री
देवखातबिले गुहा" इत्यमरः । फुल्लैः विकसितपुष्पैः । "अनुपसर्गात्
फुल्लक्षीबकृशोल्लघाः" इति निपातितः  ॥  ३।१५।१३,१४  ॥   

  

सौवर्णै राजतैस्ताम्रैर्देशे देशे च धातुभिः ।  

गवाक्षिता इवाभान्ति गजाः परमभक्तिभिः  ॥  ३।१५।१५  ॥   

देशे देशे नानादेशे वर्तमानैः सुवर्णादिसदृशैः धातुभिः
परिणतत्वदशासङ्क्रान्तैः गैरिकैः । "धातवो गिरिसम्भवाः" इत्यमरः ।
उपलक्षिताः गजाः । परमभक्तिभिः उत्कृष्टरेखालङ्कारैः । गवाक्षिताः
सञ्जातगवाक्षा इवाभान्ति । गजानां हि गवाक्षाकाराः भक्तीः कुर्वन्ति  ॥ 
३।१५।१५  ॥   

  

सालैस्तालैस्तमालैश्च खर्जूरपनसाम्रकैः ।  

निवारैस्तिमिशैश्चैव पुन्नागैश्चोपशोभिताः  ॥  ३।१५।१६  ॥   

चूतैरशोकैस्तिलकैश्चम्पकैः केतकैरपि ।  

पुष्पगुल्मलतोपेतैस्तैस्तैस्तरुभिरावृताः  ॥  ३।१५।१७  ॥   

चन्दनैः स्पन्दनैर्नीपैः पर्णासैर्लिकुचैरपि ।  

धवाश्वकर्णखदिरैः शमीकिंशुकपाटलैः  ॥  ३।१५।१८  ॥   

प्रीत्यतिशयेन वनं वर्णयति सालैरित्यादिना । सालैः सर्जकाख्यैर्वृक्षैः ।
तमालैः कालस्कन्धाख्यैः । खर्जूरैः खर्जूरवृक्षैः । पनसैः । आम्रकैः
रसालभेदैः । निवारैः जलकदम्बैः । तिमिशैः नेमिद्रुमैः । पुन्नागैः । तिलकैः
क्षुरकवृक्षैः । गुल्माः जातिप्रभृतयः । लताः माधवीप्रभृतयः । स्पन्दनैः
तिमिशभेदैः । नीपैः स्थलकदम्बकैः । पर्णासैः करिञ्जराख्यैः । लिकुचैः धवैः
अश्वकर्णैः खदिरैः शमीभिः किंशुकैः पलाशैः । पाटलैः । अत्र पूर्वश्लोकात्
गिरयो दृश्यन्त इत्यनुषक्तपदाभ्यामन्वयः  ॥  ३।१५।१६१८  ॥   

  

इदं पुण्यमिदं मेध्यमिदं बहुमृगद्विजम् ।  

इह वत्स्यामि सौमित्रे सार्धमेतेन पक्षिणा  ॥  ३।१५।१९  ॥   

इदमिति । पुण्यं पुण्यप्रदम् । मेघ्यं पवित्रम् । एतेन अस्माभिः सहागतेन ।
पक्षिणा जटायुषा  ॥  ३।१५।१९  ॥   

  

एवमुक्तस्तु रामेण लक्ष्मणः परवीरहा ।  

अचिरेणाश्रमं भ्रातुश्चकार सुमहाबलः  ॥  ३।१५।२०  ॥   

परवीरहेति क्किप् छान्दसः । आश्रमम् अङ्गणादिविस्तारवदाश्रमप्रदेशम्  ॥ 
३।१५।२०  ॥   

  

पर्णशालां सुविपुलां तत्र सङ्खातमृत्तिकाम् ।  

सुस्तम्भां मस्करैर्दीर्घैः कृतवंशां सुशोभनाम्  ॥  ३।१५।२१  ॥   

शमीशाखाभिरास्तीर्य दृढपाशावपाशिताम् ।  

कुशकाशशरैः पर्णैः सुपरिच्छादितां तथा  ॥  ३।१५।२२  ॥   

समीकृततलां रम्यां चकार लघुविक्रमः ।  

निवासं राघवस्यार्थे प्रेक्षणीयमनुत्तमम्  ॥  ३।१५।२३  ॥   

पर्णशालामित्यादि । तत्र आश्रमे । पर्णशालाम् उटजम् । सङ्खातमृत्तिकां
भित्तीकृतमृत्तिकामित्यर्थः । मस्करैः वेणुभिः । "मस्करमस्करिणौ
वेणुपरिव्राजकयोः" इति निपातनात्साधुः । कृतवंशां कृतगृहोर्ध्वकाष्ठाम् ।
"वंशस्तु पृष्ठास्थ्नि गृहोर्ध्वकाष्ठे वेणौ गुणे कुले" इति वैजयन्ती ।
वेणुमयस्तम्भोपरि प्रसारिततिर्यक्काष्ठामित्यर्थः । शमीशाखाभिरास्तीर्य
तिर्यग्वेणूपरि शमीशाखाभिरास्तीर्य । दृढपाशावपाशितां
दृढवल्कलादिकृतपाशैरवपाशितां सञ्जातपाशाम्, तिर्यग्वंशैः सह शमीशाखाः दृढं
बद्ध्वेत्यर्थः । कुशकाशशरैः कुशादिरूपैः पर्णैः सुपरिच्छादितां सुशोभनं
रमणीयं यथा तथा परिच्छादितां पर्णशालारूपं निवासं चकारेत्यन्वयः  ॥ 
३।१५।२१२३  ॥   

  

स गत्वा लक्ष्मणः श्रीमान् नदीं गोदावरीं तदा ।  

स्नात्वा पद्मानि चादाय सफलः पुनरागतः  ॥  ३।१५।२४  ॥   

सफलः फलानि चादायेत्यर्तः  ॥  ३।१५।२४  ॥   

  

ततः पुष्पबलिं कृत्वा शान्तिं च स यथाविधि ।  

दर्शयामास रामाय तदाश्रमपदं कृतम्  ॥  ३।१५।२५  ॥   

पुष्पबलिं वास्तुपूजाम् । शान्तिम् आभ्युदयिकीं क्रियाम् । यथाविधि
वास्तुकल्पानुसारेण  ॥  ३।१५।२५  ॥   

  

स तं दृष्ट्वा कृतं सौम्यमाश्रमं सह सीतया ।  

राघवः पर्णशालायां हर्षमाहारयद्भृशम्  ॥  ३।१५।२६  ॥   

पर्णशालायां विषये हर्षमाहारयत्, सन्तोषं प्राप्तवानित्यर्थः  ॥  ३।१५।२६
 ॥   

  

सुसंहृष्टः परिष्वज्य बाहुभ्यां लक्ष्मणं तदा ।  

अतिस्निग्धं च गाढं च वचनं चेदमब्रवीत्  ॥  ३।१५।२७  ॥   

अतिस्निग्धं च गाढं चेति परिष्वङ्गक्रियाविशेषणम्  ॥  ३।१५।२७  ॥   

  

प्रीतो ऽस्मि ते महत्कर्म त्वया कृतमिदं प्रभो ।  

प्रदेयो यन्निमित्तं ते परिष्वङ्गो मया कृतः  ॥  ३।१५।२८  ॥   

प्रीत इति । हे प्रभो समर्थ त्वया इदं महत्कर्म कृतम् अतस्ते प्रीतो ऽस्मि
। यन्निमितं यदाश्रमनिर्माणनिमित्तम् । प्रदेयः पारितोषिको ऽस्ति
तन्निमित्तं मया परिष्वङ्गः कृतः । आश्चर्यभूतपर्णशालानिर्माणस्य
उचितपारितोषिकान्तराभावात् परिष्वङ्गमेव दत्तवानस्मीत्यर्थः  ॥  ३।१५।२८
 ॥   

  

भावज्ञेन कृतज्ञेन धर्मज्ञेन च लक्ष्मण ।  

त्वाया पुत्रेण धर्मात्मा न संवृत्तः पिता मम  ॥  ३।१५।२९  ॥   

भावज्ञेन मच्चित्तज्ञेन, सीतया सह रहसि स्थातुं मम स्थलं रचयेति रामो न
वदेत् किन्तु मनसि कुर्यादिति तदपि ज्ञातवतेत्यर्थः । कृतज्ञेन चिरमपुत्रेण
दशरथेन स्वस्मिन्नादरातिशयाद्येन क्रमेण चन्द्रताराबलालोचनपूर्वकं गृहं
निर्मापितं तेन क्रमेण तत्कृतप्रकारज्ञेनेत्यर्थः । धर्मज्ञेन स्वयं
राजपुत्रो ऽपि स्वोचितस्थलमकृत्वा यथा रामः सन्तुष्यति तथैव मया
स्थातव्यमित्येवंविधधर्मज्ञेन त्वया पुत्रेण पुन्नाम्रो नरकात्त्रायत इति
पुत्रः । ततो मदभिमतासिद्धिरेव स्वस्य निरय इत्यभिमेने, मदभिमतकरणेन तस्य
निरयनिस्तारकेण त्वयेत्यर्थः । धर्मात्मा स्वयं यावज्जीवं मदभीष्टमेव
कृत्वा स्वचरमकाले ऽपि मदभिमतकरणाय त्वां स्थापितवान् पानीयशालाप्रवर्तकवत्
। मम पिता न संवृत्तः किन्तु त्वमेव त्वन्मुखेन पित्त्रा मम
सर्वाभिलषितपरिपूरणात् अहं सर्वं करिष्यामीति हि त्वयोक्तमिति भावः  ॥ 
३।१५।२९  ॥   

  

एवं लक्ष्मणमुक्त्वा तु राघवो लक्ष्मिवर्धनः ।  

तस्मिन् देशे बहुफले न्यवसत् सुसुखं वशी  ॥  ३।१५।३०  ॥   

एवमिति । वशी विषयचापलरहितः  ॥  ३।१५।३०  ॥   

  

कञ्चित् कालं स धर्मात्मा सीतया लक्ष्मणेन च ।  

अन्वास्यमानो न्यवसत् स्वर्गलोके यथामरः  ॥  ३।१५।३१  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे पञ्चदशः
सर्गः  ॥  १५  ॥   

अत्र एकत्रिंशच्छ्लोकाः  ॥  ३।१५।३१  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने पञ्चदशः सर्गः  ॥  १५  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/02-panchavaTI-praveshaH/015_panchavaTyAM_parNashAlAnirmANam.md">
<details><summary><h3>शिरोमणी ...{Loading}...</h3></summary>



पञ्चवटीगमनानन्तरकालिकं वृत्तान्तमाह--तत इत्यादिभिः । ततः जटायुषः
संमेलनानन्तरं नानाव्यालमृगैः आयुतां व्याप्तां पञ्चवटीं गत्वा रामः
लक्ष्मणमुवाच  ॥  ३।१५।१  ॥   

  

तद्वचनाकारमाह--आगता इति । महर्षिणा अगस्त्येन उद्दिष्टं बोधितमिमं देशं
यथा यथावत् आगताः प्राप्ताः स्म, हे सौम्य पुष्पितकाननः अयमेव पञ्चवटीदेशः
 ॥  ३।१५।२  ॥   

  

सर्वत इति । यतः त्वं निपुणः निखिलकार्यकुशलः अतः कानने अस्मिन्वने सर्वतः
दृष्टिः चार्यताम् प्रसार्यताम् । तत्प्रयोजनमाहसंमतः त्वत्संमतिविषयीभूतः
नो ऽस्माकमाश्रमः कतरस्मिन् कस्मिन्देशे भवतु  ॥  ३।१५।३  ॥   

  

रमते इति । यत्र वैदेह्यादिः रमते यत्र देशे वनरामण्यकं वनरमणीयत्वं
जलरामण्यकं च  

यस्मिंश्च समित्पुष्पकुशोदकं संनिकृष्टं तादृशो देशः
दृश्यतामवलोकनपूर्वकनिश्चयः क्रियताम् । श्लोकद्वयमेकान्वयि  ॥  ३।१५।४५
 ॥   

  

एवमिति । सीतासमक्षं सीतासंमुखे रामेण एवमुक्तो लक्ष्मणः इदमब्रवीत्  ॥ 
३।१५।६  ॥   

  

परवानिति । त्वयि स्थिते सति अहं परवानस्मि अतः स्वयमेव रुचिरो देशे
क्रियतां पर्णशालेति शेषः, इति वर्षशतमनेकखण्डविस्तारकं मां वद । सुप्रीत
इति लक्ष्मणस्य तेन वाक्येन सुप्रीतः रामः सर्वगुणान्वितं देशं विमृशन्
विचारयन् सन् रोचयामास लक्ष्मणं बोधयामास  ॥  ३।१५।७८  ॥   

  

बोधनप्रकारमाहस इति । स रामः सौमित्रिं हस्तेन हस्ते गृहीत्वा आश्रमकर्मणि
रुचिरं रमणीयं तं देशमाक्रम्य प्राप्य इदमब्रवीत्  ॥  ३।१५।९  ॥   

  

तद्वचनाकारमाहअयमिति । समः निम्नोन्नतरहितः श्रीमान्
तापसयोग्यसंपत्तिविशिष्टः अयं देशो ऽस्तीति शेषः, अतः इह अस्मिन्देशे
अश्रमपदं श्रमनिवर्तकं स्थानं यथावत्कर्तुमर्हसि  ॥  ३।१५।१०  ॥   

  

इयमिति । आदित्यसंकाशैः सूर्यसदृशैः रक्तैरित्यर्थः, सुरभिगन्धिभिः
शोभनगन्धविशिष्टैः पद्मैः रम्या पद्मशोभिता नीलकमलादिभिः शोभिता पद्मिनी
सरसी अदूरे निकटे दृश्यते  ॥  ३।१५।११  ॥   

  

यथेति । पुष्पितैः तरुभिः वृता हंसकारण्डवाकीर्णा हंसैः राजहंसैः कारण्डवैः
जलकुक्कुटैः आकीर्णाचक्रवाकैरुपशोभिता मृगयूथनिपीडिता
पानाद्यर्थमृगसमूहैर्निबिडा इयं गोदावरी अगस्त्येन मुनिना यथाख्यातं
तदुक्तमनतिक्रम्य रम्या नातिदूरे नच आसन्ने अतिनिकटे दृश्यते ।
श्लोकद्वयमेकान्वयि  ॥  ३।१५।१२१३  ॥   

  

मयूरेति । मयूरनादिता मयूरशब्दविशिष्टा फुल्लैः तरुभिः आवृताः प्रांशवो
अत्युन्नता बहुकन्दरा अनेकविधगुहाविशिष्टाः अत एव रम्या गिरयो दृश्यन्ते  ॥ 
३।१५।१४१५  ॥   

  

सालैरिति । सालादिभिर्वृक्षविशेषैरुपशोभिताः चूतादिभिः
वृक्षविशेषैश्चावृताः स्यन्दनादिभिश्च वृक्षविशेषैरावृता गिरयः सन्तीति
शेषः । श्लोकत्रयमेकान्वयि  ॥  ३।१५।१६१८  ॥   

  

इदमिति । इदं पुण्यं दर्शनमात्रेण पुण्यसंपादकमिदमेव रम्यं रमणीयमिदं
बहुमृगद्विजं बहवो मृगाः द्विजाः पक्षिणश्च यस्मिन् तत् अतः हे सौमित्रे
पक्षिणा एतेन जटायुषा सार्धमिहाश्रमे वत्स्यामः  ॥  ३।१५।१९  ॥   

  

एवमिति । रामेण एवमुक्तः परवीरहा लक्ष्मणः अचिरेण शीघ्रं भ्रातुराश्रमं
चकार  ॥  ३।१५।२०  ॥   

  

आश्रमकरणप्रकारमाह--पर्णशालामित्यादिभिः । सुविपुलामतिविशालां
सङ्घातमृत्तिकां सङ्घाता भित्तिरूपेण समूहं प्राप्ता मृत्तिका यस्यां तां
सुस्तम्भां शोभनस्तम्भविशिष्टां दीर्घैः विस्तारविशिष्टैः मस्मरैर्वेणुभिः
कृतवंशां कृतः वंशः वंशकार्यं यस्यां तां शमीशाखाभिः शमीशाखाः आस्तीर्य
तिर्यक्पतितवंशोपरि संस्थाप्य दृढपाशावपाशितां दृढपाशैः अशिथिलरज्जुभिः
अवपाशितां बद्धां कुशादिभिः सुपरिच्छादितां कृतशोभनाच्छादनां समीकृततलां
समीकृतं निम्नोन्नतत्वाभावराहित्यं प्राप्तं तलमङ्गणं यस्यां तां सुशोभनामत
एव रम्यां रन्तुं योग्यां पर्णशालां तत्र राघवस्यार्थे राघवस्थित्यर्थं
प्रेक्षणीयं द्रष्टुं योग्यमनुत्तममत्युत्तमं निवासं च सुमहाबलो  

लक्ष्मणश्चकार । श्लोकत्रयमेकान्वयि  ॥  ३।१५।२१२३  ॥   

  

स इति । सः निर्मितपर्णशालः लक्ष्मणः गोदावरीं नदीं गत्वा स्नात्वा पद्मानि
च आदाय सफलः फलसहितः सन् पुनरागतः  ॥  ३।१५।२४  ॥   

  

तत इति । ततः पुष्पाद्यानयनानन्तरं पुष्पबलिं शान्तिं च यथाविधि कृत्वा
कृतं सुसंपन्नं तदाश्रमपदं स लक्ष्मणो रामाय दर्शयामास  ॥  ३।१५।२५  ॥   

  

स इति । स राघवः कृतं सुसंपन्नं सौम्यं तमाश्रमं दृष्ट्वा पर्णशालायां परं
हर्षमानन्दमाहारयत् प्राप्नोत्  ॥  ३।१५।२६  ॥   

  

सुसंहृष्ट इति । तदा कृतपर्णशालादर्शनसमये सुसंहृष्टो रामः बाहुभ्यां
लक्ष्मणं गाढं परिष्वज्य अतिस्निग्धमिदं वचो ऽब्रवीत्  ॥  ३।१५।२७  ॥   

  

तद्वचनाकारमाह--प्रीत इति । हे अरिन्दम यन्निमित्तं यस्माद्धेतोः त्वया
महत्कर्म कृतं तस्मात्ते प्रीतो ऽस्मि अत एव प्रदेयः प्रीत्युत्पत्तिकाले
दातुं योग्यः परिष्वङ्गः आलिङ्गनं कृतः
देयवस्तुप्रतिनिधिभूतमिदमालिङ्गनमित्यर्थः  ॥  ३।१५।२८  ॥   

  

भावज्ञेनेति । भावज्ञेन अभिप्रायवेदित्रा कृतज्ञेन उपकारज्ञेन धर्मज्ञेन च
पुत्रेण राजसुतेन हेतुभूतेन त्वया धर्मात्मा पिता न संवृत्तः
किंचित्कार्यार्थं संस्मृतः, एतेन सकलं कार्यं त्वया साधितमिति सूचितम्  ॥ 
३।१५।२९  ॥   

  

एवमिति । लक्ष्मिवर्धनो वशी सकलवशकर्ता राघवः एवमुक्त्वा बहुफले देशे समुखं
यथा स्यात्तथा न्यवसत्  ॥  ३।१५।३०  ॥   

  

तदेव भङ्ग्यन्तरेणाह--कञ्चिदिति । सीतया लक्ष्मणेन च अन्वास्यमानः
धर्मात्मा रामः कंचित्कालं न्यवसत् । स राम इव स्वर्गे लोके अमरो देवराजो
न्यवसत्  ॥  ३।१५।३१  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे पञ्चदशः
सर्गः  ॥  ३।१५  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/02-panchavaTI-praveshaH/015_panchavaTyAM_parNashAlAnirmANam.md">
<details><summary><h3>तिलकम् ...{Loading}...</h3></summary>



"व्यालः श्वापदसर्पयोः" इति कोशः । मृगा हरिणादयः  ॥  ३।१५।१  ॥   

  

यं देशं मुनिरब्रवीत्, यथोद्दिष्टं तं देशमागताः स्मेत्यन्वयः  ॥  ३।१५।२
 ॥   

  

दृष्टिश्चार्यताम् प्रेक्ष्यतामित्यर्थः । निपुण आश्रमोचितदेशज्ञान इति
शेषः । संमतः सीताया इति शेषः  ॥  ३।१५।३  ॥   

  

तदेवाह-- रमत इति । त्वं रमसे, अहं रमे इत्यर्थः  ॥  ३।१५।४  ॥   

  

वनरामण्यकं वनस्य रमणीयत्वम्  ॥  ३।१५।५  ॥   

  

संयताञ्जलिर्बद्धाञ्जलिः  ॥  ३।१५।६  ॥   

  

हे काकुत्स्थ त्वयि स्थिते विद्यमाने वर्षशतमप्यहं परवानेव त्वदधीन एव न
कदाचिदपि मे स्वातन्त्र्यमित्यर्थः । स्वयं तु त्वमयं रुचिरो देश इति
विचार्य तत्र रुचिरे देशे क्रियतामिति वद  ॥  ३।१५।७  ॥   

  

विमृशन्पर्यालोचयन्  ॥  ३।१५।८  ॥   

  

हस्तेन स्वहस्तेन हस्ते लक्ष्मणस्य हस्ते, लक्ष्मणं गृहीत्वेत्यर्थः । अनेन
स्नेहाधिक्यमन्तरङ्गत्वं स्वामित्वं च दर्शितम्  ॥  ३।१५।९,१०  ॥   

  

आदित्यसंकाशैः तद्वदुज्ज्वलैरिति शेषः । पद्मशोभिता पद्मश्रिया शोभायुक्ता
 ॥  ३।१५।११  ॥   

  

यथा ऽ ऽख्यातं तथेयं गोदावरी दृश्यत इत्यर्थः  ॥  ३।१५।१२  ॥   

  

मृगयूथैः पानार्थमागतैर्निपीडिता निबिडेति यावत्  ॥  ३।१५।१३  ॥   

  

प्रांशव उन्नताः । फुल्लैर्विकासितपुष्पवद्भिः  ॥  ३।१५।१४  ॥   

  

सौवर्णैः सुवर्णाभैः परमभक्तिभिर्गवाक्षिता गजा इव
भक्तिभिर्गवाक्षाकारनीलपीतादिवर्णरचनारूपालङ्कारैरलङ्कृताः  ॥  ३।१५।१५  ॥   

  

सालाद्या वृक्षविशेषाः  ॥  ३।१५।१६१८  ॥   

  

इदं स्थलम् । पक्षिणा जटायुषा  ॥  ३।१५।१९,२०  ॥   

  

संघाता मृत्तिका यस्यां सा दीर्घैर्मस्करैर्वेणुभिः कृतवंशा कृतवंशकार्याम्
 ॥  ३।१५।२१  ॥   

  

आस्तीर्येति तिर्यग्वंशपरिक्षेपोपरीति शेषः । दृढपाशावपाशितां
दृढबन्धनबद्धाम्  ॥  ३।१५।२२  ॥   

  

तलं भूतलम् । राघवस्यार्थे निवासमेकान्तभूतं चकारेति शेषः  ॥  ३।१५।२३  ॥   

  

स गत्वेति । एवं संपादनान्तरमिति शेषः । सफलो मार्गस्थवृक्षेभ्यो गृहीतफलः
 ॥  ३।१५।२४  ॥   

  

कृत्वा स्वयमेवेति शेषः । शान्तिं वास्तुशान्तिम्  ॥  ३।१५।२५  ॥   

  

आहारयत्प्राप्तवान्  ॥  ३।१५।२६,२७  ॥   

  

ईदृशे महति कर्मणि दातुं प्रदेयो ऽत्यर्थम् उचितः यन्निमित्तं
यत्प्रदेयनिमित्तं ते मया परिष्वङ्गः कृतः अन्यस्य देयस्याभावात्  ॥ 
३।१५।२८  ॥   

  

भावो ऽभिप्रायः कृतमुपकारः न संवृत्तो न मृतः, किं तु जीवत्येव । पितृवदेव
त्वया परिपालनादिति भावः  ॥  ३।१५।२९३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे पञ्चदशः सर्गः  ॥  ३।१५  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/02-panchavaTI-praveshaH/015_panchavaTyAM_parNashAlAnirmANam.md">
<details><summary><h3>द्राविडपाठः ...{Loading}...</h3></summary>


ततः पञ्चवटीं गत्वा नानाव्यालमृगायुताम्।  
उवाच भ्रातरं रामः सौमित्रिं दीप्ततेजसम् ॥ 3.15.1 ॥   
आगताः स्म यथोद्दिष्टममुं देशं महर्षिणा।  
अयं पञ्चवटीदेशः सौम्य पुष्पितपादपः ॥ 3.15.2 ॥   
सर्वतश्चार्यतां दृष्टिः कानने निपुणो ह्यसि।  
आश्रमः कतरस्मिन्नो देशे भवति सम्मतः ॥ 3.15.3 ॥   
रमते यत्र वैदेही त्वमहं चैव लक्ष्मण।  
तादृशो दृश्यातां देशः सन्निकृष्टजलाशयः ॥ 3.15.4 ॥   
वनरामण्यकं यत्र स्थलरामण्यकं तथा।  
सन्निकृष्टं च यत्र स्यात् समित्पुष्पकुशोदकम् ॥ 3.15.5 ॥   
एवमुक्तस्तु रामेण लक्ष्मणः संयताञ्जलिः।  
सीतासमक्षं काकुत्स्थमिदं वचनमब्रवीत् ॥ 3.15.6 ॥   
परवानस्मि काकुस्थ त्वयि वर्षशतं स्थिते।  
स्वयं तु रुचिरे देशे क्रियातामिति मां वद ॥ 3.15.7 ॥   
सुप्रीतस्तेन वाक्येन लक्ष्मणस्य महात्मनः।  
विमृशन् रोचयामास देशं सर्वगुणान्वितम् ॥ 3.15.8 ॥   
स तं रुचिरमाक्रम्य देशमाश्रमकर्मणि।  
हस्तौ गृहीत्वा हस्तेन रामः सौमित्रिमब्रवीत् ॥ 3.15.9 ॥   
अयं देशः समः श्रीमान् पुष्पितैस्तरुभिर्वृतः।  
इहाश्रमपदं सौम्य यथावत्कर्तुमर्हसि ॥ 3.15.10 ॥   
इयमादित्यसङ्काशैः पद्मैः सुरभिगन्धिभिः।  
अदूरे दृश्यते रम्या पद्मिनी पद्मशोभिता ॥ 3.15.11 ॥   
इयं गोदावरी रम्या पुष्पितैस्तरुभिर्वृता।  
हंसकारण्डवाकीर्णा चक्रवाकोपशोभिता ॥ 3.15.12 ॥   
नातिदूरेण चासन्ने मृगयूथनिपीडिताः।  
मयूरनादिता रम्याः प्रांशवो बहुकन्दराः ॥ 3.15.13 ॥   
दृश्यन्ते गिरयः सौम्य फुल्लैस्तरुभिरावृताः ॥ 3.15.14 ॥   
सौवर्णै राजतैस्ताम्रैर्देशे देशे च धातुभिः।  
गवाक्षिता इवाभान्ति गजाः परमभक्तिभिः ॥ 3.15.15 ॥   
सालैस्तालैस्तमालैश्च खर्जूरपनसाम्रकैः।  
निवारैस्तिमिशैश्चैव पुन्नागैश्चोपशोभिताः ॥ 3.15.16 ॥   
चूतैरशोकैस्तिलकैश्चम्पकैः केतकैरपि।  
पुष्पगुल्मलतोपेतैस्तैस्तैस्तरुभिरावृताः ॥ 3.15.17 ॥   
चन्दनैः स्पन्दनैर्नीपैः पर्णासैर्लिकुचैरपि।  
धवाश्वकर्णखदिरैः शमीकिंशुकपाटलैः ॥ 3.15.18 ॥   
इदं पुण्यमिदं मेध्यमिदं बहुमृगद्विजम्।  
इह वत्स्यामि सौमित्रे सार्धमेतेन पक्षिणा ॥ 3.15.19 ॥   
एवमुक्तस्तु रामेण लक्ष्मणः परवीरहा।  
अचिरेणाश्रमं भ्रातुश्चकार सुमहाबलः ॥ 3.15.20 ॥   
पर्णशालां सुविपुलां तत्र सङ्खातमृत्तिकाम्।  
सुस्तम्भां मस्करैर्दीर्घैः कृतवंशां सुशोभनाम् ॥ 3.15.21 ॥   
शमीशाखाभिरास्तीर्य दृढपाशावपाशिताम्।  
कुशकाशशरैः पर्णैः सुपरिच्छादितां तथा ॥ 3.15.22 ॥   
समीकृततलां रम्यां चकार लघुविक्रमः।  
निवासं राघवस्यार्थे प्रेक्षणीयमनुत्तमम् ॥ 3.15.23 ॥   
स गत्वा लक्ष्मणः श्रीमान् नदीं गोदावरीं तदा।  
स्नात्वा पद्मानि चादाय सफलः पुनरागतः ॥ 3.15.24 ॥   
ततः पुष्पबलिं कृत्वा शान्तिं च स यथाविधि।  
दर्शयामास रामाय तदाश्रमपदं कृतम् ॥ 3.15.25 ॥   
स तं दृष्ट्वा कृतं सौम्यमाश्रमं सह सीतया।  
राघवः पर्णशालायां हर्षमाहारयद्भृशम् ॥ 3.15.26 ॥   
सुसंहृष्टः परिष्वज्य बाहुभ्यां लक्ष्मणं तदा।  
अतिस्निग्धं च गाढं च वचनं चेदमब्रवीत् ॥ 3.15.27 ॥   
प्रीतोऽस्मि ते महत्कर्म त्वया कृतमिदं प्रभो।  
प्रदेयो यन्निमित्तं ते परिष्वङ्गो मया कृतः ॥ 3.15.28 ॥   
भावज्ञेन कृतज्ञेन धर्मज्ञेन च लक्ष्मण।  
त्वाया पुत्रेण धर्मात्मा न संवृत्तः पिता मम ॥ 3.15.29 ॥   
एवं लक्ष्मणमुक्त्वा तु राघवो लक्ष्मिवर्धनः।  
तस्मिन् देशे बहुफले न्यवसत् सुसुखं वशी ॥ 3.15.30 ॥   
कञ्चित् कालं स धर्मात्मा सीतया लक्ष्मणेन च।  
अन्वास्यमानो न्यवसत् स्वर्गलोके यथामरः ॥ 3.15.31 ॥   

</details>
</div>
