+++
title = "०२३ खरेणोत्पातदर्शनम्"
title_english = "023 Khara s army face bad omens"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-023-Kharena_Utpatha_Darshanam_.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/03-raxo-hatyA/023_khareNotpAtadarshanam.md">
<details><summary><h3>IITK ...{Loading}...</h3></summary>

Khara sees dreadful omens.



#### श्लोकः
##### मूलम्
तस्मिन्याते बले घोरमशिवं शोणितोदकम्।  
अभ्यवर्षन्महामेघस्तुमुलो गर्दभारुणः॥3.23.1॥

##### शब्दार्थः
गर्दभारुणः dark like the colour of an ass, तुमुलः fierce, महामेघः huge cloud, तस्मिन् that army, याते marched, तत् there, घोरम् dreadful, बलम् army, अशिवम् inauspicious, शोणितोदकम् water red as blood, अभ्यवर्षत् rained.

##### आङ्ग्लानुवादः
As the army marched from there (Janasthana) a huge dark cloud of the colour of an ass rained dreadful inauspicious water, red as blood.



#### श्लोकः
##### मूलम्
निपेतुस्तुरगास्तस्य रथयुक्ता महाजवाः।  
समे पुष्पचिते देशे राजमार्गे यदृच्छया॥3.23.2॥

##### शब्दार्थः
रथयुक्ताः yoked to the chariot, महाजवाः of high speed, तस्य his, तुरगाः horses, राजमार्गे on the highway, पुष्पचिते समे sprinkled with flowers evenly, देशे place, यदृच्छया casually, निपेतुः stumbled.

##### आङ्ग्लानुवादः
The swift horses yoked to the chariot stumbled casually while galloping on the plane highway sprinkled with flowers.



#### श्लोकः
##### मूलम्
श्यामं रुधिरपर्यन्तं बभूव परिवेषणम्।  
अलातचक्रप्रतिमं परिगृह्य दिवाकरम्॥3.23.3॥

##### शब्दार्थः
दिवाकरम् Sun, परिगृह्य took position, श्यामम् dark, रुधिरपर्यन्तम् red in the periphery, अलातचक्रप्रतिमम् moving firebrand creating a ring, परिवेषणम् surrounding, बभूव appeared,

##### आङ्ग्लानुवादः
A dark ring, bloodred in colour appeared on the border of the Sun's orb, dark in the  
middle. This phenomenon of the Sun appeared like a ring of moving charcoal covering the Sun.



#### श्लोकः
##### मूलम्
ततो ध्वजमुपागम्य हेमदण्डं समुच्छ्रितम्।  
समाक्रम्य महाकायस्तस्थौ गृध्रस्सुदारुणः॥3.23.4॥

##### शब्दार्थः
ततः then, महाकायः huge, सुदारुणः frightening, गृध्रः vulture, समुच्छ्रितम् erected, ध्वजम् flag, उपागम्य flying up, हेमदण्डम् golden staff, समाक्रम्य after occupying, तस्थौ sat.

##### आङ्ग्लानुवादः
A huge vulture, frightening to look at flew up and sat on top of the flag on the staff of gold.



#### श्लोकः
##### मूलम्
जनस्थानसमीपे तु समागम्य खरस्वनाः।  
विस्वरान्विविधांश्चक्रुर्मांसादा मृगपक्षिणः॥3.23.5॥

##### शब्दार्थः
खरस्वनाः of harsh voice, मांसादाः flesheating, मृगपक्षिणः beasts and birds, जनस्थानसमीपे near Janasthana, समागम्य flocking, विविधान् different kinds of, विस्वरान् hoarse voice, चक्रुः created.

##### आङ्ग्लानुवादः
Flesheating beasts and birds flocked at Janasthana producing a cacophony.



#### श्लोकः
##### मूलम्
व्याजह्रुश्च प्रदीप्तायां दिशि वै भैरवस्वनम्।  
अशिवं यातुधानानां शिवा घोरा महास्वनाः॥3.23.6॥

##### शब्दार्थः
घोराः frightful, महास्वनाः ghastly howls, शिवाः jackals, प्रदीप्तायाम् in the illuminated, दिशि direction, भैरवस्वनम् terrible sound, यातुधानानाम् of demons, अशिवम् inauspicious, व्याजह्रुः indicated.

##### आङ्ग्लानुवादः
The dreadful jackals making ghastly howls turning towards the illuminated direction and produced frightening sounds indicating inauspicious time for the demons.



#### श्लोकः
##### मूलम्
प्रभिन्नगिरिसङ्काशास्तोयशोणितधारिणः।  
आकाशं तदनाकाशं चक्रुर्भीमा वलाहकाः॥3.23.7॥

##### शब्दार्थः
प्रभिन्नगिरिसङ्काशाः those looking like shattered mountains, तोयशोणितधारिणः clouds bearing bloodlike water, भीमाः most frightening, वलाहकाः clouds, तत् that, आकाशम् sky, अनाकाशम् other than the sky, चक्रुः rendered.

##### आङ्ग्लानुवादः
The clouds looked like shattered mountains pouring down bloodlike rain which filled the sky and made it appear frighteningly different.



#### श्लोकः
##### मूलम्
बभूव तिमिरं घोरमुद्धतं रोमहर्षणम्।  
दिशो वा विदिशो वापि न च व्यक्तं चकाशिरे॥3.23.8॥

##### शब्दार्थः
घोरम् terrible, उद्धतम् arose, रोमहर्षणम् horripilation, तिमिरम् darkness, बभूव became, दिशो वा  whether quarters, विदिशो वापि or the intermediary, व्यक्तम् clearly, न चकाशिरे did not shine.

##### आङ्ग्लानुवादः
A terrific darkness, spread all over, produced frightening horripilation. Even the four quarters and the intermediary zones were not discernible.



#### श्लोकः
##### मूलम्
क्षतजार्द्रसवर्णाभा सन्ध्याकालं विना बभौ।  
खरस्याभिमुखा नेदुस्तदा घोरमृगाः खगाः॥3.23.9॥  
कङ्कगोमायुगृध्राश्च चुक्रुशुर्भयशंसिनः।

##### शब्दार्थः
कालं विना before Sunset, क्षतजार्द्रसवर्णाभा glow like a fresh wound, सन्ध्या twilight, बभौ appeared, तदा then, घोरमृगाः dreadful animals, खगाः birds, खरस्य of Khara, अभिमुखाः directed towards, नेदुः produced sounds, कङ्कगोमायुगृध्राश्च kanka birds, jackals, and vultures, भयशंसिनः indicating danger, चक्रुशुः screeched.

##### आङ्ग्लानुवादः
Even before Sunset the twilight looked like a fresh wound. Then wild animals, birds, kankas, jackals and vultures facing towards Khara screeched, indicating danger.



#### श्लोकः
##### मूलम्
नित्याशुभकरा युद्धे शिवा घोरनिदर्शनाः॥3.23.10॥  
नेदुर्बलस्याभिमुखं ज्वालोद्गारिभिराननैः।

##### शब्दार्थः
युद्धे in war, नित्याशुभकराः always ominous, घोरनिदर्शनाः dreadful premonitions, शिवाः jackals, ज्वालोद्गारिभिः as if emitting fire, आननैः with their faces, बलस्य of the army, अभिमुखम् facing towards, नेदुः produced sounds.

##### आङ्ग्लानुवादः
Bad omens that always bring inauspiciousness were a dreadful evidence of what is going to happen. Jackals howled, facing Khara's army with their mouths emitting fire.



#### श्लोकः
##### मूलम्
कबन्धः परिघाभासो दृश्यते भास्करान्तिके॥3.23.11॥  
जग्राह सूर्यं स्वर्भानुरपर्वणि महाग्रहः।  
प्रवाति मारुतश्शीघ्रं निष्प्रभोऽभूद्दिवाकरः॥3.23.12॥

##### शब्दार्थः
भास्करान्तिके close to the Sun, परिघाभासः appearing like an iron beam, कबन्धः Ketu, दृश्यते  seen, महाग्रहः a great planet, स्वर्भानुः Rahu, अपर्वणि  other than the new Moon, सूर्यम् Sun, जग्राह  eclipsed, मारुतः wind, शीघ्रम् swiftly, प्रवाति blew, दिवाकरः Sun, निष्प्रभः without lustre, अभूत् appeared.

##### आङ्ग्लानुवादः
The planet Ketu appeared  like an iron beam near the Sun. Although it was not the fullmoon or newmoon day, Rahu eclipsed the Sun. Wind blew hard and the Sun was lustreless.



#### श्लोकः
##### मूलम्
उत्पेतुश्च विना रात्रिं ताराः खद्योतसप्रभाः।  
संलीनमीनविहगा नलिन्यश्शुष्कपङ्कजाः॥3.23.13॥  
तस्मिन् क्षणे बभूवुश्च विना पुष्पफलैर्द्रुमाः।

##### शब्दार्थः
खद्योतसम्प्रभाः glittering like fireflies, ताराः stars, विना without, रात्रिम् night, उत्पेतुः rose, संलीनमीनविहगाः fishes and birds disappear, नलिन्यः lotusponds, शुष्कपङ्कजाः have dried up lotuses, तस्मिन् in that, क्षणे moment, द्रुमाः trees, पुष्पफलैः flowers and fruits, विना without, बभूवुश्च became.

##### आङ्ग्लानुवादः
The stars rose in the sky and glittered like fireflies even before night arrived. The fishes and the aquatic birds in the lotusponds hid themselves under water.  Lotuses dried up in tanks and the trees stood bereft of flowers and fruits.



#### श्लोकः
##### मूलम्
उद्धूतश्च विना वातं रेणुर्जलधरारुणः॥3.23.14॥  
वीचीकूचीति वाश्यन्त्यो बभूवुस्तत्र शारिकाः।

##### शब्दार्थः
विना वातम् without wind, जलधरारुणः like a brownish cloud, रेणुः dust, उद्धूतः rose up, तत्र there, शारिकाः sarika bird, वीचीकूचीति thoughtlessly, वाश्यन्त्यः singing, बभूवुः been.

##### आङ्ग्लानुवादः
Although there was no wind, dust rose like a brown cloud and the sarika birds sang (vichi kuchi) thoughtlessly.



#### श्लोकः
##### मूलम्
उल्काश्चापि सनिर्घाता निपेतुर्घोरदर्शनाः॥3.23.15॥  
प्रचचाल मही सर्वा सशैलवनकानना।

##### शब्दार्थः
घोरदर्शनाः dreadful in appearance, सनिर्घाताः thunderstorms, उल्काश्चापि meteors, निपेतुः dropped down, सशैलवनकानना mountains, groves and forests, सर्वाः all, मही earth, प्रचचाल trembled.

##### आङ्ग्लानुवादः
Dreadful to watch were the thunderstorms and the meteors that dropped down from the sky. The earth trembled all over with mountains, groves and forests.



#### श्लोकः
##### मूलम्
खरस्य च रथस्थस्य नर्दमानस्य धीमतः॥3.23.16॥  
प्राकम्पत भुजस्सव्यस्स्वरश्चास्यावसज्जत।

##### शब्दार्थः
रथस्थस्य stationed on the chariot, नर्दमानस्य  shouting, धीमतः intelligent , खरस्य of Khara, सव्यः left, भुजः shoulder, प्राकम्पत shook violently, अस्य his, स्वरश्च throat also, अवसज्जत throttled.

##### आङ्ग्लानुवादः
While the intelligent and courageous Khara was seated on the chariot and shouting,  
his left shoulder shook violently and throat throttled.



#### श्लोकः
##### मूलम्
सास्रा सम्पद्यते दृष्टिः पश्यमानस्य सर्वतः॥3.23.17॥  
ललाटे च रुजा जाता न च मोहान्यवर्तत।

##### शब्दार्थः
सर्वतः around, पश्यमानस्य while watching, दृष्टिः sight, सास्रा filled with tears, सम्पद्यते became, ललाटे on the forehead, रुजा च  uneasiness, जाता had developed, मोहात् due to delusion, न not, च न्यवर्तत did not retreat.

##### आङ्ग्लानुवादः
While watching all this, his eyes brimmed with tears. His forehead ached. Yet he was too deluded to beat a retreat.



#### श्लोकः
##### मूलम्
तान्समीक्षय महोत्पातानुत्थितान्रोमहर्षणान्॥3.23.18॥  
अब्रवीद्राक्षसान्सर्वान्प्रहसन्सखरस्तदा।

##### शब्दार्थः
सः खरः that Khara, तदा then, उत्थितान् occurring, रोमहर्षणान् horripilation, तान् those, महोत्पातान् most dreadful phenomena, समीक्ष्य after watching, प्रहसन् while laughing, सर्वान् all, राक्षसान् demous, अब्रवीत् said.

##### आङ्ग्लानुवादः
Looking at these dreadful, horripilating occurrences Khara laughed and said to the demonsः



#### श्लोकः
##### मूलम्
महोत्पातानिमान्सर्वानुत्थितान्घोरदर्शनान्॥3.23.19॥  
न चिन्तयाम्यहं वीर्याद्बलवान्दुर्बलानिव।

##### शब्दार्थः
उत्थितान् produced, घोरदर्शनान् those terrific to see, इमान् these, महोत्पातान् the events boding calamity, सर्वान् all, अहम् I, वीर्यात् due to valour, बलवान् strong, दुर्बलानिव as he deals with the weak, न चिन्तयामि I do not take them seriously.

##### आङ्ग्लानुवादः
Valiant and strong, I do not take seriously these terrifying omens boding calamity  just as a strong man does not care for the weak.



#### श्लोकः
##### मूलम्
तारा अपि शरैस्तीक्ष्णैः पातयामि नभस्स्थलात्॥3.23.20॥  
मृत्युं मरणधर्मेण सङ्क्रुद्धो योजयाम्यहम्।

##### शब्दार्थः
अहम् I, ताराः stars, अपि even, तीक्ष्णैः with sharp, शरैः by arrows, नभस्स्थलात् from the sky, पातयामि I will dislodge, सङ्क्रुद्धः if angered, मृत्युम् god of death, मरणधर्मेण mortal nature, योजयामि  will cause.

##### आङ्ग्लानुवादः
With my sharp arrows I can even bring down the stars from the sky. If angered, I can cause mortality to the god of death.



#### श्लोकः
##### मूलम्
राघवं तं बलोत्सिक्तं भ्रातरं चास्य लक्ष्मणम्॥3.23.21॥  
अहत्वा सायकैस्तीक्ष्णैर्नोपावर्तितुमुत्सहे।

##### शब्दार्थः
बलोत्सिक्तम् man proud of his strength, तं राघवम् to that Rama, अस्य and his, भ्रातरम् brother, लक्ष्मणं च and Lakshmana, तीक्ष्णैः by sharp, सायकैः with arrows, अहत्वा without killing, उपावर्तितुम् to return, नोत्सहे I am not intending.

##### आङ्ग्लानुवादः
I do not wish to return, without killing with my sharp arrows that Rama who is proud of his strength and his brother Lakshmana.



#### श्लोकः
##### मूलम्
सकामा भगिनी मेऽस्तु पीत्वा तु रुधिरं तयोः॥3.23.22॥  
यन्निमित्तस्तु रामस्य लक्ष्मणस्य विपर्ययः।

##### शब्दार्थः
रामस्य Rama's, लक्ष्मणस्य Lakshmana's, विपर्ययः adversity, यन्निमित्तः for whose cause, मे भगिनी my sister, तयोः their, रुधिरम् blood, पीत्वा after drinking, सकामा her desire, अस्तु be fulfilled,

##### आङ्ग्लानुवादः
Let my sister be satisfied by drinking the blood of both Rama and Lakshmana on whose account this adversity has come.



#### श्लोकः
##### मूलम्
न क्वचित्प्राप्तपूर्वो मे संयुगेषु पराजयः॥3.23.23॥  
युष्माकमेतत्प्रत्यक्षं नानृतं कथयाम्यहम्।

##### शब्दार्थः
मे for me, संयुगेषु in wars, क्वचित् ever, पराजयः defeat, न प्राप्तपूर्वः never faced, एतत् this, युष्माकम् all of you, प्रत्यक्षम् directly witnessed, अहम् I, अनृतम् untruth, न कथयामि I am not telling.

##### आङ्ग्लानुवादः
I have never faced defeat in wars, and all of you have seen it with your eyes. I am not telling you a lie.



#### श्लोकः
##### मूलम्
देवराजमपि क्रुद्धो मत्तैरावतयायिनम्॥3.23.24॥  
वज्रहस्तं रणे हन्यां किं पुनस्तौ कुमानुषौ।

##### शब्दार्थः
क्रुद्धः angered, मत्तैरावतयायिनम् riding an intoxicated Airavata, वज्रहस्तम् one who wields thunderbolt, देवराजमपि even the king of the gods, रणे in war, हन्याम् I will kill, तौ both of them, कुमानुषौ human beings, किं पुनः should I say again.

##### आङ्ग्लानुवादः
When angry, I can kill even (Indra) the wielder of the thunderbolt, rider of the intoxicated Airavata and lord of the gods. What to speak of these two petty humans?



#### श्लोकः
##### मूलम्
सा तस्य गर्जितं श्रुत्वा राक्षसस्य महाचमूः॥3.23.25॥  
प्रहर्षमतुलं लेभे मृत्युपाशावपाशिता।

##### शब्दार्थः
मृत्युपाशावपाशिता fallen into the trap of death, सा that, महाचमूः great army, तस्य राक्षसस्य of the demon, गर्जितम् roaring, श्रुत्वा on hearing, अतुलम् immeasureable, प्रहर्षम् joy, लेभे experienced.

##### आङ्ग्लानुवादः
Fallen into the deathtrap, the great army of the demon, felt very happy on hearing Khara roaring.



#### श्लोकः
##### मूलम्
समीयुश्च महात्मानो युद्धदर्शनकाङ्क्षिणः॥3.23.26॥  
ऋषयो देवगन्दर्वास्सिद्धाश्च सहचारणैः।

##### शब्दार्थः
महात्मानः great souls, ऋषयः sages, देवगन्धर्वाः gods and gandharvas, सिद्धाश्चः siddhas (accomplished spiritually), चारणैः सह including celestial bards, युद्धदर्शनकाङ्क्षिणः desirous of seeing the war, समीयुः assembled.

##### आङ्ग्लानुवादः
Great souls like sages, gods, gandharvas, and siddhas including celestial bards assembled to see the battle.



#### श्लोकः
##### मूलम्
समेत्य चोचुस्सहितास्तेऽन्योन्यं पुण्यकर्मणः।  
स्वस्ति गोब्राह्मणेभ्योऽस्तु लोकानां येऽभिसङ्गताः॥3.23.27॥

##### शब्दार्थः
पुण्यकर्मणः holy men, ते they, समेत्य collecting together, अन्योन्यम् to one another, सहिताः together, गोब्राह्मणेभ्यः for cows and brahmins, लोकानां of the people, सर्वशः all over, स्वस्ति अस्तु let it be auspicious, ऊचुः they spoke, ये who, अमिसङ्गताः associated

##### आङ्ग्लानुवादः
Holy men assembled and uttered benedictions, saying, 'let there be wellbeing for the cows and brahmins associated with men of pious deeds in all the (three) worlds.



#### श्लोकः
##### मूलम्
जयतां राघवस्संख्ये पौलस्त्यान् रजनीचरान्॥3.23.28॥  
चक्रहस्तो यथा युद्धे सर्वानसुरपुङ्गवान्।

##### शब्दार्थः
चक्रहस्तः wielder of the wheel (Visnu), युद्धे in war, सर्वान् all, असुरपङ्गवान् chiefs of demons, यथा like, राघवः Rama, पौलस्त्यान् all descendants of Paulastya, सङ्ख्ये in war, रजनीचरान्  nightrangers (demons), जयताम् let him win.

##### आङ्ग्लानुवादः
'Let Rama conquer the descendants of Paulasthya in the war like Visnu, the wielder of the wheel had defeated great demons'.



#### श्लोकः
##### मूलम्
एतच्चान्यच्च बहुशो ब्रुवाणाः परमर्षयः॥3.23.29॥  
जातकौतूहलास्तत्र विमानस्थाश्च देवताः।  
ददृशुर्वाहिनीं तेषां राक्षसानां गतायुषाम्॥3.23.30॥

##### शब्दार्थः
एतच्चान्यच्च these matters, बहुशः more and more, ब्रुवाणाः while talking, परमर्षयः great ascetics, तत्र there, विमानस्थाः occupants of heavenly chariots, देवताश्च gods too, जातकौतूहलाः with much eagerness, गतायुषाम् those of reduced life span, तेषाम् of those, राक्षसानाम् of demons, वाहिनीम् army, ददृशुः saw.

##### आङ्ग्लानुवादः
The great ascetics were talking thus and more. The gods waiting eagerly on heavenly chariots saw the army of the demons whose life span was shortened (who were doomed to death).



#### श्लोकः
##### मूलम्
रथेन तु खरो वेगादुग्रसैन्यो विनिस्सृतः।  
तं दृष्ट्वा राक्षसं भूयो राक्षसाश्च विनिस्सृताः॥3.23.31॥

##### शब्दार्थः
उग्रसैन्यः terrific army, खरः Khara, रथेन on the chariot, वेगात् speedily, विनिस्सृतः drove fast, तं राक्षसम् that demon also, दृष्ट्वा seeing, भूयः again, राक्षसाः demons, विनिस्सृताः marched.

##### आङ्ग्लानुवादः
Seeing Khara, their chief on the chariot driving fast, the army of demons too marched forward.



#### श्लोकः
##### मूलम्
श्येनगामी पृथुग्रीवो यज्ञशत्रुर्विहङ्गमः।  
दुर्जयः करवीराक्षः परुषः कालकार्मुकः॥3.23.32॥  
मेघमाली महामाली सर्वास्यो रुधिराशनः।  
द्वादशैते महावीर्याः प्रतस्थुरभितः खरम्॥3.23.33॥

##### शब्दार्थः
श्येनगामी moving like a hawk, पृथुग्रीवः Pruthugreeva (one with a big neck), यज्ञशत्रुः Yagnasatru (enemy of sacrifices), विहङ्गमः Vihangama (who knows how to move in the sky), दुर्जयः Durjaya (an invincible one), करवीराक्षः Karaviraksha (one whose eyes are like the oleander flower), परुषः Parusha (harsh), कालकार्मुकः Kalakarmuka (bow of death), मेघमाली Meghamali (clouds in a row), महामाली Mahamali (a long row), सर्पास्यः Sarpasya (serpentmouthed), रुधिराशनः Rudhirasana (one who feeds on blood), महावीर्याः Mahaveerya (mighty), एते all of them, द्वादश twelve, खरम् अभितः ahead of Khara, प्रतस्थुः marched.

##### आङ्ग्लानुवादः
Surrounded by twelve valiant warriors like Syenagami, Pruthugreeva, Yagnasatru, Vihangama, Durjaya, Karaviraksha, Parusha, Kalakarmuka, Meghmali, Mahamali, Sarpasya and Rudhirasana, Khara proceeded.



#### श्लोकः
##### मूलम्
महाकपालिस्स्थूलाक्षः प्रमाथी त्रिशिरास्तथा।  
चत्वार एते सेनान्यो दूषणं पृष्ठतो ययुः॥3.23.34॥

##### शब्दार्थः
महाकपालिः Mahakapali (one with a big skull), स्थूलाक्षः Sthulaksha (bigeyed), प्रमाथी Pramathi (crusher of enemy), तथा similarly, त्रिशिराः Trisira (threeheaded one), एते all of them, चत्वारः four, सेनान्यः army men, दूषणं परितः around Dusana, ययुः walked.

##### आङ्ग्लानुवादः
Similarly Dusana proceeded with four  Mahakapali, Sthulaksha, Pramathi and Trisira  around him.



#### श्लोकः
##### मूलम्
सा भीमवेगा समराभिकामा महाबला राक्षसवीरसेना।  
तौ राजपुत्रौ सहसाभ्युपेता माला ग्रहाणामिव चन्द्रसूर्यौ॥3.23.35॥

##### शब्दार्थः
भीमवेगाः very fast, समराभिकामाः eager for war, महाबलाः mighty, सा that, राक्षसवीरसेना the heroic army of demons, सहसा at once, ग्रहाणाम् of planets, माला garland, चन्द्रसूर्यौ इव like Sun and Moon, तौ those, राजपुत्रौ king's sons, अभ्युपेताः attacked.

##### आङ्ग्लानुवादः
The mighty, swiftfooted army of valiant demons surrounded the princes (Rama and Lakshmana) all on a sudden like the planets around the Sun and the Moon.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे त्रयोविंशस्सर्गः॥  
Thus ends the twentythird sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/03-raxo-hatyA/023_khareNotpAtadarshanam.md">
<details><summary><h3>भूषणम् ...{Loading}...</h3></summary>



तस्मिन् याते जनस्थानादशिवं शोणितोदकम् ।  

अभ्यवर्षन्महामेघस्तुमुलो गर्दभारुणः  ॥  ३।२३।१  ॥   

अथ युद्धाय प्रयातस्य खरस्य उत्पातवर्णनं त्रयोविंशे तस्मिन् यात इत्यादि ।
अशिवम् अशुभावहम् । शोणितोदकम् रक्तवर्णजलम् । तुमुलः सङ्कुलः । गर्दभारुणः
गर्दभवद्धूसरः । ३।२३।१  ॥   

  

निपेतुस्तुरगास्तस्य रथयुक्ता महाजवाः ।  

समे पुष्पचिते देशे राजमार्गे यदृच्छया  ॥  ३।२३।२  ॥   

निपेतुः स्खलिताः । रथयुक्ताः रथे बद्धाः । पुष्पचिते पुष्पैः निबिडे ।
यदृच्छया दैवगत्या  ॥  ३।२३।२  ॥   

  

श्यामं रुधिरपर्यन्तं बभूव परिवेषणम् ।  

अलातचक्रप्रतिमं परिगृह्य दिवाकरम्  ॥  ३।२३।३  ॥   

सूर्यपरिवेषमाह श्याममिति । सर्वत्र श्यामम् । पर्यन्ते प्रान्ते रुधिरं
रुधिरवर्णम् । अलातचक्रप्रतिममिति ह्रस्वत्वमुच्यते । परिवेषणं परिवेषः ।
परिगृह्य परितो व्याप्य  ॥  ३।२३।३  ॥   

  

ततो ध्वजमुपागम्य हेमदण्डं समुच्छ्रितम् ।  

समाक्रम्य महाकायस्तस्थौ गृध्रः सुदारुणः  ॥  ३।२३।४  ॥   

समुच्छ्रितम् उन्नतम् । ध्वजमुपागम्य समाक्रम्य परिक्रम्य तस्थौ  ॥  ३।२३।४
 ॥   

  

जनस्थानसमीपे तु समागम्य खरस्वनाः ।  

विस्वरान्विविधांश्चक्रुर्मांसादा मृगपक्षिणः  ॥  ३।२३।५  ॥   

खरस्वनाः परुषस्वनाः । विस्वरान् विकृतस्वरान् । मांसमदन्तीति मांसादाः  ॥ 
३।२३।५  ॥   

  

व्याजह्रुश्च प्रदीप्तायां दिशि वै भैरवस्वनम् ।  

अशिवं यातुधानानां शिवा घोरा महास्वनाः  ॥  ३।२३।६  ॥   

प्रदीप्तायां दिशि सूर्यसन्निहितदिशीत्यर्थः । शिवाः सृगालाः । घोराः
ज्वालामुखाः  ॥  ३।२३।६  ॥   

  

प्रभिन्नगिरि सङ्काशास्तोयशोणितधारिणः ।  

आकाशं तदनाकाशं चक्रुर्मीमा बलाहकाः  ॥  ३।२३।७  ॥   

प्रभिन्नाः इन्द्रच्छिन्नपक्षाः । तोयशोणितधारिणः शोणिततोयधारिणः ।
परनिपातः । अनाकाशम् अप्रकाशम्, छन्नमिति यावत् । बलाहकाः मेघाः  ॥  ३।२३।७
 ॥   

  

बभूव तिमिरं घोरमुद्धतं रोमहर्षणम् ।  

दिशो वा विदिशो वापि न च व्यक्तं चकाशिरे  ॥  ३।२३।८  ॥   

उद्धतं सान्द्रम्  ॥  ३।२३।८  ॥   

  

क्षतजाद्रसवर्णाभा सन्ध्या कालं विना बभौ ।  

खरस्याभिमुखा नेदुस्तदा घोरमृगाः खगाः ।  

कङ्कगोमायुगृध्राश्च चुक्रुशुर्भयशंसिनः  ॥  ३।२३।९  ॥   

क्षतजार्द्रसवर्णाभा क्षतजेन रक्तेनार्द्रं संसिक्तं यत् पटादिकं
तत्तुल्याभा । कालं विना । सन्ध्या बभौ, मेघेष्विति शेषः खरस्येति पूर्वं
सूर्याधिष्ठितदिशि शिवारुतयुक्तम् अधुना खरस्याभिमुखमुच्यते । घोरमृगाः
श्वापदादयः । कङ्काः स्थूलकायाः । भयङ्कराः मृतपशुनरादिभक्षणशीलाः
पक्षिविशेषाः  ॥  ३।२३।९  ॥   

  

नित्याशुभकरा युद्धे शिवा घोरनिदर्शनाः ।  

नेदुर्बलस्याभिमुखं ज्वालोद्गारिभिराननैः  ॥  ३।२३।१०  ॥   

सेनाभिमुखशिवारुतमाह नित्येति । युद्धे नित्यमशुभकराः अशुभशंसिनः ।
घोरनिदर्शनाः । घोरफलकनिदर्शनाः । शिवाः गोमायवः । "स्त्रियां
शिवाभूरिमायगोमायुमृगधूर्तकाः" इत्यमरः । ज्वालामुद्गिरन्तीति
ज्वालोद्गारीणि तैः आननैः । उपलक्षणे तृतीया  ॥  ३।२३।१०  ॥   

  

कबन्धः परिघाभासो दृश्यते भास्करान्तिके ।  

जग्राह सूर्यं स्वर्भानुरपर्वणि महाग्रहः  ॥  ३।२३।११  ॥   

परिघवत् परिघायुधवदाभासत इति परिघाभासः । कबन्धः शिरःशून्यमनुष्यकायः ।
भास्करान्तिके सूर्यस्य समीपे । दृश्यते अदृश्यत । तथोक्तं कामन्दकीये
"सूर्यदृष्टकबन्धादिरकस्मान्मूढवाहनः ।" इति । कबन्धाकारमेघखण्ड इति यावत्
। महानाग्रहो यस्य स महाग्रहः । स्वर्भानुः राहुः । अपर्वणि
प्रतिपद्दर्शसन्धिः पर्व तस्मादन्यस्मिन् काले सूर्यं जग्राह । तदाह
वराहमिहिरः "अपर्वणि तथा राहुग्रहणं चन्द्रसूर्ययोः" इति  ॥  ३।२३।११  ॥   

  

प्रवाति मारुतः शीघ्रं निष्प्रभो ऽभूद्दिवाकरः ।  

उत्पेतुश्च विना रात्रिं ताराः खद्योतसप्रभाः  ॥  ३।२३।१२  ॥   

प्रवाति प्रतिकूलो वाति । उत्पेतुः प्रचकाशिरे खद्योतसप्रभाः
ज्योतिरिङ्गणसमानकान्तयः  ॥  ३।२३।१२  ॥   

  

संलीनमीनविहगा नलिन्यः शुष्कपङ्कजाः ।  

तस्मिन् क्षणे बभूवुश्च विना पुष्पफलैर्द्रुमाः  ॥  ३।२३।१३  ॥   

सँल्लीनाः जलान्तर्गाताः । पुष्पफलैर्विना बभूवुः गलितपुष्पादिका
बभूवुरित्यर्थः  ॥  ३।२३।१३  ॥   

  

उद्धूतश्च विना वातं रेणुर्जलधरारुणः ।  

वीचीकूचिति वाश्यन्त्यो बभूवुस्तत्र शारिकाः  ॥  ३।२३।१४  ॥   

उद्धूतः उत्क्षिप्तः । जलधारारुणः मेघवद्धूसरः । वीचीकूचीति शब्दानुकारः ।
वाश्यन्त्यः शब्दं कुर्वन्त्यः  ॥  ३।२३।१४  ॥   

  

उल्काश्चापि सनिर्घाता निपेतुर्घोरदर्शनाः ।  

प्रचचाल मही सर्वा सशैलवनकानना  ॥  ३।२३।१५  ॥   

उल्कानिर्घातौ ज्योतिर्वायुविशेषौ । अत्र वराहमिहिरः "उल्का शिरसि विशाला
निपतन्ती वर्धते तनुप्रभया । पवनाभिहता गगनादवनौ च यदा समापतति । भवति तदा
निर्घातः स च पापो दीर्घखगविरुतः  ॥ " इति  ॥  ३।२३।१५  ॥   

  

खरस्य च रथस्थस्य नर्दमानस्य धीमतः ।  

प्राकम्पत भुजः सव्यः स्वरश्चास्यावसज्जत  ॥  ३।२३।१६  ॥   

अवसज्जत अवासज्जत । गद्गदकण्ठतया प्रतिबद्धो ऽभूदित्यर्थः  ॥  ३।२३।१६  ॥   

  

सास्रा समपद्यते दृष्टिः पश्यमानस्य सर्वतः ।  

ललाटेः च रुजा जाता न च मोहान्न्यवर्तत  ॥  ३।२३।१७  ॥   

रुजा पीडा । "स्त्री रुग्रुजा चोपतापरोगव्याधिगदामयाः" इत्यमरः । मोहात्
अज्ञानात् । न न्यवर्तत एवमनेकदुर्निमित्तदर्शनेपि युद्धगमनान्न
न्यवर्ततेत्यर्थः  ॥  ३।२३।१७  ॥   

  

तान् समीक्ष्य महोत्पातानुत्थितान् रोमहर्षणान् ।  

अब्रवीद्राक्षसान् सर्वान् प्रहसन् स खरस्तदा  ॥  ३।२३।१८  ॥   

उत्थितान् उद्भूतान् । रोमहर्षणान् रोमाञ्चकरान् भयजनकानित्यर्थः । तदुक्तं
साहित्यचिन्तामणै "उल्कानिपातनिर्घातव्यालव्याघ्रादिदर्शनैः । उत्पन्नः
सहसा चित्तविक्षोभस्त्रास इष्यते  ॥  नेत्रसम्मीलनोत्कम्पगात्रसङ्कोचगद्गदैः
। वैवर्ण्यस्वेदरोमाञ्चस्तम्भाद्यैरमनुभाव्यते  ॥ " इति। प्रहसन्नित्यनेन
गर्वः सूच्यते। ३।२३।१८  ॥   

  

महोत्पातानिमान् सर्वानुत्थितान् घोरदर्शनान् ।  

न चिन्तयाम्यहं वीर्याद्बलवान् दुर्बलानिव  ॥  ३।२३।१९  ॥   

तारा अपि शरैस्थीक्ष्णैः पातयामि नभःस्थलात् ।  

मृत्युं मरणधर्मेण सङ्क्रुद्धो योजयाम्यहम्  ॥  ३।२३।२०  ॥   

तत्कार्यप्रतिज्ञामाह महोत्पातानिति । तथा चोक्तं चिन्तामणौ
"कुलरूपवयोविद्याबलैश्वर्यधनादिभिः । या भवेदात्मनः श्लाघा स गर्व इति
कथ्यते । उद्ग्रीवावेक्षणावज्ञाप्रतिज्ञातिर्भवेदिह  ॥ " इति। दुर्बलानिव
पुरुषान्  ॥  ३।२३।१९,२०  ॥   

  

राघवं तं बलोत्सिक्तं भ्रातरं चास्य लक्ष्मणम् ।  

अहत्वा सायकैस्तीक्ष्णैर्नोपावर्तितुमुत्सहे  ॥  ३।२३।२१  ॥   

सकामा भगिनी मे ऽस्तु पीत्वा तु रुधिरं तयोः ।  

यन्निमित्तस्तु रामस्य लक्ष्मणस्य विपर्ययः  ॥  ३।२३।२२  ॥   

न क्वचित्प्राप्तपूर्वो मे संयुगेषु पराजयः ।  

युष्माकमेतत्प्रत्यक्षं नानृतं कथयाम्यहम्  ॥  ३।२३।२३  ॥   

देवराजमपि क्रुद्धो मत्तैरावतयायिनम् ।  

वज्रहस्तं रणे हन्यां किं पुनस्तौ कुमानुषौ  ॥  ३।२३।२४  ॥   

सा तस्य गर्जितं श्रुत्वा राक्षसस्य महाचमूः ।  

प्रहर्षमतुलं लेभे मृत्युपाशावपाशिता  ॥  ३।२३।२५  ॥   

उत्सिक्तं गर्वितम्  ॥  ३।२३।२१२५  ॥   

  

समीयुश्च महात्मानो युद्धदर्शनकाङ्क्षिणः ।  

ऋषयो देवगन्धर्वाः सिद्धाश्च सह चारणैः  ॥  ३।२३।२६  ॥   

समेत्य चोचुः सहितास्ते ऽन्योन्यं पुम्यकर्मणः  ॥  ३।२३।२७  ॥   

समीयुः सङ्गताः । सहिताः लोकहितपराः । पुण्यकर्मणः पुण्यकर्माणः ।
दीर्घाभाव आर्षः  ॥  ३।२३।२६,२७  ॥   

  

स्वस्ति गोब्राह्मणेभ्यो ऽस्तु लोकानां ये ऽभिसङ्गताः ।  

जयतां राघवः सङ्ख्ये पौलस्त्यान् रजनीचरान्  ॥  ३।२३।२८  ॥   

चक्रहस्तो यथा युद्धे सर्वानसुरपुङ्गवान् ।  

एतच्चन्यच्च बहुशो ब्रुवाणाः परमर्षयः  ॥  ३।२३।२९  ॥   

जातकौतूहलास्तत्र विमानस्थाश्च देवताः ।  

ददृशुर्वाहिनीं तेषां राक्षसानां गतायुषाम्  ॥  ३।२३।३०  ॥   

लोकानामभिसङ्गता इति ये लोकानाम् अभिसङ्गताः अनुकूलाः तेभ्यो ऽपि
स्वस्त्यस्त्वित्यर्थः । जयतां जयतु । आर्ष आत्मने पदम् । सङ्ख्ये युद्धे ।
चक्रहस्तो विष्णुः । वाहिनीं सेनाम् । गतायुषां गन्तुमुद्युक्तायुषाम् ।
एतत् स्वस्तीत्यादिवाक्यम् । अन्यच्च राघवजयविषयकं वाक्यं ब्रुवाणाः
परमर्षयः विमानस्था देवताश्च जातकौतूहलाः सन्तः राक्षसानां वाहिनीं
ददृशुरिति सम्बन्धः  ॥  ३।२३।२८३०  ॥   

  

रथेन तु खरो वेगादुग्रसैन्यो विनिस्सृतः ।  

तं दृष्ट्वा राक्षसं भूयो राक्षसाश्च विनिस्सृताः  ॥  ३।२३।३१  ॥   

रथेनेति । वेगात् रथवेगात् । विनिस्सृतः गतः  ॥  ३।२३।३१  ॥   

  

श्येनगामी पृथुग्रीवो यज्ञशत्रुर्विहङ्गमः ।  

दुर्जयः करवीराक्षः परुषः कालकार्मुकः  ॥  ३।२३।३२  ॥   

मेघमाली महामाली सर्पास्यो रुधिराशनः ।  

द्वादशैते महावीर्याः प्रतस्थुरभितः खरम्  ॥  ३।२३।३३  ॥   

महाकपालः स्थूलाक्षः प्रमाथी त्रिशिरास्तथा ।  

चत्वार एते सेनान्यो दूषणं पृष्ठतो ययुः  ॥  ३।२३।३४  ॥   

श्येनेत्यादि । श्येनगाम्यादयो द्वादश खरामात्याः  ॥  ३।२३।३२३४  ॥   

  

सा भीमवेगा समराभिकामा महाबला राक्षसवीरसेना ।  

तौ राजपुत्रौ सहसाभ्युपेता माला ग्रहाणामिव चन्द्रसूर्यौ  ॥  ३।२३।३५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे त्रयोविंशः
सर्गः  ॥  २३  ॥   

  

सेति । समराभिकामा युद्धेप्सुः । ग्रहाणामङ्गारकादीनम्  ॥  ३।२३।३५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रयोविंशः सर्गः  ॥  २३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/03-raxo-hatyA/023_khareNotpAtadarshanam.md">
<details><summary><h3>शिरोमणी ...{Loading}...</h3></summary>



ससैन्यखरनिर्गमानन्तरकालिकं वृत्तान्तमाह--तदित्यादिभिः । महाघोरः
अतिभयङ्करः तुमुलः तुमुलशब्दकारी गर्दभारुणः
गर्दभनिष्ठारुण्यसदृशारुण्यवान् मेघ इति शेषः, घोरं भयङ्करं प्रयातं तद्बलं
खरसैन्यमुद्दिश्येति शेषः, अशिवममङ्गलं शोणितोदकमरुणजलं शोणितमेवोदकं वा
अभ्यवर्षत् अरुणो धूसरः "अव्यक्तरागस्त्वरुणः" इत्यमरः  ॥  ३।२३।१  ॥   

  

उत्पातान्तरमाह--निपेतुरिति । महाजवाः अतिवेगाः रथयुक्तास्तस्य तुरगा
अश्वाः समे निम्नोन्नतत्वरहिते पुष्पचिते पुष्पैरास्तृते राजमार्गे देशे
यदृच्छया निपेतुः  ॥  ३।२३।२  ॥   

  

उत्पातान्तरमाह--श्याममिति । श्यामं श्यामवर्णविशिष्टं रुधिरपर्यन्तं
रुधिरो रक्तवर्णविशिष्टः पर्यन्तः प्रान्तभागो यस्य तत् अलातचक्रप्रतिमं
वर्तुलाकारत्वेन अलातचक्रसदृशं परिवेषणं दिवाकरं सूर्यमण्डलं प्रतिगृह्य
प्रावृत्य बभूव  ॥  ३।२३।३  ॥   

  

चतुर्थमुत्पातमाह--तत इति । हेमदण्डं सुवर्णदण्डविशिष्टं
समुच्छ्रितमत्युन्नतं ध्वजमुपागम्य प्राप्य समाक्रम्य संनमय्य महाकायो
गृध्रः तस्थौ  ॥  ३।२३।४  ॥   

  

पञ्चमं षष्ठं चोत्पातमाह--जनेति । जनस्थानसमीपे समाक्रम्य प्राप्य खरस्वनाः
भयङ्करशब्दविशिष्टाः मांसादाः मृगपक्षिणः विविधान् अनेकप्रकारान् विस्वरान्
विरुद्धस्वरत्वविशिष्ठान् नादान् व्याजह्रुः अभिदीप्तायां सूर्यसंयुक्तायां
दिशियातुधानानां राक्षसानामशिवं शिवनिवर्तकं भैरवस्वनं शिवाः
श्रृगालस्त्रियश्च व्याजह्रुः । श्लोकद्वयमेकान्वयि  ॥  ३।२३।५६  ॥   

  

प्रथमोत्पातस्यैवाकारभेदेन भेदं प्रकल्प्य सप्तममुत्पातमाह--प्रभिन्नेति ।
प्रभिन्नगजसंकाशाः मत्तगजतुल्याः तोयशोणितधारिणः अरुणजलधारणशीलाः
भीमाम्बुवाहकाः भयङ्करमेघाः आकाशमनाकाशमवकाशरहितं प्रकाशरहितं वा चक्रुः अत
एव उद्धतमतिप्रवृद्धं घोरं भयोत्पादकमत एव रोमहर्षणं तिमिरमन्धकारो बभूव अत
एव दिशः प्रदिशश्च सुव्यक्तं सुस्फुटं न चकाशिरे अत एव क्षतजार्द्रसवर्णाभा
रुधिरक्लिन्नसमानवर्णप्रकाशा द्यौरिति शेषः, सन्ध्याकालं विनापि बभौ ।
सार्धश्लोकद्वयमेकान्वयि  ॥  ३।२३।७८  ॥   

  

अष्टममुत्पातमाह--खरमिति । घोराः मृगाः व्याघ्रादयः खगा उलूकादयः खरमभिमुखे
नेदुः  ॥  ३।२३।९  ॥   

  

नवममुत्पातमाहकङ्केति । भयशंसिनः कङ्कादयः अभिमुखे चुक्रुशुः ।
दशममुत्पातमाह--नित्येति । युद्धे नित्याशिवकराः नित्यममङ्गलप्रदर्शनवत्य
इत्यर्थः, अत एव घोरनिदर्शनाः भयङ्करदर्शनवत्यः शिवाः श्रृगालस्त्रियः
ज्वालोद्गारिभिर्ज्वालोद्गरणशीलैः आननैः बलस्य सैन्यस्य अभिमुखं नेदुः ।
पूर्वं सूर्यदिगभिमुखं शिवानाद उक्तः इदानीं सैन्याभिमुखमिति न
पौनरुक्त्यम्  ॥  ३।२३।१०  ॥   

  

एकादशमुत्पातमाह--कबन्ध इति । परिघाभासः परिघसदृशः कबन्धः छिन्नशिराः
पुरुषः भास्करान्तिके सूर्यसमीपे दृश्यते  ॥  ३।२३।११  ॥   

  

द्वादशं त्रयोदशं चोत्पातमाह--जग्राहेति । अपर्वणि पर्वाभावविशिष्टदिवसे
ऽपि सूर्यं स्वर्भानुः राहुर्जग्राह मारुतो वायुः शीघ्रं प्रवाति अत एव
दिवाकरो निष्प्रभो ऽभूत्  ॥  ३।२३।१२  ॥   

  

त्रयोदशं चतुर्दशं चाह--उत्पेतुरिति । खद्योतसप्रभाः खद्योत
समानकान्तयस्ताराः रात्रिं विनापि उत्पेतुः शुष्कपङ्कजाः शुष्कानि पङ्कजानि
यासां ताः अत एव संलीनमीनविहगाः संलनाः पङ्कादिष्वासक्ता मीनविहगाः यासां
ताः नलिन्यः सरस्यो बभूवुरिति शेषः  ॥  ३।२३।१३  ॥   

  

पञ्चदशं षोडशं चोत्पातमाह--तस्मिन्निति । द्रुमाः वृक्षाः पुष्पफलैर्विना
बभूवुः वातं विनापि जलधरारुणः धूसरवर्णविशिष्ट इत्यर्थः, रेणुः उद्धूतो
बभूव  ॥  ३।२३।१४  ॥   

  

सप्तदशमष्टादशं चाह--चीति । सारिकाः चीचीकूचीति वाश्यन्तः चीचीति च कूचीति
च शब्दं कुर्वत्यो बभूवुः । अनुकरणमेतत् वाश्यन्त इत्यार्षम् । सनिर्घोषाः
निर्घोषसहिता अत एव घोरदर्शना उत्काश्च निपेतुः  ॥  ३।२३।१५  ॥   

  

एकोनविंशतितममुत्पातमाह--प्रेति । नर्दमानस्य खरस्य संबन्धिनी सशैलवनकानना
मही चचाल । वनकाननयोः निबिडानिबिडत्वेन भेदात् न पौनरुक्त्यम्  ॥  ३।२३।१६
 ॥   

  

विंशतितमादित्रयमाहअस्य खरस्य सव्यो वामः भुजः प्राकम्पत, स्वरश्च अपसज्जत
हीनो ऽभवत्, सर्वतः पश्यमानस्य अस्य दुष्टिः सास्रा अश्रुसहिता संपद्यते
भवति  ॥  ३।२३।१७  ॥   

  

त्रयोविंशतितममाह--ललाट इति । ललाटे रुजा पीडा जाता तान् उदितान्
प्राप्तान् महोत्पातान् समीक्ष्यापि मोक्षात् अविवेकात् न न्यवर्तत  ॥ 
३।२३।१८  ॥   

  

अब्रवीदिति । प्रहसन् सन् सर्वान् राक्षसान् अब्रवीत् ।
तद्वचनाकारमाह--दुर्बलान् इमान् महोत्पातान् वीर्यात्
स्वप्रभावातिशयाद्धेतोः न चिन्तयामि । सार्धश्लोक एकान्वयी  ॥  ३।२३।१९  ॥   

  

स्वप्रभावातिशयमेवाह--तारा इति । नभस्तलात्तारा अपि शरैः पातयेयम्  ॥ 
३।२३।२०  ॥   

  

मृत्युमिति । संक्रुद्धो ऽहं मृत्युमपि मरणधर्मेण योजयामि
विध्वंसयामीत्यर्थः, अतः बलोत्सिक्तमतिबलं राघवमहत्वा उपावर्तितुं
निवर्तितुं न उत्सहे  ॥  ३।२३।२१  ॥   

  

यदिति । यन्निमित्तं यच्छूर्पणखाहेतोः रामस्य लक्ष्मणस्य च विपर्ययः
विरूपकरणसूचितमतिवैपरीत्यवर्तनं सा मे भगिनी तयोः रुधिरं पीत्वा सकामा
ऽस्तु  ॥  ३।२३।२२  ॥   

  

नेति । संयुगेषु संग्रामेषु पराजयः क्वचित्प्राप्तपूर्वः दृष्टपूर्वो न
एतद्युष्माकं प्रत्यक्षम्, अनृतं मिथ्या अहं न कथयामि  ॥  ३।२३।२३  ॥   

  

देवेति । क्रुद्धो ऽहं देवराजमपि हन्यां मानवौ किम्  ॥  ३।२३।२४  ॥   

  

सेति । मृत्युपाशावपाशिता मृत्युपाशबद्धा सा राक्षसानां महाचमूस्तस्य खरस्य
गर्जितं श्रुत्वा अतुलं प्रहर्षं लेभे  ॥  ३।२३।२५  ॥   

  

समेयुरिति । युद्धदर्शनकाङ्क्षिणः पुण्यकर्मणः पुण्यकर्माणः सहिताः
सर्वहितास्ते ऋष्यादयः समेयुः संघशः प्रापुः, समेत्य प्राप्य ऊचुश्च ।
पुण्यकर्मण इत्यत्र संज्ञापूर्वकविधेरनित्यत्वाद्दीर्घाभावः ।
अर्धत्रयमेकान्वयि  ॥  ३।२३।२६२७  ॥   

  

तद्वचनाकारमाह--स्वस्तीति । ये लोकसंमताः लोकेप्सितास्तेभ्यो
गोब्राह्मणेभ्यः स्वस्त्यस्तु पौलस्त्यान् राक्षसान् असुरसत्तमान्
विष्णुरिव राघवो जयताम् । सार्धश्लोक एकान्वयी  ॥  ३।२३।२८  ॥   

  

एतदिति । एतदन्यच्च ब्रुवाणाः परमर्षयः विमानस्था देवताश्च गतायुषां
राक्षसानां वाहिनीं सेनां ददृशुः  ॥  ३।२३।२९३०  ॥   

  

रथेनेति । खरो रथेन सैन्यस्याग्राद्विनिःसृतः । अर्धं पृथक्--श्येनेति ।
श्येनादयो द्वादश खरामात्याः खरमभितः प्रतस्थुः  ॥  ३।२३।३१३२  ॥   

  

महाकपाल इति । महाकपालादयश्चत्वारः दूषणं पृष्ठतो ऽन्वयुः  ॥  ३।२३।३३  ॥   

  

सेति । समराभिकाङ्क्षिणी राक्षसवीरसेना सूर्यचन्द्रमसौ ग्रहाणां मालेव तौ
राजपुत्रौ सहसा अभ्युपेता  ॥  ३।२३।३४  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
त्रयोविंशः सर्गः  ॥  ३।२३  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/03-raxo-hatyA/023_khareNotpAtadarshanam.md">
<details><summary><h3>तिलकम् ...{Loading}...</h3></summary>



अथ खरप्रस्थाने उत्पातवर्णनम्-- शोणितसहितमुदकम् । प्रयातं प्रस्थितं
गर्दभारुणो धूसरः तुमुलस्तुमुलशब्दः, अभ्यवर्षत् मेघ इति शेषः  ॥  ३।२३।१
 ॥   

  

रथयुक्ता रथे युक्ताः पुष्पचिते पुष्पयुते अनेन पातनिमित्तराहित्यम्  ॥ 
३।२३।२  ॥   

  

रुधिरो रक्तवर्णः पर्यन्तः प्रान्तभागो यस्य अलातचक्रप्रतिमं तद्वद्वर्तुलं
दिवाकरं प्रतिगृह्य सूर्यमण्डलेनात्यन्तं संबध्य  ॥  ३।२३।३,४  ॥   

  

खरस्वनाः परुषशब्दाः  ॥  ३।२३।५  ॥   

  

अभिदीप्तायां रवियुक्तायाम् "विवस्वदाप्ता भवति प्रदीप्ता" इति
वसन्तराजोक्तेः । शिवा यातुधानानामशिवमशुभं व्याजः  ॥  ३।२३।६  ॥   

  

"प्रभिन्नगज" इति पाठे मत्तगजेत्यर्थः । "प्रभिन्नगिरि" इति पाठे
गैरिकादिधातुस्राविण इत्यर्थः । तोयमिव शोणितं धरन्ति । अनाकाशमप्रकाशम्  ॥ 
३।२३।७  ॥   

  

उद्धतं सान्द्रम्  ॥  ३।२३।८  ॥   

  

क्षतजार्द्रसवर्णाभा रुधिरार्द्रवस्त्रादिसमानवर्णा सन्ध्येति विशेष्यम्
कालं विना बभौ । मेघेष्विति शेषः  ॥  ३।२३।९  ॥   

  

युद्धे नित्यमशिवकरा अशुभशंसिन्यः शिवा घोरनिदर्शना भयदर्शिकाः खरबलस्य
चाभिमुखं नेदुः । पूर्वं दिगभिमुखं शिवाशब्द उक्तः इदानीं
खरसैन्याभिमुख्येनेति भेदः । परिघाभासः परिघ आयुधविशेषस्तत्सदृशः कबन्धो
धूमकेतुरिति तीर्थः  ॥  ३।२३।१०,११ ॥   

  

शीघ्रं प्रचण्डं यथा भवति तथेत्यर्थः । संमुख इति शेषः  ॥  ३।२३।१२  ॥   

  

खद्योतसप्रभत्वं निस्तेजस्कत्वेन चाञ्चल्येन च  ॥  ३।२३।१३  ॥   

  

विना पुष्पफलैः पुष्पादिरहिता बभूवुरित्यर्थः । उद्धूत उत्क्षिप्तः
जलघरारुणो धूसरः  ॥  ३।२३।१४  ॥   

  

चीचीकूचीति शब्दानुकरणं वाश्यन्तः आर्षम् । न तु शिक्षितं शब्दमित्यर्थः  ॥ 
३।२३।१५,१६  ॥   

  

सव्यो वामः । स्वरश्चावसज्जत हीनो ऽभूदित्यर्थः  ॥  ३।२३।१७  ॥   

  

तानुत्पातानुत्थितान्समीक्ष्यापि मोहान्न न्यवर्तत युद्धयात्राया इति शेषः
 ॥  ३।२३।१८२०  ॥   

  

बलोत्सिक्तं बलाधिकम्  ॥  ३।२३।२१  ॥   

  

यन्निमित्तं शूर्पणखानिमित्तं विपर्ययः क्रूरबुद्धिरूपः  ॥  ३।२३।२२,२३  ॥   

  

एतन्मम पराजयाभावरूपं वस्तु  ॥  ३।२३।२४२६  ॥   

  

पुण्यकर्मणः पुण्यकर्माण इत्यर्थे आर्षम्  ॥  ३।२३।२७  ॥   

  

ये लोकानां संमता गोब्राह्मणव्यतिरिक्तास्तेभ्यश्च स्वस्तीत्यर्थः  ॥ 
३।२३।२८३० ॥   

  

सैन्यस्याग्राद्विनिःसृतः पूर्वं सैन्यसंबद्ध एव तदग्रभागे स्थितः, इदानीं
तु सेना बहुदूरे पृष्ठतस्त्यक्त्वा स्वयमेवाग्रे गत इत्यर्थः ।
श्येनगाम्यादयो द्वादश खरामात्याः  ॥  ३।२३।३१३३  ॥   

  

सा सेना । तौ राजपुत्रौ । सहसा तत्क्षणमेवाभ्युपेतेत्यन्वयः  ॥  ३।२३।३४
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे त्रयोविंशः सर्गः  ॥  ३।२३  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/03-raxo-hatyA/023_khareNotpAtadarshanam.md">
<details><summary><h3>द्राविडपाठः ...{Loading}...</h3></summary>


तस्मिन् याते जनस्थानादशिवं शोणितोदकम्।  
अभ्यवर्षन्महामेघस्तुमुलो गर्दभारुणः ॥ 3.23.1 ॥   
निपेतुस्तुरगास्तस्य रथयुक्ता महाजवाः।  
समे पुष्पचिते देशे राजमार्गे यदृच्छया ॥ 3.23.2 ॥   
श्यामं रुधिरपर्यन्तं बभूव परिवेषणम्।  
अलातचक्रप्रतिमं परिगृह्य दिवाकरम् ॥ 3.23.3 ॥   
ततो ध्वजमुपागम्य हेमदण्डं समुच्छ्रितम्।  
समाक्रम्य महाकायस्तस्थौ गृध्रः सुदारुणः ॥ 3.23.4 ॥   
जनस्थानसमीपे तु समागम्य खरस्वनाः।  
विस्वरान्विविधांश्चक्रुर्मांसादा मृगपक्षिणः ॥ 3.23.5 ॥   
व्याजह्रुश्च प्रदीप्तायां दिशि वै भैरवस्वनम्।  
अशिवं यातुधानानां शिवा घोरा महास्वनाः ॥ 3.23.6 ॥   
प्रभिन्नगिरि सङ्काशास्तोयशोणितधारिणः।  
आकाशं तदनाकाशं चक्रुर्मीमा बलाहकाः ॥ 3.23.7 ॥   
बभूव तिमिरं घोरमुद्धतं रोमहर्षणम्।  
दिशो वा विदिशो वापि न च व्यक्तं चकाशिरे ॥ 3.23.8 ॥   
खरस्याभिमुखा नेदुस्तदा घोरमृगाः खगाः।  
कङ्कगोमायुगृध्राश्च चुक्रुशुर्भयशंसिनः ॥ 3.23.9 ॥   
नित्याशुभकरा युद्धे शिवा घोरनिदर्शनाः।  
नेदुर्बलस्याभिमुखं ज्वालोद्गारिभिराननैः ॥ 3.23.10 ॥   
कबन्धः परिघाभासो दृश्यते भास्करान्तिके।  
जग्राह सूर्यं स्वर्भानुरपर्वणि महाग्रहः ॥ 3.23.11 ॥   
प्रवाति मारुतः शीघ्रं निष्प्रभोऽभूद्दिवाकरः।  
उत्पेतुश्च विना रात्रिं ताराः खद्योतसप्रभाः ॥ 3.23.12 ॥   
संलीनमीनविहगा नलिन्यः शुष्कपङ्कजाः।  
तस्मिन् क्षणे बभूवुश्च विना पुष्पफलैर्द्रुमाः ॥ 3.23.13 ॥   
उद्धूतश्च विना वातं रेणुर्जलधरारुणः।  
वीचीकूचिति वाश्यन्त्यो बभूवुस्तत्र शारिकाः ॥ 3.23.14 ॥   
उल्काश्चापि सनिर्घाता निपेतुर्घोरदर्शनाः।  
प्रचचाल मही सर्वा सशैलवनकानना ॥ 3.23.15 ॥   
खरस्य च रथस्थस्य नर्दमानस्य धीमतः।  
प्राकम्पत भुजः सव्यः स्वरश्चास्यावसज्जत ॥ 3.23.16 ॥   
सास्रा समपद्यते दृष्टिः पश्यमानस्य सर्वतः।  
ललाटेः च रुजा जाता न च मोहान्न्यवर्तत ॥ 3.23.17 ॥   
तान् समीक्ष्य महोत्पातानुत्थितान् रोमहर्षणान्।  
अब्रवीद्राक्षसान् सर्वान् प्रहसन् स खरस्तदा ॥ 3.23.18 ॥   
महोत्पातानिमान् सर्वानुत्थितान् घोरदर्शनान्।  
न चिन्तयाम्यहं वीर्याद्बलवान् दुर्बलानिव ॥ 3.23.19 ॥   
तारा अपि शरैस्थीक्ष्णैः पातयामि नभःस्थलात्।  
मृत्युं मरणधर्मेण सङ्क्रुद्धो योजयाम्यहम् ॥ 3.23.20 ॥   
राघवं तं बलोत्सिक्तं भ्रातरं चास्य लक्ष्मणम्।  
अहत्वा सायकैस्तीक्ष्णैर्नोपावर्तितुमुत्सहे ॥ 3.23.21 ॥   
सकामा भगिनी मेऽस्तु पीत्वा तु रुधिरं तयोः।  
यन्निमित्तस्तु रामस्य लक्ष्मणस्य विपर्ययः ॥ 3.23.22 ॥   
न क्वचित्प्राप्तपूर्वो मे संयुगेषु पराजयः।  
युष्माकमेतत्प्रत्यक्षं नानृतं कथयाम्यहम् ॥ 3.23.23 ॥   
देवराजमपि क्रुद्धो मत्तैरावतयायिनम्।  
वज्रहस्तं रणे हन्यां किं पुनस्तौ कुमानुषौ ॥ 3.23.24 ॥   
सा तस्य गर्जितं श्रुत्वा राक्षसस्य महाचमूः।  
प्रहर्षमतुलं लेभे मृत्युपाशावपाशिता ॥ 3.23.25 ॥   
समीयुश्च महात्मानो युद्धदर्शनकाङ्क्षिणः।  
ऋषयो देवगन्धर्वाः सिद्धाश्च सह चारणैः ॥ 3.23.26 ॥   
समेत्य चोचुः सहितास्तेऽन्योन्यं पुम्यकर्मणः ॥ 3.23.27 ॥   
स्वस्ति गोब्राह्मणेभ्योऽस्तु लोकानां येऽभिसङ्गताः।  
जयतां राघवः सङ्ख्ये पौलस्त्यान् रजनीचरान् ॥ 3.23.28 ॥   
चक्रहस्तो यथा युद्धे सर्वानसुरपुङ्गवान्।  
एतच्चन्यच्च बहुशो ब्रुवाणाः परमर्षयः ॥ 3.23.29 ॥   
जातकौतूहलास्तत्र विमानस्थाश्च देवताः।  
ददृशुर्वाहिनीं तेषां राक्षसानां गतायुषाम् ॥ 3.23.30 ॥   
रथेन तु खरो वेगादुग्रसैन्यो विनिस्सृतः।  
तं दृष्ट्वा राक्षसं भूयो राक्षसाश्च विनिस्सृताः ॥ 3.23.31 ॥   
श्येनगामी पृथुग्रीवो यज्ञशत्रुर्विहङ्गमः।  
दुर्जयः करवीराक्षः परुषः कालकार्मुकः ॥ 3.23.32 ॥   
मेघमाली महामाली सर्पास्यो रुधिराशनः।  
द्वादशैते महावीर्याः प्रतस्थुरभितः खरम् ॥ 3.23.33 ॥   
महाकपालः स्थूलाक्षः प्रमाथी त्रिशिरास्तथा।  
चत्वार एते सेनान्यो दूषणं पृष्ठतो ययुः ॥ 3.23.34 ॥   
सा भीमवेगा समराभिकामा महाबला राक्षसवीरसेना।  
तौ राजपुत्रौ सहसाभ्युपेता माला ग्रहाणामिव चन्द्रसूर्यौ ॥ 3.23.35 ॥   

</details>
</div>
