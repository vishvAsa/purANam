+++
title = "०३० हनुमत्संभ्रमः"
title_english = "030 Hanuma falls in dilemma"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-030-Hanuma_falls_in_dilemma.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/05-sItA-bhAShaNam/030_hanumatsaMbhramaH.md">
<details><summary><h3>IITK ...{Loading}...</h3></summary>

Hanuman decides to praise Rama within Sita's earshot.



#### श्लोकः
##### मूलम्
हनुमानपि विक्रान्तः सर्वं शुश्राव तत्त्वतः।  
सीतायास्त्रिजटायाश्च राक्षसीनां च तर्जनम्॥5.30.1॥

##### शब्दार्थः
विक्रान्तः valiant hero, हनुमानपि Hanuman also, सीतायाश्च Sita's, त्रिजटायाश्च Trijata's, सर्वम् everything, राक्षसीनाम् shedemons, तर्जनम् threatening, तत्त्वतः  in principle, शुश्राव heard.

##### आङ्ग्लानुवादः
The valiant hero Hanuman heard everything including the lamentation of Sita and the dream of Trijata and the threats of the demonesses.



#### श्लोकः
##### मूलम्
अवेक्षमाणस्तां देवीं देवतामिव नन्दने।  
ततो बहुविधां चिन्तां चिन्तयामास वानरः॥5.30.2॥

##### शब्दार्थः
ततः then, वानरः vanara, नन्दने in the Nandana garden, देवतामिव like the goddess, तां देवीम् to that deitylike Sita, अवेक्षमाणः  looking, बहुविधाम् many ways, चिन्ताम् चिन्तयामास reflected.

##### आङ्ग्लानुवादः
The sight of Sita who seemed a deity in the Nandana garden of Indra, set a chain of reflections in his mind ः



#### श्लोकः
##### मूलम्
यां कपीनां सहस्राणि सुबहून्ययुतानि च।  
दिक्षु सर्वासु मार्गन्ते सेयमासादिता मया॥5.30.3॥

##### शब्दार्थः
कपीनाम् of vanaras, सुबहूनि many, सहस्राणि thousands, अयुतानि च 10,000 soldiers सर्वासु all over, दिक्षु in directions, याम् whom, मार्गन्ते are searching, सा इयम् that Sita here, मया by myself, आसादिता she is found.

##### आङ्ग्लानुवादः
"This is Sita whom thousands of vanaras are searching in all directions.



#### श्लोकः
##### मूलम्
चारेण तु सुयुक्तेन शत्रोश्शक्तिमवेक्षता।  
गूढेन चरता तावदवेक्षितमिदं मया॥5.30.4॥

##### शब्दार्थः
सुयुक्तेन very carefully, शत्रोः enemy's, शक्तिमवेक्षता while seeing the strength, गूढेन in disguise, चरता roaming, चारेण a spy, मया by myself, इदम् this place, अवेक्षितं तावत् seen everything.

##### आङ्ग्लानुवादः
"Roaming everywhere incognito to ascertain carefully the strength of the enemy, I have seen everything.



#### श्लोकः
##### मूलम्
राक्षसानां विशेषश्च पुरी चेयमवेक्षिता।  
राक्षसाधिपतेरस्य प्रभावो रावणस्य च॥5.30.5॥

##### शब्दार्थः
राक्षसानाम् of the demons, विशेषश्च ability, इयम् this, पुरी च citadel also, अवेक्षिता had been seen, अस्य its, राक्षसाधिपतेः of the lord of demons, रावणस्य Ravana's, प्रभावश्च power also.

##### आङ्ग्लानुवादः
"I have seen the ability of the demons and the citadel of Lanka. I have seen the power of Ravana the demon king.



#### श्लोकः
##### मूलम्
युक्तं तस्याप्रमेयस्य सर्वसत्त्वदयावतः।  
समाश्वासयितुं भार्यां पतिदर्शनकाङ्क्षिणीम्॥5.30.6॥

##### शब्दार्थः
सर्वसत्त्वदयावतः who is compassionate to all, अप्रमेयस्य man of immeasureable prowess, तस्य his, पतिदर्शनकाङ्क्षिणीम् longing to see her husband, भार्याम् wife, समाश्वासयितुम् to console युक्तम् is the right action.

##### आङ्ग्लानुवादः
"It is the opportune time for me to comfort Sita eagerly waiting to see her husband who is of immeasurable prowess and who is compassionate to all beings.



#### श्लोकः
##### मूलम्
अहमाश्वासयाम्येनां पूर्णचन्द्रनिभाननाम्।  
अदृष्टदुःखां दुःखार्तां दुःखस्यान्तमगच्छतीम्॥5.30.7॥

##### शब्दार्थः
पूर्णचन्द्रनिभाननाम् who has the countenance of a fullmoon, अदृष्टदुःखाम् who has never seen suffering, दुःखार्ताम् experiencing sorrow, दुःखस्य from sorrrow, अन्तम् end, अगच्छतीम् not approaching, एनाम् her, अहम् I, आश्वासयामि will console.

##### आङ्ग्लानुवादः
"The moonfaced Sita had never experienced sorrow before. She sees no end to her sorrow and suffering. I will console her.



#### श्लोकः
##### मूलम्
यद्यप्यहमिमां देवीं शोकोपहतचेतनाम्।  
अनाश्वास्य गमिष्यामि दोषवद्गमनं भवेत्॥5.30.8॥

##### शब्दार्थः
शोकोपहतचेतना whose mind is overwhelmed with grief, इमां देवीम् this Sita, अहम् I, अनाश्वस्य without reassuring, यदि गमिष्यामि if I go, गमनम् destination (Kishkinda), दोषवत् is blameworthy, भवेत् would be.

##### आङ्ग्लानुवादः
"If I should return to Kishkindha without reassuring Sita, whose understanding has been clouded in grief I would be blamed.



#### श्लोकः
##### मूलम्
गते हि मयि तत्रेयं राजपुत्री यशस्विनी।  
परित्राणमविन्दन्ती जानकी जीवितं त्यजेत्॥5.30.9॥

##### शब्दार्थः
मयि when me, तत्र there, गते I go, यशस्विनी renowned, राजपुत्री princess, जानकी Janaki, परित्राणम् deliverance, अविन्दन्ती without getting, जीवितम् life, त्यजेत् she will give up.

##### आङ्ग्लानुवादः
"If I so back, this illustrious princess, Janaki will give up her life, finding no means of deliverance (from this tragic situation).



#### श्लोकः
##### मूलम्
मया च स महाबाहुः पूर्णचन्द्रनिभाननः।  
समाश्यासयितुं न्याय्यस्सीतादर्शनलालसः॥5.30.10॥

##### शब्दार्थः
महाबाहुः strongarmed hero, पूर्णचन्द्रनिभाननः face like the fullmoon, सीतादर्शनलालसः  
yearning to see Sita, सः that Rama, मया by me, समाश्वसयितुम् to provide comfort, न्याय्यः it is proper.

##### आङ्ग्लानुवादः
"I should provide some comfort to the strongarmed Rama with a face like the fullmoon yearning to see Sita.



#### श्लोकः
##### मूलम्
निशाचरीणां प्रत्यक्षमनर्हं चाभिभाषितम्।  
कथन्नु खलु कर्तव्यमिदं कृच्छ्रगतो ह्यहम्॥5.30.11॥

##### शब्दार्थः
निशाचरीणाम् of nightrangers, प्रत्यक्षम् in their presence, अभिभाषितम्  talking, अनर्हम् is not proper, इदम् this, कथम् how, कर्तव्यं खलु नु should be fulfilled, अहम् I, कृच्छ्रगतो हि I am in a predicament.

##### आङ्ग्लानुवादः
"I cannot talk to her in the presence of these nightroamers. How can I  discharge my duty in this predicament?



#### श्लोकः
##### मूलम्
अनेन रात्रिशेषेण यदि नाश्वास्यते मया।  
सर्वथा नास्ति सन्देहः परित्यक्ष्यति जीवितम्॥5.30.12॥

##### शब्दार्थः
अनेन by this, रात्रिशेषेण when a part of the night is still left, मया by me, नाश्वास्यते यदि if I do not comfort her, जीवितम् life, परित्यक्ष्यति she will give up, सर्वथा by all means, सन्देहः doubt, नास्ति not.

##### आङ्ग्लानुवादः
"If I do not comfort her before the remaining part of the night ends, she will give up her life. There is no doubt about it.



#### श्लोकः
##### मूलम्
रामश्च यदि पृच्छेन्मां किं मां सीताब्रवीद्वचः।  
किमहं तं प्रति ब्रूयामसंभाष्य सुमध्यमाम्॥5.30.13॥

##### शब्दार्थः
सीता Sita, माम् to me, किम् what, वचः words, अब्रवीत् spoke, रामश्च Rama also , माम् I am, पृच्छेद्यदि if he enquires, सुमध्यमाम् lady with beautiful waist, असंभाष्य without talking, अहम् I, तं प्रति to him, किम् what, ब्रूयाम् I can say.

##### आङ्ग्लानुवादः
"If Rama enquires about the message of Sita, this lady of beautiful waist, what can I speak without meeting and talking to her?



#### श्लोकः
##### मूलम्
सीतासन्देशरहितं मामितस्त्वरयाऽगतम्।  
निर्दहेदपि काकुत्स्थः क्रुद्धस्तीव्रेण चक्षुषा॥5.30.14॥

##### शब्दार्थः
सीतासन्देशरहितम् without any message from Sita, इतः from here, त्वरया at once, गतम् gone, माम् me, काकुत्थ्सः Rama, क्रुद्धः angry, तीव्रेण with a sharp, चक्षुषा with eyes, निर्दहेदपि will burn me.

##### आङ्ग्लानुवादः
"If I leave this place without any message from Sita, Rama will burn me with his eyes full of great anger.



#### श्लोकः
##### मूलम्
यदि चोद्योजयिष्यामि भर्तारं रामकारणात्।  
व्यर्थमागमनं तस्य ससैन्यस्य भविष्यति॥5.30.15॥

##### शब्दार्थः
रामकारणात् for the cause of Rama, भर्तारम् lord of vanaras, यदि च उद्योजयिष्यामि if i motivate him, ससैन्यस्य of him along with his army, तस्य his, आगमनम् coming, व्यर्थम् useless, भविष्यति will become.

##### आङ्ग्लानुवादः
"If I get the lord of vanaras and his army for the cause of Rama (without talking to Sita), their arrival will be useless (if Sita would have given up her life by then).



#### श्लोकः
##### मूलम्
अन्तरं त्वहमासाद्य राक्षसीनामिह स्थितः।  
शनैराश्वासयिष्यामि सन्तापबहुलामिमाम्॥5.30.16॥

##### शब्दार्थः
अहम् I, इह here, स्थितः waiting, राक्षसीनाम् of the demonesses, अन्तरम् some chance, आसाद्य after finding, सन्तापबहुलाम् deeply distressed, इमाम् this lady, शनैः slowly, आश्वासयिष्यामि will comfort her.

##### आङ्ग्लानुवादः
"I shall wait and speak to her slowly and console this deeply distressed lady when I get  
a chance to speak to her (when  these ogresses are asleep).



#### श्लोकः
##### मूलम्
अहं त्वतितनुश्चैव वानरश्च विशेषतः।  
चं चोदाहरिष्यामि मानुषीमिह संस्कृताम्॥5.30.17॥

##### शब्दार्थः
अहं तु I too, अतितनुश्च small body, विशेषतः more so, वानरश्च a vanara, इह here, सम्स्कृताम् sanskrit language, मानुषीम् of human, वाचं च and talk in, उदाहरिष्यामि I will adopt.

##### आङ्ग्लानुवादः
"I am indeed of small size and that too a monkey. Nevertheless I shall speak in Sanskrit, a language of the common people. (as the shedemons cannot understand that language).



#### श्लोकः
##### मूलम्
यदि वाचं प्रदास्यामि द्विजातिरिव संस्कृताम्।  
रावणं मन्यमाना मां सीता भीता भविष्यति॥5.30.18॥  
वानरस्य विशेषेण कथं स्यादभिभाषणम्।

##### शब्दार्थः
द्विजातिरिव like a brahmin, संस्कृताम् sanskrit, वाचम् language, यदि if I प्रदास्यामि will speak, सीता Sita, माम् me, रावणम् Ravana, मन्यमाना thinking, भीता भविष्यति will become scared, विशेषेण specially, वानरस्य vanara's, अभिभाषणम् talking, कथम् how, स्यात् would be.

##### आङ्ग्लानुवादः
"If I speak like a brahmin in sanskrit language she would be frightened thinking that I am Ravana and how would a vanara speak?



#### श्लोकः
##### मूलम्
अवश्यमेव वक्तव्यं मानुषं वाक्यमर्थवत्॥5.30.19॥  
मया सान्त्वयितुं शक्या नान्यथेयमनिन्दिता।

##### शब्दार्थः
अवश्यमेव certainly, मया by myself, अर्थवत् for that reason, मानुषम् common man's, वाक्यम् language, वक्तव्यम् should speak, अनिन्दिता siness lady, इयम् this, अन्यथा otherwise, सान्त्वयितुम् to pacify her, शक्या possible.

##### आङ्ग्लानुवादः
"I will certainly speak to her meaningfully in the language of the people. Otherwise it is  
not possible to pacify the sinless Sita.



#### श्लोकः
##### मूलम्
सेयमालोक्य मे रूपं जानकी भाषितं तथा॥5.30.20॥  
रक्षोभिस्त्रासिता पूर्वं भूयस्त्रासं गमिष्यति।

##### शब्दार्थः
पूर्वम् earlier, रक्षोभिः by the demons, त्रासिता frightened, सा इयम् this, जानकी Janaki, मे my, रूपम् form, तथा this way, भाषितम् speaking, आलोक्य on seeing, भूयः again, त्रासम् fear, गमिष्यति will experience.

##### आङ्ग्लानुवादः
"Since Janaki has already been frightened by the demons, she will be even more terrified seeing me in this form and hearing me speaking this way.



#### श्लोकः
##### मूलम्
ततो जातपरित्रासा शब्दं कुर्यान्मनस्विनी॥5.30.21॥  
जानमाना  विशालाक्षी रावणं कामरूपिणम्।

##### शब्दार्थः
ततः then, मनस्विनी sensitive woman, विशालाक्षी largeeyed, माम् me, कामरूपिणम् who can change form at will, रावणम् to Ravana, जानमाना she may think, जातपरित्रासा frightened, शब्दम् sound, कुर्यात् may make.

##### आङ्ग्लानुवादः
By seeing me in this form, sensitive largeeyed Sita will scream loudly thinking that I am Ravana who can assume any form at his free will.



#### श्लोकः
##### मूलम्
सीतया च कृते शब्दे सहसा राक्षसीगणाः।  
नानाप्रहरणो घोरः समेयादन्तकोपमः॥5.30.22॥

##### शब्दार्थः
सीतया by Sita's, शब्दे when sound, कृते is made, सहसा at once, नानाप्रहरणः holding different kinds of weapons, घोरः terrific ones, अन्तकोपमः comparable to the lord of death, राक्षसीगणः horde of ogresses, समेयात् would gather.

##### आङ्ग्लानुवादः
"If Sita screams, the  horde of terrific ogresses will at once gather, armed with dreadful weapons like Yama, the god of death.



#### श्लोकः
##### मूलम्
ततो मां सम्परिक्षिप्य सर्वतो विकृताननाः॥5.30.23॥  
वधे च ग्रहणे चैव कुर्युर्यत्नं यथाबलम्।

##### शब्दार्थः
ततः then, विकृताननाः women with hideous faces, माम् at me, सर्वतः from all directions, सम्परिक्षिप्य throwing down, वधे च to kill, ग्रहणे चैव and to capture me, यथाबलम् according to their strength, यत्नम् effort, कुर्युः will make.

##### आङ्ग्लानुवादः
"Then all these hideous ogresses will swarm round me and make efforts to capture me with all their strength and kill me.



#### श्लोकः
##### मूलम्
गृह्य शाखाः प्रशाखाश्च स्कन्धांश्चोत्तमशाखिनाम्॥5.30.24॥  
दृष्ट्वा विपरिधावन्तं भवेयुर्भयशङ्किताः।

##### शब्दार्थः
उत्तमशाखिनाम् of good trees, शाखाः branches, प्रशाखाश्च and side branches, स्कन्धांश्च and trunks, गृह्य by holding, विपरिधावन्तम् running away, दृष्ट्वा seeing, भयशङ्किताः get scared, भवेयुः will be.

##### आङ्ग्लानुवादः
"Seeing me holding big and small branches of large trees and leaping from one place to the other, the ogresses will get scared.



#### श्लोकः
##### मूलम्
मम रूपं च सम्प्रेक्ष्य वने विचरतो महत्॥5.30.25॥  
राक्षस्यो भयवित्रस्ता भवेयुर्विकृताननाः।

##### शब्दार्थः
विकृताननाः with hideous faces, राक्षस्यः ogresses, वने in the grove, विचरतः roaming, मम me, महत् great, रूपम् form, सम्प्रेक्ष्य glancing, भयवित्रस्ताः very scared, भवेयुः will be.

##### आङ्ग्लानुवादः
"These ogresses with their hideous faces will be frightened on looking at my huge form moving in this grove.



#### श्लोकः
##### मूलम्
ततः कुर्युस्समाह्वानं राक्षस्यो रक्षसामपि॥5.30.26॥  
राक्षसेन्द्रनियुक्तानां राक्षसेन्द्रनिवेशने।

##### शब्दार्थः
ततः thereafter, राक्षस्यः ogresses, राक्षसेन्द्रनिवेशने in the residence of the king of demons, राक्षसेन्द्रनियुक्तानाम् engaged by the demon king to guard, रक्षसाम् अपि of the demons also, समाह्वानम् drawing their attention, कुर्युः they will do.

##### आङ्ग्लानुवादः
"Thereafter the ogresses will draw the attention of demon guards engaged by the king of demons at his residence towards me.



#### श्लोकः
##### मूलम्
ते शूलशक्तिनिस्त्रिंशविविधायुधपाणयः॥5.30.27॥  
आपतेयुर्विमर्देऽस्मिन्वेगेनोद्वेगकारणात्।

##### शब्दार्थः
ते those, तस्मिन् in that, विमर्दे in war, शूलशक्तिनिस्त्रिंशविविधायुधपाणयः holding different kinds of weapons such as spears, tridents and swords, उद्वेगकारणात् due to fear, वेगेन speedily, आपतेयुः will collect.

##### आङ्ग्लानुवादः
"Those ogresses due to fear will come speedily, armed with spears, tridents, swords and different kinds of weapons for a combat.



#### श्लोकः
##### मूलम्
समृद्धस्तैस्तु परितो विधमन् रक्षसां बलम्॥5.30.28॥  
शक्नुयां न तु संप्राप्तुं परं पारं महोदधेः।

##### शब्दार्थः
तैः by them, परितः around me, समृद्धः filled, रक्षसाम् of demons, बलम् power, विधमन् while subduing, महोदधेः great sea, परं पारम् to the other side, सम्प्राप्तुम् to reach, न शक्नुयाम् not be possib.le

##### आङ्ग्लानुवादः
"With them around me, I may not be able to  reach the other end of the ocean (my strength spent in the combat.)



#### श्लोकः
##### मूलम्
मां वा गृह्णीयुराप्लुत्य बहवश्शीघ्रकारिणः॥5.30.29॥  
स्यादियं चागृहीतार्था मम च ग्रहणं भवेत्।

##### शब्दार्थः
शीघ्रकारिणः prompt, बहवः a large number, आप्लुत्य jumping into the sky, माम् me, गृह्णीयुः वा may catch me, इयं च this lady, अगृहीतार्था may not receive the message, स्यात् may be, मम my, ग्रहणं च arrest, भवेत् will be done.

##### आङ्ग्लानुवादः
"The ogres who are in large numbers, here are very prompt to act. They will jump into the sky and bind me. Sita will not receive the message and I will be taken into custody by the demons.



#### श्लोकः
##### मूलम्
हिंसाभिरुचयो हिंस्युरिमां वा जनकात्मजाम्॥5.30.30॥  
विपन्नं स्यात्ततः कार्यं रामसुग्रीवयोरिदम्।

##### शब्दार्थः
वा or, हिंसाभिरुचयः keen on indulging in violence, इमाम् this lady, जनकात्मजाम् daughter of Janaka, हिंस्युः harm her, ततः then, रामसुग्रीवयोः of Rama and Sugriva, इदम् this, कार्यम् mission, विपन्नं स्यात् will fail.

##### आङ्ग्लानुवादः
"These demons who are keen on indulging in violence will harm Janaka's daughter. Then the mission of Rama and Sugriva will also fail.



#### श्लोकः
##### मूलम्
उद्देशे नष्टमार्गेऽस्मिन् राक्षसैः परिवारिते॥5.30.31॥  
सागरेण परिक्षिप्ते गुप्ते वसति जानकी।

##### शब्दार्थः
जानकी Janaki, नष्टमार्गे in a hidden location, राक्षसैः by the ogres, परिवारिते surrounded, सागरेण by the ocean, परिक्षिप्ते surrounded allover, गुप्ते in a secret place, अस्मिन् in this, उद्धेशे in this, वसति staying.

##### आङ्ग्लानुवादः
"Janaki is staying in this untraceable location surrounded by demons. And this location is a secret place surrounded by the ocean .



#### श्लोकः
##### मूलम्
विशस्ते वा गृहीते वा रक्षोभिर्मयि संयुगे॥5.30.32॥  
नान्यं पश्यामि रामस्य सहायं कार्यसाधने।

##### शब्दार्थः
मयि me, संयुगे in a battle, रक्षोभिः by ogres, विशस्ते वा if I am killed, गृहीते वा or captured,  
रामस्य of Rama, कार्यसाधने to accomplish the task, अन्यम् another, सहायम् help, न पश्यामि I do not see.

##### आङ्ग्लानुवादः
"If I am killed in the combat or captured by the demons, I do not see another person who can help in accomplishing this task.



#### श्लोकः
##### मूलम्
विमृशंश्च न पश्यामि यो हते मयि वानरः॥5.30.33॥  
शतयोजनविस्तीर्णं लङ्घयेत महोदधिम्।

##### शब्दार्थः
मयि when I am, हते killed, यः whosoever, वानरः vanara, शतयोजनविस्तीर्णम् extended over a distance of hundred yojanas, महोदधिम् the ocean, लङ्घयेत् can leap over, विमृशन् च even while reflecting carefully, न पश्यामि I cannot see.

##### आङ्ग्लानुवादः
"When I am killed here, I cannot see any other vanara who can leap over a hundred yojanas of the ocean (to reach this place).



#### श्लोकः
##### मूलम्
कामं हन्तुं समर्थोऽस्मि सहस्राण्यपि रक्षसाम्॥5.30.34॥  
न तु शक्ष्यामि सम्प्राप्तुं परं पारं महोदधेः।

##### शब्दार्थः
रक्षसाम् of demons, सहस्राण्यपि even thousands of them, हन्तुम् to kill, समर्थः capable, अस्मि कामम् I am surely, तु also, महोदधेः of the ocean, परं पारम् to cross over, सम्प्राप्तुम् to reach, न शक्ष्यामि it may not be possible.

##### आङ्ग्लानुवादः
"I may be capable of killing even thousands of demons but thereafter (thoroughly exhausted) reach the other side of the ocean.



#### श्लोकः
##### मूलम्
असत्यानि च युद्धानि संशयो मे न रोचते॥5.30.35॥  
कश्च निस्संशयं कार्यं कुर्यात्प्राज्ञः ससंशयम्।

##### शब्दार्थः
युद्धानि battles, असत्यानि च not true, संशयः doubtful, मे I, न रोचते it does not please me, कः who, प्राज्ञः wise man, निःसंशयम् without any doubt, कार्यम् task, ससंशयम् without any doubt, कुर्यात् will take up.

##### आङ्ग्लानुवादः
"Battles, no doubt, are unpredictable. Which wise man with a sound intellect will take up a doubtful work unhesitatingly?



#### श्लोकः
##### मूलम्
प्राणत्यागश्च वैदेह्या भवेदनभिभाषणे॥5.30.36॥  
एष दोषो महान्हि स्यान्मम सीताभिभाषणे।

##### शब्दार्थः
अनभिभाषणे if I do not speak, वैदेह्याः of Vaidehi, प्राणत्यागश्च abandonement of life, भवेत् may be, सीताभिभाषणे on talking to Sita, मम to me, एषः such, महान् great, दोषः drawback, स्यात् will be.

##### आङ्ग्लानुवादः
"If I talk to Vaidehi it will be a great mistake on my part.If I do not speak to Vaidehi she may give up her life.



#### श्लोकः
##### मूलम्
भूताश्चार्था विनश्यन्ति देशकालविरोधिताः॥5.30.37॥  
विक्लवं दूतमासाद्य तमः सूर्योदये यथा।

##### शब्दार्थः
विक्लवम् a confused person, दूतम् messenger, आसाद्य by appointing, भूताः even sure ones, अर्थाः missions, देशकालविरोधिताः if place and time are not propitious, सूर्योदये at Sunrise, तमः यथा like the darkness, विनश्यन्ति will be destroyed.

##### आङ्ग्लानुवादः
"Even well planned diplomatic missions fail like darkness dispelled at Sunrise if the messenger is confused and if the place and time are not propitious for them.



#### श्लोकः
##### मूलम्
अर्थानर्थान्तरे बुद्धिनिश्चितापि न शोभते॥5.30.38॥  
घातयन्ति हि कार्याणि दूताः पण्डितमानिनः।

##### शब्दार्थः
अर्थानर्थान्तरे swinging from a course of action or an action leading to calamity, बुद्धि intelligence, निश्चितापि though decided, न शोभते not proper, पण्डितमानिनः selfstyled scholars, दूताः messengers, कार्याणि their missions, घातयन्ति हि will be destroyed.

##### आङ्ग्लानुवादः
"Swinging from a course of action or an action leading to calamity is not proper.  
Messengers who assume that they are scholars (blinded by ego) destroy their mission.



#### श्लोकः
##### मूलम्
न विनश्येत्कथं कार्यं वैक्लब्यं न कथं भवेत्॥5.30.39॥  
लङ्घनं च समुद्रस्य कथं नु न वृथा भवेत्।

##### शब्दार्थः
कार्यम् task, कथम् how, न विनश्येत् may not be spoilt, वैक्लब्यम् failure, कथम् how, न भवेत् not be allowed to take place, समुद्रस्य ocean's, लङ्घनं च crossing, कथं नु how indeed, वृथा wasteful, न भवेत् not to be.

##### आङ्ग्लानुवादः
"How can the mission succeed? How can failure of mission be avoided? How can the crossing of the great ocean be not wasted?"



#### श्लोकः
##### मूलम्
कथं नु खलु वाक्यं मे शृणुयान्नोद्विजेत वा।  
इति सञ्चिन्त्य हनुमांश्चकार मतिमान्मतिम्॥5.30.40॥

##### शब्दार्थः
मे वाक्यम् my words, कथं नु how to, शृणुयायात् she may listen, न उद्विजेत वा and not get agitated, इति thus, सञ्चिन्त्य reflecting, मतिमान् wise, हनुमान् Hanuman, मतिम् in his mind, चकार exercised.

##### आङ्ग्लानुवादः
Wise Hanuman came to a decision after reflecting in his mind about how not to create fear in Sita (while communicating with her.)



#### श्लोकः
##### मूलम्
राममक्लिष्टकर्माणं सुबन्धुमनुकीर्तयन्॥5.30.41॥  
नैनामुद्वेजयिष्यामि तद्बन्धुगतमानसाम्।

##### शब्दार्थः
अक्लिष्टकर्माणम् one who is judicious in action, सुबन्धुम् very dear to her, रामम् Rama, अनुकीर्तयन् by praising him, तद्बन्धुगतमानसाम् since her mind is absorbed in him, एनाम् her, नोद्वेजयिष्यामि I will not create fear.

##### आङ्ग्लानुवादः
"By praising Rama who is very dear, who is judicious in action and in whom her mind is absorbed, I will not create fear.



#### श्लोकः
##### मूलम्
इक्ष्वाकूणां वरिष्ठस्य रामस्य विदितात्मनः॥5.30.42॥  
शुभानि धर्मयुक्तानि वचनानि समर्पयन्।  
श्रावयिष्यामि सर्वाणि मधुरां प्रब्रुवन् गिरम्॥5.30.43॥  
श्रद्धास्यति यथाहीयं तथा सर्वं समादधे।

##### शब्दार्थः
इक्ष्वाकूणाम् in Ikshvaku race, वरिष्ठस्य of the esteemed person, विदितात्मनः of the knower of the self, रामस्य Rama's, शुभानि auspicious, वचनानि words, समर्पयन् by offering, मधुराम् sweet, गिरम् word, प्रब्रुवन् while uttering, सर्वाणि everything, श्रावयिष्यामि will make her listen, इयम् this, यथा as, श्रद्धास्यति will trust me, सर्वम् everything, समाददे I will present.

##### आङ्ग्लानुवादः
"I shall present in auspicious words the esteemed Rama of Ikshvaku family who is a knower of self and make her listen to everything in such a sweet manner that she will trust me.



#### श्लोकः
##### मूलम्
इति स बहुविधं महानुभावो  
जगतिपतेः प्रमदामवेक्षमाणः।  
मधुरमवितथं जगाद वाक्यं  
द्रुमविटपान्तरमास्थितो हनूमान्॥5.30.44॥

##### शब्दार्थः
महानुभावः magnanimous, सः हनूमान् that Hanuman, द्रुमविटपान्तरम् behind the branch of the tree, आस्थितः seated, जगतिपतेः of the lord of the universe, प्रमदाम् wife, अवेक्षमाणः seeing, बहुविधम् in many ways, अवितथम् faithful, वाक्यम् words, इति thus, जगाद spoke

##### आङ्ग्लानुवादः
Highsouled Hanuman seated on the branch of the tree without being seen began to speak faithfully in praise of the lord of the universe in many ways while looking at her.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे त्रिंशस्सर्गः॥  
Thus ends the thirtieth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/05-sItA-bhAShaNam/030_hanumatsaMbhramaH.md">
<details><summary><h3>भूषणम् ...{Loading}...</h3></summary>



हनुमानपि विश्रान्तः सर्वं शुश्राव तत्त्वतः ।  

सीतायास्त्रिजटायाश्च राक्षसीनां च तर्जनम्  ॥  ५।३०।१ ॥   

हनुमानपीत्यादि । विक्रान्तः पराक्रमशाली । सीतायास्त्रिजटायाश्च सर्वं
सर्ववृत्तान्तम् । तर्जनं तर्जनवचनम्  ॥  ५।३०।१ ॥   

  

अवेक्षमाणस्तां देवीं देवतामिव नन्दने ।  

ततो बहुविधां चिन्तां चिन्तयामास वानरः  ॥  ५।३०।२ ॥   

अवेक्षमाण इति । चिन्तां चिन्तयामास चिन्तां चकार  ॥  ५।३०।२ ॥   

  

यां कपीनां सहस्राणि सुबहून्ययुतानि च ।  

दिक्षु सर्वासु मार्गन्ते सेयमासादिता मया  ॥  ५।३०।३ ॥   

यामिति, सर्ववानराभिलषितो ऽर्थो मयैकेन लब्ध इति विस्मितवान्  ॥  ५।३०।३ ॥   

  

चारेण तु सुयुक्तेन शत्रोः शक्तिमवेक्षता ।  

गूढेन चरता तावदवेक्षितमिदं मया  ॥  ५।३०।४ ॥   

राक्षसानां विशेषश्च पुरी चेयमवेक्षिता ।  

राक्षसाधिपतेरस्य प्रभावो रावणस्य च  ॥  ५।३०।५ ॥   

इदं वक्ष्यमाणम् । तावत् कार्त्स्न्येन  ॥  ५।३०।४,५ ॥   

  

युक्तं तस्याप्रमेयस्य सर्वसत्त्वदयावतः ।  

समाश्वासयितुं भार्यां पतिदर्शनकांक्षिणीम्  ॥  ५।३०।६ ॥   

समाश्वासयितुं युक्तं न्याय्यम्  ॥  ५।३०।६ ॥   

  

अहमाश्वासयाम्येनां पूर्णचन्द्रनिभाननाम् ।  

अदृष्टदुःखां दुःखार्तां दुःखस्यान्तमगच्छतीम्  ॥  ५।३०।७ ॥   

यद्यप्यहमिमां देवीं शोकोपहतचेतनाम् ।  

अनाश्वास्य गमिष्यामि दोषवद् गमनं भवेत्  ॥  ५।३०।८ ॥   

अहमिति । आश्वासयामि "वर्तमानसामीप्ये वर्तमानवद्वा" इति लट्  ॥ 
५।३०।७८ ॥   

  

गते हि मयि तत्रेयं राजपुत्री यशस्विनी ।  

परित्राणमविन्दन्ती जानकी जीवितं त्यजेत्  ॥  ५।३०।९ ॥   

दोषवत्त्वमुपपादयति गते हीति  ॥  ५।३०।९ ॥   

  

मया च स महाबाहुः पूर्णचन्द्रनिभाननः ।  

समाश्वासयितुं न्याय्यः सीतादर्शनलालसः  ॥  ५।३०।१० ॥   

निशाचरीणां प्रत्यक्षमनर्हं चापि भाषणम् ।  

कथं तु खलु कर्तव्यमिदं कृच्छ्रगतो ह्यहम्  ॥  ५।३०।११ ॥   

अनेन रात्रिशेषेण यदि नाश्वास्यते मया ।  

सर्वथा नास्ति सन्देहः परित्यक्ष्यति जीवितम्  ॥  ५।३०।१२ ॥   

समाश्वासयितुं न्याय्यः, सीतासन्देशकथनेनेति शेषः  ॥  ५।३०।१०१२ ॥   

  

रामश्च यदि पृच्छेन्मां किं मां सीता ऽब्रवीद्वचः ।  

किमहं दं प्रतिब्रूयामसम्भाष्य सुमध्यमाम्  ॥  ५।३०।१३ ॥   

सीतासन्देशरहितं मामितस्त्वरया गतम् ।  

निर्दहेदपि काकुत्स्थः क्रुद्धस्तीव्रेण चक्षुषा  ॥  ५।३०।१४ ॥   

सीता ऽब्रवीद्वच इत्यत्रेतिकरणं द्रष्टव्यम्  ॥  ५।३०।१३१४ ॥   

  

यदि चोद्योजयिष्यामि भर्तारं रामकारणात् ।  

व्यर्थमागमनं तस्य ससैन्यस्य भविष्यति  ॥  ५।३०।१५ ॥   

भर्त्तारं सुग्रीवम् । व्यर्थम् अनाश्वास्य गमने तदागमनपर्यन्तं देव्याः
प्राणानवस्थानादिति भावः  ॥  ५।३०।१५ ॥   

  

अन्तरं त्वहमासाद्य राक्षसीनामिह स्थितः ।  

शनैराश्वासयिष्यामि सन्तापबहुलामिमाम्  ॥  ५।३०।१६ ॥   

राक्षसीनाम् अन्तरम् अवकाशं विच्छेदं वा, राक्षस्यासन्निधानसमयमित्यर्थः  ॥ 
५।३०।१६ ॥   

  

अहं त्वति तनुश्चैव वानरश्च विशेषतः ।  
वाचं चोदाहरिष्यामि मानुषीमिह संस्कृताम् । ५।३०।१७  ॥   

अहं त्विति । अतितनुः अतिसूक्ष्मतनुः । संस्कृतां
प्रयोग-सौष्ठव-लक्षण-संस्कार-युक्ताम्  ॥  ५।३०।१७ ॥   

  

यदि वाचं प्रदास्यामि द्विजातिरिव संस्कृताम् ।  
रावणं मन्यमाना मां सीता भीता भविष्यति ।  
वानरस्य विशेषेण कथं स्यादभिभाषणम्  ॥  ५।३०।१८ ॥   

गीर्वाणभाषया व्यवहारे दोषमाह--यदीति  ॥  ५।३०।१८ ॥   

  

अवश्यमेव वक्तव्यं मानुषं वाक्यमर्थवत् ।  
मया सान्त्वयितुं शक्या नान्यथेयमनिन्दिता  ॥  ५।३०।१९ ॥   

अथ मानुषभाषया व्यवहर्तव्यत्वं निश्चिनोति-- अवश्यमिति । अत्र वाक्यस्य
मानुषत्वं कोसलदेशवर्तिमनुष्यसंबन्धित्वं विवक्षितम् । तादृग्वाक्यस्यैव
देवीपरिचितत्वात्  ॥  ५।३०।१९ ॥   

  

सेयमालोक्य मे रूपं जानकी भाषितं तथा ।  

रक्षोभिस्त्रासिता पूर्वं भूयस्त्रासं गमिष्यति  ॥  ५।३०।२० ॥   

एवं मानुषभाषया व्यवहर्तव्यत्वं निश्चित्य संप्रति तयापि भाषया ऽनेन
वानररूपेण पुरः स्थित्वा ऽभिभाषणे दोषो ऽस्तीति विचारयति सेयमिति  ॥ 
५।३०।२० ॥   

  

ततो जातपरित्रासा शब्दं कुर्यान्मनस्विनी ।  

जानमाना विशालाक्षी रावणं कामरूपिणम्  ॥  ५।३०।२१ ॥   

सीतया च कृते शब्दे सहसा राक्षसीगणः ।  

नानाप्रहरणो घोरः समेयादन्तकोपमः  ॥  ५।३०।२२ ॥   

ततो मां संपरिक्षिप्य सर्वतो विकृताननाः ।  

वधे च ग्रहणे चैव कुर्युर्यत्नं यथाबलम्  ॥  ५।३०।२३ ॥   

जानमाना जानाना । मुमागम आर्षः  ॥  ५।३०।२१२३ ॥   

  

गृह्य शाखाः प्रशाखाश्च स्कन्धांश्चोत्तमशाखिनाम् ।  

दृष्ट्वा विपरिधावन्तं भवेयुर्भयशङ्किताः  ॥  ५।३०।२४ ॥   

मम रूपं च सम्प्रेक्ष्य वने विचरतो महत् ।  

राक्षस्यो भयवित्रस्ता भवेयुर्विकृताननाः  ॥  ५।३०।२५ ॥   

ततः कुर्युः समाह्वानं राक्षस्यो रक्षसामपि ।  

राक्षसेन्द्रनियुक्तानां राक्षसेन्द्रनिवेशने  ॥  ५।३०।२६ ॥   

प्रशाखाः उपशाखाः । विपरिधावर्तं, मामिति शेषः  ॥  ५।३०।२४२६ ॥   

  

ते शूलशक्तिनिस्त्रिंशविविधायुधपाणयः ।  

आपतेयुर्विमर्दे ऽस्मिन् वेगेनोद्विग्नकारिणः  ॥  ५।३०।२७ ॥   

उद्विग्नकारिणः उद्वेगकारिणः । ५।३०।२७  ॥   

  

संरुद्धस्तैस्तु परितो विधमन् रक्षसां बलम् ।  

शक्नुयां न तु संप्राप्तुं परं पारं महोदधेः  ॥  ५।३०।२८ ॥   

तैः परितः संरुद्धः अत एव रक्षसां बलं विधमन् प्रहरन् अहं महोदधेः परं पारं
प्राप्तुं न शक्नुयामित्यन्वयः  ॥  ५।३०।२८ ॥   

  

मां वा गृह्णीयुराप्लुत्य बहवः शीघ्रकारिणः ।  

स्यादियं चागृहीतार्था मम च ग्रहणं भवेत्  ॥  ५।३०।२९ ॥   

हिंसाभिरुचयो हिंस्युरिमां वा जनकात्मजाम् ।  

विपन्नं स्यात्ततः कार्यं रामसुग्रीवयोरिदम्  ॥  ५।३०।३० ॥   

अगृहीतार्था अविदितरामसन्देशार्था  ॥  ५।३०।२९३० ॥   

  

उद्देशे नष्टमार्गे ऽस्मिन् राक्षसैः परिवारिते ।  

सागरेण परिक्षिप्ते गुप्त वसति जानकी  ॥  ५।३०।३१ ॥   

उद्देश इति । उद्देश प्रदेशे । नष्टमार्गे अदृष्टमार्गे । उक्तविशेषणे
उद्देशे वसति इत्यन्वयः  ॥  ५।३०।३१ ॥   

  

विशस्ते वा गृहीते वा रक्षोभिर्मयि संयुगे ।  

नान्यं पश्यामि रामस्य साहाय्यं कार्यसाधने  ॥  ५।३०।३२ ॥   

विशस्ते वेति । सहाय एव साहाय्यः तम् । कार्यसाधने  

सीतादर्शननिवेदनलक्षणकार्यसाधने  ॥  ५।३०।३२ ॥   

  

विमृशंश्च न पश्यामि यो हते मयि वानरः ।  

शतयोजनविस्तीर्णं लङ्गयेत महोदधिम्  ॥  ५।३०।३३ ॥   

कामं हन्तुं समर्थो ऽस्मि सहस्राण्यपि रक्षसाम् ।  

नतु शक्ष्यामि संप्राप्तुं परं पारं महोदधेः  ॥  ५।३०।३४ ॥   

विमृशन्निति । यो लङ्घयेत तं न पश्यामीत्यन्वयः  ॥  ५।३०।३३३४ ॥   

  

असत्यानि च युद्धानि संशयो मे न रोचते ।  

कश्च निस्संशयं कार्यं कुर्यात् प्राज्ञः ससंशयम्  ॥  ५।३०।३५ ॥   

असत्यानि अनिश्चितजयापजयानि । क्लेशस्तु भूयानिति भावः । ततो नैतन्मम
मतमित्याह संशय इति । संशयः संशयितार्थः । स च सङ्ग्रामः । अथापि तथाकरणे स
एव कार्यहन्ता बुद्धिहीनो निन्दाभाजनं चेत्याशयोनाह कश्चेति । प्राज्ञः कः
ससंशयं कार्यं निस्संशयं निर्विचारम् कुर्यात्?  ॥  ५।३०।३५ ॥   

  

प्राणत्यागश्च वैदेह्या भवेदनभिभाषणे ।  

एष दोषो महान् हि स्यान्मम सीताभिभाषणे  ॥  ५।३०।३६ ॥   

अनभिभाषणे रामसंदेशानिवेदने । एष दोषः
पूर्वोक्तसीतीसंत्रासाक्रोशतन्निमित्तराक्षसागमनादिः । सीताभिभाषणे
वानररूपेण पुरः स्थित्वा ऽभिभाषणे  ॥  ५।३०।३६ ॥   

  

भूताश्चार्था विनश्यन्ति देशकालविरोधिताः ।  

विक्लवं दूतमासाद्य तमः सूर्योदये यथा  ॥  ५।३०।३७ ॥   

भूताश्चार्थाः निष्पन्नार्थाः । विक्लवम् अविवेकिनम् दूतमासाद्य
देशकालविरोधिताः सन्तः सूर्योदये तमो यथा विनश्यति तथा विनश्यन्तीति
सम्बन्धः  ॥  ५।३०।३७ ॥   

  

अर्थानर्थान्तरे बुद्धिर्निश्चिता ऽपि न शोभते ।  

घातयन्ति हि कार्याणि दूताः पण्डितमानिनः  ॥  ५।३०।३८ ॥   

अत्र विक्लवं दूतमासाद्येत्यनुषज्यते । अर्थानर्थान्तरे कार्याकार्यविषये ।
निश्चितापि स्वामिना सचिवैः सह निश्चितापि बुद्धिः विक्लवं दूतमासाद्य न
शोभते । अकिंचित्करा भवतीत्यर्थः । एतदेवोपपादयति घातयन्तीति  ॥ 
५।३०।३८ ॥   

  

न विनश्येत् कथं कार्यं वैक्लव्यं न कथं भवेत् ।  

लङ्घनं च समुद्रस्य कथं नु न वृथा भवेत्  ॥  ५।३०।३९ ॥   

प्रागुक्ता दूतदोषाः स्वस्मिन्यथा न स्युस्तथा कर्तव्यमित्याह न
विनश्येदिति । कार्यं स्वामिकार्यम् । कथं केन प्रकारेण न विनश्येत् ।
वैक्लव्यं बुद्धिहीनता मम कथं न भवेत् । समुद्रलङ्घनं कथं न वृथा भवेत्,
तथा कर्तव्यमिति शेषः  ॥  ५।३०।३९ ॥   

  

कथं नु खलु वाक्यं मे श्रुणुयान्नोद्विजेत वा ।  

इति संचिन्त्य हनुमांश्चकार मतिमान् मतिम्  ॥  ५।३०।४० ॥   

कथमिति । अत्र सीतेत्यध्याहार्यम् । हनुमान् मे वाक्यं सीता कथं केन
प्रकारेण श्रृणुयात्कथं नोद्विजेतेति विचार्य मतिमान् प्रशस्तमतिः । मतिं
तत्कालोचितकर्तव्यविषयाम् । चकार निष्पादयामास  ॥  ५।३०।४० ॥   

  

राममक्लिष्टकर्माणं स्वबन्धुमनुकीर्तयन् ।  

नैनामुद्वेजयिष्यामि तद्बन्धुगतमानसाम्  ॥  ५।३०।४१ ॥   

इक्ष्वाकूणां वरिष्ठस्य रामस्य विदितात्मनः ।  

शुभानि धर्मयुक्तानि वचनानि समर्पयन्  ॥  ५।३०।४२ ॥   

श्रावयिष्यामि सर्वाणि मधुरां प्रब्रुवन् गिरम् ।  

श्रद्धास्यति यथा हीयं तथा सर्वं समादधे  ॥  ५।३०।४३ ॥   

राममिति । स्वबन्धुं राममनुकीर्तयन् "लक्षणहेत्वोः--" इति हेत्वर्थे
शतृप्रत्ययः । नैनामुद्वेजयिष्यामि एनां मद्रूपप्रदर्शनमन्तरेण रामस्य
कीर्तनेनैवानुद्विग्नां करिष्यामीत्यर्थः । तद्बन्धुगतमानसां स चासौ
बन्धुश्च तद्बन्धुः रामः तद्गतमानसाम्  ॥  ५।३०।४१४३ ॥   

  

इति स बहुविधं महानुभावो जगतिपतेः प्रमदामवेक्षमाणः ।  

मधुरमवितथं जगाद वाक्यं द्रुमविटपान्तरमास्थितो हनूमान्  ॥  ५।३०।४४ ॥   

इत्यार्षे वाल्मीकीये आदिकाव्ये श्रीमत्सुन्दरकाण्डे त्रिंशः सर्गः  ॥ 
५।३० ॥   

इतीति । जगतिपतेः इति दीर्घाभाव आर्षः । जगादेति वक्ष्यमाणसर्गार्थसंग्रहः
 ॥  ५।३०।४४ ॥   

इति श्रगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने त्रिंशः सर्गः  ॥  ५।३० ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/05-sItA-bhAShaNam/030_hanumatsaMbhramaH.md">
<details><summary><h3>शिरोमणी ...{Loading}...</h3></summary>



हनुमद्वृत्तान्तमाह हनूमानित्यादिभिः । विक्रान्तः अतिविक्रमवान् हनूमान्
सीतायाः विलापं त्रिजटायाः स्वप्नं राक्षसीनां तर्जितं च सर्वं तत्त्वतः
शुश्राव  ॥  ५।३०।१  ॥   

  

अवेक्षमाण इति । नन्दने देवतामिव तां सीतामवेक्षमाणो हनूमान् बहुविधाम्
अनेकप्रकारां चिन्तां चिन्तयामास चकार  ॥  ५।३०।२  ॥   

  

तदाकारमाह यामिति । यां सीता कपीनां बहूनि सहस्राणि अयुतानि च सर्वासु
दिक्षु मार्गन्ते सा इयं माया आसादिता प्राप्ता  ॥  ५।३०।३  ॥   

  

चारेणेति । सुप्रयुक्तेन स्वामिना नियुक्तेन अत एव शत्रोः शक्तिम् अवेक्षता
अत एव गूढेन रूपेण चरता चारेण मया तावत्प्रथमम् इदं वृत्तमवेक्षितं ज्ञातम्
 ॥  ५।३०।४ ॥   

  

राक्षसानामिति । राक्षसानां विशेषः न्यूनाधिकभावो रावणस्य प्रभावश्च
निरीक्षित इति लिङ्गविपरिणामेनान्वयः  ॥  ५।३०।५  ॥   

  

यथेति । अप्रमेयस्य इयत्तारहितप्रभावस्य सर्वसत्त्वदयावतः रामस्य
आश्वासयितुं योग्यामिति शेषः, पतिदर्शनकाङ्क्षिणी भार्यां न दृष्टं दुःखं
यया दुःखस्यान्तमवसानम् अगच्छतीम् अगच्छन्तीमेनां सीताम् अहमाश्वासयामि
आश्वसयिष्यामि । श्लोकद्वयमेकान्वयि  ॥  ५।३०।६,७  ॥   

  

तत्र हेतुमाह यदीति । एनां सतीम् अनाश्वास्य यद्यहं गमिष्यामि तदा मे गमनं
दोपवद्दोपविशिष्टं भवेत्  ॥  ५।३०।८  ॥   

  

दोषाकारमाह गते इति । तत्र तस्मिन् मयि गते सति परित्राणं स्वरक्षाम्
अपश्यन्ती जानकी जीवितं त्यजेत्  ॥  ५।३०।९  ॥   

  

यथेति । सीतादर्शनलालसः स रामः यथावत्समाश्वासयितुं सीतासंदेशकथनेन
बोधयितुं युक्तः । एतेन सीतासंभाषणमवश्यं कर्तव्यमिति सूचितम्  ॥  ५।३०।१०
 ॥   

  

सीतासमाश्वासनं दुष्करमित्याह निशाचरीणामिति । निशाचरीणां प्रत्यक्षं
अभिभाषितम् अभिभाषणम् अक्षमं न योग्यम् । अतः इदमनुशासनं मया कथं
कर्तव्यमिति चिन्तया कृछ्रगतो ऽहमस्मीति शेषः  ॥  ५।३०।११  ॥   

  

अनेनेति । अनेन रात्रिशेषेण यदि सर्वथा नाश्वास्यते तर्हि जीवितं
परित्यक्ष्यति संदेहः अत्र संशयो नास्ति  ॥  ५।३०।१२  ॥   

  

राम इति । सीता मां किमब्रवीत् इति रामो यदि मां पृच्छेत्तदा सुमध्यमां
सीताम् असंभाष्य किं प्रतिब्रूयाम्  ॥  ५।३०।१३  ॥   

  

सीतेति । सीतासंदेशरहितं मां काकुत्स्थो रामः निर्दहेदपि  ॥  ५।३०।१४  ॥   

  

आश्वासनमन्तरा महाननर्थो भविष्यतीति निश्चित्याह यदीति । रामकारणात्
रामप्रयोजनाद्धेतोः यदि भर्तारं सुग्रीवम् उद्योजयिष्यामि तर्हि ससैन्यस्य
तस्य सुग्रीवस्यागमनं व्यर्थं भविष्यति । एतेन आश्वासनमन्तरा सीता जीवनं
नैव भविष्यतीति सूचितम् । तेन सीता ऽवश्यमाश्वासनीयेति व्यञ्जितम्  ॥ 
५।३०।१५  ॥   

  

अन्तरमिति । राक्षसीनां मध्ये अवस्थितो ऽहम् अन्तरमवकाशं
राक्षसीनामवधानतामित्यर्थः । आसाद्य प्राप्य संतापबहुलां सीतां
शनैराश्वासयामि  ॥  ५।३०।१६  ॥   

  

अहमिति । वानरः वानर-रूपो ऽहम् अतितनुः अतिसूक्ष्मशरीरः सन् संस्कृतां
व्याकरण-संस्कारयुक्तां वाचम् उदाहरिष्यामि  ॥  ५।३०।१७  ॥   

  

वानर-रूपत्वे हेतुम् आह यदीति । यदि द्विजातिर् ब्राह्मण इव संस्कृतां वाचं
प्रवक्ष्यामि - तदा मां रावणं मन्यमाना सीता भीतां भविष्यति ।
एतेनापहरण-समय-कृत-तद्-रूपस्य स्मृतिर् भविष्यतीति सूचितम्  ॥  ५।३०।१८  ॥   

  

ननु वानर-वाक्येनैवोच्यताम् इत्य् अत आह अवश्यम् इति । मानुषम् एव वाक्यं मयावश्यं
वक्तव्यम् - अन्यथा इयं सान्त्वयितुं न शक्या  ॥  ५।३०।१९  ॥   

  

सेति । मे रूपं वानरस्वरूपं भाषितं मनुष्यवचनं च आलोक्य ज्ञात्वा पूर्वं
रक्षोभिः त्रासिता सीता भूयः पुनः त्रासं राक्षसस्यैवार्य रूपविशेष इति
विचारजनितखेदमुपेष्यति  ॥  ५।३०।२०  ॥   

  

तत इति । ततो ऽनन्तरं जातपरित्रासा सीता मां रावणं जानाना सती शब्दं
कुर्यात्  ॥  ५।३०।२१  ॥   

  

शब्दकरणे दोषमाह सीतयेति । सीतया शब्दे कृते सति नानाप्रहरणः राक्षसीगणः
समेयात्  ॥  ५।३०।२२  ॥   

  

तत इति । ततो ऽनन्तरं मां सर्वतः संपरिक्षिप्य चक्षुःप्रेक्षेपेणावलोक्य
वधे ग्रहणे च यत्नं कुर्युः  ॥  ५।३०।२३  ॥   

  

तमिति । उत्तमशाखिनां शाखादीन् धावन्तं मां दृष्ट्वा परिशङ्किताः भवेयुः
शाखादीनां स्थूलसूक्ष्मादिभेदेन भेदान्न पौनरुक्त्यम्  ॥  ५।३०।२४  ॥   

  

ममेति । वने विचरतो मम रूपं संप्रेक्ष्य भयवित्रस्ता राक्षस्यो विकृतस्वरा
भवेयुः  ॥  ५।३०।२५  ॥   

  

तत इति । ततः कृतविकृतस्वरानन्तरं राक्षस्यः राक्षसेन्द्रनिवेशने
राक्षसेन्द्रनियुक्तानां रक्षसां समाह्वानं कुर्युः  ॥  ५।३०।२६  ॥   

  

ते इति । शूलादिपाणयस्ते अस्मिन् विमर्दे विमर्दहेतुभूते शब्दे सति
उद्वेगकारणात् उद्वेगकरणार्थं वेगेन आपतेयुः  ॥  ५।३०।२७  ॥   

  

संरुद्ध इति । तैः राक्षसबलैः संरुद्धो ऽहं राक्षसं बलं विधमे विनाशयामि
परन्तु महोदधेः पारं प्राप्तुं न शक्नुयां सीतया मम संभाषणादि ज्ञात्वा
राक्षसैः सीताया अपि वधे समुद्रपारयोग्यता न भविष्यतीति तात्पर्यम्  ॥ 
५।३०।२८  ॥   

  

मामिति । शीघ्रकारिणः बहवो राक्षसाः यदि मां गृह्णीयुः ग्रहणानुकूलव्यापारं
कुर्युः मम च ग्रहणं भवेत् तदा इयं सीता अगृहीतार्था अज्ञातमदागमनप्रयोजना
भवेत्  ॥  ५।३०।२९  ॥   

  

हिंसेति । वा यदि हिंसाभिरुचयो राक्षसाः जनकात्मजां हिंस्युस्ततस्तदा इदं
सीतालाभरूपं रामसुग्रीवयोः कार्यं विपन्नं विनष्टं स्यात्  ॥  ५।३०।३०  ॥   

  

उहेश इति । नष्टः अन्यैः अपरिज्ञातः मार्गो यस्मिन् तस्मिन् अत एव गुप्ते
अपरिज्ञाते सागरेण परिक्षिप्ते चतुर्दिक्षु व्याप्ते राक्षसैः परिवारिते
अस्मिन् उद्देशे उत्कृष्टस्थले जानकी वसति तेनान्यैर्द्रष्टुमप्यशक्यमिति
सूचितम्  ॥  ५।३०।३१  ॥   

  

विशस्त इति । रक्षोभिर्मयि विशस्ते हिंसिते गृहीते वा सति रामस्य
कार्यसाधने अन्यं सहायं न पश्यामि । एतेन सर्वेषां शोकग्रस्तत्वेन
क्षीणबलादिमत्त्वं सूचितम्  ॥  ५।३०।३२  ॥   

  

विमृशन्निति । यो वानरः महोदधिं लङ्घयेत तं विमृशन् विचारयन्नहं न पश्यामि
 ॥  ५।३०।३३  ॥   

  

ननु त्वमेव कार्यं साधयेत्यत आह-- काममिति । रक्षसां सहस्राणि
अनन्तराक्षसान् हन्तुं कामं समर्थो ऽस्मि तथापि महोदधेः परं पारं प्राप्तुं
न शक्ष्यामि सीतामरणशङ्कया क्षीणशक्तिर्भविष्यामीति तात्पर्यम्  ॥  ५।३०।३४
 ॥   

  

ननु राक्षसविघातानन्तरं जानकीप्राप्तिर्भविष्यत्येवेति किं संशयेनेत्यत
आह-- असत्यानीति । युद्धानि इदानीं राक्षसैः संग्रामाः असत्यानि
जानकीजीवनविषयकसंशयाविष्टत्वेन असत्स्वरूपाणि सन्तीति शेषः । एतेन इदानीं
युद्धं न कर्तव्यमिति सूचितम् । इदानीं युद्धान्निवृत्तिरेव वरेति
बोधयन्नाह निःसंशयं संशयरहितं कार्यं संशयसहितं कः प्राज्ञः कुर्यात् न को
ऽपीत्यर्थः  ॥  ५।३०।३५  ॥   

  

एष इति । सीताभिभाषणे वैदेह्याः प्राणत्यागः राक्षसकर्तृकप्राणत्याजनम्
अनभिभाषणे च प्राणत्यागः शोककर्तृकप्राणत्याजनम् एष महान् दोषो मम स्यात्
 ॥  ५।३०।३६  ॥   

  

भूता इति । भूतां सिद्धप्रायाः अर्याः विक्लवमनवधानं दूतमासाद्य प्राप्य
देशकालविरोधिताः सन्तः सूर्योदये तम इव विरुध्यन्ति अन्यथा भवन्ति । एतेन
दूतैरतिसावधानतया भवितव्यमिति सूचितम्  ॥  ५।३०।३७  ॥   

  

अर्थेति । हि यदि पण्डितमानिनो दूताः कार्याणि घातयन्ति तर्हि
अर्थानर्थान्तरं कर्तव्याकर्तव्यविषये निश्चितापि स्वामिसचिवैर्निश्चयं
प्रापितापि बुद्धिर्न शोभते । यतः पण्डितमानिनः पण्डितंमन्याः दूताः
कार्याणि घातयन्ति  ॥  ५।३०।३८  ॥   

  

न विनश्येत्यादिश्लोकद्वयमष्टाविंशतितमे सर्गे व्याख्यातम्  ॥  ५।३०।३९,४०
 ॥   

  

स्वनिश्चयमाह-- राममिति । अक्लिष्टकर्माणं क्लेशकारकक्रियारहितं स्वबन्धुं
स्वस्याः सीतायाः बन्धुं प्रियं रामम् अनुकीर्तयन्नहं तद्बन्दुगतमानसाम्
एनां नोद्वेजयिष्यामि  ॥  ५।३०।४१  ॥   

  

इक्ष्वाकूणामिति । इक्ष्वाकूणां वरिष्ठस्य रामस्य धर्मयुक्तानि वचनानि
संदेशवाक्यानि समर्थयन् उच्चारयन् सन् तिष्ठामीति शेषः  ॥  ५।३० ४२  ॥   

  

श्रावयिष्यामिति । मधुरां गिरं प्रब्रुवन् सन् सर्वाणि रामसंदेशवचनानि
श्रावयिष्यामि । यथा येन प्रकारेण सीता श्रद्धास्यति रामवचनत्वेन श्रद्धां
करिष्यति तथा सर्वं सीतायाः आशङ्कितजातं समादधे प्रत्युत्तरयामि  ॥  ५।३०।४३
 ॥   

  

इतीति । जगतिपतेर्जगतीपतेर्निखिलब्रह्माण्डस्वामिनो रामस्य
प्रमदामवेक्षमाणः अत एव द्रुमविटपान्तरं तरुशाखामध्यम् आस्थितो हनूमान्
मधुरं शोभनवर्णादिजनितमाधुर्यविशिष्टम् अवितथं मृषासंसर्गशून्यं वाक्यं
जगाद  ॥  ५।३०।४४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे त्रिंशः
सर्गः  ॥  ५।३०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/05-sItA-bhAShaNam/030_hanumatsaMbhramaH.md">
<details><summary><h3>तिलकम् ...{Loading}...</h3></summary>



विक्रान्तः शूरः । सीतायास्त्रिजटायाः \[च\] स्वप्नकथनमिति शेषः  ॥  ५।३०।१
 ॥   

  

चिन्तां चिन्तयामास चिन्तां चकारेत्यर्थः  ॥  ५।३०।२,३  ॥   

  

चारेण चारात्मना प्रवर्तमानेन । इदं वक्ष्यमाणम्  ॥  ५।३०।४  ॥   

  

राक्षसानां विशेषः, तारतम्यमैश्वर्यादिकृतम् । अस्य रावणस्य
प्रभावश्चावेक्षितः  ॥  ५।३०।५  ॥   

  

अप्रमेयस्यापरिच्छेद्यस्वरूपस्यापरिच्छेधगुणस्य च सर्वसत्त्वदयावतः सर्वं
सत्त्वं बलं दया च यस्य सर्वसत्त्वेषु दयावत इति वा । दयावत्त्वादेव
सीतार्थे त्रैलोक्यानाशनं रामस्य । समाश्वासयितुं । युक्तमिति शेषः  ॥ 
५।३०।६  ॥   

  

आश्वासयामि वर्तमानसामीप्ये भविष्यति लट् । नहि नापि  ॥  ५।३०।७  ॥   

  

दोषवत्कार्यहानिदोषवत्  ॥  ५।३०।८  ॥   

  

तदेवाह-- गते हीति । तत्र रामसमीपे  ॥  ५।३०।९  ॥   

  

आश्वासयितुं सीतासन्देशकथनेन तथेयमप्याश्वासयितुं न्याय्येति शेषः  ॥ 
५।३०।१०  ॥   

  

सीतासमाश्वासनं च कष्टम् इत्याह--  
निशाचरीणामिति । तासां प्रत्यक्षं सीताया अभिभाषणम् अक्षमम् अयोग्यम्, अत इदं कार्यं कथं कर्तव्यमित्येवं कृच्छ्रगतो ऽहमस्मि  ॥  ५।३०।११  ॥   

  

कालविलम्बश्चाश्वासनस्यायुक्त इत्याह अनेनेति  ॥  ५।३०।१२  ॥   

  

संभाषणं चावश्यकमित्याह-- रामस्त्विति । मामुद्दिश्य सीता किमब्रवीदिति  

चेद्रामो मां पृच्छेदित्यन्वयः  ॥  ५।३०।१३,१४  ॥   

  

यद्येनामसंभाष्यैव भर्तारं स्वस्वामिनं सुग्रीवं रामकारणाद्यदि
वोद्योजयिष्याम्युद्योगं कारयिष्यामि तर्हि तदागमनं व्यर्थं स्यात् ।
अनाश्वासितया सीतया ततः प्रागेव देहत्यागादिति भावः  ॥  ५।३०।१५  ॥   

  

अन्तरमवकाशं तासामनवधानसमयम्  ॥  ५।३०।१६  ॥   

  

तत्राश्वासनोपायं निश्चिनोति अहं हीति । अतितनुरतिसूक्ष्मवानरतनुरेव
सन्मानुषीं मनुष्यशरीरसाध्यां संस्कृतां व्याकरणसंस्कारवतीम्  ॥  ५।३०।१७
 ॥   

  

संस्कृत-कथने दोषम् आशङ्क्य - मनुष्य-भाषयैव व्यवहर्तव्यम् इति निश्चिनुते-- यदीति
 ॥  ५।३०।१८  ॥   

  

तद् एवाह अवश्यम् एवेति  ॥  ५।३०।१९  ॥   

  

अथ वृक्षान्तरितेनैवेयं मया वक्तव्येति निश्चयं कुर्वन् पुरतो गत्वा
ऽभिभाषणे दोष-परम्पराम् उपन्यस्यति सेयम् इति । मे रूपं वानरीयं पुरतो दृष्ट्वा
भाषितं च मानुषं श्रुत्वा विरुद्ध-व्यापार-दर्शनाद् रावणो ऽयम् इति मत्वा त्रासं
गमिष्यति  ॥  ५।३०।२०  ॥   

  

किं ततस्तत्राह-- तो जातेति । शब्दमार्तशब्दम्  ॥  ५।३०।२१  ॥   

  

समेयान्मत्संमुखो गच्छेन्मिलितो भवेद्वा  ॥  ५।३०।२२  ॥   

  

संपरिक्षिप्य सर्वतश्चक्षुर्विक्षेपेण ज्ञात्वा  ॥  ५।३०।२३  ॥   

  

शाखाः परिधावन्तं मां दृष्ट्वेत्यन्वयः  ॥  ५।३०।२४  ॥   

  

ताभिरप्रधर्षणार्थं परिगृहीतं मम महद्रूपं संप्रेक्ष्य भयवित्रस्ता भयेन
मद्दर्शनजशरीरकम्पादियुताः सत्यस्वस्तचित्ता विकृतस्वरा भवेयुः । न केवलमयं
शाखामृगः, अपि तु कश्चन कामरूपी शत्रुपक्ष्य इति शङ्किताः स्युरित्यर्थः  ॥ 
५।३०।२५  ॥   

  

ततः किं तत्राह-- ततः कुर्युरिति । राक्षसेन्द्रनिवेशने रक्षणाय
राक्षसेन्द्रेण नियुक्तानामाह्वानं कुर्युः  ॥  ५।३०।२६  ॥   

  

उद्वेगकारणात् । आसामुद्वेगरूपान्निमित्तादस्मिन्देशे वेगेन विमर्दे
विमर्दायापतेयुरित्यर्थः  ॥  ५।३०।२७  ॥   

  

न शक्नुयाम् । युद्धश्रान्त्येति भावः  ॥  ५।३०।२८  ॥   

  

अगृहीतार्था मत्तो ऽज्ञातमदागमनप्रयोजना  ॥  ५।३०।२९  ॥   

  

इमां वेति । एतदर्थं किलायमागत इत्याशयेनेति शेषः  ॥  ५।३०।३०  ॥   

  

कार्यविपदमेवोपपादयति उद्देशे समुल्लङ्घनप्राप्यदेशे । नष्टमार्गे
प्रकारान्तरेणैतत्प्राप्तिसंपादकमार्गरहिते  ॥  ५।३०।३१  ॥   

  

विशस्ते हते  ॥  ५।३०।३२,३३  ॥   

  

न तु शक्ष्यामि । युद्धश्रान्त्येति भावः  ॥  ५।३०।३४  ॥   

  

किं च युद्धे जयो ऽपि सन्दिग्ध इत्याह असत्यानीति । अनिश्चितजयानि । संशयः
संशयितजयफलकयुद्धव्यापारः । अरुचिहेतुप्राज्ञत्वमेव दर्शयति कश्चेति ।
निःसंशयं निर्णीतफलकम् । प्राज्ञो मादृशः ससंशयं संशयितफलकम् । न को
ऽपीत्यर्थः  ॥  ५।३०।३५  ॥   

  

सीताभिभाषणे । पुरतः स्थित्वेति शेषः  ॥  ५।३०।३६  ॥   

  

भूताः सिद्धप्रायाः । भूता इत्यादिश्लोकावत्रैव काण्डे द्वितीयसर्गे
व्याख्यातौ  ॥  ५।३०।३७३९  ॥   

  

शृणुयात् सीतेति शेषः  ॥  ५।३०।४०  ॥   

  

सुबन्धुम् । सीताया इति शेषः । स चासौ बन्धुश्चेति तद्बन्धुः । तद्बन्धौ
रामे गता चेतना चित्तं यस्याः सा  ॥  ५।३०।४१  ॥   

  

वचनानि समर्पयन्रागसन्देशवचनान्युच्चारयन्  ॥  ५।३०।४२  ॥   

  

यथेयं श्रद्धास्यति तथा सर्वं समादधे सम्यगभिधास्ये  ॥  ५।३०।४३  ॥   

  

जगतिपतेरिति ह्रस्व आर्षः  ॥  ५।३०।४४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे त्रिंशः सर्गः  ॥  ५।३०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/05-sItA-bhAShaNam/030_hanumatsaMbhramaH.md">
<details><summary><h3>द्राविडपाठः ...{Loading}...</h3></summary>



  
हनुमानपि विश्रान्तः सर्वं शुश्राव तत्त्वतः।  
सीतायास्त्रिजटायाश्च राक्षसीनां च तर्जनम् ॥ 5.30.1 ॥   
अवेक्षमाणस्तां देवीं देवतामिव नन्दने।  
ततो बहुविधां चिन्तां चिन्तयामास वानरः ॥ 5.30.2 ॥   
यां कपीनां सहस्राणि सुबहून्ययुतानि च।  
दिक्षु सर्वासु मार्गन्ते सेयमासादिता मया ॥ 5.30.3 ॥   
चारेण तु सुयुक्तेन शत्रोः शक्तिमवेक्षता।  
गूढेन चरता तावदवेक्षितमिदं मया ॥ 5.30.4 ॥   
राक्षसानां विशेषश्च पुरी चेयमवेक्षिता।  
राक्षसाधिपतेरस्य प्रभावो रावणस्य च ॥ 5.30.5 ॥   
युक्तं तस्याप्रमेयस्य सर्वसत्त्वदयावतः।  
समाश्वासयितुं भार्यां पतिदर्शनकाङ्क्षिणीम् ॥ 5.30.6 ॥   
अहमाश्वासयाम्येनां पूर्णचन्द्रनिभाननाम्।  
अदृष्टदुःखां दुःखार्तां दुःखस्यान्तमगच्छतीम् ॥ 5.30.7 ॥   
यद्यप्यहमिमां देवीं शोकोपहतचेतनाम्।  
अनाश्वास्य गमिष्यामि दोषवद् गमनं भवेत् ॥ 5.30.8 ॥   
गते हि मयि तत्रेयं राजपुत्री यशस्विनी।  
परित्राणमविन्दन्ती जानकी जीवितं त्यजेत् ॥ 5.30.9 ॥   
मया च स महाबाहुः पूर्णचन्द्रनिभाननः।  
समाश्वासयितुं न्याय्यः सीतादर्शनलालसः ॥ 5.30.10 ॥   
निशाचरीणां प्रत्यक्षमनर्हं चापि भाषणम्।  
कथं तु खलु कर्तव्यमिदं कृच्छ्रगतो ह्यहम् ॥ 5.30.11 ॥   
अनेन रात्रिशेषेण यदि नाश्वास्यते मया।  
सर्वथा नास्ति सन्देहः परित्यक्ष्यति जीवितम् ॥ 5.30.12 ॥   
रामश्च यदि पृच्छेन्मां किं मां सीताऽब्रवीद्वचः।  
किमहं दं प्रतिब्रूयामसम्भाष्य सुमध्यमाम् ॥ 5.30.13 ॥   
सीतासन्देशरहितं मामितस्त्वरया गतम्।  
निर्दहेदपि काकुत्स्थः क्रुद्धस्तीव्रेण चक्षुषा ॥ 5.30.14 ॥   
यदि चोद्योजयिष्यामि भर्तारं रामकारणात्।  
व्यर्थमागमनं तस्य ससैन्यस्य भविष्यति ॥ 5.30.15 ॥   
अन्तरं त्वहमासाद्य राक्षसीनामिह स्थितः।  
शनैराश्वासयिष्यामि सन्तापबहुलामिमाम् ॥ 5.30.16 ॥   
अहं त्वति तनुश्चैव वानरश्च विशेषतः।  
वाचं चोदाहरिष्यामि मानुषीमिह संस्कृताम् ॥ 5.30.17 ॥   
रावणं मन्यमाना मां सीता भीता भविष्यति।  
वानरस्य विशेषेण कथं स्यादभिभाषणम् ॥ 5.30.18 ॥   
अवश्यमेव वक्तव्यं मानुषं वाक्यमर्थवत्।  
मया सान्त्वयितुं शक्या नान्यथेयमनिन्दिता ॥ 5.30.19 ॥   
सेयमालोक्य मे रूपं जानकी भाषितं तथा।  
रक्षोभिस्त्रासिता पूर्वं भूयस्त्रासं गमिष्यति ॥ 5.30.20 ॥   
ततो जातपरित्रासा शब्दं कुर्यान्मनस्विनी।  
जानमाना विशालाक्षी रावणं कामरूपिणम् ॥ 5.30.21 ॥   
सीतया च कृते शब्दे सहसा राक्षसीगणः।  
नानाप्रहरणो घोरः समेयादन्तकोपमः ॥ 5.30.22 ॥   
ततो मां सम्परिक्षिप्य सर्वतो विकृताननाः।  
वधे च ग्रहणे चैव कुर्युर्यत्नं यथाबलम् ॥ 5.30.23 ॥   
गृह्य शाखाः प्रशाखाश्च स्कन्धांश्चोत्तमशाखिनाम्।  
दृष्ट्वा विपरिधावन्तं भवेयुर्भयशङ्किताः ॥ 5.30.24 ॥   
मम रूपं च सम्प्रेक्ष्य वने विचरतो महत्।  
राक्षस्यो भयवित्रस्ता भवेयुर्विकृताननाः ॥ 5.30.25 ॥   
ततः कुर्युः समाह्वानं राक्षस्यो रक्षसामपि।  
राक्षसेन्द्रनियुक्तानां राक्षसेन्द्रनिवेशने ॥ 5.30.26 ॥   
ते शूलशक्तिनिस्त्रिंशविविधायुधपाणयः।  
आपतेयुर्विमर्देऽस्मिन् वेगेनोद्विग्नकारिणः ॥ 5.30.27 ॥   
संरुद्धस्तैस्तु परितो विधमन् रक्षसां बलम्।  
शक्नुयां न तु सम्प्राप्तुं परं पारं महोदधेः ॥ 5.30.28 ॥   
मां वा गृह्णीयुराप्लुत्य बहवः शीघ्रकारिणः।  
स्यादियं चागृहीतार्था मम च ग्रहणं भवेत् ॥ 5.30.29 ॥   
हिंसाभिरुचयो हिंस्युरिमां वा जनकात्मजाम्।  
विपन्नं स्यात्ततः कार्यं रामसुग्रीवयोरिदम् ॥ 5.30.30 ॥   
उद्देशे नष्टमार्गेऽस्मिन् राक्षसैः परिवारिते।  
सागरेण परिक्षिप्ते गुप्त वसति जानकी ॥ 5.30.31 ॥   
विशस्ते वा गृहीते वा रक्षोभिर्मयि संयुगे।  
नान्यं पश्यामि रामस्य साहाय्यं कार्यसाधने ॥ 5.30.32 ॥   
विमृशंश्च न पश्यामि यो हते मयि वानरः।  
शतयोजनविस्तीर्णं लङ्गयेत महोदधिम् ॥ 5.30.33 ॥   
कामं हन्तुं समर्थोऽस्मि सहस्राण्यपि रक्षसाम्।  
नतु शक्ष्यामि सम्प्राप्तुं परं पारं महोदधेः ॥ 5.30.34 ॥   
असत्यानि च युद्धानि संशयो मे न रोचते।  
कश्च निस्संशयं कार्यं कुर्यात् प्राज्ञः ससंशयम् ॥ 5.30.35 ॥   
प्राणत्यागश्च वैदेह्या भवेदनभिभाषणे।  
एष दोषो महान् हि स्यान्मम सीताभिभाषणे ॥ 5.30.36 ॥   
भूताश्चार्था विनश्यन्ति देशकालविरोधिताः।  
विक्लवं दूतमासाद्य तमः सूर्योदये यथा ॥ 5.30.37 ॥   
अर्थानर्थान्तरे बुद्धिर्निश्चिताऽपि न शोभते।  
घातयन्ति हि कार्याणि दूताः पण्डितमानिनः ॥ 5.30.38 ॥   
न विनश्येत् कथं कार्यं वैक्लव्यं न कथं भवेत्।  
लङ्घनं च समुद्रस्य कथं नु न वृथा भवेत् ॥ 5.30.39 ॥   
कथं नु खलु वाक्यं मे श्रुणुयान्नोद्विजेत वा।  
इति सञ्चिन्त्य हनुमांश्चकार मतिमान् मतिम् ॥ 5.30.40 ॥   
राममक्लिष्टकर्माणं स्वबन्धुमनुकीर्तयन्।  
नैनामुद्वेजयिष्यामि तद्बन्धुगतमानसाम् ॥ 5.30.41 ॥   
इक्ष्वाकूणां वरिष्ठस्य रामस्य विदितात्मनः।  
शुभानि धर्मयुक्तानि वचनानि समर्पयन् ॥ 5.30.42 ॥   
श्रावयिष्यामि सर्वाणि मधुरां प्रब्रुवन् गिरम्।  
श्रद्धास्यति यथा हीयं तथा सर्वं समादधे ॥ 5.30.43 ॥   
इति स बहुविधं महानुभावो जगतिपतेः प्रमदामवेक्षमाणः।  
मधुरमवितथं जगाद वाक्यं द्रुमविटपान्तरमास्थितो हनूमान् ॥ 5.30.44 ॥   

</details>
</div>
