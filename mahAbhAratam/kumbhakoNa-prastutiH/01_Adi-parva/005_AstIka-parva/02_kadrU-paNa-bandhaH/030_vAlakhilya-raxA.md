---
title: ०३० वालखिल्य-रक्षा
unicode_script: devanagari

---


अध्यायः 030
*भग्नशाखाया अधोभागे लम्बमानवालखिल्यरक्षणार्थं मुखेन शाखाग्रहणम् ॥ 1 ॥ कश्यपाज्ञया हिमालयं गत्वा तत्र शाखां परित्यज्य तत्रैव स्थित्वा गजकच्छपभक्षणम् ॥ 2 ॥ उत्पातान्दृष्ट्वा देवैः कृतोऽमृतरक्षणोपायः ॥ 3 ॥
सौतिरुवाच ।	001  
स्पष्टमात्रा तु पद्भ्यां सा गरुडेन बलीयसा ।	001a  
अभज्यत तरोः शाखा भग्नां चैकामधारयत् ॥	001b  
तां भङ्क्त्वा स महाशाखां स्मयमानो विलोकयन् ।	002a  
अथात्रं लम्बतोऽपश्यद्वालखिल्यानधोमुखान् ॥	002b  
ऋषयो ह्यत्र लम्बन्ते न हन्यामिति तानृषीन् ।	003a  
तपोरतांल्लम्बमानान्ब्रह्मर्षीनभिवीक्ष्य सः ॥	003b  
हन्यादेतान्संपतन्ती शाखेत्यथ विचिन्त्य सः ।	004a  
नखैर्दृढतरं वीरः संगृह्य गजकच्छपौ ॥	004b  
स तद्विनाशसंत्रासादभिपत्य स्वगाधिपः ।	005a  
शाखामास्येन जग्राह तेषामेवान्ववेक्षया ॥	005b  
अतिदैवं तु तत्तस्य कर्म दृष्ट्वा महर्षयः ।	006a  
विस्मयोत्कम्पहृदया नाम चक्रुर्महाखगे ॥	006b  
गुरुं भारं समासाद्योड्डीन एष विहङ्गमः ।	007a  
गरुडस्तु खगश्रेष्ठस्तस्मात्पन्नगभोजनः ॥	007b  
ततः शनैः पर्यपतत्पक्षैः शैलान्प्रकम्पयन् ।	008a  
एवं सोऽभ्यपतद्देशान्बहून्सगजकच्छपः ॥	008b  
दयार्थं वालखिल्यानां न च स्थानमविन्दत ।	009a  
स गत्वा पर्वतश्रेष्ठं गन्धमादनमञ्जसा ॥	009b  
ददर्श कश्यपं तत्र पितरं तपसि स्थितम् ।	010a  
ददर्श तं पिता चापि दिव्यरूपं विहङ्गमम् ॥	010b  
तेजोवीर्यबलोपेतं मनोमारुतरंहसम् ।	011a  
शैलशृङ्गप्रतीकाशं ब्रह्मदण्डमिवोद्यतम् ॥	011b  
अचिन्त्यमनभिध्येयं सर्वभूतभयंकरम् ।	012a  
महावीर्यधरं रौद्रं साक्षादग्निमिवोद्यतम् ॥	012b  
अप्रधृष्यमजेयं च देवदानवराक्षसैः ।	013a  
भेत्तारं गिरिशृङ्गाणां समुद्रजलशोषणम् ॥	013b  
लोकसंलोडनं घोरं कृतान्तसमदर्शनम् ।	014a  
तमागतमभिप्रेक्ष्य भगवान्कश्यपस्तदा ।	014b  
विदित्वा चास्यं संकल्पमिदं वचनमब्रवीत् ॥	014c  
कश्यप उवाच ।	015  
पुत्र मा साहसं कार्षीर्मा सद्यो लप्स्यसे व्यथाम् ।	015a  
मा त्वां दहेयुः संक्रुद्धा वालखिल्या मरीचिपाः ॥	015b  
सौतिरुवाच ।	016  
ततः प्रसादयामास कश्यपः पुत्रकारणात् ।	016a  
वालखिल्यान्महाभागांस्तपसा हतकल्मषान् ॥	016b  
कश्यप उवाच ।	017  
प्रजाहितार्थमारम्भो गरुडस्य तपोधनाः ।	017a  
चिकीर्षति महत्कर्म तदनुज्ञातुमर्हथ ॥	017b  
सौतिरुवाच ।	018  
एवमुक्ता भगवता मुनयस्ते समभ्ययुः ।	018a  
मुक्त्वा शाखां गिरिं पुण्यं हिमवन्त तपोऽर्थिनः ॥	018b  
ततस्तेष्वपयातेषु पितरं विनतासुतः ।	019a  
शाखाव्याक्षिप्तवदनः पर्यपृच्छत कश्यपम् ॥	019b  
भगवन्क्व विमुञ्चामि तरोः शाखामिमामहम् ।	020a  
वर्जितं मानुषैर्देशमाख्यातु भगवान्मम ॥	020b  
सौतिरुवाच ।	021  
ततो निःपुरुषं शैलं हिमसंरुद्धकन्दरम् ।	021a  
अगम्यं मनसाप्यन्यैस्तस्याचख्यौ स कश्यपः ॥	021b  
तं पर्वतं महाकुक्षिमुद्दिश्य स महाखगः ।	022a  
जवेनाभ्यपतत्तार्क्ष्यः सशाखागजकच्छपः ॥	022b  
न तां वध्री परिणहेच्छतचर्मा महातनुम् ।	023a  
शाखिनो महतीं शाखां यां प्रगृह्य ययौ खगः ॥	023b  
स ततः शतसाहस्रं योजनान्तरमागतः ।	024a  
कालेन नातिमहता गरुडः पतगेश्वरः ॥	024b  
स तं गत्वा क्षणेनैव पर्वतं वचनात्पितुः ।	025a  
अमुञ्चन्महतीं शाखां सस्वनं तत्र खेचरः ॥	025b  
पक्षानिलहतश्चास्य प्राकम्पत स शैलराट् ।	026a  
मुमोच पुष्पवर्षं च समागलितपादप ॥	026b  
शृङ्गाणि च व्यशीर्यन्त गिरेस्तस्य समन्ततः ।	027a  
मणिकाञ्चनचित्राणि शोभयन्ति महागिरिम् ॥	027b  
शाखिनो बहवश्चापि शाखयाऽभिहतास्तया ।	028a  
काञ्चनैः कुसुमैर्भान्ति विद्युत्वन्त इवाम्बुदाः ॥	028b  
ते हेमविकचा भूमौ युताः पर्वतधातुभिः ।	029a  
व्यराजञ्छाखिनस्तत्र सूर्यांशुप्रतिरञ्जिताः ॥	029b  
ततस्तस्य गिरेः शृङ्गमास्थाय स खगोत्तमः ।	030a  
भक्षयामास गरुडस्तावुभौ गजकच्छपौ ॥	030b  
तावुभौ भक्षयित्वा तु स तार्क्ष्यः कूर्मकुञ्जरौ ।	031a  
ततः पर्वतकूटाग्रादुत्पपात महाजवः ॥	031b  
प्रावर्तन्ताथ देवानामुत्पाता भयशंसिनः ।	032a  
इन्द्रस्य वज्रं दयितं प्रजज्वाल भयात्ततः ॥	032b  
सधूमा न्यपतत्सार्चिर्दिवोल्का नभसश्च्युता ।	033a  
तथा वसूनां रुद्राणामादित्यानां च सर्वशः ॥	033b  
साध्यानां मरुतां चैव ये चान्ये देवतागणाः ।	034a  
स्वं स्वं प्रहरणं तेषां परस्परमुपाद्रवत् ॥	034b  
अभूतपूर्वं संग्रामे तदा देवासुरेऽपि च ।	035a  
ववुर्वाताः सनिर्घाताः पेतुरुल्काः सहस्रशः ॥	035b  
निरभ्रमेव चाकाशं प्रजगर्ज महास्वनम् ।	036a  
देवानामपि यो देवः सोऽप्यवर्षत शोणितम् ॥	036b  
मम्लुर्माल्यानि देवानां नेशुस्तेजांसि चैव हि ।	037a  
उत्पातमेघा रौद्राश्च ववृषुः शोणितं बहु ॥	037b  
रजांसि मुकुटान्येषामुत्थितानि व्यधर्षयन् ।	038a  
ततस्त्राससमुद्विग्नः सह देवैः शतक्रतुः ।	038b  
उत्पातान्दारुणान्पश्यन्नित्युवाच बृहस्पतिम् ॥	038c  
किमर्थं भगवन्घोरा उत्पाताः सहसोत्थिताः ।	039a  
न च शत्रुं प्रपश्यामि युधि यो नः प्रधर्षयेत् ॥	039b  
बृहस्पतिरुवाच ।
तवापराधाद्देवेन्द्र प्रमादाच्च शतक्रतो ।	040a  
तपसा वालखिल्यानां महर्षीणां महात्मनाम् ॥	040b  
कश्यपस्य मुनेः पुत्रो विनतायाश्च खेचरः ।	041a  
हर्तुं सोममभिप्राप्तो बलवान्कामरूपधृक् ॥	041b  
समर्थो बलिनां श्रेष्ठो हर्तुं सोमं विहङ्गमः ।	042a  
सर्वं संभावयाम्यस्मिन्नसाध्यमपि साधयेत् ॥	042b  
सौतिरुवाच ।	043  
श्रुत्वैतद्वचनं शक्रः प्रोवाचामृतरक्षिणः ।	043a  
महावीर्यबलः पक्षी हर्तुं सोममिहोद्यतः ॥	043b  
युष्मान्संबोधयाम्येष \'गृहीत्वावरणायुधान् ।	044a  
परिवार्यामृतं सर्वे यूयं मद्वचनादिह ॥	044b  
रक्षध्वं विबुधा वीरा\' यथा न स हरेद्बलात् ।	045a  
अतुलं हि बलं तस्य बृहस्पतिरुवाच ह ॥	045b  
सौतिरुवाच ।	046  
तच्छ्रुत्वा विबुधा वाक्यं विस्मिता यत्नमास्थिताः ।	046a  
परिवार्यामृतं तस्थूर्वज्री चेन्द्रः प्रतापवान् ॥	046b  
धारयन्तो विचित्राणि काञ्चनानि मनस्विनः ।	047a  
कवचानि महार्हाणि वैदूर्यविकृतानि च ॥	047b  
चर्माण्यपि च गात्रेषु भानुमन्ति दृढानि च ।	048a  
विविधानि च शस्त्राणि घोररूपाण्यनेकशः ॥	048b  
शिततीक्ष्णाग्रधाराणि समुद्यम्य सुरोत्तमः ।	049a  
सविस्फुलिङ्गज्वालानि सधूमानि च सर्वशः ॥	049b  
चक्राणि परघांश्चैव त्रिशूलानि परश्वधान् ।	050a  
शक्तीश्च विविधास्तीक्ष्णाः करवालांश्च निर्मलान् ।	050b  
स्वदेहरूपाण्यादाय गदाश्चोग्रप्रदर्शनाः ॥	050c  
तैः शस्त्रैर्भानुमद्भिस्ते दिव्याभरणभूषिताः ।	051a  
भानुमन्तः सुरगणास्तस्थुर्विगतकल्मषाः ॥	051b  
अनुपमबलवीर्यतेजसोधृतमनसः परिरक्षणेऽमृतस्य ।	052a  
असुरपुरविदारणाः सुराज्वलनसमिद्धवपुःप्रकाशिनः ॥	052b  
इति समरवरं सुराः स्थितास्ते परिघसहस्रशतैः समाकुलम् ।	053a  
विगलितमिव चाम्बरान्तरं तपनमरीचिविकाशितं बभासे ॥ ॥	053b  
इति श्रीमन्महाभारते आदिपर्वणि आस्तीकपर्वणि त्रिंशोऽध्यायः ॥ 30 ॥
*1-30-6 अतिदैवं देवैरपि कर्तुमशक्यम् ॥ 1-30-7 गुरुशब्दपूर्वाड्डीङ्विहायसागतावित्यस्माड्डः आदेरकारश्च पृषोदरादित्वात् गरुडशब्दो निष्पन्न इत्यर्थः ॥ 1-30-18 शाखां मुक्त्वा गिरिं समभ्ययुरिति संबन्धः ॥ 1-30-19 शाखया मुखस्थया व्याक्षिप्तं वदनं वचनक्रिया यस्य स तथा ॥ 1-30-23 शतचर्मा शतगोचर्मणा कृता । वध्री रज्जुः । न परिणहेत् परितो न बध्नीयात् ॥ 1-30-29 विकचाः हेमवदुज्ज्वलाः ॥ 1-30-33 दिवा अह्नि ॥ 1-30-36 देवानां देवः पर्जन्यः ॥ 1-30-42 अन्येषामसाध्यमप्ययं साधयेत् ॥ 1-30-48 भानुमन्ति दीप्तिमन्ति ॥ 1-30-50 स्वदेहरूपाणि स्वदेहानुरूपाणि ॥ 1-30-52 ज्वलनवत्समिद्धैर्दीप्यमानैर्वपुर्भिः प्रकाशिनः ॥ त्रिंशोऽध्यायः ॥ 30 ॥