---
title: ००६

---
सूत उवाच  
पवमानः पावकश्च शुचिरग्निश्च ते स्मृताः॥  
निर्मर्थ्यः पवमानस्तु वैद्युतः पावकः स्मृतः॥ ६.१ ॥  
  
शुचिः सौरस्तु विज्ञेयः स्वाहापुत्रास्त्रयस्तु ते॥  
पुत्रैः पौत्रैस्त्विहैतेषां सङ्ख्या सङ्क्षेपतः स्मृता॥ ६.२ ॥  
  
विसृज्य सप्तकं चादौ चत्वारिशन्नवैव च॥  
इत्येते वह्नयः प्रोक्ताः प्रणीयन्तेऽध्वरेषु च॥ ६.३ ॥  
  
सर्वे तपस्विनस्त्वेते सर्वे व्रतभृतः स्मृताः॥  
प्रजानां पतयः सर्वे सर्वे रुद्रात्मकाः स्मृताः॥ ६.४ ॥  
  
अयज्वानश्च यज्वानः पितरः प्रीतिमानसाः॥  
आग्निष्वात्ताश्च यज्वानः शेषा बर्हिषदः स्मृताः॥ ६.५ ॥  
  
मेनां तु मानसीं तेषां जनयामास वै स्वधा॥  
आग्निष्वात्तात्मजा मेना मानसी लोकविश्रुता॥ ६.६ ॥  
  
असूत मेना मैनाकं क्रौञ्चं तस्यानुजामुमाम्॥  
गङ्गां हैमवतीं जज्ञे भवाङ्गाश्लेषपावनीम्॥ ६.७ ॥  
  
धरणीं जनयामास मानसीं यज्ञयाजिनीम्॥  
स्वधा सा मेरुराजस्य पत्नी पद्मसमानना॥ ६.८ ॥  
  
पितरोऽमृतपाः प्रोक्तास्तेषां चैवेह विस्तरः॥  
ऋषीणां च कुलं सर्वं श्रृणुध्वं तत्सुविस्तरम्॥ ६.९ ॥  
  
वदामि पृथगध्यायसंस्थितं वस्तदूर्ध्वतः॥  
दाक्षायणी सती याता पार्श्वं रुद्रस्य पार्वती॥ ६.१० ॥  
  
पश्चाद्दक्षं विनिन्द्यैषा पतिं लेभे भवं तथा॥  
तां ध्यात्वा व्यसृजद्रुद्राननेकान्नीललोहितः॥ ६.११ ॥  
  
आत्मनस्तु समान्सर्वान्सर्वलोकनमस्कृतान्॥  
याचितो मुनिशार्दूला ब्रह्मणा प्रहसन् क्षणात्॥ ६.१२ ॥  
  
तैस्तु सञ्च्छादितं सर्वं चतुर्दशविधं जगत्॥  
तान्दृष्ट्वा विविधान्रुद्रान्निर्मलान्नीललोहितान्॥ ६.१३ ॥  
  
जरामरणनिर्मुक्तान् प्राह रुद्रान्पितामहः॥  
नमोऽस्तु वो महादेवास्त्रिनेत्रा नील लोहिताः॥ ६.१४ ॥  
  
सर्वज्ञाः सर्वगा दीर्घा ह्रस्वा वामनकाः शुभाः॥  
हिरण्यकेशा दृष्टिघ्ना नित्या बुद्धाश्च निर्मलाः॥ ६.१५ ॥  
  
निर्द्वन्द्वावतिरागाश्च विश्वात्मानो भवात्मजाः॥  
एवं स्तुत्वा तदा रुद्रान्रुद्रं चाह भवं शिवम्॥  
प्रदक्षिणीकृत्य तदा भगवान्कनकाण्डजः॥ ६.१६ ॥  
  
नमोऽस्तु ते महादेव प्रजा नार्हसि शङ्कर॥  
मृत्युहीना विभो स्रष्टुं मृत्युयुक्ताः सृज प्रभो॥ ६.१७ ॥  
  
ततस्तमाह भगवान्न हि मे तादृशी स्थितिः॥  
स त्वं सृज यथाकामं मृत्युयुक्ताः प्रजाः प्रभो॥ ६.१८ ॥  
  
लब्ध्वा ससर्ज सकलं शङ्कराच्चतुराननः॥  
जरामरणसंयुक्तं जगदेतच्चराचरम्॥ ६.१९ ॥  
  
शङ्करोऽपि तदा रुद्रौर्निवृत्तात्मा ह्यधिष्ठितः॥  
स्थाणुत्वं तस्य वै विप्राः शङ्करस्य महात्मनः॥ ६.२० ॥  
  
निष्कलस्यात्मनः शम्भोः स्वेच्छाधृतशरीरिणः॥  
शं रुद्रः सर्वभूतानां करोति घृणया यतः॥ ६.२१ ॥  
  
शङ्करश्चाप्रयत्नेन तदात्मा योग विद्यया॥  
वैराग्यस्थं विरक्तस्य विमुक्तिर्यच्छमुच्यते॥ ६.२२ ॥  
  
अणोस्तु विषयत्यागः संसारभयतः क्रमात्॥  
वैराग्याज्जायते पुंसो विरागो दर्शनान्तरे॥ ६.२३ ॥  
  
विमिख्यो विगुणत्यागो विज्ञानस्याविचारतः॥  
तस्य चास्य च सन्धानं प्रसादात्परमेष्ठिनः॥ ६.२४ ॥  
  
धर्मो ज्ञानं च वैराग्यमैश्वर्यं शङ्करादिह॥  
स एव शङ्करः साक्षात्पिनाकी नीललोहितः॥ ६.२५ ॥  
  
ये शङ्कराश्रिताः सर्वे मुच्यन्ते ते न संशयः॥  
न गच्छन्त्येव नरकं पापिष्ठा अपि दारुणम्॥ ६.२६ ॥  
  
आश्रिताः शङ्करं तस्मात्प्राप्नुवन्ति च शश्वतम्॥  
ऋषय ऊचुः॥  
मायान्ताश्चैव घोराद्या ह्यष्टाविंशतिरेव च॥ ६.२७ ॥  
  
कोटयो नरकाणां तु पच्यन्ते तासु पापिनः॥  
अनाश्रिताः शिवं रुद्रां शङ्करं नीललोहितम्॥ ६.२८ ॥  
  
आश्रयं सर्वभूतानामव्ययं जगतां पतिम्॥  
पुरुषं परमात्मानं पुरुहूतं पुरुष्टुतम्॥ ६.२९ ॥  
  
तमसा कालरुद्राख्यं रजसा कनकाण्डजम्॥  
सत्त्वेन सर्वगं विष्णुं निगुर्णत्वे महेश्वरम्॥ ६.३० ॥  
  
केन गच्छन्ति नरकं नराः केन महामते॥  
कर्मणाकर्मणा वापि श्रोतुं कौतूहलं हि नः॥ ६.३१ ॥  
  
इति श्रीलिङ्गमहापुराणे पूर्वभागे षष्ठोऽध्यायः॥ ६ ॥