+++
title = "०४० रावणकृतमारीचनिर्भर्त्सनम्"
title_english = "040 Ravana rebuts Maareecha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-040-RavanaKrutham_Maarivha_Nirbhartha_Sanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/040_rAvaNakRtamArIchanirbhartsanam.md">
<details><summary><h3>IITK ...{Loading}...</h3></summary>

Ravana commands Maricha with the authority of a king-- threatens to kill
him if he disobeyed determined Ravana indicates his plan of the golden
deer.



#### श्लोकः
##### मूलम्
मारीचेन तु तद्वाक्यं क्षमं युक्तं च निशाचरः।  
उक्तो न प्रतिजग्राह मर्तुकाम इवौषधम्॥3.40.1॥

##### शब्दार्थः
उक्तः spoken, निशाचरः demon, (रावणः Ravana), मारीचेन by Maricha, क्षमम् competent, युक्तं च suitable, तत् that, वाक्यम् advice, मर्तुकामः one who wishes to die, औषधम् इव like medicine, न प्रतिजग्राह did not accept৷৷

##### आङ्ग्लानुवादः
The demon Ravana did not heed the appropriate advice of the competent Maricha just like a man wishing to die refuses medicine.



#### श्लोकः
##### मूलम्
तं पथ्यहितवक्तारं मारीचं राक्षसाधिपः।  
अब्रवीत्परुषं वाक्यमयुक्तं कालचोदितः॥3.40.2॥

##### शब्दार्थः
राक्षसाधिपः king of the demons, कालचोदितः driven by fate, पथ्यहितवक्तारम् to one who spoke salutary and beneficial words, तं मारीचम् that Maricha, अयुक्तम् not appropriate, परुषम् harsh, वाक्यम् word, अब्रवीत् said.

##### आङ्ग्लानुवादः
The king of the demons, driven by fate, replied with improper and harsh words to Maricha whose advice was salutary and beneficial to him ः



#### श्लोकः
##### मूलम्
यत्किलैतदयुक्तार्थं मारीच मयि कथ्यते।  
वाक्यं निष्फलमत्यर्थमुप्तं बीजमिवोषरे॥3.40.3॥

##### शब्दार्थः
मारीच O Maricha, अयुक्तार्थम् in appropriate, यत् which, वाक्यम् words, मयि towards me, कथ्यते  is being said, ऊषरे in saline soil, उप्तम् sown, बीजमिव like the seed, अत्यर्थम् very much, निष्फलम् useless.

##### आङ्ग्लानुवादः
O Maricha, the words addressed to me are not appropriate.Your advice is extremely fruitless like a seed sown in saline, barren soil.



#### श्लोकः
##### मूलम्
त्वद्वाक्यैर्न तु मां शक्यं भेत्तुं रामस्य संयुगे।  
पापशीलस्य मूर्खस्य मानुषस्य विशेषतः॥3.40.4॥

##### शब्दार्थः
त्वद्वाक्यैः by your words, पापशीलस्य of a sinner, मूर्खस्य of a foolish one, विशेषतः specially, मानुषस्य of a human being, रामस्य of Rama, माम् me, संयुगे in a combat, भेत्तुम् to break, न शक्यम् not possible.

##### आङ्ग्लानुवादः
It is not possible to dissuade me from my encounter with Rama who is sinful, foolish and especially an ordinary human being.



#### श्लोकः
##### मूलम्
यस्त्यक्त्वा सुहृदो राज्यं मातरं पितरं तथा।  
स्त्रीवाक्यं प्राकृतं श्रुत्वा वनमेकपदे गतः॥3.40.5॥

##### शब्दार्थः
यः he who, प्राकृतम् ordinary, स्त्रीवाक्यम् woman's word, श्रुत्वा after hearing, सुहृदः friends, राज्यम् kingdom, मातरम् mother, तथा also, पितरम् father, त्यक्त्वा after leaving, एकपदे at once, वनम् to the forest, गतः went.

##### आङ्ग्लानुवादः
On hearing the casual words of a woman, (this) Rama came to the forest at once, leaving his friends, kingdom, mother and father.



#### श्लोकः
##### मूलम्
अवश्यन्तु मया तस्य संयुगे खरघातिनः।  
प्राणैः प्रियतरा सीता हर्तव्या तव सन्निधौ॥3.40.6॥

##### शब्दार्थः
संयुगे in a war, खरघातिनः of one who killed Khara, तस्य his, प्राणैः more than his life, प्रियतरा dearer, (भार्या wife), सीता Sita, तव your, सन्निधौ in the presence, अवश्यम् surely, मया by myself, हर्तव्या will abduct.

##### आङ्ग्लानुवादः
In your very presence I will surely abduct Sita, wife of Rama who killed Khara in war,  
Sita whom he loves more than his life.



#### श्लोकः
##### मूलम्
एवं मे निश्चिता बुद्धिर्हृदि मारीच वर्तते।  
न व्यावर्तयितुं शक्या सेन्द्रैरपि सुरासुरैः॥3.40.7॥

##### शब्दार्थः
मारीच Maricha, मे my, बुद्धि mind, एवम् this way, निश्चिता made up, हृदि in my heart, वर्तते stop, सेन्द्रैः with Indra, सुरासुरैरपि deities or demons, व्यावर्तयितुम् to change, न शक्या not possible.

##### आङ्ग्लानुवादः
O Maricha  I have made up my mind that way. Even demons or deities including Indra cannot alter this decision of mine.



#### श्लोकः
##### मूलम्
दोषं गुणं वा सम्पृष्टस्त्वमेवं वक्तुमर्हसि।  
अपायं वाप्युपायं वा कार्यस्यास्य विनिश्चये॥3.40.8॥

##### शब्दार्थः
अस्य कार्यस्य in this task, विनिश्चये  this decision, दोषम् demerits, गुणं वा or merit, अपायम् danger, उपायं वा or any way out, सम्पृष्टः asked of you, त्वम् you, एवम् in that way, वक्तुम् अर्हसि should say.

##### आङ्ग्लानुवादः
If I asked you the merits or demerits, the risks involved or the way out while deciding a case, you should have said what you did.



#### श्लोकः
##### मूलम्
सम्पृष्टेन तु वक्तव्यं सचिवेन विपश्चिता।  
उद्यताञ्जलिना राज्ञे य इच्छेद्भूतिमात्मनः॥3.40.9॥

##### शब्दार्थः
यः whoever, आत्मनः his, भूतिम् riches, इच्छेत् wants, सम्पृष्टेन by him when asked, विपश्चिता by a wise man, सचिवेन by a minister, उद्यताञ्जलिना by him with folded palms, राज्ञे to the king, वक्तव्यम् be said.

##### आङ्ग्लानुवादः
A wise counsellor should give advice to the king only when his opinion is sought and that too with folded hands, if he wishes his own prosperity.



#### श्लोकः
##### मूलम्
वाक्यमप्रितकूलं तु मृदुपूर्वं हितं शुभम्।  
उपचारेण युक्तं च वक्तव्यो वसुधाधिपः॥3.40.10॥

##### शब्दार्थः
वसुधाधिपः lord of the earth, अप्रतिकूलम् not unfavourable, मृदुपूर्वम् politely, हितम्  welfare, शुभम् auspicious,उपचारेण with proper decorum, युक्तम् with, वाक्यम् word, वक्तव्यः  suggested.

##### आङ्ग्लानुवादः
A king should be addressed with politeness and decorum, with words not unfavourble intended for his good luck and wellbeing.



#### श्लोकः
##### मूलम्
सावमर्दं तु यद्वाक्यं मारीच हितमुच्यते।  
नाभिनन्दति तद्राजा मानार्हो मानवर्जितम्॥3.40.11॥

##### शब्दार्थः
मारीच O Maricha, मानवर्जितम् disrespectful, यत् whatever, हितम् good, वाक्यम् words, सावमर्दम् in an oppressive way, उच्यते when spoken, तत् that, मानार्हः who deserves respect, राजा king, नाभिनन्दति does not like.

##### आङ्ग्लानुवादः
A king who deserves honour does not feel happy to hear even good words of advice if said in disrespectful or authoritarian way, O Maricha



#### श्लोकः
##### मूलम्
पञ्च रूपाणि राजानो धारयन्त्यमितौजसः।  
अग्नेरिन्द्रस्य सोमस्य वरुणस्य यमस्य च॥3.40.12॥

##### शब्दार्थः
अमितौजसः very powerful , राजानः kings, अग्नेः of fire, इन्द्रस्य of Indra, सोमस्य Moon's, वरुणस्य Varuna's, यमस्य च and of lord of death, पञ्च five, रूपाणि forms, धारयन्ति will assume.

##### आङ्ग्लानुवादः
Very powerful kings assume five forms like fire, Indra, Moon, Varuna and Yama.



#### श्लोकः
##### मूलम्
औष्ण्यं तथा विक्रमं च सौम्यं दण्डं प्रसन्नताम्।  
धारयन्ति महात्मानो राजानः क्षणदाचर॥3.40.13॥  
तस्मात्सर्वास्ववस्थासु मान्याः पूज्याश्च पार्थिवाः।

##### शब्दार्थः
क्षणदाचर of demon, महात्मनः great self, राजानः kings, औष्ण्यम् heat, तथा similarly, विक्रमं च   valour, सौम्यम् gentleness, दण्डम् command, प्रसन्नताम् grace, धारयन्ति possess, तस्मात् therefore, पार्थिवाः kings, सर्वासु at all, अवस्थासु stages, मान्याः deserve to be respected, पूज्याश्च worthy of reverence.

##### आङ्ग्लानुवादः
Great kings possess heat, (of the firegod), valour (of Indra), coolness (of the Moon), command (of Varuna) and grace (of the Lord of death). Therefore kings at all stages deserve respect and reverence.



#### श्लोकः
##### मूलम्
त्वं तु धर्ममविज्ञाय केवलं मोहमास्थितः।  
अभ्यागतं मां दौरात्म्यात्परुषं वक्तुमिच्छसि॥3.40.14॥

##### शब्दार्थः
त्वं तु you on your part, धर्मम् rightful duty, अविज्ञाय not knowing, केवलम् only, मोहम् because of delusion, आस्थितः have taken recourse to, अभ्यागतम् to a guest (who comes without prior announcement), माम् me, दौरात्म्यात् out of evil mind, परुषम् harsh, वक्तुम् to speak, इच्छसि want.

##### आङ्ग्लानुवादः
You do not know your rightful duty.Because of delusion and an evil mind, you want to speak only harsh words to me, a guest who has come to you.



#### श्लोकः
##### मूलम्
गुणदोषौ न पृच्छामि क्षमं चात्मनि राक्षस।  
मयोक्तं तव चैतावत्संप्रत्यमितविक्रमः॥3.40.15॥

##### शब्दार्थः
राक्षस O demon, गुणदोषौ good or bad, आत्मनि  yourself, क्षमम् welfare, न पृच्छामि not asked you, अमितविक्रमः extremely valiant one, सम्प्रति now, तव your, एतावत् as such, मया by me, उक्तम् asked.

##### आङ्ग्लानुवादः
O demon  O extremely valiant demon  I ask you(to do) this much now. I am not asking you whether it is good or bad or whether it is for my welfare or not.



#### श्लोकः
##### मूलम्
अस्मिंस्तु त्वं महाकृत्ये साहाय्यं कर्तुमर्हसि।  
शृणु तत्कर्म साहाय्ये यत्कार्यं वचनान्मम॥3.40.16॥

##### शब्दार्थः
अस्मिन् in this, महाकृत्ये great task, त्वम् you, साहाय्यम् help, कर्तुम् to do, अर्हसि behove, मम वचनात् by my words, साहाय्ये render help, यत् that which, कार्यम् task, तत् that, कर्म action, शृणु listen.

##### आङ्ग्लानुवादः
You have to help me in accomplishing this great task .Hear me on the kind of work you have to do.



#### श्लोकः
##### मूलम्
सौवर्णस्त्वं मृगो भूत्वा चित्रो रजतबिन्दुभिः ।  
आश्रमे तस्य रामस्य सीतायाः प्रमुखे चर ॥3.40.17 ॥

##### शब्दार्थः
Missing

##### आङ्ग्लानुवादः
Missing



#### श्लोकः
##### मूलम्
सौवर्णस्त्वं मृगो भूत्वा चित्रो रजतबिन्दुभिः।  
आश्रमे तस्य रामस्य सीतायाः प्रमुखे चर।  
प्रलोभयित्वा वैदेहीं यथेष्टं गन्तुमर्हसि॥3.40.18॥

##### शब्दार्थः
त्वम् you, रजतबिन्दुभिः with silver spots, चित्रः wonderful, सौवर्णः golden, मृगः deer, भूत्वा being, तस्य his, रामस्य Rama's, आश्रमे in hermitage, सीतायाः Sita's, प्रमुखे in front, चर go about, वैदेहीम् Sita, प्रलोभयित्वा after fascinating her, यथेष्टम् as you desire, गन्तुम् to go, अर्हसि you may.

##### आङ्ग्लानुवादः
Transform yourself into a wonderful golden deer with silver spots and move about in front of Sita at the hermitage of Rama. After fascinating her, you may go whereever you desire.



#### श्लोकः
##### मूलम्
त्वां तु मायामृगं दृष्ट्वा काञ्चनं जातविस्मया।  
आनयैनमिति क्षिप्रं रामं वक्ष्यति मैथिली॥3.40.19॥

##### शब्दार्थः
मैथिली Sita, काञ्चनम् golden, मायामृगम् illusory deer, त्वाम् you, दृष्ट्वा after seeing, जातविस्मया  wonderstruck, एनं this deer, क्षिप्रम् quickly, आनय get me, इति thus, रामम् Rama, वक्ष्यति will say.

##### आङ्ग्लानुवादः
Seeing the illusory golden deer, Sita, wonderstruck, will at once ask Rama to get the  
deer.



#### श्लोकः
##### मूलम्
अपक्रान्ते तु काकुत्स्थे दूरं यात्वाप्युदाहर।  
हा सीते लक्ष्मणेत्येवं रामवाक्यानुरूपकम्॥3.40.20॥

##### शब्दार्थः
काकुत्स्थे  the scion of the Kakutsthas, अपक्रान्ते diverted, दूरम् to a distance, यात्वा  going, रामवाक्यानुरूपकम् resembling Rama's voice, हा Alas, सीते Sita, हा लक्ष्मण Alas, Lakshmana, इत्येवम् in this way, उदाहर अपि cry also.

##### आङ्ग्लानुवादः
Divert Rama to a faroff place and cry, 'Alas, Sita, Alas, Lakshmana',  imitating the voice of Rama.



#### श्लोकः
##### मूलम्
तच्छ्रुत्वा रामपदवीं सीतया च प्रचोदितः।  
अनुगच्छति सम्भ्रान्तः सौमित्रिरपि सौहृदात्॥3.40.21॥

##### शब्दार्थः
सौमित्रिरपि Lakshmana too, तत् that, श्रुत्वा on hearing, सीतया च by Sita, प्रचोदितः urged, सम्भ्रान्तः bewildered, सौहृदात् out of love , रामपदवीम् following the track of Rama, अनुगच्छति will go.

##### आङ्ग्लानुवादः
On hearing you, Lakshmana will be bewildered. Urged by Sita and out of love for Rama, Lakshmana will follow the same track as Rama.



#### श्लोकः
##### मूलम्
अपक्रान्ते च काकुत्स्थे लक्ष्मणे च यथासुखम्।  
आनयिष्यामि वैदेहीं सहस्राक्षश्शचीमिव॥3.40.22॥

##### शब्दार्थः
काकुत्स्थे when Rama, लक्ष्मणे च and Lakshmana, अपक्रान्ते are away, वैदेहीम् Vaidehi, सहस्राक्षः thousandeyed Indra, शचीमिव like Sachi, यथासुखम् comfortably, आनयिष्यामि will get Sita.

##### आङ्ग्लानुवादः
When Rama and Lakshmana are away I will comfortably abduct Vaidehi like the thousandeyed Indra brought Sachi.



#### श्लोकः
##### मूलम्
एवं कृत्वा त्विदं कार्यं यथेष्टं गच्छ राक्षस।  
राज्यस्यार्धं प्रयच्छामि मारीच तव सुव्रत॥3.40.23॥

##### शब्दार्थः
राक्षस O demon, इदम् this, कार्यम् work, एवम् in that way, कृत्वा having done, यथेष्टम् wherever you please, गच्छ go, सुव्रत a person of good determination, मारीच Maricha, तव to you, राज्यस्य of my kingdom, अर्धम् half, प्रयच्छामि I will offer.

##### आङ्ग्लानुवादः
You may go wherever you want after accomplishing this task. I will give you, O demon of determination half my kingdom.



#### श्लोकः
##### मूलम्
गच्छ सौम्य शिवं मार्गं कार्यस्यास्य विवृद्धये।  
अहं त्वानुगमिष्यामि सरथो दण्डकावनम्॥3.40.24॥

##### शब्दार्थः
सौम्य O handsome, अस्य of this, कार्यस्य of this task, विवृद्धये for fulfilment, शिवम् auspicious, मार्गम् path, गच्छ go, अहम् I, सरथः riding on the chariot, दण्डकावनम् to Dandaka forest, अनुगमिष्यामि I will follow.

##### आङ्ग्लानुवादः
Go and accomplish this task. Let your path be auspicious. I will follow you on the chariot into the Dandaka forest.



#### श्लोकः
##### मूलम्
प्राप्य सीतामयुद्धेन वञ्चयित्वा तु राघवम्।  
लङ्कां प्रतिगमिष्यामि कृतकार्यस्सह त्वया॥3.40.25॥

##### शब्दार्थः
राघवम् Rama, वञ्चयित्वा  deceiving, सीताम् Sita, अयुद्धेन without a war, प्राप्य  obtain, कृतकार्यः having accomplished the task, त्वया सह along with you, लङ्कां प्रति towards Lanka, गमिष्यामि will go.

##### आङ्ग्लानुवादः
I will deceive Rama and obtain Sita, without waging a war. With the work done, I will return to Lanka along with you.



#### श्लोकः
##### मूलम्
न चेत्करोषि मारीच हन्मि त्वामहमद्य वै।  
एतत्कार्यमवश्यं मे बलादपि करिष्यसि।  
राज्ञो हि प्रतिकूलस्थो न जातु सुखमेधते॥3.40.26॥

##### शब्दार्थः
मारीच Maricha, न करोषि चेत् if you do not do this, अहम् I, अद्य वै now itself, हन्मि I will kill, मे myself, एतत् this, कार्यम् task, बलादपि forcibly also , अवश्यम् certainly, करिष्यसि will make you do, राज्ञः to the king, प्रतिकूलस्थः against, जातु generally, सुखम् in comfort, न एधते हि will not live.

##### आङ्ग्लानुवादः
O Maricha if you do not do this, I will kill you now. Or, by force make you do this work. No one who goes against the king lives in comfort.



#### श्लोकः
##### मूलम्
आसाद्य तं जीवितसंशयस्ते मृत्युर्ध्रुवो ह्यद्य मया विरुध्य।  
एतद्यथावत्प्रतिगृह्य बुद्ध्या यदत्र पथ्यं कुरु तत्तथा त्वम्॥3.40.27॥

##### शब्दार्थः
तम् to him, आसाद्य  facing in a combat, ते to you, जीवितसंशयः doubtful to be alive, मया with me, विरुध्य  picking up, अद्य now, मृत्युः death, ध्रुवः sure, एतत् as such, बुद्ध्या think, यथावत् do as you like, प्रतिगृह्य accept, अत्र here, यत् whatever, पथ्यम्  desirable, तत् that, त्वम् you, तथा like that, कुरु do.

##### आङ्ग्लानुवादः
Your survival is doubtful after facing Rama in combat. But your death is certain if you oppose me now. Think carefuly and do whatever is desirable for you in the present circumstances.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे चत्वारिंशस्सर्गः॥  
Thus ends the fortieth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/040_rAvaNakRtamArIchanirbhartsanam.md">
<details><summary><h3>भूषणम् ...{Loading}...</h3></summary>



मारीचेन तु तद्वाक्यं क्षमं युक्तं निशाचरः ।  

उक्तो न प्रतिजग्राह मर्तुकाम इवौषधम्  ॥  ३।४०।१  ॥   

यस्य तत्त्वं समुद्दिष्टं नाभिजानन्ति दुर्जनाः । तमहं शिरसा वन्दे रघुनाथं
गुणार्णवम्  ॥  मारीचेन त्वित्यादि । क्षमं निवर्तनसमर्थम् । युक्तं कार्यम्
 ॥  ३।४०।१  ॥   

  

तं पथ्यहितवक्तारं मारीचं राक्षसाधिपः ।  

अब्रवीत्परुषं वाक्यमयुक्तं कालचोदितः  ॥  ३।४०।२  ॥   

पथ्यम् अनपायम् । हितं सुखावहम् । अयुक्तम् अयुक्तार्थम्  ॥  ३।४०।२  ॥   

  

यत्किलैतदयुक्तार्थं मारीच मयि कथ्यते ।  

वाक्यं निष्फलमत्यर्थमुप्तं बीजमिवोषरे  ॥  ३।४०।३  ॥   

अयुक्तार्थं राजचित्तप्रतिकूलत्वादनुचितार्थम् । उप्तं निक्षिप्तम्  ॥ 
३।४०।३  ॥   

  

त्वद्वाक्यैर्न तु मां शक्यं भेत्तुं रामस्य संयुगे ।  

पापशीलस्य मूर्खस्य मानुषस्य विशेषतः  ॥  ३।४०।४  ॥   

रामस्य संयुगे विषये मां भेत्तुं सीतापहरणोपायाद्युद्धे मां प्रवर्तयितुं
त्वद्वाक्यैर्न शक्यम् । तत्र हेतुत्रयं पापेत्यादि ।
पापशीलत्वान्मूर्खत्वाद्विशेषतो मानुषत्वाच्च । तेन नाहं योद्धुमर्हः
किन्तु तद्भार्यापहरणमेव तदपकाराय प्रतिक्रियेति भावः  ॥  ३।४०।४  ॥   

  

यस्त्यक्त्वा सुहृदो राज्यं मातरं पितरं तथा ।  

स्त्रीवाक्यं प्राकृतं श्रुत्वा वनमेकपदे गतः  ॥  ३।४०।५  ॥   

अवश्यं तु मया तस्य संयुगे खरघातिनः ।  

प्राणैः प्रियतरा सीता हर्तव्या तव सन्निधौ  ॥  ३।४०।६  ॥   

मूर्खत्वमुपपादयति यदिति । प्राकृतम् असारम् । स्त्रीवाक्यं कैकेयीवाक्यम्
। एकपदे उत्तरक्षणे । प्राणैः प्राणेभ्यः । प्रियतरा तत्प्राणापहरणादपि वरं
तत्स्त्रियो ऽपहरणमिति भावः । तव सन्निधौ सति हर्तव्या त्वत्सन्निधिमुखेन
हर्तव्येत्यर्थः  ॥  ३।४०।५,६  ॥   

  

एवं मे निश्चिता बुद्धिर्हृदि मारीच वर्तते ।  

न व्यावर्तयितुं शक्या सेन्द्रैरपि सुरासुरैः  ॥  ३।४०।७  ॥   

निश्चिता निश्चयरूपा । सेन्द्रैः किं पुनस्त्वयेति भावः  ॥  ३।४०।७  ॥   

  

दोषं गुणं वा सम्पृष्टस्त्वमेवं वक्तुमर्हसि ।  

अपायं वाप्युपायं वा कार्यस्यास्य विनिश्चये  ॥  ३।४०।८  ॥   

अपिचापृष्टोत्तरप्रलापस्तवासङ्गत इत्याह दोषमिति । कार्यनिश्चये विषये कौ
गुणदोषौ तत्साधने कावुपायाविति पृष्टश्चेदुत्तरं वक्तुमर्हसि । नास्माकं
तज्जिज्ञासा ततो नैवं वुक्तुं युक्तमित्यर्थः  ॥  ३।४०।८  ॥   

  

सम्पृष्टेन तु वक्तव्यं सचिवेन विपश्चिता ।  

उद्यताञ्जलिना राज्ञे य इच्छेद्भूतिमात्मनः  ॥  ३।४०।९  ॥   

प्रसङ्गाद्राजसन्निधौ विज्ञापनप्रक्रियां दर्शयति सम्पृष्टेनेत्यादिना ।
विपश्चिता विदुषा । राजसेवाप्रकारज्ञेनेति यावत् । भूतिम् ऐश्वर्यम्  ॥ 
३।४०।९  ॥   

  

वाक्यमप्रतिकूलं तु मृदुपूर्वं हितं शुभम् ।  

उपचारेण युक्तं च वक्तव्यो वसुधाधिपः  ॥  ३।४०।१०  ॥   

एवं वक्तृगुणा उक्ताः, अथ वचनप्रकारमाह वाक्यमिति । उपचारेण युक्तं
बहुमानेन पुरस्कृतम्, हितमप्युचारपूर्वं वक्तव्यमित्यर्थः  ॥  ३।४०।१०  ॥   

  

सावमर्दं तु यद्वाक्यं मारीच हितमुच्यते ।  

नाभिनन्दति तद्राजा मानार्हो मानवर्जितम्  ॥  ३।४०।११  ॥   

प्रकारान्तरेण न वक्तव्यमित्याह सावमर्दमिति । सावमर्दं तिरस्कारसहितम्  ॥ 
३।४०।११  ॥   

  

पञ्च रूपाणि राजानो धारयन्त्यमितौजसः ।  

अग्नेरिन्द्रस्य सोमस्य वरुणस्य यमस्य च  ॥  ३।४०।१२  ॥   

पञ्च रूपाणि अग्न्यादिपञ्चकस्य यानि रूपाणि तानि धारयन्तीत्यर्थः  ॥ 
३।४०।१२  ॥   

  

औष्ण्यं तथा विक्रमं च सौम्यं दण्डं प्रसन्नताम् ।  

धारयन्ति महात्मानो राजानः क्षणदाचर ।  

तस्मात्सर्वास्ववस्थासु मान्याः पूज्याश्च पार्थिवाः  ॥  ३।४०।१३  ॥   

तान्येवाह औष्ण्यमिति । औष्ण्यं तैक्ष्ण्यम् । सौम्यम् आह्लादकरत्वम् ।
दण्डं दुष्टनिग्रहम् । मान्याः मनसा पूज्याः । पूज्याः वाचा बहुमन्तव्याः
 ॥  ३।४०।१३  ॥   

  

त्वं तु धर्ममविज्ञाय केवलं मोहमास्थितः ।  

अभ्यागतं मां दौरात्म्यात् परुषं वक्तुमिच्छसि  ॥  ३।४०।१४  ॥   

सामान्यत उक्तमर्थं प्रकृते सङ्गमयति त्वं त्विति । धर्मं राजधर्मम् ।
मोहम् अज्ञानम् । दौरात्म्यात् दौर्जन्यात्  ॥  ३।४०।१४  ॥   

  

गुणदोषौ न पृच्छामि क्षमं चात्मनि राक्षस ।  

मयोक्तं तव चैतावत्सम्प्रत्यमितविक्रम  ॥  ३।४०।१५  ॥   

तर्हि कथं मया वक्तव्यमित्यत्राह गुणेति । गुणदोषौ आत्मनि क्षेमं च न
पृच्छामि किन्तु सम्प्रति मया तव तुभ्यं मयोक्तमेतावत्  ॥  ३।४०।१५  ॥   

  

अस्मिंस्तु त्वं महाकृत्ये साहाय्यं कर्तुमर्हसि ।  

शृणु तत्कर्म साहाय्ये यत्कार्यं वचनान्मम  ॥  ३।४०।१६  ॥   

किन्तदित्यत्राह अस्मिन्निति । कृत्ये कार्ये । शृण्विति साहाय्ये करणीये
यत्कार्यं तद्वचनं तद्विषयवचनं शृणु  ॥  ३।४०।१६  ॥   

  

सौवर्णस्त्वं मृगो भूत्वा चित्रो रजतबिन्दुभिः ।  

आश्रमे तस्य रामस्य सीतायाः प्रमुखे चर  ॥  ३।४०।१७  ॥   

प्रलोभयित्वा वैदेहीं यथेष्टं गन्तुमर्हसि  ॥  ३।४०।१८  ॥   

प्रमुखे अग्रे  ॥  ३।४०।१७,१८  ॥   

  

त्वां तु माया मृगं दृष्ट्वा काञ्चनं जातविस्मया ।  

आनयैनमिति क्षिप्रं रामं वक्ष्यति मैथिली  ॥  ३।४०।१९  ॥   

किं तस्य प्रयोजनं तत्राह त्वामिति  ॥  ३।४०।१९  ॥   

  

अपक्रान्ते तु काकुत्स्थे दूरं यात्वा व्युदाहर ।  

हा सीते लक्ष्मणेत्येवं रामवाक्यानुरूपकम्  ॥  ३।४०।२०  ॥   

अपक्रान्त इति अनुरूपकम् । स्वार्थे कप्रत्ययः  ॥  ३।४०।२०  ॥   

  

तच्छ्रुत्वा रामपदवीं सीतया च प्रचोदितः ।  

अनुगच्छति सम्भ्रान्तः सौमित्रिरपि सौहृदात्  ॥  ३।४०।२१  ॥   

पदवीं मार्गम्  ॥  ३।४०।२१  ॥   

  

अपक्रान्ते च काकुत्स्थे लक्ष्मणे च यथासुखम् ।  

आनयिष्यामि वैदेहीं सहस्राक्षः शचीमिव  ॥  ३।४०।२२  ॥   

एवं कृत्वा त्विदं कार्यं यथेष्टं गच्छ राक्षस ।  

राज्यस्यार्धं प्रयच्छामि मारीच तव सुव्रत  ॥  ३।४०।२३  ॥   

अपक्रान्त इति । यथासुखं यत्नं विना  ॥  ३।४०।२२,२३  ॥   

  

गच्छ सौम्य शिवं मार्गं कार्यस्यास्य विवृद्धये ।  

अहं त्वा ऽनुगमिष्यामि सरथो दण्डकावनम्  ॥  ३।४०।२४  ॥   

प्राप्य सीतामयुद्धेन वञ्चयित्वा तु राघवम् ।  

लङ्कां प्रति गमिष्यामि कृतकार्यः सह त्वया  ॥  ३।४०।२५  ॥   

मार्गं मृगसम्बन्धिरूपम् । शिवं मनोहरम् । गच्छ प्राप्नुहि  ॥  ३।४०।२४,२५
 ॥   

  

न चेत् करोषि मारीच हन्मि त्वामहमद्य वै ।  

एतत्कार्यमवश्यं मे बलादपि करिष्यसि ।  

राज्ञो हि प्रतिकूलस्थो न जातु सुखमेधते  ॥  ३।४०।२६  ॥   

बलादपि करिष्यसि अनिच्छतापि त्वया सर्वथा अहमेत्यकार्यं कारिष्यामीत्यर्थः
। विपक्षे बाधकमाह राज्ञ इति  ॥  ३।४०।२६  ॥   

  

आसाद्य तं जीवितसंशयस्ते मृत्युर्ध्रुवो ह्यद्य मया विरुद्ध्य ।  

एतद्यथावत्प्रतिगृह्य बुद्ध्या यदत्र पथ्यं कुरु तत्तथा त्वम्  ॥  ३।४०।२७
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे चत्वारिंशः
सर्गः  ॥  ४०  ॥   

कार्यकरणाकरणयोर्गुणदोषै दर्शयति आसाद्येति । तं रामम् । आसाद्य मृगरूपेण
प्राप्य । जिवीतस्य संशयः दैवाज्जीवितं लभ्येतापि, मद्विरोधे तु
जीवितहानिरेव स्यात् । प्रतिगृह्य निश्चित्य । अत्र कार्यद्वये । यत्ते
पथ्यं तत्कुरु, मदुक्ताकरणे अवश्यं हननमित्यर्थः  ॥  ३।४०।२७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चत्वारिंशः सर्गः  ॥  ४०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/040_rAvaNakRtamArIchanirbhartsanam.md">
<details><summary><h3>शिरोमणी ...{Loading}...</h3></summary>



मारीचवचनश्रवणानन्तरकालिकं रावणवृत्तान्तमाह--मारीचस्येति । युक्तं योग्यमत
एव क्षमं सहनीयं मारीचस्य तद्वाक्यम् उक्तो मारीचेनोपदिष्टो रावणो मर्तुकाम
औषधमिव न जग्राह  ॥  ३।४०।१  ॥   

  

तमिति । राक्षसाधिपः कालचोदितो रावणः पथ्यहितवक्तारं तं मारीचं परुषं
वाक्यमब्रवीत्  ॥  ३।४०।२  ॥   

  

तद्वचनाकारमाह--दुष्कूलेति । दुष्कूल हे प्रतिकूल हे मारीच न युक्तः
शूरयोग्यः अर्थो यस्य तत् अत्यर्थम् अर्थं प्रयोजनमतिक्रान्तं
निष्प्रयोजनमित्यर्थः, वाक्यं यन्मयि कथ्यते तत् ऊषरे निष्फलं फलजननायोग्यं
भर्जितमित्यर्थः, बीजमिवोप्तम्  ॥  ३।४०।३  ॥   

  

त्वदिति । मूर्खस्य रामस्य संयुगे उद्यतं मां भेत्तुं चालयितुं
त्वद्वाक्यैर्न शक्यम्  ॥  ३।४०।४  ॥   

  

तन्मूर्खत्वमेवोपपादयन्नाह--य इति । प्राकृतं स्त्रीवाक्यं श्रुत्वा एकपदे
तत्क्षणे एव सुहृदादीन् त्यक्त्वा यो वनं गतस्तस्य संयुगे खरघातिनो रामस्य
प्राणैः प्रियतरा सीता मया ऽवश्यं हर्तव्या । प्राणैः प्रियतरेत्यनेन
तद्दुःखार्थमेव सीताहरणमिति सूचितम् । श्लोकद्वयमेकान्वयि  ॥  ३।४०।५६  ॥   

  

एवमिति । हे मारीच मे हृदि एवं निश्चिता या बुद्धिर्ज्ञानं वर्तते सा
बुद्धिः सेन्द्रैः इन्द्रसहितैः सुरासुरैरपि व्यावर्तयितुं न शक्या  ॥ 
३।४०।७  ॥   

  

दोषमिति । अस्य चिकीर्षितस्य कार्यस्य विनिश्चये विनिश्चयार्थं गुणं वा
दोषं वा अपायं तद्विघ्नध्वंसं वा उपायं तत्साधनं वा यदि त्वं पृष्टस्तदा
एवं वक्तुमर्हसि एतेन तन्मया न पृष्टमिति सूचितं, तेन अपृष्टं न
वक्तव्यमिति व्यञ्जितम्  ॥  ३।४०।८  ॥   

  

संपृष्टेनेति । राज्ञः सकाशात् यः आत्मनो भूतिमिच्छेत् तेन विपश्चिता
उद्यताञ्जलिना सचिवेन संपृष्टेनैव वक्तव्यं पृष्टमेव उत्तरितव्यमित्यर्थः
 ॥  ३।४०।९  ॥   

  

वाक्यमिति । अप्रतिकूलं प्रतिकूलरहितं मृदुपूर्वं शुभं मधुरवर्णविशिष्टं
हितं पथ्यम् उपचारेण नीतिशिक्षया युक्तं वाक्यं वसुधाधिपो वक्तव्यः  ॥ 
३।४०।१०  ॥   

  

सेति । सावमर्दं राजपृष्टविघातकं मानवर्जितं वा हितमपि तद्वाक्यं मानार्थी
राजा नाभिनन्देत  ॥  ३।४०।११  ॥   

  

ननु किं तदभिनन्दनेनेत्यत आह--पञ्चेति । अमितौजसो राजानः अग्न्यादीनां
पञ्चानां पञ्चरूपाणि धारयन्ति  ॥  ३।४०।१२  ॥   

  

तानि रूपाणि क्रमेणाह--औष्ण्यमिति । महात्मानो राजानः औष्ण्यादीनि धारयन्ति
तत्रौष्ण्यं तीक्ष्णत्वं, विक्रमो बलातिशयः, सौम्यं कृपालुता, दण्डः
दुष्टनिग्रहः, प्रसन्नता प्रसादः, एतेन राजा द्रोहिणो ऽवश्यं विनाशयतीति
सूचितम्  ॥  ३।४०।१३  ॥   

  

तस्मादिति । तस्मात् स्वकल्याणहेतोः सर्वास्ववस्थासु सर्वकालेषु पार्थिवा
मान्याः पूज्याश्च । अर्धं पृथक्--त्वमिति । धर्मं सचिवकर्म अविज्ञाय केवलं
मोहमज्ञानमाश्रितः त्वं तु दौरात्म्यात् दुष्टस्वभावत्वाद्धेतोः अभ्यागतं
त्वत्संमुखं प्राप्तं माम् ईदृशं परुषं वदसि  ॥  ३।४०।१४  ॥   

  

ननु त्वया पृष्ट एवाहमुक्तवानित्यत आह--गुणेति । हे राक्षस हे अमितविक्रम
गुणदोषौ मत्कर्तव्ये को गुणः कश्च रोष इति आत्मनि मयि क्षमम् उचितं न वेति
चेत्यहं न पृच्छामि किंतु अस्मिन् कृत्ये सभवान् सभः सभावान् राजा तद्वान्
नित्यं राजसेवीत्यर्थः, त्वं साहाय्यं कर्तुमर्हसि एतावदेव त्वां प्रति
मयोक्तम्  ॥  ३।४०।१५१६  ॥   

  

मदुक्तं साहाय्यं कर्म विस्मृतं चेत् पुनरुच्यते इत्याह--शृण्विति  ॥ 
३।४०।१७  ॥   

  

आश्रम इति  ॥  ३।४०।१८  ॥   

  

त्वामिति  ॥  ३।४०।१९  ॥   

  

अपक्रान्त इति । काकुत्स्थे रामे अपक्रान्ते सति हा सीते हा
लक्ष्मणेत्येवम् एतद्रूपं रामवाक्यानुरूपकं रामवाक्यमेवेदमिति बोधकं वाक्यं
दूरं गत्वा त्वमुदाहर  ॥  ३।४०।२०  ॥   

  

तदिति । तत् रामवाक्यानुरूपकं वाक्यं श्रुत्वा सीतया प्रचोदितः संभ्रान्तः
सौमित्रिरपि सौहृदात् रामपदवीम् अनुगच्छति अनुगन्ता  ॥  ३।४०।२१  ॥   

  

अपक्रान्त इति । अपक्रान्ते अपगते सति वैदेहीम् आहरिष्यामि  ॥  ३।४०।२२  ॥   

  

तत्र दृष्टान्तः--एवमिति । एवम् इदं कार्यं कृत्वा निश्चित्य यथेष्टं गच्छ
। तत्फलमाह--राज्यस्यार्धं स्वकीयमर्धं राज्यं प्रदास्यामि तुभ्यमिति शेषः
 ॥  ३।४०।२३  ॥   

  

गच्छेति । हे सौम्य अस्य मदुक्तस्य कार्यस्य विवृद्धये सम्यक्सिद्धये
इत्यर्थः, शिवं कल्याणकारकं मार्गं गच्छ त्वा त्वाम् अहमनुगमिष्यामि  ॥ 
३।४०।२४  ॥   

  

प्राप्येति । राघवं वञ्चयित्वा अयुद्धेन युद्धाभावेन सीतां प्राप्य आहृत्य
कृतकार्यो ऽहं त्वया सह लङ्कां प्रति गमिष्यामि  ॥  ३।४०।२५  ॥   

  

नो इति । हे मारीच चेद्यदि त्वं नो करोषि मदुक्तं न करिष्यसि तर्हि अद्य
अस्मिन्दिने एव त्वां हन्मि हनिष्यामि । अर्धं पृथक् । ननु अपराधमन्तरा
हननमयुक्तमित्यत आह--एतदिति । एतदुक्तं मे कार्यं बलादपि करिष्यसि । अकरणे
दोषमाह--राज्ञो विप्रतिकूलस्थः अननुकूलाचरणः जनः जातु कदाचिदपि सुखं न एधते
 ॥  ३।४०।२६  ॥   

  

ननु रामकर्तृकवधभिया न गमिष्यामीत्यत आह--आसाद्येति । तं राममासाद्य
प्राप्य ते जीवितसंशयः तस्य बलवत्त्वे तव चापलायने वधः तवैव बलवत्त्वे
पलायने वा वधाभावः मया विरुध्यतस्तु ते मृत्युर्ध्रुवः मद्बलवत्त्वस्य
निश्चितत्वेन समीपस्थत्वात्पलायनानर्हत्वेन च मरणे न संशय इति तात्पर्यम्
अतः बुद्ध्या एतत् मदुक्तं परिगण्य विचार्य अनयोर्मध्ये यत् पथ्यं हितं तत्
तथा निश्चितबुद्ध्या कुरु  ॥  ३।४०।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
चत्वारिंशः सर्गः  ॥  ३।४०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/040_rAvaNakRtamArIchanirbhartsanam.md">
<details><summary><h3>तिलकम् ...{Loading}...</h3></summary>



मारीचस्य मारीचेन क्षमं निवृत्तिसमर्थं युक्तं न्याय्यं कालोचितं च
वाक्यमुक्त उपदिष्टो रावणो मुमूर्षुरौषधमिव तदुक्तं न प्रतिजग्राह  ॥ 
३।४०,१,२  ॥   

  

शत्रोर्मानुषस्य स्तावकत्वात्क्रोधेनाह दुष्कुलेति । अयुक्तार्थं
राजचित्तप्रतिकूलत्वादयुक्तार्थम् । निष्फलं तमोगुणाक्रान्ते मम हृदये
तस्यानवकाशात्  ॥  ३।४०।३  ॥   

  

संयुगे पापशीलत्वादिगुणकस्य स्त्रीताटकाहन्तृत्वाद्रामस्य भार्याहरणविषये
स्थितं मां तद्वाक्यैर्भेत्तुं निवर्तयितुं न शक्यमित्यर्थः । मामिति
द्वितीया छान्दसत्वात्  ॥  ३।४०।४  ॥   

  

तत्र मूर्खत्वमुपपादयति-- य इति । प्राकृतमसारम् । स्त्री कैकेयी । एकपदे
द्राक्  ॥  ३।४०।५  ॥   

  

संयुगे खरहन्तुरित्यन्वयः  ॥  ३।४०।६,७  ॥   

  

अपि चापृष्टोत्तरप्रलापस्तवासंगत इत्याह दोषं गुणं वेति ।
कस्यचित्सन्दिग्धस्य कार्यस्य निश्चये निश्चयसिद्ध्यर्थमत्रानुष्ठिते को
गुणः, को दोषः, क उपायः, को ऽपायः, इति यदि पृष्टं स्थात्तदा एवं
वक्तुमर्हसि गुणदोषादिकमित्यर्थः । मया तु निश्चिते कार्ये केवलं साहाय्ये
नियुज्यसे, अतो न ते जल्पः सङ्गत इति भावः  ॥  ३।४०।८  ॥   

  

पृष्टोत्तरमेव राजनि सचिवेन विनीतेन वाच्यमित्याह-- संपृष्टेन त्विति ।
उद्यताञ्जलिनेत्यनेन विनीतता दर्शिता  ॥  ३।४०।९  ॥   

  

उपचारेण राजनीत्युक्तमर्गेण युक्तम्  ॥  ३।४०।१०  ॥   

  

सावमर्दं तु राजपृष्टावमर्दसहितम् । अथवा यद्यप्यर्थे । यद्यपि हितं तथापि
नाभिनन्देत । त्वं त्वपृष्ट एव ममाहितमवमर्दसहितं मानहीनं वदसीत्यनुचितमिति
भावः  ॥  ३।४०।११  ॥   

  

ततो वक्तुरनिष्टमपीत्याह पञ्चेति । के पञ्चेत्यत्राह-- अग्नेरिति  ॥ 
३।४०।१२ ॥   

  

कानि रूपाणि तत्राह क्रमेण औष्ण्यमिति । औष्ण्यं तैक्ष्ण्यम् । सौम्यं
दयार्द्रचित्तत्वम् । दण्डं दुष्टनिग्रहम् । एवं च तादृशे वक्तरि
तीक्ष्णदण्डपात इत्याशयः  ॥  ३।४०।१३  ॥   

  

धर्मं राजधर्मम्  ॥  ३।४०।१४  ॥   

  

अभ्यागतमतिथिमित्यनेन पूज्यत्वातिशयं सूचयति गुणदोषप्रश्ने किं मम हितमिति
प्रश्ने वा ईदृशं वक्तुं युक्तम्, न चैतदेकमपि मया पृष्टमिति भावः  ॥ 
३।४०।१५  ॥   

  

अपि च अपि तु मया त्वां प्रत्येतावदेवोक्तम् । किं तत्राह --
अस्मिन्सीतापहाररूपे कृत्ये स भवान्मया नियुक्तः साहाय्यं कर्तुमर्हसीति  ॥ 
३।४०।१६ ॥   

  

किं तन्मत्कर्तव्यं साहाय्यं तत्राह शृण्विति । साहाय्ये मम
वचनाद्यत्कार्यं तत्कर्म शृण्विति संबन्धः  ॥  ३।४०।१७१९  ॥   

  

रामवाक्यानुरूपकं रामध्वनिसदृशध्वनियुक्तम्  ॥  ३।४०।२०२३  ॥   

  

शिवं मार्गं गच्छ सौम्यो भूत्वा प्रस्थितो भवेत्यर्थः । किं च शिवं मनोहरं
मार्गं मृगरूपं गच्छ प्राप्नुहि  ॥  ३।४०।२४,२५  ॥   

  

अथ राजत्वात्स्ववाक्याकरणे दण्डमाह नो चेदिति । मद्वचनाननुष्ठाने
मरणमेवानुष्ठाने तु जीवनं मत्तो बहुधनादिप्राप्तिश्च । एवं प्रार्थनया
ऽकरणे बलान्मद्बलहेतुकमरणभयात्त्वं च करिष्यस्येव  ॥  ३।४०।२६  ॥   

  

रामात्पर्यायद्वये इव कदाचिज्जीवन संभाव्यत एव मद्वचनाकरणे तु सर्वथा ऽद्य
मृत्युरेवेत्याह आसाद्येति । तं रामम् । संशयो न तु नाशनिश्चयः ।
एतन्मदुक्तवचनम्  ॥  ३।४०।२७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे  

चत्वारिंशः सर्गः  ॥  ३।४०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/040_rAvaNakRtamArIchanirbhartsanam.md">
<details><summary><h3>द्राविडपाठः ...{Loading}...</h3></summary>


मारीचेन तु तद्वाक्यं क्षमं युक्तं निशाचरः।  
उक्तो न प्रतिजग्राह मर्तुकाम इवौषधम् ॥ 3.40.1 ॥   
तं पथ्यहितवक्तारं मारीचं राक्षसाधिपः।  
अब्रवीत्परुषं वाक्यमयुक्तं कालचोदितः ॥ 3.40.2 ॥   
यत्किलैतदयुक्तार्थं मारीच मयि कथ्यते।  
वाक्यं निष्फलमत्यर्थमुप्तं बीजमिवोषरे ॥ 3.40.3 ॥   
त्वद्वाक्यैर्न तु मां शक्यं भेत्तुं रामस्य संयुगे।  
पापशीलस्य मूर्खस्य मानुषस्य विशेषतः ॥ 3.40.4 ॥   
यस्त्यक्त्वा सुहृदो राज्यं मातरं पितरं तथा।  
स्त्रीवाक्यं प्राकृतं श्रुत्वा वनमेकपदे गतः ॥ 3.40.5 ॥   
अवश्यं तु मया तस्य संयुगे खरघातिनः।  
प्राणैः प्रियतरा सीता हर्तव्या तव सन्निधौ ॥ 3.40.6 ॥   
एवं मे निश्चिता बुद्धिर्हृदि मारीच वर्तते।  
न व्यावर्तयितुं शक्या सेन्द्रैरपि सुरासुरैः ॥ 3.40.7 ॥   
दोषं गुणं वा सम्पृष्टस्त्वमेवं वक्तुमर्हसि।  
अपायं वाप्युपायं वा कार्यस्यास्य विनिश्चये ॥ 3.40.8 ॥   
सम्पृष्टेन तु वक्तव्यं सचिवेन विपश्चिता।  
उद्यताञ्जलिना राज्ञे य इच्छेद्भूतिमात्मनः ॥ 3.40.9 ॥   
वाक्यमप्रतिकूलं तु मृदुपूर्वं हितं शुभम्।  
उपचारेण युक्तं च वक्तव्यो वसुधाधिपः ॥ 3.40.10 ॥   
सावमर्दं तु यद्वाक्यं मारीच हितमुच्यते।  
नाभिनन्दति तद्राजा मानार्हो मानवर्जितम् ॥ 3.40.11 ॥   
पञ्च रूपाणि राजानो धारयन्त्यमितौजसः।  
अग्नेरिन्द्रस्य सोमस्य वरुणस्य यमस्य च ॥ 3.40.12 ॥   
धारयन्ति महात्मानो राजानः क्षणदाचर।  
तस्मात्सर्वास्ववस्थासु मान्याः पूज्याश्च पार्थिवाः ॥ 3.40.13 ॥   
त्वं तु धर्ममविज्ञाय केवलं मोहमास्थितः।  
अभ्यागतं मां दौरात्म्यात् परुषं वक्तुमिच्छसि ॥ 3.40.14 ॥   
गुणदोषौ न पृच्छामि क्षमं चात्मनि राक्षस।  
मयोक्तं तव चैतावत्सम्प्रत्यमितविक्रम ॥ 3.40.15 ॥   
अस्मिंस्तु त्वं महाकृत्ये साहाय्यं कर्तुमर्हसि।  
शृणु तत्कर्म साहाय्ये यत्कार्यं वचनान्मम ॥ 3.40.16 ॥   
सौवर्णस्त्वं मृगो भूत्वा चित्रो रजतबिन्दुभिः।  
आश्रमे तस्य रामस्य सीतायाः प्रमुखे चर ॥ 3.40.17 ॥   
प्रलोभयित्वा वैदेहीं यथेष्टं गन्तुमर्हसि ॥ 3.40.18 ॥   
त्वां तु माया मृगं दृष्ट्वा काञ्चनं जातविस्मया।  
आनयैनमिति क्षिप्रं रामं वक्ष्यति मैथिली ॥ 3.40.19 ॥   
अपक्रान्ते तु काकुत्स्थे दूरं यात्वा व्युदाहर।  
हा सीते लक्ष्मणेत्येवं रामवाक्यानुरूपकम् ॥ 3.40.20 ॥   
तच्छ्रुत्वा रामपदवीं सीतया च प्रचोदितः।  
अनुगच्छति सम्भ्रान्तः सौमित्रिरपि सौहृदात् ॥ 3.40.21 ॥   
अपक्रान्ते च काकुत्स्थे लक्ष्मणे च यथासुखम्।  
आनयिष्यामि वैदेहीं सहस्राक्षः शचीमिव ॥ 3.40.22 ॥   
एवं कृत्वा त्विदं कार्यं यथेष्टं गच्छ राक्षस।  
राज्यस्यार्धं प्रयच्छामि मारीच तव सुव्रत ॥ 3.40.23 ॥   
गच्छ सौम्य शिवं मार्गं कार्यस्यास्य विवृद्धये।  
अहं त्वाऽनुगमिष्यामि सरथो दण्डकावनम् ॥ 3.40.24 ॥   
प्राप्य सीतामयुद्धेन वञ्चयित्वा तु राघवम्।  
लङ्कां प्रति गमिष्यामि कृतकार्यः सह त्वया ॥ 3.40.25 ॥   
एतत्कार्यमवश्यं मे बलादपि करिष्यसि।  
राज्ञो हि प्रतिकूलस्थो न जातु सुखमेधते ॥ 3.40.26 ॥   
आसाद्य तं जीवितसंशयस्ते मृत्युर्ध्रुवो ह्यद्य मया विरुद्ध्य।  
एतद्यथावत्प्रतिगृह्य बुद्ध्या यदत्र पथ्यं कुरु तत्तथा त्वम् ॥ 3.40.27 ॥   

</details>
</div>
