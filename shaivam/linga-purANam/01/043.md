---
title: ०४३

---
नन्दीकेश्वर उवाच॥  
मया सह पिता हृष्टः प्रणम्य च महेश्वरम्॥  
उटजं स्वं जगामाशु निधिं लब्ध्वेव निर्धनः॥ ४३.१ ॥  
  
यदागतोहमुटजं शिलादस्य महामुने॥  
तदा वै दैविकं रूपं त्यक्त्वा मानुष्य मास्थितः॥ ४३.२ ॥  
  
नष्टा चैव स्मृतिर्दिव्या येन केनापि कारणात्॥  
मानुष्यमास्थितं दृष्ट्वा पिता मे लोकपूजितः॥ ४३.३ ॥  
  
विललापाति दुःखार्तः स्वजनैश्च समावृतः॥  
जातकर्मादिकाश्चैव चकार मम सर्ववित्॥ ४३.४ ॥  
  
शालङ्कायनपुत्रो वै शिलादः पुत्रवत्सलः॥  
उपदिष्टा हि तेनैव ऋक्शाखा यजुषस्तथा॥ ४३.५ ॥  
  
समाशाखासहस्रं च साङ्गोपाङ्गं महामुने॥  
आयुर्वेदं धनुर्वेदं गान्धर्वं चाश्वलक्षणम्॥ ४३.६ ॥  
  
हरितनां चरितं चैव नराणां चैव लक्षणम्॥  
सम्पूर्णे सप्तमे वर्षे ततोथ मुनिसत्तमौ॥ ४३.७ ॥  
  
मित्रावरुणनामानौ तपोयोगबलान्वितौ॥  
तस्याश्रमं गतौ दिव्यौ द्रष्टु मां चाज्ञया विभोः॥ ४३.८ ॥  
  
ऊचतुश्च महात्मानौ मां निरीक्ष्य मुहुर्मुहुः॥  
तात नन्द्ययमल्पायुः सर्वशास्त्रार्थपारगः॥ ४३.९ ॥  
  
न दृष्टमेवमाश्चर्यमायुर्वर्षादतः परम्॥  
इत्युक्तवति विप्रेन्द्रः शिलादः पुत्रवत्सलः॥ ४३.१೦ ॥  
  
समालिङ्ग्य च दुःखार्तो रुरोदातीव विस्वरम्॥  
हा पुत्र पुत्र पुत्रेति पपात च समन्ततः॥ ४३.११ ॥  
  
अहो बलं दैवविधोर्विधातुश्चोति दुःखितः॥  
तस्य चार्तस्वरं श्रुत्वा तदाश्रमनिवासिनः॥ ४३.१२ ॥  
  
निपेतुर्विह्वलात्यर्थं रक्षाश्चक्रुश्च मङ्गलम्॥  
तुष्टुवुश्च महादेव त्रियम्बकमुमापतिम्॥ ४३.१३ ॥  
  
हुत्वा त्रियम्बकेनैव मधुनैव च सम्प्लुताम्॥  
दूर्वामयुतसङ्ख्यातां सर्व द्रव्यसमन्विताम्॥ ४३.१४ ॥  
  
पिता विगतसञ्ज्ञश्च तथा चैव पितामहः॥  
विचेष्टश्च ललापासौ मृतवन्निपपात च॥ ४३.१५ ॥  
  
मृत्योर्भीतोहमचिराच्छिरसा चाभिवन्द्य तम्॥  
मृतवत्पतितं साक्षात्पितरं च पितामहम्॥ ४३.१६ ॥  
  
प्रदक्षिणीकृत्य च तं रुद्रजाप्यरतोऽभवम्॥  
हृत्पुण्डरीके सुषिरे ध्यात्वा देवं त्रियम्बकम्॥ ४३.१७ ॥  
  
त्र्यक्षं दशभुजं शान्तं पञ्चवक्त्रं सदाशिवम्॥  
सरितश्चान्तरे पुण्ये स्थितं मां परमेश्वरः॥ ४३.१८ ॥  
  
तुष्टोब्रवीन्महादेवः सोमः सोमार्धभूषणः॥  
वत्स नन्दीन्महाबाहो मृत्योर्भीतिः कुतस्तव॥ ४३.१९ ॥  
  
मयैव प्रेषितौ विप्रौ मत्समस्त्वं न संशयः॥  
वत्सैनत्तव देहं च लौकिकं परमार्थतः॥ ४३.२೦ ॥  
  
नास्त्येव दैविकं दृष्टं शिलादेन पुरा तव॥  
देवैश्च मुनिभिः सिद्धैर्गन्धर्वैर्दानवोत्तमैः॥ ४३.२१ ॥  
  
पूजितं यत्पुरा वत्स दैविकं नन्दिकेश्वर॥  
संसारस्य श्वभावोयं सुखं दुःखं पुनः पुनः॥ ४३.२२ ॥  
  
नृणां योनिपरित्यागः सर्वथैव विवेकिनः॥  
एवमुक्त्वा तु मां साक्षात्सर्वदेवमहेश्वरः॥ ४३.२३ ॥  
  
कराभ्यां सुशुभाभ्यां च उभाभ्यां परमेश्वरः॥  
पस्पर्श भगवान् रुद्रः परमार्तिहरो हरः॥ ४३.२४ ॥  
  
उवाच च महादेवस्तुष्टात्मा वृषभध्वजः॥  
निरीक्ष्य गणपांश्चैव देवीं हिमवतः सुताम्॥ ४३.२५ ॥  
  
समालोक्य च तुष्टात्मा महादेवः सुरेश्वरः॥  
अजरो जरया त्यक्तो नित्यं दुःखविवर्जितः॥ ४३.२६ ॥  
  
अक्षयश्चाव्ययश्चैव सपिता ससुहृज्जनः॥  
ममेष्टो गणपश्चैव मद्वीर्यो मत्पराक्रमः॥ ४३.२७ ॥  
  
इष्टो मम सदा चैव मम पार्श्वगतः सदा॥  
मद्ब्रलश्चैव भविता महायोगबलान्वितः ४३.२८ ॥  
  
एवमुक्त्वा च मां देवो भगवान् सगणस्तदा॥  
कुशेशयमयीं मालां समुन्मुच्यात्मनस्तदा॥ ४३.२९ ॥  
  
आबबन्ध महातेजा मम देवो वृषध्वजः॥  
तयाहं मालया जातः शुभया कण्ठसक्तया॥ ४३.३೦ ॥  
  
त्र्यक्षो दशभुजश्चैव द्वितीयं इव शङ्करः॥  
तत एव समादाय हस्तेन परमेश्वरः॥ ४३.३१ ॥  
  
उवाच ब्रूहि किं तेद्य ददामि वरमुत्तमम्॥  
ततो जटाश्रितं वारि गृहीत्वा चातिनिर्मलम्॥ ४३.३२ ॥  
  
उक्ता नदी भवस्वेति उत्ससर्ज वृषध्वजः॥  
ततः सा दिव्यतोया च पूर्णासितजला शुभा॥ ४३.३३ ॥  
  
पद्मोत्पलवनोपेता प्रावर्तत महानदी॥  
तामाह च महादेवो नदीं परम शोभनाम्॥ ४३.३४ ॥  
  
यस्माज्जटोदकादेव प्रवृत्ता त्वं महानदी॥  
तस्माज्जटोदका पुण्या भविष्यसि सरिद्वरा॥ ४३.३५ ॥  
  
त्वयि स्नात्वा नरः कश्चित्सर्वपापैः प्रमुच्यते॥  
ततो देव्या महादेवः शिलादतनयं प्रभुः॥ ४३.३६ ॥  
  
पुत्रस्तेऽयमिति प्रोच्य पादयोः सन्न्यपातयत्॥  
सा मामाघ्राय शिरसिपाणिभ्यां परिमार्जती॥ ४३.३७ ॥  
  
पुत्रप्रेम्णाभ्यषिञ्चच्च स्रोतोभिस्तनयैस्त्रिभिः॥  
पयसा शङ्खगौरेण देवदेवं निरीक्ष्य सा॥ ४३.३८ ॥  
  
तानि स्रोतांसि त्रीण्यस्याः स्रोतस्विन्योभवंस्तदा॥  
नदीं त्रिस्रोतसं देवो भगवानवदद्भवः॥ ४३.३९ ॥  
  
त्रिस्रोतसं नदीं दृष्ट्वा वृषः परमहर्षितः॥  
ननाद नादात्तस्माच्च सरिदन्या ततोऽभवत्॥ ४३.४೦ ॥  
  
वृषध्वनिरिति ख्याता देवदेवेन सा नदी॥  
जाम्बूनदमयं चित्रं सर्वरत्नमयं शुभम्॥ ४३.४१ ॥  
  
स्वं देवश्चाद्भुतं दिव्यं निर्मितं विश्वकर्मणा॥  
मुकुटं चाबबन्धेशो मम मूर्ध्नि वृषध्वजः॥ ४३.४२ ॥  
  
कुण्डले च शुभे दिव्ये वज्रवैडूर्यभूषिते॥  
आबबन्ध महादेवः स्वयमेव महेश्वरः॥ ४३.४३ ॥  
  
मां तथाभ्यर्चितं व्योम्नो दृष्ट्वा मेघैः प्रभाकरः॥  
मेघाम्भसा चाभ्यषिञ्चच्छिलादनमयो मुने॥ ४३.४४ ॥  
  
तस्याभिषिक्तस्य तदा प्रवृत्त स्रोतसा भृशम्॥  
यस्मात्सुवर्णान्निःसृत्य नद्येषा सम्प्रवर्तते॥ ४३.४५ ॥  
  
स्वर्णोदकेति तामाह देवदेवस्त्रियम्बकः॥  
जाम्बूनदमयाद्यस्माद्द्वितीया मुकुटाच्छुभा॥ ४३.४६ ॥  
  
प्रावर्तत नदी पुण्या ऊवुर्जम्बूनदीति ताम्॥  
एतत्पञ्चनदं नाम जप्येश्वरसमीपगम्॥ ४३.४७ ॥  
  
यः पञ्चनदमासाद्य स्नात्वा जप्येश्वरेश्वरम्॥  
पूजयेच्छिवसायुज्यं नयात्येव न संशयः॥ ४३.४८ ॥  
  
अथ देवो महादेवः सर्वभूतपतिर्भवः॥  
देवीमुवाच शर्वाणीमुमां गिरिसुतामजाम्॥ ४३.४९ ॥  
  
देवी नन्दीश्वरं देवमभिषिञ्चामि भूतपम्॥  
गणेन्द्रं व्याहरिष्यामि किं वा त्वं मन्यसेऽव्यये॥ ४३.५೦ ॥  
  
तस्य तद्वचनं श्रुत्वा भवानी हर्षितानना॥  
स्मयन्ती वरदं प्राह भवं भूतपतिं पतिम्॥ ४३.५१ ॥  
  
सर्वलोकाधिपत्यं च गणेशत्वं तथैव च॥  
दातुमर्हसि देवेश शैलादिस्तनयो मम॥ ४३.५२ ॥  
  
ततः स भगवाञ्शर्वः सर्वलोकेश्वरेश्वरः॥  
सस्मार गणपान् दिव्यान्देवदेवो वृषध्वजः॥ ४३.५३ ॥  
  
इति श्रीलिङ्गमहापुराणे पूर्वभागे नन्दिकेश्वरप्रादुर्भावनन्दिकेश्वराभिषेकमन्त्रो नाम त्रिचत्वारिंशोऽध्यायः॥ ४३ ॥