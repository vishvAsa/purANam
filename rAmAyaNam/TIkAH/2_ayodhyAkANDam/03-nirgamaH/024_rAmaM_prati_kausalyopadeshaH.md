+++
title = "०२४ रामं प्रति कौसल्योपदेशः"
title_english = "024 Rama obtains Kausalya s permission"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-024-Ramasya_Kousalyopadeshaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/024_rAmaM_prati_kausalyopadeshaH.md">
<details><summary><h3>IITK ...{Loading}...</h3></summary>

Kausalya insists on Rama to take her along with him to the forest --Rama
tells her that service to one's husband is the supreme virtue--Kauslaya
allows Rama to proceed.



#### श्लोकः
##### मूलम्
तं समीक्ष्य त्ववहितं पितुर्निर्देश पालने।  
कौशल्या बाष्पसंरुद्धा वचो धर्मिष्ठमब्रवीत्॥2.24.1॥

##### शब्दार्थः
तम् him, पितुः father's, निर्देशपालने in carrying out the command, अवहितम्  determined, समीक्ष्य having perceived, कौशल्या Kausalya, बाष्पसंरुध्दा with choked tears, धर्मिष्ठम् pious, वचः words, अब्रवीत् said.

##### आङ्ग्लानुवादः
Having perceived that Rama was determined to carry out his father's command, Kausalya with her throat choked with tears said these words of pietyः



#### श्लोकः
##### मूलम्
अदृष्टदुःखो धर्मात्मा सर्वभूतप्रियंवदः।  
मयि जातो दशरथात्कथमुञ्छेन वर्तयेत्॥2.24.2॥

##### शब्दार्थः
अदृष्टदुःखः one who had never experienced sorrow, धर्मात्मा righteous, सर्वभूतप्रियंवदः one who speaks pleasantly to all, दशरथात् of Dasaratha, मयि to me, जातः born, उञ्छेन by collecting the grains fallen on the ground, कथम् how, वर्तयेत् will maintain.

##### आङ्ग्लानुवादः
How will this righteous Rama, born to me through Dasaratha, who speaks pleasantly to all, and who has not experienced any sorrow before live on the grains gleaned?



#### श्लोकः
##### मूलम्
यस्य भृत्याश्च दासाश्च मृष्टान्यन्नानि भुञ्जते।  
कथं स भोक्ष्यतेऽनाथो वने मूलफलान्ययम्॥2.24.3॥

##### शब्दार्थः
यस्य whose, भृत्याश्च servants,दासाश्च attendants, मृष्टानि delicious, अन्नानि cooked rice,  
भुञ्जते enjoy, अथः hereafter, सः अयम् such Rama, वने in the forest, मूलफलानि roots and fruits, कथम् how, भोक्ष्यते will eat?

##### आङ्ग्लानुवादः
How will Rama live on roots and fruits in the forest hereafter when his servants and attendants enjoy delicious food (here)?



#### श्लोकः
##### मूलम्
कः एतच्छ्रद्दधेच्छ्रुत्वा कस्य वा न भवेद्भयम्।  
गुणवान्दयितो राज्ञा राघवो यद्विवास्यते॥2.24.4॥

##### शब्दार्थः
गुणवान् virtuous, दयितः affectionate, राघवः Rama, राज्ञा by the king, विवास्यते इति यत् will be exiled in this way, एतत् all this, श्रुत्वा having heard,  कः who, श्रद्धधेत् will believe,  कस्य वा to whom, भयम् fear, न भवेत् will not cause.

##### आङ्ग्लानुवादः
Who will believe that the virtuous and affectionate scion of the Raghus is exiled this way by the king? Who will not tremble in fear to hear this?



#### श्लोकः
##### मूलम्
नूनं तु बलवान् लोके कृतान्तस्सर्वमादिशन्।  
लोके रामाभिरामस्त्वं वनं यत्र गमिष्यसि॥2.24.5॥

##### शब्दार्थः
राम O Rama, लोके अभिरामः delight of this world, त्वम् you, वनम् to the forest, यत्र गमिष्यसि  if ordered to go, लोके in the world, सर्वम् everything,  आदिशन् while ordering, कृतान्तः destiny, नूनम् certainly, बलवान् allpowerful.

##### आङ्ग्लानुवादः
O Rama if you, being the delight of the world, are (ordered) to go to the forest, it  
has to be said certainly that destiny which rules everything is allpowerful.



#### श्लोकः
##### मूलम्
अयं तु मामात्मभव स्तवादर्शनमारुतः।  
विलापदुःखसमिधो रुदिताश्रुहुताहुतिः॥2.24.6॥  
चिन्ताबाष्पमहाधूमस्तवागमनचित्तजः।  
कर्शयित्वा भृशं पुत्र निश्वासायाससम्भवः॥2.24.7॥  
त्वया विहीनामिह मां शोकाग्निरतुलो महान्।  
प्रधक्ष्यति यथा कक्षं चित्रभानुर्हिमात्यये॥2.24.8॥

##### शब्दार्थः
पुत्र O son, आत्मभवः born from the body, तव अदर्शन मारुतः (my) sighs that will suggest your absence, विलापदुःखसमिधः with fuels of lamentation and affliction, रुदिताश्रुहुताहुतिः invoking with the offering of oblations of (my) wailing tears, चिन्ताबाष्पमहाधूमः with great  smoke of vapour arising from anxious thoughts, तव your, आगमन चित्तजः born from the thought of your return, निश्वासायाससम्भवः produced from sighs of exhaustion, अतुलः incomparable, महान् great, अयं शोकाग्निः this fire of grief,  इह now, त्वया by you, विहीनाम्  deprived, माम् me, भृशम् very much, कर्शयित्वा having emaciated, हिमात्यये in summer, चित्रभानुः fire, कक्षं यथा like or a bunch of dry grass, प्रधक्ष्यति will burn.

##### आङ्ग्लानुवादः
After your departure, O son, an incomparably huge fire of grief with sighs of exhaustion will burst from my body, fanned by the wind of your absence and fuelled by lamentation and affliction. My wailing tears will be the oblations. My anxiety will be the great smoke rising vapour. This fire of grief will leave me very much emaciated and burn me like fire burns a forest of dead trees or a bunch of dry grass in summer.



#### श्लोकः
##### मूलम्
कथं हि धेनुस् स्वं वत्सं गच्छन्तं नानुगच्छति।  
अहं त्वाऽनुगमिष्यामि यत्र पुत्र गमिष्यसि॥2.24.9.॥

##### शब्दार्थः
धेनुः cow, गच्छन्तम् wandering, स्वं वत्सम् its calf, कथं हि how, नानुगच्छति will not follow, पुत्र son, यत्र whereever, गमिष्यसि you will go, अहम् I, त्वा you, अनुगमिष्यामि will follow.

##### आङ्ग्लानुवादः
I shall follow you wherever you go, my son, like a cow following its calf. How is it possible for a cow not to follow its wandering calf?



#### श्लोकः
##### मूलम्
तथा निगदितं मात्रा तद्वाक्यं पुरुषर्षभः।  
श्रुत्वा रामोऽब्रवीद्वाक्यं मातरं भृशदुःखिताम्॥2.24.10॥

##### शब्दार्थः
पुरुषर्षभः best among men, रामः Rama, मात्रा by mother, तथा that way, निगदितम् spoken, तद्वाक्यम् those words, श्रुत्वा on hearing, भृशदुःखिताम् deeply afflicted, मातरम् addressing his  
mother, वाक्यम् words, अब्रवीत् said.

##### आङ्ग्लानुवादः
At these words of his mother who was deeply afflicted Rama, best among men repliedः



#### श्लोकः
##### मूलम्
कैकेय्या वञ्चितो राजा मयि चारण्यमाश्रिते।  
भवत्या च परित्यक्तो न नूनं वर्तयिष्यति॥2.24.11॥

##### शब्दार्थः
कैकेय्या by Kaikeyi, वञ्चितः was deceived, राजा king, मयि when I, अरण्यम् forest, आश्रिते will be resorting to, भवत्या च by you also, परित्यक्तः deserted, न वर्तयिष्यति he will not live, नूनम् this is certain.

##### आङ्ग्लानुवादः
The king was deceived by Kaikeyi. If you also desert him after I have gone to the forest, surely he will not live.



#### श्लोकः
##### मूलम्
भर्तुः किल परित्यागो नृशंसः केवलं स्त्रियाः।  
स भवत्या न कर्तव्यो मनसाऽपि विगर्हितः॥2.24.12॥

##### शब्दार्थः
स्त्रियाः for a woman, भर्तुः husband's, परित्यागः desertion, केवलम् only, नृशंसः किल is a cruel  act indeed, विगर्हितः is abominable, सः that, भवत्या by you, मनसापि even in mind, न कर्तव्यः  must not be done.

##### आङ्ग्लानुवादः
For a woman, to desert her husband is a cruel act. You must not do that which is  contemptible even to think.



#### श्लोकः
##### मूलम्
यावज्जीवति काकुत्स्थः पिता मे जगतीपतिः।  
शुश्रूषा क्रियतां तावत्सहि धर्मस्सनातनः॥2.24.13॥

##### शब्दार्थः
मे पिता my father, जगतीपतिः lord of the earth, काकुत्स्थः  the descendant of Kakutstha, यावत् as long as, जीवति lives, तावत् till then, शुश्रूषा service, क्रियताम् be done, सः that one, धर्मः हि सनातनः it is eternal virtue.

##### आङ्ग्लानुवादः
As long as the king, my father, the lord of the earth, a descendant of Kakutshta lives, you shall serve him. This is eternal virtue (in a woman).



#### श्लोकः
##### मूलम्
एवमुक्ता तु रामेण कौशल्या शुभदर्शना।  
तथेत्युवाच सुप्रीता राममक्लिष्टकारिणम्॥2.24.14॥

##### शब्दार्थः
रामेण by Rama, एवम् thus, उक्ता having been said, शुभदर्शना auspiciouslooking lady, कौशल्या Kausalya, सुप्रीता exceedingly pleased, अक्लिष्टकारिणम् unshakable in actions, रामम् to Rama, तथेति 'Be it so', उवाच said.

##### आङ्ग्लानुवादः
At these words of Rama, unshakable in action, auspiciouslooking Kausalya, exceedingly pleased said 'Be it so'.



#### श्लोकः
##### मूलम्
एवमुक्तस्तु वचनं रामो धर्मभृतां वरः।  
भूयस्तामब्रवीद्वाक्यं मातरं भृशदुःखिताम्॥2.24.15॥

##### शब्दार्थः
धर्मभृतां among upholders of rightcouness, वरः foremost, रामः Rama, एवम् in this way, वचनम् words, उक्तः having been spoken to, भृश दुःखिताम् in deep grief, ताम् her, मातरम् to mother, भूयः again, वाक्यम् words, अब्रवीत् said.

##### आङ्ग्लानुवादः
Thus addressed, Rama, the foremost among upholders of righteousness, said to his mother who was in deep griefः



#### श्लोकः
##### मूलम्
मया चैव भवत्या च कर्तव्यं वचनं पितुः।  
राजा भर्ता गुरु श्श्रेष्ठस्सर्वेषामीश्वरः प्रभुः॥2.24.16॥

##### शब्दार्थः
मया चैव by me as well, भवत्या च by you also, पितुः father's, वचनम् words, कर्तव्यम् fit to be carried out, राजा king, भर्ता supporter husband, गुरुः guru, श्रेष्ठः best, सर्वेषाम् for all, ईश्वरः is the lord, प्रभुः master.

##### आङ्ग्लानुवादः
You and I should obey father's words. He is the king, supporter, preceptor, the best (among men) and  lord and master of all of us.



#### श्लोकः
##### मूलम्
इमानि तु महारण्ये विहृत्य नव पञ्च च।  
वर्षाणि परमप्रीतः स्थास्यामि वचने तव॥2.24.17॥

##### शब्दार्थः
इमानि these, नव पञ्च च nine plus five (fourteen), वर्षाणि years, महारण्ये in the wild forest, विहृत्य having roamed, परमप्रीतः with supreme pleasure, तव your, वचने words (obeying your word), स्थास्यामि shall abide by.

##### आङ्ग्लानुवादः
Roaming the wild forest for fourteen years I shall abide by your words with supreme pleasure.



#### श्लोकः
##### मूलम्
एवमुक्ता प्रियं पुत्रं बाष्पपूर्णानना तदा।  
उवाच परमार्ता तु कौशल्या पुत्रवत्सला॥2.24.18॥

##### शब्दार्थः
तदा then, एवम् thus, उक्ता addressed, पुत्रवत्सला affectionate towards (her) son, कौशल्या Kausalya, परमार्ता a greatly distressed, बाष्पपूर्णानना with her face (eyes) filled with tears, प्रियम् beloved, पुत्रम् son, उवाच said.

##### आङ्ग्लानुवादः
Thus addressed by Rama, the affectionate Kausalya, deeply distressed, her eyes filled with tears, said to her beloved sonः



#### श्लोकः
##### मूलम्
आसां राम सपत्नीनां वस्तुं मध्ये न मे क्षमम्।  
नय मामपि काकुत्स्थ वनं वन्यां मृगीं यथा॥2.24.19॥  
यदि ते गमने बुद्धिः कृता पितुरपेक्षया।

##### शब्दार्थः
राम O Rama, मे for me, आसाम् of these, सपत्नीनाम् of cowives, मध्ये in the midst of, वस्तुम्  to live, न क्षमम् not able, काकुत्स्थ scion of the Kakutstha race (Rama), पितुः with regard to your father, अपेक्षया with wish, गमने in going away, ते to you, बुद्धिः decision, कृता यदि if it is made, मामपि also me, वन्याम् relating to the forest (wild), मृगीं यथा like a female deer, वनम् to the forest, नय take me.

##### आङ्ग्लानुवादः
O Rama, I am not able to live in the midst of these cowives. O descendant of Kakutstha, if you have resolved to go to the forest as per the wishes of your father take mea wild deeralong with you into the forest.



#### श्लोकः
##### मूलम्
तां तथा रुदतीं रामो रुदन्वचनमब्रवीत्॥2.24.20॥  
जीवन्त्या हि स्त्रिया भर्ता दैवतं प्रभुरेव च

##### शब्दार्थः
रामः Rama, तथा that way, रुदतीम् wailing, ताम् to her, रुदन् while (himself) sobbing, वचनम् words, अब्रवीत् said, जीवन्त्या for a living lady, स्त्रियाः for a woman, भर्ता husband alone, दैवतम् is god, प्रभुरेव च is also lord (master).

##### आङ्ग्लानुवादः
Adding his tears to his mother's who was wailing Rama said As long as a woman lives, her husband is her god and also her lord (master).



#### श्लोकः
##### मूलम्
भवत्या मम चैवाद्य राजा प्रभवति प्रभुः।  
न ह्यनाथा वयं राज्ञा लोकनाथेन धीमता॥2.24.21॥

##### शब्दार्थः
प्रभुः powerful one, राजा king, अद्य now, भवत्याः for you, मम च for me also, प्रभवति has the authority to command, लोकनाथेन by lord of the entire world, धीमता by sagacious one, राज्ञा by king, वयम् we, अनाथाः without master, न हि are not.

##### आङ्ग्लानुवादः
The powerful king has authority over you as well as over me. As long as he is the sagacious lord of the entire world, how can we be without a master?



#### श्लोकः
##### मूलम्
भरतश्चापि धर्मात्मा सर्वभूतप्रियंवदः।  
भवतीमनुवर्तेत स हि धर्मरतस्सदा॥2.24.22॥

##### शब्दार्थः
धर्मात्मा virtuous, सर्वभूतप्रियंवदः who speaks pleasantly to all beings, भरतश्चापि Bharata also, भवतीम् you, अनुवर्तेत will follow, सः he, सदा always, धर्मरतः हि is attached to righteousness.

##### आङ्ग्लानुवादः
Bharata, who is virtuous and speaks pleasantly to all beings and who is always  
attached to righteousness will surely remain obedient to you.



#### श्लोकः
##### मूलम्
यथा मयि तु निष्क्रान्ते पुत्रशोकेन पार्थिवः।  
श्रमं नावाप्नुयात्किञ्चिदप्रमत्ता तथा कुरु॥2.24.23॥

##### शब्दार्थः
मयि me, निष्क्रान्ते having departed to the forest, पार्थिवः king, पुत्रशोकेन with grief for his son, यथा how, किञ्चित् even a little, श्रमम् effort, न अवाप्नुयात् will not obtain, तथा in that way, अप्रमत्ता with attention, कुरु do.

##### आङ्ग्लानुवादः
After my departure, you must see that the king is not  overpowered by grief for his son and struggles as little as possible.



#### श्लोकः
##### मूलम्
दारुणश्चाप्ययं शोको यथैनं न विनाशयेत्।  
राज्ञो वृद्धस्य सततं हितं चर समाहिता॥2.24.24॥

##### शब्दार्थः
दारुणः terrible, अयं शोकः this  grief, एनम् him, यथा in a manner, न विनाशयेत् will not ruin (his health), समाहिता with composed mind, वृद्धस्य of the old, राज्ञः of the king, सततम् always, हितम् good, चर act.

##### आङ्ग्लानुवादः
See that the old king does not succumb to this terrible grief. Serve him with a composed mind.



#### श्लोकः
##### मूलम्
व्रतोपवासनिरता या नारी परमोत्तमा।  
भर्तारं नानुवर्तेत सा तु पापगतिर्भवेत्॥2.24.25॥

##### शब्दार्थः
या नारी whichever woman, व्रतोपवासनिरता engaged in vows and fastings, परमोत्तमा highly pious, भर्तारम् husband, नानुवर्तेत does not follow, सा she, पापगतिः hell a, भवेत् will get.

##### आङ्ग्लानुवादः
A woman may be highly pious engaged in vows and fastings, but if she does not follow her husband, she will be condemned to hell.



#### श्लोकः
##### मूलम्
भर्तु श्शुश्रूषया नारी लभते स्वर्गमुत्तमम्।  
अपि या निर्नमस्कारा निवृत्ता देवपूजनात्॥2.24.26॥

##### शब्दार्थः
या who, निर्नमस्कारा pays no respect, देवपूजनात् from worshipping gods, निवृत्ता has abstained, नारी अपि woman also, भर्तुः husband's, शुश्रूषया with service, उत्तमम् highest, स्वर्गम् heaven, लभते will attain.

##### आङ्ग्लानुवादः
A woman who serves her husband will attain the highest heaven even if she pays no homage to gods and abstains from worshipping them.



#### श्लोकः
##### मूलम्
शुश्रूषामेव कुर्वीत भर्तुः प्रियहिते रता।  
एष धर्मः पुरा दृष्टो लोके वेदे श्रुतः स्मृतः॥2.24.27॥

##### शब्दार्थः
भर्तुः husband's, प्रियहिते wellbeing, रता engaged, शुश्रूषामेव service alone, कुर्वीत shall do, एषः this, पुरा in ancient times, लोके in this world, दृष्टः is seen, वेदे in the Vedas, श्रुतः is heard, स्मृतः declared in Smritis, धर्मः is truth.

##### आङ्ग्लानुवादः
A wife who serves her husband and who is engaged in doing good to him is righteous. This dharma exists in this world since ancient times, declared in the Vedas and the smritis.



#### श्लोकः
##### मूलम्
अग्निकार्येषु च सदा सुमनोभिश्च देवताः।  
पूज्यास्ते मत्कृते देवि बाह्मणाश्चैव सुव्रताः॥2.24.28॥

##### शब्दार्थः
देवि O devi, मत्कृते for my sake, सदा always, देवताः the gods, अग्निकार्येषु in offering oblations to the firegod, सुमनोभिश्च with flowers, ते to you, पूज्याः worthy of worship, सुव्रताः true to their religious vows, ब्राह्मणाश्चैव brahmins also.

##### आङ्ग्लानुवादः
For my sake, O devi worship the firegod with offerings of oblations and flowers, and brahmins who are true to religious vows.



#### श्लोकः
##### मूलम्
एवं कालं प्रतीक्षस्व ममागमनकाङ्क्षिणी।  
नियता नियताहारा भर्तृशुश्रूषणे रता॥2.24.29॥

##### शब्दार्थः
एवम् in this maner, मम my, आगमनकाङ्क्षिणी looking forward to my return, नियता selfpossessed lady, नियताहारा observing discipine in food, भर्तृ शुश्रूषणे in the service of your husband, रता devoted, कालम् time, प्रतीक्षस्व wait for.

##### आङ्ग्लानुवादः
Looking forward to my return, spend your time this way with moderate intake, a mind under control and a life devoted to the service of your husband.



#### श्लोकः
##### मूलम्
प्राप्स्यसे परमं कामं मयि प्रत्यागते सति।  
यदि धर्मभृतां श्रेष्ठो धारयिष्यति जीवितम्॥2.24.30॥

##### शब्दार्थः
मयि when I, प्रत्यागते सति having returned, धर्मभृताम् of protcetor of dharma, श्रेष्ठः best, जीवितम् life, धारयिष्यति यदि if  he contains, परमम् highest, कामम् desire, प्राप्स्यसे will obtain.

##### आङ्ग्लानुवादः
If my father, who is the best among the upholders of righteousness, survives till I come back, you will have your highest desires fulfilled.



#### श्लोकः
##### मूलम्
एवमुक्ता तु रामेण बाष्पपर्याकुलेक्षणा।  
कौशल्या पुत्रशोकार्ता रामं वचनमब्रवीत्॥2.24.31॥

##### शब्दार्थः
रामेण by Rama, एवम् in this manner, उक्ता having been said, कौशल्या Kausalya, पुत्रशोकार्ता distressed with grief for her son, बाष्पपर्याकुलेक्षणा with her eyes filled with tears, रामम् to  
Rama, वचनम् these words, अब्रवीत् said.

##### आङ्ग्लानुवादः
To these words of Rama, Kausalya, distressed with grief for her son, replied with her eyes filled with tearsः



#### श्लोकः
##### मूलम्
गमने सुकृतां बुद्धिं न ते शक्नोमि पुत्रक।  
विनिवर्तयितुं वीर नूनं कालो दुरत्ययः॥2.24.32॥

##### शब्दार्थः
वीर O valiant one, पुत्रक my child, गमने to go to the forest, सुकृताम् firmly resolved, ते बुध्दिम् your mind, विनिवर्तयितुम् to revert, न शक्नोमि I am not able, नूनम् certainly, कालः time, दुरत्ययः difficult to overcome (pass).

##### आङ्ग्लानुवादः
I am unable to dissuade you, O my brave son, from your firm resolve to go to the forest. It is surely difficult (for me) to bide time.



#### श्लोकः
##### मूलम्
गच्छ पुत्र त्वमेकाग्रो भद्रं तेऽस्तु सदा विभुः।  
पुनस्त्वयि निवृत्ते तु भविष्यामि गतव्यथा॥2.24.33॥

##### शब्दार्थः
पुत्र O Son त्वम् you, एकाग्रः with resolute mind, गच्छ go, विभुः god, ते to you, सदा always, भद्रम् safety, अस्तु be it, त्वयि when you, पुनः again, निवृत्ते तु on your coming back,  गतव्यथा relieved of suffering, भविष्यामि I shall become.

##### आङ्ग्लानुवादः
Go with a steadfast mind, O my son May god be gracious. Only with your return, I shall be relieved of my suffering.



#### श्लोकः
##### मूलम्
प्रत्यागते महाभागे कृतार्थे चरितव्रते।  
पितुरानृण्यतां प्राप्ते त्वयि लप्स्ये परं सुखम्॥2.24.34॥

##### शब्दार्थः
महाभागे when the reverend one, त्वयि you, कृतार्थे with your purpose accomplished, चरितव्रते when your vow is fulfilled, पितुः father's, आनृण्यताम् acquittal of debt, प्राप्ते obtained, प्रत्यागते on coming back, परम् supreme, सुखम् happiness, लप्स्ये I will attain.

##### आङ्ग्लानुवादः
O reverend one, when you come back after having accomplished your purpose, performed your vows and acquitted yourself of the debt you owe your father, I shall attain supreme happiness.



#### श्लोकः
##### मूलम्
कृतान्तस्य गतिः पुत्र दुर्विभाव्या सदा भुवि।  
यस्त्वां सञ्चोदयति मे वच आच्छिद्य राघव॥2.24.35॥

##### शब्दार्थः
पुत्र O son, राघव O Rama, यः whichever (destiny), मे my, वचः words, आच्छिद्य  cutting  
asunder (disregarding), त्वा you, सञ्चोदयति is prompting, कृतान्तस्य destiny's, गतिः course, सदा always, भुवि in this world, दुर्विभाव्या is inconceivable.

##### आङ्ग्लानुवादः
O Rama inconceivable is the course of destiny which is inciting you to go to the forest disregarding my words.



#### श्लोकः
##### मूलम्
गच्छेदानीं महाबाहो क्षेमेण पुनरागतः।  
नन्दयिष्यसि मां पुत्र साम्ना वाक्येन चारुणा॥2.24.36॥

##### शब्दार्थः
महाबाहो O mighty armed one, इदानीम् now, गच्छ go, पुत्र O son, क्षेमेण safely, पुनः आगतः again on your return, साम्ना in a gentle voice, चारुणा by sweet, वाक्येन  utterances, माम् me, नन्दयिष्यसि please.

##### आङ्ग्लानुवादः
Go now, O my mightyarmed son and come back safe. And on your return, delight me with your sweet, gentle utterances.



#### श्लोकः
##### मूलम्
अपीदानीं स कालस्स्याद्वनात्प्रत्यागतं पुनः।  
यत्त्वां पुत्रक पश्येयं जटावल्कलधारिणम्॥2.24.37॥

##### शब्दार्थः
पुत्रक O my dear child, वनात् from the forest, पुनः again, प्रत्यागतम् have returned, जटावल्कल  धारिणम् wearing matted hair and bark, त्वाम् you, यत् since, पश्येयम् will see, सः कालः that time, इदानीम् now itself, अपि स्यात् can it be now itself?

##### आङ्ग्लानुवादः
O my dear child, how pleasing would it be, if today were to be the day of your return  
from the forest when I can see you wearing matted hair and robes of bark



#### श्लोकः
##### मूलम्
तथा हि रामं वनवासनिश्चितं  
समीक्ष्य देवी परमेण चेतसा।  
उवाच रामं शुभलक्षणं वचो  
बभूव च स्वस्त्ययनाभिकाङ्क्षिणी॥2.24.38॥

##### शब्दार्थः
देवी Devi (Kausalya), रामम् Rama, तथा like that, वनवासनिश्चितम् determined to go to the forest, समीक्ष्य (ददर्श) seeing, परमेण चेतसा with supreme consciousness, शुभलक्षणम् with auspicious qualities (virtues), रामम् to Rama, वचः words, उवाच said, स्वस्त्ययनाभिकाङ्क्षिणी wishing to perform ceremonies for (his) wellbeing, बभूव became.

##### आङ्ग्लानुवादः
Seeing Rama full of auspicious qualities resolved to go to the forest and having spoken to him with the fullness of her heart, Devi Kausalya now braced herself up to perform ceremonies in the interest of  Rama's wellbeing.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे चतुर्विंशस्सर्गः॥  
Thus ends the twentyfourth sarga of Ayodhyakanda of  the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/024_rAmaM_prati_kausalyopadeshaH.md">
<details><summary><h3>भूषणम् ...{Loading}...</h3></summary>



तं समीक्ष्य त्ववहितं पितुर्निर्देशपालने ।  

कौसल्या बाष्पसंरुद्धा वचो धर्मिष्ठमब्रवीत्  ॥  २।२४।१  ॥   

अथ धर्म्यस्य रामनिश्चयस्यानुमोदनं कौसल्या करोति--तं समीक्ष्येत्यादिना ।
तं रामं समीक्ष्य निश्चित्य । अवहितं सावधानम् । निर्देशो नियोगः  ॥  २।२४।१
 ॥   

  

अदृष्टदुःखो धर्मात्मा सर्वभूतप्रियंवदः ।  

मयि जातो दशरथात् कथमुञ्छेन वर्त्तयेत्  ॥  २।२४।२  ॥   

अदृष्टदुःख इति । उञ्छो नाम--दैवात्प्रकीर्णानां
व्रीह्यादिधान्यानामङ्गुल्या एकैकशो ग्रहणम् । कणिशग्रहणं तु शिलमेव । इदं
फलमूलाद्याहरणं लक्षयति । वर्त्तयेत् जीवेत्  ॥  २।२४।२  ॥   

  

यस्य भृत्याश्च दासाश्च मृष्टान्यन्नानि भुञ्जते ।  

कथं स भोक्ष्यते नाथो वने मूलफलान्ययम्  ॥  २।२४।३  ॥   

यस्येति । भृत्याः भटाः । दासाः दास्यकराः । मृष्टानि श्लाघ्यानि  ॥  २।२४।३
 ॥   

  

क एतच्छ्रद्दधेत् श्रुत्वा कस्य वा न भेवद्भयम् ।  

गुणवान् दयितो राजा राघवो यद्विवास्यते  ॥  २।२४।४  ॥   

क इति । विवास्यत इतियत् । एतत् कः श्रद्दधेद्गुणवत्पुत्रविवासनस्य
असम्भावितत्वात्, श्रद्धेयत्वे वा कस्य भयम् न भवेत्, ममाप्येवं विवासनं
भविष्यतीति  ॥  २।२४।४  ॥   

  

नूनं तु बलवान् लोके कृतान्तः सर्वमादिशन् ।  

लोके रामाभिरामस्त्वं वनं यत्र गमिष्यसि  ॥  २।२४।५  ॥   

नूनमिति । सर्वं सुखदुःखादिकम् । आदिशन् प्रदिशन् । कृतान्तः दैवम् । यत्र
दैवे निमित्ते  ॥  २।२४।५  ॥   

  

अयं तु मामात्मभवस्तवादर्शनमारुतः ।  

विलापदुःखसमिधो रुदिताश्रुहुताहुतिः  ॥  २।२४।६  ॥   

चिन्ताबाष्पमहाधूमस्तवादर्शनचित्तजः ।  

कर्शयित्वा भृशं पुत्र निश्वासायाससम्भवः  ॥  २।२४।७  ॥   

त्वया विहीनामिह मां शोकाग्निरतुलो महान् ।  

प्रधक्ष्यति यथा कक्षं चित्रभानुर्हिमात्यये  ॥  २।२४।८  ॥   

अयन्त्वित्यादिश्लोकत्रयमेकं वाक्यम् । अत्र
विश्लेषजनितशोकस्याग्निसमाधिरुच्यते । आत्मभवः देहजः अदर्शनमारुतः
शोकाग्नेरदर्शनजत्वात् तस्य मारुतत्वनिरूपणम् । विलापदुःखं प्रलापजं दुःखं
तदेव समिधा यस्य तस्य तद्वर्धकत्वात् "आपञ्चैव हलन्तानाम्" इति
समिच्छब्दाट्टाप् । रुदिताश्रूणि रोदनजाश्रूणि, तान्येव हुता क्षिप्ता
आहुतिर्यस्य, चिन्ताबाष्पः चिन्तोष्मा स एव महाधूमो यस्य । तवादर्शनेन
हेतुना चित्तज इति हेतुमात्रोक्तिः । आगमनचित्तज इति पाठान्तरम् । निःश्वास
एवायासः पुरुषप्रयत्नः समिदादिजन्याग्नेः पुरुषप्रयत्नजत्वात्तथा निरूपणम्
। त्वया जलस्थानीयेन, विहीनां मां शोक एवाग्निः शोकाग्निः वैतानिकाग्निः ।
कर्शयित्वा शुष्कीकृत्य । हिमात्यये शिशिरर्तौ । कक्षं गुल्मम् ।
चित्रभानुः वन्यो ऽग्निरिव मां प्रधक्ष्यति भस्मीकरिष्यति  ॥  २।२४।६८  ॥   

  

कथं हि धेनुः स्वं वत्सं गच्छन्तं नानुगच्छति ।  

अहं त्वा ऽनुगमिष्यामि पुत्र यत्र गमिष्यसि  ॥  २।२४।९  ॥   

कथं हीति । उत्तरार्द्धादौ तथेत्युपस्कार्यम्  ॥  २।२४।९  ॥   

  

तथा निगदितं मात्रा तद्वाक्यं पुरुषर्षभः ।  

श्रुत्वा रामो ऽब्रवीद्वाक्यं मातरं भृशदुःखिताम्  ॥  २।२४।१०  ॥   

तथेति । तथा निगदितमिति स्ववाचोप्यविषयत्वं दर्शयति मुनिः  ॥  २।२४।१०  ॥   

  

कैकेय्या वञ्चितो राजा मयि चारण्यमाश्रिते ।  

भवत्या च परित्यक्तो न नूनं वर्त्तयिष्यति  ॥  २।२४।११  ॥   

कैकेय्येति । न वर्तयिष्यति न जीविष्यतीत्यर्थः  ॥  २।२४।११  ॥   

  

भर्तुः किल परित्यागो नृशंसः केवलं स्त्रियाः ।  

स भवत्या न कर्तव्यो मनसापि विगर्हितः  ॥  २।२४।१२  ॥   

भर्तुरिति । नृशंसः नृशंसत्वम्, सिद्ध्यतीति शेषः । मनसापि न कर्त्तव्यः, न
चिन्तनीय इत्यर्थः  ॥  २।२४।१२  ॥   

  

यावज्जीवति काकुत्स्थः पिता मे जगतीपतिः ।  

शुश्रूषा क्रियतां तावत् स हि धर्मस्सनातनः  ॥  २।२४।१३  ॥   

यावदिति । सः शुश्रूषा । धर्मापेक्षया पुँल्लिङ्गत्वम्  ॥  २।२४।१३  ॥   

  

एवमुक्ता तु रामेण कौसल्या शुभदर्शना ।  

तथैत्युवाच सुप्रीता राममक्लिष्टकारिणम्  ॥  २।२४।१४  ॥   

एवमिति । शुभदर्शना धर्म्यबुद्धिरित्यर्थः  ॥  २।२४।१४  ॥   

  

एवमुक्तस्तु वचनं रामो धर्मभृतां वरः ।  

भूयस्तामब्रवीद्वाक्यं मातरं भृशदुःखिताम्  ॥  २।२४।१५  ॥   

दार्ढ्यार्थं पुनराहेत्याह--एवमित्यादिना  ॥  २।२४।१५  ॥   

  

मया चैव भवत्या च कर्त्तव्यं वचनं पितुः ।  

राजा भर्त्ता गुरुः श्रेष्ठः सर्वेषामीश्वरः प्रभुः  ॥  २।२४।१६  ॥   

मयेति । उत्तरार्द्धादौ स इत्युपस्कार्यम् ।
प्राथमिकपितृवचनपरिपालनानन्तरम्  ॥  २।२४।१६  ॥   

  

इमानि तु महारण्ये विहृत्य नव पञ्च च ।  

वर्षाणि परमप्रीतः स्थास्यामि वचने तव  ॥  २।२४।१७  ॥   

एवमुक्ता प्रियं पुत्रबाष्पपूर्णानना तदा ।  

उवाच परमार्ता तु कौसल्या पुत्रवत्सला  ॥  २।२४।१८  ॥   

तव वचनं करिष्यामीत्याह--इमानीति । इमानीत्यल्पत्वज्ञापनाय विहृत्येत्यनेन
क्लेशराहित्यमुक्तम्  ॥  २।२४।१७१८  ॥   

  

आसां राम सपत्नीनां वस्तुं मध्ये न मे क्षमम् ।  

नय मामपि काकुत्स्थ वनं वन्यां मृगीमिव ।  

यदि ते गमने बुद्धिः कृता पितुरपेक्षया  ॥  २।२४।१९  ॥   

एवमनुमतरामवनगमनस्वनगरवर्त्तनापि पुनः सपत्नीस्मरणादनुगमनमर्थयते--आसामिति
। वन्यां मृगीमिव यथा वन्या मृगीवने संतुष्टा वर्त्तते तथाहमपि वर्ते न
भवन्तं क्लेशयिष्यामीति भावः । पितुरपेक्षया पितुरिच्छया  ॥  २।२४।१९  ॥   

  

तां तथा रुदतीं रामो रुदन् वचनमब्रवीत्  ॥  २।२४।२०  ॥   

जीवन्त्या हि स्त्रिया भर्त्ता दैवतं प्रभुरेव च ।  

भवत्या मम चैवाद्य राजा प्रभवति प्रभुः  ॥  २।२४।२१  ॥   

तामिति । रुदन् ऽव्यसनेषु मनुष्याणां भृशं भवति दुःखितऽ
इत्युक्तगुणविशिष्टो ऽपि रामो मातृव्यसनं दृष्ट्वा
पितृवचनपरिपालनरूपधर्मविघ्नभयाद्धैर्येण स्थितवान् । इदानीं वनगमनानुमतिं
लब्ध्वा स्वस्नेहप्रदर्शनेन मातृव्यसनं निवर्त्तयितुं रुदितवानित्यवगम्यते
 ॥  २।२४।२०२१  ॥   

  

न ह्यनाथा वयं राज्ञा लोकनाथेन धीमता ।  

भरतश्चापि धर्मात्मा सर्वभूतप्रियंवदः ।  

भवती मनुवर्त्तेत स हि धर्मरतः सदा  ॥  २।२४।२२  ॥   

यथा मयि तु निष्क्रान्ते पुत्रशोकेन पार्थिवः ।  

श्रमं नावाप्नुयात्किञ्चिदप्रमत्ता तथा कुरु  ॥  २।२४।२३  ॥   

न हीति । राज्ञा, सनाथा इति शेषः । राज्ञा सनाथाः, वयं न ह्यनाथा इत्यर्थः
। सपत्नी मध्यवासदोषं परिहरति भरतश्चापीति  ॥  २।२४।२२२३  ॥   

  

दारुणश्चाप्ययं शोको यथैनं न विनाशयेत् ।  

राज्ञो वृद्धस्य सततं हितं चर समाहिता  ॥  २।२४।२४  ॥   

दारुण इति । हितं चरेत्यत्र तथेति शेषः  ॥  २।२४।२४  ॥   

  

व्रतोपवासनिरता या नारी परमोत्तमा ।  

भर्त्तारं नानुवर्त्तेत सा तु पापगतिर्भवेत्  ॥  २।२४।२५  ॥   

पतिशुश्रूषणमेव पत्न्याः परमो धर्म इत्यन्वयव्यतिरेकाभ्यां श्लोकद्वयेन
दर्शयति--व्रतेति । पापस्य गतिः फलमिव यस्याः सा तथा  ॥  २।२४।२५  ॥   

  

भर्तृशुश्रूषया नारी लभते स्वर्गमुत्तमम् ।  

अपि या निर्नमस्कारा निवृत्ता देवपूजनात्  ॥  २।२४।२६  ॥   

निर्नमस्कारापि भर्तृभिन्नद्विजादिविषयनमस्काररहितापि  ॥  २।२४।२६  ॥   

  

शुश्रूषामेव कुर्वीत भर्तुः प्रियहिते रता ।  

एष धर्मः पुरा दृष्टो लोके वेदे श्रुतः स्मृतः  ॥  २।२४।२७  ॥   

उपसंहरति--शुश्रूषामिति । लोके पुरा दृष्टः पुरातनलोकाचारसिद्ध इत्यर्थः ।
वेदे श्रुतः वेदावगत इत्यर्थः । स्मृतः स्मृत्यवगतश्चेत्यर्थः  ॥  २।२४।२७
 ॥   

  

अग्निकार्येषु च सदा सुमनोभिश्च देवताः ।  

पूज्यास्ते मत्कृते देवि ब्राह्मणाश्चैव सुव्रताः  ॥  २।२४।२८  ॥   

तूष्णीमवस्थाने एनां दुःखमाक्रमिष्यतीति धिया दुःखविच्छेदनार्थं
कालक्षेपसाधनं विधत्ते--अग्नीति । अग्निकार्येषु शान्तिकपौष्टिकहोमेषु ।
सुमनोभिश्चेत्यत्र चकारेण चन्दनताम्बूलादीनि समुच्चीयन्ते, अग्निकार्येषु
क्रियमाणेषु सुमनःप्रभृतिभिः देवताब्राह्मणाश्च पूज्या इत्यर्थः  ॥  २।२४।२८
 ॥   

  

एवं कालं प्रतीक्षस्व ममागमनकांक्षिणी ।  

नियतानियताहारा भर्तृशुश्रूषणे रता  ॥  २।२४।२९  ॥   

एवमिति । नियता स्नानादि नियमयुक्ता । नियताहारा मधुमांसादिवर्जनेन
शुद्धाहारा  ॥  २।२४।२९  ॥   

  

प्राप्स्यसे परमं कामं मयि प्रत्यागते सति ।  

यदि धर्मभृतां श्रेष्ठो धारयिष्यति जीवितम्  ॥  २।२४।३०  ॥   

एवमुक्ता तु रामेण बाष्पपर्याकुलेक्षणा ।  

कौसल्या पुत्रशोकार्त्ता रामं वचनमब्रवीत्  ॥  २।२४।३१  ॥   

प्राप्स्यस इति । भर्त्तृजीवनपुत्रागमनयोः सतोरेव हि परमकामप्राप्तिसम्भव
इति भावः  ॥  २।२४।३०३१  ॥   

  

गमने सुकृतां बुद्धिं न ते शक्नोमि पुत्रक ।  

विनिवर्त्तयितुं वीर नूनं कालो दुरत्ययः  ॥  २।२४।३२  ॥   

गमन इति । सुकृतां सुदृढामित्यर्थः  ॥  २।२४।३२  ॥   

  

गच्छ पुत्रत्वमेकाग्रो भद्रं ते ऽस्तु सदा विभो ।  

पुनस्त्वयि निवृत्ते तु भविष्यामि गतक्लमा  ॥  २।२४।३३  ॥   

गच्छेति । गतक्लमा गतक्लेशा  ॥  २।२४।३३  ॥   

  

प्रत्यागते महाभागे कृतार्थेचरितव्रते ।  

पितुरानृण्यतां प्राप्ते त्वयि लप्स्ये परं सुखम्  ॥  २।२४।३४  ॥   

प्रत्यागत इति । महाभागे महाभागधेये । आनृण्यताम् अनृणताम् । स्वार्थे
ष्यञ्  ॥  २।२४।३४  ॥   

  

कृतान्तस्य गतिः पुत्र दुर्विभाव्या सदा भुवि ।  

यस्त्वां सञ्चोदयति मे वच आच्छिद्य राघव  ॥  २।२४।३५  ॥   

कृतान्तस्येति । आच्छिद्य छित्त्वा, अन्यथाकृत्वेत्यर्थः  ॥  २।२४।३५  ॥   

  

गच्छेदानीं महाबाहो क्षेमेण पुनरागतः ।  

नन्दयिष्यसि मां पुत्र साम्ना वाक्येन चारुणा  ॥  २।२४।३६  ॥   

गच्छेति । साम्ना सान्त्वरूपेण  ॥  २।२४।३६  ॥   

  

अपीदानीं स कालः स्यात् वनात् प्रत्यागतं पुनः ।  

यत्त्वां पुत्रक पश्येयं जटावल्कलधारिणम्  ॥  २।२४।३७  ॥   

क्षणमात्रमप्यदर्शनासहिष्णुत्वात् प्रत्यागमनकाल इदानीमेव सम्भवेदिति
प्रार्थयते--अपीति । यत् येन चतुर्दशवर्षान्तेन कालेन वनात्प्रत्यागतं
त्वां पुनः पश्येयं स काल इदानीमेवापि स्यात् । अपिशब्दः सम्भावनायाम् ।
"अपिःसम्भावनाप्रश्नगर्हाशङ्कासमुच्चये" इति वैजयन्ती । यत् यत्रेति वार्थः
 ॥  २।२४।३७  ॥   

  

तथा हि रामं वनवासनिश्चितं समीक्ष्य देवी परमेण चेतसा ।  

उवाच रामं शुभलक्षणं वचो बभूव च स्वस्त्ययनाभिकांक्षिणी  ॥  २।२४।३८  ॥   

तथेति । वनवासनिश्चितं निश्चितवनवासम् । परमेण चेतसा, आदरेणेति यावत् ।
स्वस्त्ययनं मङ्गलम् अभिकाङ्क्षितुं शीलमस्या अस्तीति तथा  ॥  २।२४।३८  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे चतुर्विंशः
सगः  ॥  २४  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने चतुर्विंशः सर्गः  ॥  २४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/024_rAmaM_prati_kausalyopadeshaH.md">
<details><summary><h3>शिरोमणी ...{Loading}...</h3></summary>



कौशल्यावृत्तान्तमाह-- तमिति । निर्देशपालने आज्ञापितकरणे व्यवसितं
कृतनिश्चयं तं रामं समीक्ष्य ज्ञत्वा कौशल्या वचः अब्रवीत्  ॥  २।२४।१  ॥   

  

तद्वचनमेवाह-- अदृष्टेति । मयि जातः प्रकटीभूतो रामो भवान् उञ्छेन
क्षेत्रादिपतितकणिशग्रहणेन कथं वर्तयेत् वर्तेत  ॥  २।२४।२  ॥   

  

यस्येति । यस्य भृत्यादयः मृष्टानि स्वच्छानि भुञ्जते  ॥  २।२४।३  ॥   

  

क इति । काकुत्स्थो रामः यद्विवास्यते तच्छ्रुत्वा कः श्रद्दधेत्समीचीनं
मन्येत भयं रामगमने कथमत्रत्यानां जीवनमिति कस्यायोध्याजनस्य भीतिर्न भवेत्
 ॥  २।२४।४  ॥   

  

नूनमिति । हे राम अभिरामस्त्वं यत्र यदर्थं वनं गमिष्यसि स कृतान्तः
धर्मध्वंसकर्ता रावणः सर्वमादिशन्स्वाज्ञाविषयीभूतं कुर्वन् सन् लोके इह
पृथिव्यां बलवान् इति अहं लोके जाने । एतेन सावधानतया वर्तितव्यमिति
सूचितम् । इह पृथिव्यामित्यनेन तवाग्रे वस्तुतो न बलवानिति सूचितम्  ॥ 
२।२४।५  ॥   

  

इदानीं त्वद्वियोगजनितं दुःखं दुःसहमिति बोधयन्ती आह-- अयमित्यादिभिः ।
आत्मभवः मनसि प्रादुर्भूतः अदर्शनं दर्शनाभावः मारुतो वायुर्यस्य सः
विलापदुःखं समिधः इन्धनं यस्य सः रुदिताश्रुहुताहुतिः रुदिताशूणि
रोदनजन्यनेत्रजलानि हुता प्रक्षिप्ता आहुतिर्यस्य सः चिन्ताबाष्पः
चिन्तनोष्मा महाधूमो यस्य सः आगमनचिन्तजः अतिदुःखसम्पादकदूरदेशगमनोत्तरं
कथमयमागमिष्यतीति चिन्तनजनितः निःश्वासायासेन संभवो वृद्धिर्यस्य अत एव
अतुल इयत्तां कर्तुमशक्यः अत एव महान् शोकाग्निः त्वया विहीनां मां मां
राज्यलक्ष्मीं च अधिकं यथा स्यात्तथा कर्षयित्वा क्लेशतां प्रापय्य
प्रधक्ष्यति अत एव मामित्यनयोर्न पौनरुक्त्यं हिमात्यये हिमध्वंससमये
चित्रभानुर्वह्निः सूर्यो वा कक्षं यथाचिन्तज इति बाहुलकाद्घ्रस्व इति
भट्टाः "अदर्शनचिन्तजः" इति पाठे ऽपि अदर्शनजातचिन्ताजनित इत्यर्थः । परे
त्वदर्शनस्य मारुतत्वेन निरूपणात्स चिन्त्य इत्याहुरिति भट्टाः ।
वस्तुतस्त्वेवं पाठे आदर्शनमिति छेदः आदर्शनं नित्यदर्शनं कदा स्यादिति
चिन्ताजनित इत्यर्थः । श्लोकत्रयमेकान्वयि  ॥  २।२४।६८  ॥   

  

शोकाभावे उपायं वदन्ती आह-- कथमिति । कथंशब्दो यथार्थकः क्वचित्तथैव पाठ
इति भट्टाः । त्वा त्वामनुगमिष्यामि "नानुगच्छन्ति" इति पाठे तु कथमो न
यथार्थत्वम् । तत्रोत्तरार्धादौ तस्मादिति पूरणीयम्  ॥  २।२४।९  ॥   

  

मातृवचनश्रवणानन्तरकालिकवृत्तमाह-- यथेति । मात्रा निगदितं कथितं यथा
यथावच्छ्रुत्वा भृशदुःखितां निश्चितवियोगजनितदुःखाक्रान्तां मातरमब्रवीत्
 ॥  २।२४।१०  ॥   

  

तद्वचनमेवाह-- कैकेय्येति । अवञ्चितः वञ्चनकर्तृत्वाभाववान् कैकेय्या सहितो
राजा मयि अरण्यमाश्रिते गते सति भवत्या परित्यक्तः मद्वियोगहेतुत्वबुद्ध्या
प्रीतिविषयत्वाभाववान् यदि स्यादिति शेषः । तदा न वर्तयिष्यति प्रजापालनं न
करिष्यतीत्यर्थः । एतेन प्रीतिरेव कर्तव्येति सूचितम्  ॥  २।२४।११  ॥   

  

तत्र हेतुं वदन्नाह-- भर्तुरिति । भर्तुः परित्यागः केवलं नृशंसः क्रूरतैव
अतो विगर्हितो निन्दितः स त्यागो भवत्या मनसापि न कर्तव्यः नृशंसशब्दो
भावप्रधानः  ॥  २।२४।१२  ॥   

  

यावदिति । ककुत्स्थवंशोद्भवः पिता यावज्जीवति इह प्रजाः पालयति
तावच्छुश्रूषा क्रियताम् । एतेन तेन सह त्वया न गन्तव्यमिति ध्वनितं तेन
पितुर्लोकान्तरगमनावश्यकत्वं बोधितं तेन पुत्रसेवार्थं कौशल्या इहैव
तिष्ठतु इति राजेच्छा सूचिता तेन रामस्य पित्रभिप्रेतसाधकत्वं ध्वनितम्  ॥ 
२।२४।१३  ॥   

  

एवमिति । अक्लिष्टकारिणं क्लेशकारिपतियोगिकभेदविशिष्टं रामं तथा इत्युवाच
 ॥  २।२४।१४  ॥   

  

मातृसंतोषपरीक्षणहेतुकं रामवचनं वर्णयन्नाह-- एवमुक्त इति । भृशदुःखितां
निश्चितवियोगस्मृतिजनितदुःखाक्रान्तां भूपः अब्रवीत्  ॥  २।२४।१५  ॥   

  

तद्वचनमेवाह-- मयेत्यादिभिः । पितुः वचनं मया भवत्या च कर्तव्यमेव तत्र
हेतुः राजा भूपतिः भर्ता सविधि भवत्याः पाणिग्रहीता गुरुः तत्त्वोपदेष्टा
श्रेष्ठो महात्मा प्रभुः सकलसामर्थ्यविशिष्टः सर्वेषामीश्वरः पूज्य
इत्यर्थः  ॥  २।२४।१६  ॥   

  

इमानीति । इमानि पित्राज्ञप्तानि नवपञ्चवर्षाणि विहृत्य विहारं कृत्वा तव
वचने आज्ञापिते स्थास्यामि तत्करिष्यामीत्यर्थः । विहृत्येत्यनेन वनगमनस्य
स्वप्रीतिविषयीभूतत्वं बोधितं तेन भवत्या विषादो न कर्तव्य इति ध्वनितम्  ॥ 
२।२४।१७  ॥   

  

एवमिति । एवमनेन प्रकारेणोक्ता पुत्रेणेति शेषः । सुतवत्सला
सुतविषयकातिवात्सल्यविशिष्टा अत एव परमार्ता अत एव बाष्पपूर्णानना कौशल्या
उवाच । एतेन वियोगदुःखस्य दुर्निवारत्वं सूचितम्  ॥  २।२४।१८  ॥   

  

तद्वचनमेवाह-- आसामिति । आसां त्वद्वियोगहेतुभूतानां सपत्नीनां मध्ये
वस्तुं क्षममुचितं न अतः हे काकुत्स्थ पितुः अपेक्षया संतोषहेतुना यदि ते
गमने बुद्धिर्निश्चयः तर्हि मामपि वनं नय प्रापय । तत्र दृष्टान्तः वन्यां
मृगीमिव । एतेन रामवियोगजन्यं दुःखं सर्वासां भवतीति सूचितं तेन
तद्दुःखासहिष्णुत्वं व्यक्तम् । सार्धश्लोक एकान्वयी  ॥  २।२४।१९  ॥   

  

तामिति । अरुदन् रोदननिवृत्तिं कुर्वन् सन्नित्यर्थः रामः अब्रवीत् । अर्धं
पृथक्  ॥  २।२४।२०  ॥   

  

तद्वचनमेवाह-- जीवन्त्या इति । स्त्रियाः भर्तैव दैवतं देवता प्रभुः
सामर्थ्यं च भावप्रधानो निर्देशः । किंच प्रभुः सर्वार्थसंपादनसमर्थः अत एव
जीवन्त्याः बहून् जीवयन्त्याः भवत्याः मम च राजैव प्रभुः नियोगे समर्थः
एतेन राजनियोगाभाववत्यास्तव गमनमनुचितमिति बोधितम्  ॥  २।२४।२१  ॥   

  

ननु त्वां विना अहं कथं स्थास्यामीत्यत आह-- नहीति । लोकनाथेन
सकलजननियन्त्रा राज्ञा वयं भरतश्च अपिना भवत्यादयः अनाथाः न । एतेन
राजकर्तृकगमननियोगाभावाद्दुष्करापि स्थितिः कर्तव्यैवेति ध्वनितम्  ॥ 
२।२४।२२  ॥   

  

त्वादृशः सेवको नास्तीत्यपि नाशङ्क्यमिति बोधयन्नाह-- भवतीमिति । स भरतः
अनुवर्तेत सेविष्यते इत्यर्थः । अर्धं पृथक्-- यथेति । निष्क्रान्ते वनं
गते सति श्रमं खेदं किंचिदल्पमपि अप्रमत्ता अनवधानतारहिता ।
अर्धद्वयमेकान्वयि  ॥  २।२४।२३  ॥   

  

दारुण इति । अयं मद्वियोगजनितः शोकः एनं पितरं न
विनाशयेल्लोकान्तरगमनहेतुकादर्शनतां न प्रापयेत्तथा तेन प्रकारेण वृद्धस्य
ज्ञानवयोभ्यामधिकस्य राज्ञः हितं प्रियं सततं चर कुरु  ॥  २।२४।२४  ॥   

  

हिताचरणाभावे दोषमाह-- व्रतेति । परमोत्तमा उत्कर्षगुणजात्यादिमत्वेन
सर्वोत्कृष्टा अत एव व्रतोपवासनिरतापि या नारी भर्तारं नानुवर्तेत सेवेत सा
पापगतिः पापानां पापविशिष्टानां गतिरिव गतिर्यस्याः सा भवेद्भर्तुः
शुश्रूषया तु नारी साधारणस्त्री अपि उत्तमं स्वर्गं लभते । सार्धश्लोक
एकान्वयी  ॥  २।२४।२५,२६  ॥   

  

स्त्रिया देवपूजनादिप्रवृत्तिरपि नावश्यकीति बोधयन्नाह-- अपीति ।
देवपूजनान्निवृत्ता अज्ञानादिना देवाद्याराधनरहिता अत एव निर्नमस्कारा
नमस्कारादिक्रियारहिता या नारी भर्तुः प्रियहिते रता सती शुश्रूषामेव
कुर्वीत सापि उत्तमं स्वर्गं लभते इति पूर्वेणान्वयः  ॥  २।२४।२७  ॥   

  

तत्र हेतुं वदन्नाह-- एष इति । एषः पतिशुश्रूषणरूपो धर्मः वेदे लोके च
नित्यः श्रुतः अत एव स्मृतः समये स्मृतिविषयीभूतो जातः । अर्धं पृथक् ।
कालक्षेपणार्थं स्वागमनहेतुत्वेन प्रकल्पितां क्रियामाह-- अग्नीति ।
अग्निकार्येषु द्वादशसु सूर्येषु इत्यर्थः । सुमनोभिः पुष्पैः देवताः
पूज्याः सुव्रता ब्राह्मणाश्च पूज्याः एतेन स्वपूजैव परोक्षेण निर्दिष्टा
इति व्यक्तम् । अर्धद्वयमेकान्वयि  ॥  २।२४।२८  ॥   

  

एवमिति । एवमुक्तपूजनादिना नियता यतचित्ता भर्तृशुश्रूषणे रता सती कालं
प्रतीक्षस्व । अत एव मयिपर्यागते सति धर्मभृतां श्रेष्ठः पिता यदि जीवितं
सर्वेषां जीवनं धारयिष्यति पालयिष्यतीत्यर्थः । तर्हि परमं कामं स्वेप्सितं
प्राप्स्यते पक्षे विशेष्यमात्रे पर्यवसानं सूचितम् । अर्वचतुष्टयमेकान्वयि
 ॥  २।२४।२९,३०  ॥   

  

एवमिति । राममब्रवीत् । अर्धद्वयमेकान्वयि  ॥  २।२४।३१  ॥   

  

तद्वचनमेवाह-- गमन इति । हे पुत्रक हे वीर गमने सुकृतामतिनिविष्टां ते
बुद्धिं निवर्तयितुं न शक्नोपि तत्र हेतुः कालः विजयसमयः दुरत्ययः  ॥ 
२।२४।३२  ॥   

  

गच्छेति । हे पुत्र हे विभो एकाग्रो नियतचित्तः त्वं गच्छ ते तुभ्यं सदा
भद्रं कल्याणमस्तु अहं तु त्वयि निवृत्ते वनादागते सति गतक्लमा
त्यक्तग्लानिर्भविष्यामि भवितास्मि । अर्धद्वयमेकान्वयि  ॥  २।२४।३३  ॥   

  

प्रत्यागते इति । चरितव्रते चरितमाचरितं व्रतं येन तस्मिन्कृतः संपादितः
अर्थः प्रतिज्ञाविषयीभूतं वस्तु येन तस्मिन्नत एव पितुः आनृण्यतां प्राप्ते
प्रत्यागते इह प्राप्ते महाभागे महाभां राज्यलक्ष्मीमागच्छति प्राप्नोति
तस्मिन् त्वयि सति परमं सुखं स्वपिष्ये  ॥  २।२४।३४  ॥   

  

कृतान्तस्येति । यद्यस्माद्धेतोः कृतान्तस्य राक्षसानामित्यर्थः गतिर्गमनं
दुर्विभाव्या दुर्लक्ष्या तस्माद्धेतोः आविध्य स्वस्त्यादिविधानं कृत्वा मे
वचः त्वां संचोदयति गमनाय प्रेरयति । "आच्छिद्य" इति पाठे तु
स्वस्त्यादिकरणेन विघ्नान् छित्वेत्यर्थः  ॥  २।२४।३५  ॥   

  

गच्छेति । हे महाबाहो इदानीं क्षेमेण मत्कृतमङ्गलवचनहेतुककल्याणेन
सहितस्त्वं गच्छ । हे पुत्र आगतः वनादिह प्राप्तः त्वं श्लक्ष्णेन
रमणीयार्थेन चारुणा रमणीयवर्णविशिष्टेन साम्ना शान्तिकारकेण वाक्येनेति
शेषः । मां नन्दयिष्यसि  ॥  २४।३६  ॥   

  

अपीति । यद्यस्मिन् काले वनात्प्रत्यागतं त्वां पश्येयं स कालः इदानीं
समीपे एवेत्यर्थः स्यात् भवेत् । वियोगकालस्याधिक्यं न प्रतिभासेतेति
तात्पर्यम्  ॥  २।२४।३७  ॥   

  

तदेति । वनवासनिश्चितं वनवासविषयकनिश्चवन्तं शुभलक्षणं रामं परमेण
सूक्ष्मेण चेतसा विचारेण ददर्श स्वस्त्ययनाभिकाङ्क्षिणी स्वस्त्ययनं
कर्तुकामा बभूव अत एव शुभलक्षणं शुभसूचकं वच उवाच  ॥  २।२४।३८  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
चतुर्विंशः सर्गः  ॥  २।२४  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/024_rAmaM_prati_kausalyopadeshaH.md">
<details><summary><h3>तिलकम् ...{Loading}...</h3></summary>



व्यवसितं निश्चितमतिम् निर्देश आज्ञा बाष्पसंरुद्धा बाष्पसंरुद्धवाक् ।
धर्मिष्ठं रामम्  ॥  २।२४।१  ॥   

  

उञ्छः क्षेत्रपतितकणशो ग्रहणम् । वर्तयेज्जीवेत् भवानिति शेषः  ॥  २।२४।२
 ॥   

  

भृत्या भर्तव्याः । अयमुपस्कृतमांसादिभोजनशीलः  ॥  २।२४।३  ॥   

  

वियास्यत इति यदेतच्छ्रुत्वा कः श्रद्दधेत्सत्यं मन्वीत सत्यमिति वा
ज्ञात्वा कस्य स्वपित्रादिभ्यो भयं न भवेत्  ॥  २।२४।४  ॥   

  

सर्वमादिशन्सुखदुःखेन योजयन् । कृतान्तो दैवं बलवानिति नूनमहं मन्ये । यत्र
यस्माद्धे राम अभिरामस्त्वं लोके कर्मलोके स्थितो वनं गमिष्यसि  ॥  २।२४।५
 ॥   

  

आत्मभव आत्मजः स्वमनःसंभूतः तवादर्शनमेव वर्धकत्वान्मारुतो यस्य सः
विलापदुःखैः समिधः समिन्धनं यस्य सः घञर्थे कः रुदिताश्रूण्येव हुता आहुतयो
यस्मिन्सः चिन्ताहेतुकबाष्पमेव महाधूमो यस्य स तवागमनचिन्तजः चिन्तज इति
बाहुलकाद्ध्रस्वः तव या गमनचिन्ता तया जनितः । "अधर्शनचिन्तजः" इति पाठे
ऽप्यदर्शनजातचिन्ताजनित इत्यर्थः । परे त्वदर्शनस्य मारुतत्वेन निरूपणात्स
चिन्त्य इत्याहुः । निःश्वासरूपायासेन संधुक्षणात्संभवो वृद्धिर्यस्य सः ।
त्वया विहीनां मामधिकं कर्शयित्वा कृशां कृत्वातुलो युक्तगुणः
शोकाग्निर्मां धक्ष्यति । हिमात्यये ग्रीष्मे चित्रभानुर्वह्निः सूर्यो वा
 ॥  २।२४।६८  ॥   

  

कथमिति यथेत्यर्थः क्वचित्तथैव पाठः  ॥  २।२४।९  ॥   

  

यथा निगदितं येन प्रकारेण निगदितं तद्वाक्यं श्रुत्वा आत्मानुगमनं
श्रुत्वेति यावत्  ॥  २।२४।१०  ॥   

  

वञ्चितो वञ्चनया मद्वियोजनाद्दुःखं प्रापितो न वर्तयिष्यति न जीविष्यति  ॥ 
२।२४।११  ॥   

  

केवलं नृशंसः क्रौर्यमेव न तु तेनेहामुत्र सुखमित्यर्थः । मनसापि न
कर्तव्यो न चिन्तनीयः यतो विगर्हितो महापापहेतुत्वादतिनिन्दितः  ॥  २।२४।१२
 ॥   

  

अतः यावदिति  ॥  २।२४।१३,१४  ॥   

  

एवं वचनमुक्तो भर्तृशुश्रूषाङ्गीकारवचनमुक्तः श्रावितः  ॥  २।२४।१५  ॥   

  

उभयोस्तद्वचनावश्यकर्तव्यत्वहेतुर्भर्ता गुरुरिति च यथायोगम्  ॥  २।२४।१६
 ॥   

  

पितृवाक्यकरणानन्तरं त्वच्छुश्रूषापि कार्येत्याह इमानीति । विहृत्येत्यनेन
वनवासस्य मृगयावल्लीलात्वं दर्शितम् । वचने स्थास्यामि वचनमनुष्ठास्यामि  ॥ 
२।२४।१७  ॥   

  

एवमुक्ता पुत्रेणेति शेषः  ॥  २।२४।१८  ॥   

  

अङ्गीकृतभर्तृसेवापि सपत्नीदुःखस्मरणात्पुना  

रामानुगमनमभिलषति आसामित्यादि । वन्यां वने भवाम्  ॥  २।२४।१९  ॥   

  

यदि ते इत्याद्यर्धं पूर्वान्वयि । तां तथा रुदतीं दृष्ट्वापि
स्वयमरुदन्वचो ऽब्रवीत् । रोदने कातर्यप्रकटनेन मातुः
पुनरप्यनुगमनप्रत्याशाप्रसङ्गात्  ॥  २।२४।२०  ॥   

  

प्रभवति दण्डादौ समर्थो भवति  ॥  २।२४।२१  ॥   

  

धीमतेति । सनाथा इति शेषः । अथ सपत्नीमध्यवासो दुष्कर इत्यत्र परिहारमाह
भरत इति  ॥  २।२४।२२  ॥   

  

भवतीमिति । अतः कैकेयीकोपो ऽकिंचित्कर इति भावः । यथा मयि निष्क्रान्ते  

श्रमं नाप्नुयात्तथा कुरु यथा चैनं राजानं शोको न विनाशयेत्तथा च कुरु  ॥ 
२।२४।२३,२४  ॥   

  

द्विजस्य गायत्रीजपवत्स्त्रिया भर्तृशुश्रूषैव परं नित्या
नान्यत्किंचित्प्रत्युत तद्विरोध्यन्यदाचर्यमाणं प्रत्यवायजनकमपीत्याह
व्रतेत्यादि । नित्याकरणजप्रत्यवायानर्थं साङ्गाप्यनित्यधर्मकृतिः
परिहर्तुं न शक्नोतीति भावः  ॥  २।२४।२५,२६  ॥   

  

नित्यानुष्ठाने सत्यनित्याकरणे ऽपि न परलोकनाश इत्याह अपि येति ।
निर्नमस्कारा भर्तृव्यतिरिक्तदेवादेर्नमस्काराद्युपचाररहिता ।
देवपूजनाद्विष्ण्वादिदेवपूजनात् । सापि स्वर्गं लभते इति  

प्राक्तनेनान्वयः । एतमेवार्थं नियमविधिद्वारेण द्रढयति शुश्रूषामेवेति ।
तत्प्रीतिजनकं कर्मैवेत्यर्थः । तदेवाह प्रियहिते रतेति । हितपदेन
पश्चादुक्तेनैतद्धनयति । आपाततो ऽप्रियमपि हितं कुर्यादापाततः
प्रियमप्यहितं त्यजेदिति  ॥  २।२४।२७  ॥   

  

तत्र मानमाह एष भर्तृसेवारूपो धर्मः स्त्रिया नित्य इति वेदे श्रुतः लोके
स्मृतः तर्हि किं कर्मान्तरं सर्वथा त्याज्यं नेत्याह अग्नीत्यादि ।
भर्तृसंमतेष्वग्निकार्येषु च तेष्वेव । च एवकारार्थः  ॥  २।२४।२८  ॥   

  

एवं भर्तृसेवातत्परतया । कालं ममागमनकालम्  ॥  २।२४।२९  ॥   

  

काममैहिकविषयसुखम्  ॥  २।२४।३०  ॥   

  

तस्य पुत्रमात्रासाध्यत्वादाह यदीति । अनेन दशरथमरणस्य संनिहितत्वं सूचितम्
 ॥  २।२४।३१  ॥   

  

सुकृतां सुष्ठुकृतनिश्चयाम्  ॥  २।२४।३२  ॥   

  

काल इष्टवियोगादिजनकः  ॥  २।२४।३३  ॥   

  

आनृण्यताम् । स्वार्थे ष्यञ्  ॥  २।२४।३४  ॥   

  

मे वच आविद्ध्याच्छिद्य त्वां सञ्चोदयति । वनायेति शेषः इति यत्, अतः
कृतान्तस्य गतिर्दुर्विभाव्या  ॥  २।२४।३५  ॥   

  

श्लक्ष्णेन निर्मलेन चारुणा मनोहरेण साम्ना सान्त्वेन वचनेन । "शुक्लेन"
इति पाठान्तरम्  ॥  २।२४।३६  ॥   

  

अदर्शनासहिष्णुत्वात्प्रत्यागमनकाल इदानीमेव भवेदिति प्रार्थयते अपीति ।
येन कालेन प्रत्यागतं प्रत्यागमनं भवेत्स इत्यर्थः । अपीदानीमिति
लोकोक्त्योवाच  ॥  २।२४।३७  ॥   

  

परमेणादरवता । धर्मशीलत्वाद्देवर्षिरक्षणोद्यतत्वाच्च भगवत्सङ्कल्पेनैव तथा
ज्ञानं तस्या इति बोध्यम् । स्वस्त्ययनं मङ्गलमभिकाङ्क्षितुं
शीलमस्त्यस्याः सा  ॥  २।२४।३८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे चतुर्विशः सर्गः  ॥  २।२४  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/024_rAmaM_prati_kausalyopadeshaH.md">
<details><summary><h3>द्राविडपाठः ...{Loading}...</h3></summary>



  
तं समीक्ष्य त्ववहितं पितुर्निर्देशपालने।  
कौसल्या बाष्पसंरुद्धा वचो धर्मिष्ठमब्रवीत् ॥ 2.24.1 ॥   
अदृष्टदुःखो धर्मात्मा सर्वभूतप्रियंवदः।  
मयि जातो दशरथात् कथमुञ्छेन वर्त्तयेत् ॥ 2.24.2 ॥   
यस्य भृत्याश्च दासाश्च मृष्टान्यन्नानि भुञ्जते।  
कथं स भोक्ष्यते नाथो वने मूलफलान्ययम् ॥ 2.24.3 ॥   
क एतच्छ्रद्दधेत् श्रुत्वा कस्य वा न भेवद्भयम्।  
गुणवान् दयितो राजा राघवो यद्विवास्यते ॥ 2.24.4 ॥   
नूनं तु बलवान् लोके कृतान्तः सर्वमादिशन्।  
लोके रामाभिरामस्त्वं वनं यत्र गमिष्यसि ॥ 2.24.5 ॥   
अयं तु मामात्मभवस्तवादर्शनमारुतः।  
विलापदुःखसमिधो रुदिताश्रुहुताहुतिः ॥ 2.24.6 ॥   
चिन्ताबाष्पमहाधूमस्तवादर्शनचित्तजः।  
कर्शयित्वा भृशं पुत्र निश्वासायाससम्भवः ॥ 2.24.7 ॥   
त्वया विहीनामिह मां शोकाग्निरतुलो महान्।  
प्रधक्ष्यति यथा कक्षं चित्रभानुर्हिमात्यये ॥ 2.24.8 ॥   
कथं हि धेनुः स्वं वत्सं गच्छन्तं नानुगच्छति।  
अहं त्वाऽनुगमिष्यामि पुत्र यत्र गमिष्यसि ॥ 2.24.9 ॥   
तथा निगदितं मात्रा तद्वाक्यं पुरुषर्षभः।  
श्रुत्वा रामोऽब्रवीद्वाक्यं मातरं भृशदुःखिताम् ॥ 2.24.10 ॥   
कैकेय्या वञ्चितो राजा मयि चारण्यमाश्रिते।  
भवत्या च परित्यक्तो न नूनं वर्त्तयिष्यति ॥ 2.24.11 ॥   
भर्तुः किल परित्यागो नृशंसः केवलं स्त्रियाः।  
स भवत्या न कर्तव्यो मनसापि विगर्हितः ॥ 2.24.12 ॥   
यावज्जीवति काकुत्स्थः पिता मे जगतीपतिः।  
शुश्रूषा क्रियतां तावत् स हि धर्मस्सनातनः ॥ 2.24.13 ॥   
एवमुक्ता तु रामेण कौसल्या शुभदर्शना।  
तथैत्युवाच सुप्रीता राममक्लिष्टकारिणम् ॥ 2.24.14 ॥   
एवमुक्तस्तु वचनं रामो धर्मभृतां वरः।  
भूयस्तामब्रवीद्वाक्यं मातरं भृशदुःखिताम् ॥ 2.24.15 ॥   
मया चैव भवत्या च कर्त्तव्यं वचनं पितुः।  
राजा भर्त्ता गुरुः श्रेष्ठः सर्वेषामीश्वरः प्रभुः ॥ 2.24.16 ॥   
इमानि तु महारण्ये विहृत्य नव पञ्च च।  
वर्षाणि परमप्रीतः स्थास्यामि वचने तव ॥ 2.24.17 ॥   
एवमुक्ता प्रियं पुत्रबाष्पपूर्णानना तदा।  
उवाच परमार्ता तु कौसल्या पुत्रवत्सला ॥ 2.24.18 ॥   
नय मामपि काकुत्स्थ वनं वन्यां मृगीमिव।  
यदि ते गमने बुद्धिः कृता पितुरपेक्षया ॥ 2.24.19 ॥   
तां तथा रुदतीं रामो रुदन् वचनमब्रवीत् ॥ 2.24.20 ॥   
जीवन्त्या हि स्त्रिया भर्त्ता दैवतं प्रभुरेव च।  
भवत्या मम चैवाद्य राजा प्रभवति प्रभुः ॥ 2.24.21 ॥   
भरतश्चापि धर्मात्मा सर्वभूतप्रियंवदः।  
भवती मनुवर्त्तेत स हि धर्मरतः सदा ॥ 2.24.22 ॥   
यथा मयि तु निष्क्रान्ते पुत्रशोकेन पार्थिवः।  
श्रमं नावाप्नुयात्किञ्चिदप्रमत्ता तथा कुरु ॥ 2.24.23 ॥   
दारुणश्चाप्ययं शोको यथैनं न विनाशयेत्।  
राज्ञो वृद्धस्य सततं हितं चर समाहिता ॥ 2.24.24 ॥   
व्रतोपवासनिरता या नारी परमोत्तमा।  
भर्त्तारं नानुवर्त्तेत सा तु पापगतिर्भवेत् ॥ 2.24.25 ॥   
भर्तृशुश्रूषया नारी लभते स्वर्गमुत्तमम्।  
अपि या निर्नमस्कारा निवृत्ता देवपूजनात् ॥ 2.24.26 ॥   
शुश्रूषामेव कुर्वीत भर्तुः प्रियहिते रता।  
एष धर्मः पुरा दृष्टो लोके वेदे श्रुतः स्मृतः ॥ 2.24.27 ॥   
अग्निकार्येषु च सदा सुमनोभिश्च देवताः।  
पूज्यास्ते मत्कृते देवि ब्राह्मणाश्चैव सुव्रताः ॥ 2.24.28 ॥   
एवं कालं प्रतीक्षस्व ममागमनकाङ्क्षिणी।  
नियतानियताहारा भर्तृशुश्रूषणे रता ॥ 2.24.29 ॥   
प्राप्स्यसे परमं कामं मयि प्रत्यागते सति।  
यदि धर्मभृतां श्रेष्ठो धारयिष्यति जीवितम् ॥ 2.24.30 ॥   
एवमुक्ता तु रामेण बाष्पपर्याकुलेक्षणा।  
कौसल्या पुत्रशोकार्त्ता रामं वचनमब्रवीत् ॥ 2.24.31 ॥   
गमने सुकृतां बुद्धिं न ते शक्नोमि पुत्रक।  
विनिवर्त्तयितुं वीर नूनं कालो दुरत्ययः ॥ 2.24.32 ॥   
गच्छ पुत्रत्वमेकाग्रो भद्रं तेऽस्तु सदा विभो।  
पुनस्त्वयि निवृत्ते तु भविष्यामि गतक्लमा ॥ 2.24.33 ॥   
प्रत्यागते महाभागे कृतार्थेचरितव्रते।  
पितुरानृण्यतां प्राप्ते त्वयि लप्स्ये परं सुखम् ॥ 2.24.34 ॥   
कृतान्तस्य गतिः पुत्र दुर्विभाव्या सदा भुवि।  
यस्त्वां सञ्चोदयति मे वच आच्छिद्य राघव ॥ 2.24.35 ॥   
गच्छेदानीं महाबाहो क्षेमेण पुनरागतः।  
नन्दयिष्यसि मां पुत्र साम्ना वाक्येन चारुणा ॥ 2.24.36 ॥   
अपीदानीं स कालः स्यात् वनात् प्रत्यागतं पुनः।  
यत्त्वां पुत्रक पश्येयं जटावल्कलधारिणम् ॥ 2.24.37 ॥   
तथा हि रामं वनवासनिश्चितं समीक्ष्य देवी परमेण चेतसा।  
उवाच रामं शुभलक्षणं वचो बभूव च स्वस्त्ययनाभिकाङ्क्षिणी ॥ 2.24.38 ॥   

</details>
</div>
