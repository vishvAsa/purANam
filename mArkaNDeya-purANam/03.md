+++
title = "०३"

+++

तृतीयोऽध्यायः  

मार्कण्डेय उवाच  

अहन्यहनि विप्रेन्द्र स तेषां मुनिसत्तमः  ।  
चकाराहारपयसा तथा गुप्त्या च पोषणम्  ॥ ३.१ ॥  
मासमात्रेण जग्मुस्ते भानोः स्यन्दनवर्त्मनि  ।  
कौतूहलविलोलाक्षैर्दृष्टा मुनिकुमारकैः  ॥ ३.२ ॥  
दृष्ट्वा महीं सनगरां साम्भोनिधिसरिद्वराम्  ।  
रथचक्रप्रमाणां ते पुनराश्रममागताः  ॥ ३.३ ॥  
श्रमक्लान्तान्तरात्मानो महात्मानो वियोनिजाः  ।  
ज्ञानञ्च प्रकटीभूतं तत्र तेषां प्रभावतः  ॥ ३.४ ॥  
ऋषेः शिष्यानुकम्पार्थं वदतो धर्मनिश्चयम्  ।  
कृत्वा प्रदक्षिणं सर्वे चरणावभ्यवादयन्  ॥ ३.५ ॥  
ऊचुश्च मरणाद्घोरान्मोक्षिताः स्मस्त्वया मुने  ।  
आवासभक्ष्यपयसां त्वं नो दाता पिता गुरुः  ॥ ३.६ ॥  
गर्भस्थानां मृता माता पित्रा नैवापि पालिताः  ।  
त्वया नो जीवितं दत्तं शिशवो येन रक्षिताः  ॥ ३.७ ॥  
क्षितावक्षततेजास्त्वं कृमीणामिव शुष्यताम्  ।  
गजघण्टां समुत्पाट्य कृतवान् दुः खरेचनम्  ॥ ३.८ ॥  
कथं वर्धेयुरबलाः खस्थान् द्रक्ष्याम्यहं कदा  ।  
कदा भूमेर्द्रुमं प्राप्तान् द्रक्ष्ये वृक्षान्तरं गतान्  ॥ ३.९ ॥  
कदा मे सहजा कान्तिः पांशुना नाशमेष्यति  ।  
एषां पक्षानिलोत्थेन मत्समीपविचारिणाम्  ॥ ३.१० ॥  
इति चिन्तयता तात भवता प्रतिपालिताः  ।  
ते साम्प्रतं प्रवृद्धाः स्मः प्रबुद्धाः करवाम किम्  ॥ ३.११ ॥  
इत्यृषिर्वचनं तेषां श्रुत्वा संस्कारवत्स्फुटम्  ।  
शिष्यैः परिवृतः सर्वैः सह पुत्रेण शृङ्गिणा  ॥ ३.१२ ॥  
कौतूहलपरो भूत्वा रोमाञ्चपटसंवृतः  ।  
उवाच तत्त्वतो ब्रूत प्रवृत्तेः कारणं गिरः  ॥ ३.१३ ॥  
कस्य शापादियं प्राप्ता भवद्भिर्विक्रिया परा  ।  
रूपस्य वचसश्चैव तन्मे वक्तुमीहार्हथ  ॥ ३.१४ ॥  

पक्षिण ऊचुः  

विपुलस्वानिति ख्यातः प्रागासीन्मुनिसत्तमः  ।  
तस्य पुत्रद्वयं जज्ञे सुकृषस्तुम्बुरुस्तथा  ॥ ३.१५ ॥  
सुकृषस्य वयं पुत्राश्चत्वारः संयतात्मनः  ।  
तस्यर्षेर्विनयाचारभक्तिनम्राः सदैव हि  ॥ ३.१६ ॥  
तपश्चरणसक्तस्य शास्यमानेन्द्रियस्य च  ।  
यथाभिमतमस्माभिस्तदा तस्योपपादितम्  ॥ ३.१७ ॥  
समित्पुष्पादिकं सर्वं यच्चैवाभ्यवहारिकम्  ।  
एवं तत्राथ वसतां तस्यास्माकञ्च कानने  ॥ ३.१८ ॥  
आजगाम महावर्ष्मा भग्नपक्षो जरान्वितः  ।  
आताम्रनेत्रः स्त्रस्तात्मा पक्षी भूत्वा सुरेश्वरः  ॥ ३.१९ ॥  
सत्यशौचक्षमाचारमतीवोदारमानसम्  ।  
जिज्ञासुस्तमृषिश्रेष्ठमस्मच्छापभवाय च  ॥ ३.२० ॥  

पक्ष्युवाच  
द्विजेन्द्र मां क्षुधाविष्टं परित्रातुमिहार्हसि  ।  
भक्षणार्थो महाभाग गतिर्भव ममातुला  ॥ ३.२१ ॥  
विन्ध्यस्य शिखरे तिष्ठन् पत्रिपत्रेरितेन वै  ।  
पतितोऽस्मि महाभाग श्वसनेनातिरंहसा  ॥ ३.२२ ॥  
सोऽहं मोहसमाविष्टो भूमौ सप्ताहमस्मृतिः  ।  
स्थितस्तत्राष्टमेनाह्ना चेतनां प्राप्तवानहम्  ॥ ३.२३ ॥  
प्राप्तचेताः क्षुधाविष्टो भवन्तं शरणं गतः  ।  
भक्ष्यार्थो विगतानन्दो दूयमानेन चेतसा  ॥ ३.२४ ॥  
तत्कुरुष्वामलमते मत्त्राणायाचलां मतिम्  ।  
प्रयच्छ भक्ष्यं विप्रर्षे प्राणयात्राक्षमं मम  ॥ ३.२५ ॥  
स एवमुक्तः प्रोवाच तमिन्द्रं पक्षिरूपिणम्  ।  
प्राणसन्धारणार्थाय दास्ये भक्ष्यं तवेप्सितम्  ॥ ३.२६ ॥  
इत्युक्त्वा पुनरप्येनमपृच्छत्स द्विजोत्तमः  ।  
आहारः कस्तवार्थाय उपकल्प्यो भवेन्मया  ।  
स चाह नरमांसेन तृप्तिर्भवति मे परा  ॥ ३.२७ ॥  

ऋषिरुवाच  

कौमारं ते व्यतिक्रान्तमतीतं यौवनञ्च ते  ।  
वयसः परिणामस्ते वर्तते नूनमण्डज  ॥ ३.२८ ॥  
यस्मिन्नराणां सर्वेषामशेषेच्छा निवर्तते  ।  
स कस्माद्वृद्धभावेऽपि सुनृशंसात्मको भवान्  ॥ ३.२९ ॥  
क्व मानुषस्य पिशितं क्व वयश्चरमं तव  ।  
सर्वथा दुष्टभावानां प्रशमो नोपपद्यते  ॥ ३.३० ॥  
अथवा किं मयैतेन प्रोक्तेनास्ति प्रयोजनम्  ।  
प्रतिश्रुत्य सदा देयमिति नो भावितं मनः  ॥ ३.३१ ॥  
इत्युक्त्वा तं स विप्रेन्द्रस्तथेति कृतनिश्चयः  ।  
शीघ्रमस्मान् समाहूय गुणतोऽनुप्रशस्य च  ॥ ३.३२ ॥  
उवाच क्षुब्धहृदयो मुनिर्वाक्यं सुनिष्ठुरम्  ।  
विनयावनतान् सर्वान् भक्तियुक्तान् कृताञ्जलीन्  ॥ ३.३३ ॥  
कृतात्मानो द्विजश्रेष्ठा ऋणैर्युक्ता मया सह  ।  
जातं श्रेष्ठमपत्यं वो यूयं मम यथा द्विजाः  ॥ ३.३४ ॥  
गुरुः पूज्यो यदि मतो भवतां परमः पिता  ।  
ततः कुरुत मे वाक्यं निर्व्यलीकेन चेतसा  ॥ ३.३५ ॥  
तद्वाक्यसमकालञ्च प्रोक्तमस्माभिरादृतैः  ।  
यद्वक्ष्यति भवांस्तद्वै कृतमेवावधार्यताम्  ॥ ३.३६ ॥  

ऋषिरुवाच  
मामेष शरणं प्राप्तो विहगः क्षुत्तृषान्वितः  ।  
युष्मन्मांसेन येनास्य क्षणं तृप्तिर्भवेत वै  ॥ ३.३७ ॥  
तृष्णाक्षयञ्च रक्तेन तथा शीघ्नं विधीयताम्  ।  
ततो वयं प्रव्यथिताः प्रकम्पोद्भूतसाध्वसाः  ।  
कष्टं कष्टमिति प्रोच्य नैतत्कुर्मेति चाब्रुवन्  ॥ ३.३८ ॥  
कथं परशरीरस्य हेतोर्देहं स्वकं बुधः  ।  
विनाशयेद्घातयेद्वा यथा ह्यात्मा तथा सुतः  ॥ ३.३९ ॥  
पितृदेवमनुष्याणां यान्युक्तानि ऋणानि वै  ।  
तान्यपाकुरुते पुत्रो न शरीरप्रदः सुतः  ॥ ३.४० ॥  
तस्मान्नैतत्करिष्यामो नी चीर्णं यत्पुरातनैः  ।  
जीवन् भद्राण्यवाप्नोति जीवन् पुण्यं करोति च  ॥ ३.४१ ॥  
मृतस्य देहनाशश्च धर्माद्युपरतिस्तथा  ।  
आत्मानं सर्वतो रक्ष्यमाहुर्धर्मविदो जनाः  ॥ ३.४२ ॥  
इत्थं श्रुत्वा वचोऽस्माकं मुनिः क्रोधादिव ज्वलन्  ।  
प्रोवाच पुनरप्यस्मान्निर्दहन्निव लोचनैः  ॥ ३.४३ ॥  
प्रतिज्ञातं वचो मह्यं यस्मान्नैतत्करिष्यथ  ।  
तस्मान्मच्छापनिर्दग्धास्तिर्यग्योनौ प्रयास्यथ  ॥ ३.४४ ॥  
एवमुक्त्वा तदा सोऽस्मास्तं विहङ्गमथाब्रवीत् ।  
अन्त्येष्टिमात्मनः कृत्वा शास्त्रतश्चौर्ध्वदेहिकम्  ॥ ३.४५ ॥  
भक्षयस्व सुविश्रब्धौ मामत्र द्विजसत्तम  ।  
आहारीकृतमेतत्ते मया देहमिहात्मनः  ॥ ३.४६ ॥  
एतावदेव विप्रस्य ब्राह्मणत्वं प्रचक्ष्यते  ।  
यावत्पतगजात्यग्रय स्वसत्यपरिपालनम्  ॥ ३.४७ ॥  
न यज्ञैर्दक्षिणावद्भिस्तत्पुण्यं प्राप्यते महत् ।  
कर्मणान्येन वा विप्रैर्यत्सत्यपरिपालनात् ॥ ३.४८ ॥  
इत्यृषेर्वचनं श्रुत्वा सोऽन्तर्विस्मयनिर्भरः  ।  
प्रत्युवाच मुनिं शक्रः पक्षिरूपधरस्तदा  ॥ ३.४९ ॥  
योगमास्थाय विप्रेन्द्र त्यजेदं स्वं कलेवरम्  ।  
जीवज्जन्तुं हि विप्रेन्द्र न भक्षामि कदाचन  ॥ ३.५० ॥  
तस्मैतद्वचनं श्रुत्वा योगयुक्तोऽभवन्मुनिः  ।  
तं तस्य निश्चयं ज्ञात्वा शक्रोऽप्याह स्वदेहभृत् ॥ ३.५१ ॥  
भो भो विप्रेन्द्र बुध्यस्व बुद्ध्या बोध्यं बुधात्मक  ।  
जिज्ञासार्थं मयायं ते अपराधः कृतोऽनघ  ॥ ३.५२ ॥  
तत्क्षमस्वामलमते का चेच्छा क्रियतां तव  ।  
पालनात्सत्यवाक्यस्य प्रीतिर्मे परमा त्वयि  ॥ ३.५३ ॥  
अद्यप्रभृति ते ज्ञानमैन्द्रं प्रादुर्भविष्यति  ।  
तपस्यथ तथा धर्मे न ते विघ्नो भविष्यति  ॥ ३.५४ ॥  
इत्युक्त्वा तु गते शक्रे पिता कोपसमन्वितः  ।  
प्रणम्य शिरसास्माभिरिदमुक्तो महामुनिः  ॥ ३.५५ ॥  
बिभ्यतां मरणात्तात त्वमस्माकं महामते  ।  
क्षन्तुमर्हसि दीनानां जीवितप्रियता हि नः  ॥ ३.५६ ॥  
त्वगस्थिमांससङ्घाते पूयशोणितपूरिते  ।  
कर्तव्या न रतिर्यत्र तत्रास्माकमियं रतिः  ॥ ३.५७ ॥  
श्रूयतां च महाभाग यथा लोको विमुह्यति  ।  
कामक्रोधादिभिर्देषैरवशः प्रबलारिभिः  ॥ ३.५८ ॥  
प्रज्ञाप्राकारसंयुक्तमस्थिस्थूणं परं महत् ।  
चर्मभित्तिमहारोधं मांसशोणितलेपनम्  ॥ ३.५९ ॥  
नवद्वारं महायामं सर्वतः स्नायुवेष्टितम्  ।  
नृपश्च पुरुषस्तत्र चेतनावानवस्थितः  ॥ ३.६० ॥  
मन्त्रिणौ तस्य बुद्धिश्च मनश्चैव विरोधिनौ  ।  
यतेते वैरनाशाय तावुभावितरेतरम्  ॥ ३.६१ ॥  
नृपस्य तस्य चत्वारो नाशमिच्छन्ति विद्विषः  ।  
कामः क्रोधस्तथा लोभो मोहश्चान्यस्तथा रिपुः  ॥ ३.६२ ॥  
यदा तु स नृपस्तानि द्वाराण्यावृत्य तिष्ठति  ।  
सदा सुस्थबलश्चैव निरातङ्कश्च जायते  ॥ ३.६३ ॥  
जातानुरागो भवति शत्रुभिर्नाभिभूयते  ॥ ३.६४ ॥  
यदा तु सर्वद्वाराणि विवृतानि स मुञ्चति  ।  
रागो नाम तदा शत्रुर्नेत्रादिद्वारमृच्छति  ॥ ३.६५ ॥  
सर्वव्यापी महायामः पञ्चद्वारप्रवेशनः  ।  
तस्यानुमार्गं विशति तद्वै घोरं रिपुत्रयम्  ॥ ३.६६ ॥  
प्रविश्याथ स वै तत्र द्वारैरिन्द्रियसञ्ज्ञकैः  ।  
रागः शंश्लेषमायाति मनसा च सहेतरैः  ॥ ३.६७ ॥  
इन्द्रियाणि मनश्चैव वशे कृत्वा दुरासदः  ।  
द्वाराणि च वशे कृत्वा प्राकारं नाशयत्यथ  ॥ ३.६८ ॥  
मनस्तस्याश्रितं दृष्ट्वा बुद्धिर्नश्यति तत्क्षणात् ।  
अमात्यरहितस्तत्र पौरवर्गोज्झितस्तथा  ॥ ३.६९ ॥  
रिपुभिर्लब्धविवरः स नृपो नाशमृच्छति  ।  
एवं रागस्तथा मोहो लोभः क्रोधस्तथैव च  ॥ ३.७० ॥  
प्रवर्तन्ते दुरात्मानो मनुष्यस्मृतिनाशकाः  ।  
रागात्तु क्रोधः प्रभवति क्रोधाल्लोभोऽभिजायते  ॥ ३.७१ ॥  
लोभाद्भवति सम्मोहः सम्मोहात्स्मृतिविभ्रमः  ।  
स्मृतिभ्रंशाद्बुद्धिनाशो बुद्धिनाशात्प्रणश्यति  ॥ ३.७२ ॥  
एवं प्रणष्टबुद्धीनां रागलोभानुवर्तिनाम्  ।  
जीविते च सलोभानां प्रसादं कुरु सत्तम  ॥ ३.७३ ॥  
योऽयं शापो भगवता दत्तः स न भवेत्तथा  ।  
न तामसीं गतिं कष्टां व्रजेम मुनिसत्तम  ॥ ३.७४ ॥  
यन्मयोक्तं न तन्मिथ्या भविष्यति कदाचन  ।  
न मे वागनृतं प्राह यावदद्येति पुत्रकाः  ॥ ३.७५ ॥  
दैवमत्र परं मन्ये धिक्पौरुषमनर्थकम्  ।  
अकार्यं कारितो येन बलादहमचिन्तितम्  ॥ ३.७६ ॥  
यस्माच्च युष्माभिरहं प्रणिपत्य प्रसादितः  ।  
तस्मात्तिर्यक्त्वमापन्नाः परं ज्ञानमवाप्स्यथ  ॥ ३.७७ ॥  
ज्ञानदर्शितमार्गाश्च निर्धूतक्लेशकल्मषाः  ।  
मत्प्रसादादसन्दिग्धाः परां सिद्धिमवाप्स्यथ  ॥ ३.७८ ॥  
एवं शप्ताः स्म भगवन् पित्रा दैववशात्पुरा  ।  
ततः कालेन महता योन्यन्तरमुपागताः  ॥ ३.७९ ॥  
जाताश्च रणमध्ये वै भवता परिपालिताः  ।  
वयमित्थं द्विजश्रेष्ठ खगत्वं समुपागताः  ।  
नास्त्यसाविह संसारे यो न दिष्टेन बाध्यते  ॥ ३.८० ॥  

मार्कण्डेय उवाच  

इति तेषां वचः श्रुत्वा शमीको भगवान्मुनिः  ।  
प्रत्युवाच महाभागः समीपस्थायिनो द्विजान्  ॥ ३.८१ ॥  
पूर्वमेव मया प्रोक्तं भवतां सन्निधाविदम्  ।  
सामान्यपक्षिणो नैते केऽप्येते द्विजसत्तमाः  ।  
ये युद्धेऽपि न सम्प्राप्ताः पञ्चत्वमतिमानुषे  ॥ ३.८२ ॥  
ततः प्रीतिमता तेन तेऽनुज्ञाता महात्मना  ।  
जग्मुः शिखरिणां श्रेष्टं विन्ध्यं द्रुमलतायुतम्  ॥ ३.८३ ॥  
यावदद्य स्थितास्तस्मिन्नचले धर्मपक्षिणः  ।  
तपः स्वाध्यायनिरताः समाधौ कृतनिश्चयाः  ॥ ३.८४ ॥  
इति मुनिवरलब्धसत्क्रियास्ते  
मुनितनया विहगत्वमभ्युपेताः  ।  
गिरिवरगहनेऽतिपुण्यतोये  
यतमनसो निवसन्ति विन्ध्यपृष्ठे  ॥ ३.८५ ॥  

इति श्रीमार्कण्डेयपुराणे विन्ध्यप्राप्तिर्नाम तृतीयोऽध्यायः  
