+++
"Catalog number" = "M00209"
"Uniform title" = "śivadharma"
Subjects = [ "śaiva",]
Manuscript = [ "IFP/EFEO 860 copied from R2442 G.O.N.L., Madras",]
Description = "IFP transcript 860  copied from ms no R2442 belonging to G.O.N.L. , madras.)\nThis zivadharma differs from the text of the same name in transcript no. 72. There the colophon reads: śrīśivadharmaśāstre nandiproktethe colophon of this version reads simply śrīśivadharmaśāstre"
"Internet publisher" = [ "Web publisher Muktabodha",]
"Publication year" = [ "2010",]
"Publication country" = "United States"
title_iast = "śivadharma"
title = "शिवधर्मः"

+++
Alt Source: [MUM](https://vedicreserve.miu.edu/upapurana/shivadharma.html)
  
  
  
  
  
शिवधर्मः  
  
ॐ महागणपतये नमः ॥ हरिः ॐ ॥ अविघ्नमस्तु । श्रीगुरुभ्यो नमः ॥   
ॐ नमः शिवाय ॥  
  
सर्वाकारमशेषस्य जगतः सर्वदा शिवम् ।  
गोब्राह्मणनृपाणां च शिवं भवतु सर्वदा ॥  
  
शिवमादौ शिवं मध्ये शिवमन्ते तथैव च ।  
सर्वेषां शिवभक्तानामनुगानां च नश्शिवम् ॥  
  
मेरुपृष्ठे सुखासीनमृषिसङ्घैः समावृतम् ।  
लोकानुग्रहकं शान्तं सर्वज्ञं नन्दिकेश्वरम् ॥  
  
तेषां मध्ये समुथाय मुनिर्ब्रह्मसुतोत्तमः ।  
सनत्कुमारः सुतपाः पृच्छतिस्मयया विधि ॥  
  
भगवन् सर्वधर्मज्ञ शिवधर्मपरायण ।  
श्रोतुकामः परं धर्ममिमे सर्वे समागतम् ॥  
  
अग्निष्टोमादयो धम्रा यज्ञाः बहुवित्तकृतान्विताः ।  
नात्यन्तफलभूयिष्ठा बह्वायाससमन्विताः ॥  
  
न शक्यास्ते यतः कर्तुमल्पवित्तैर्द्विजातिभिः ।  
सुखोपायमतो ब्रूहि सर्वकामार्थसाधकम् ॥  
  
हिताय सर्वसत्वानां शिवधर्मं सनातनम् ।  
येन सिद्धाः सुरादैत्या गन्धर्वोरगराक्षसाः ॥  
  
ऋषयः किन्नरायक्षास्तथा किं पुरुषादयः ।  
गणाश्च विविधान्यान्ये शिवधर्मपरायणाः ॥  
  
यं सम्पूज्यनरास्सर्वे तद्भक्ताश्शिवधर्मिकाः ।  
  
श्रीनन्दिकेश्वर उवाच  
  
श्रूयतामभिधास्यामि सुखोपायं महाफलम् ।  
परमं सर्वधर्माणां शिवधर्मं सनातनम् ॥  
  
शिवेन कथितं पूर्व पार्वत्याष्षण्मुखस्य च ।  
गणानां देवमुख्यानामस्माकं च विशेषतः ॥  
  
अज्ञानार्णवमग्नानां सर्वेषां प्राणिनायम् ।  
शिवधर्मोडुपः श्रीमानुत्तारार्थमुदाहृतः ॥  
  
यैरयं शान्तचेतस्कैश्शिवभक्तैश्शिवार्थिभिः ।  
सं सेव्यते परोधम्रस्ते रुद्रा नात्र संशयः ॥  
  
ग्रामे वा यदिवारण्ये जले वापि स्थलोऽपिवा ।  
यत्र वा दृश्यते लिङ्गं सर्वतीर्थानि तत्र वै ॥  
  
प्। २(५)  
  
एककालं द्विकालं वा त्रिकालं नित्यमेव वा ।  
ये स्मरन्ति विरूपाक्षं ते रुद्रा नात्रसंशयः ॥  
  
कीर्तयिष्यन्ति ये रुद्रास्सकृदप्याशु ते नराः ।  
सर्वपापैः प्रमुच्यन्ते सर्वजन्मकृतैरपि ॥  
  
येऽर्चयन्ति सदारुद्रं न ते प्रकृतिमानुषाः ।  
रुद्रलोकात्परिभ्रष्टास्ते रुद्रा नात्रसंशयः ॥  
  
जातेन देहिना येन नार्चितोभगवाञ्छिवः ।  
स चिरं सञ्चरत्यस्मिन् संसारे दुःखसागरे ॥  
  
तस्य चित्तम् महाच्छिद्रं सम्भोगस्स्वार्थमूकता ।  
यः क्षणं वा मुहूर्तं वा शर्वमेकं न चिन्तयेत् ॥  
  
दुर्लभं प्राप्यमानुष्यं येऽर्चयन्ति सदाशिवम् ।  
तेषां हि सफलं जन्म कृतार्थास्ते नरोत्तमाः ॥  
  
भवभक्तिपराये तु भवं प्रणतचेतसा ।  
भवसंस्मरणोद्युक्तास्तेन दुःखस्य भागिनः ॥  
  
भवनानि मनोज्ञानि विभ्रमा भरणाः स्त्रियः ।  
धनञ्चादृष्टपर्यन्तं शिवपूजा विधेः फलम् ॥  
  
ये वाञ्छन्ति महाभोगान् राज्यं वा त्रिदशालये ।  
तेऽर्चयन्तु सदा कालं हरस्य चरणाम्बुजम् ॥  
  
सौभाग्यकान्तिमद्रूपं सत्वं त्यागप्रभावतः ।  
शौर्यं च जगतिख्यातिं शिवमर्चयतो भवेत् ॥  
  
नारुद्रः संस्मरेद्रुद्रं नारुद्रो रुद्रमर्चयेत् ।  
नारुद्रः कीर्तयेद्रुद्रं नारुद्रो रुद्रमाप्नुयात् ॥  
  
शिवधर्मस्य सारोऽयं शिवे भक्तिः सुनिश्चला ।  
सा चाष्टाङ्गी शिवेनोक्ता कार्या नित्यं प्रयत्नतः ॥  
  
श्रीभगवानुवाच  
  
मद्भक्तजनवात्सल्यं पूजायाञ्चानुमोदनम् ।  
स्वयमभ्यर्चनं भक्त्या ममार्थेचाङ्गचेष्टितम् ॥  
  
मत्कथाश्रवणे भक्ति स्वरनेत्राङ्गविक्रिया ।  
ममानुस्मरणं नित्यं यश्च मान्नोपजीवति ॥  
  
भक्तिरष्टविधाप्येषा यस्मिन् म्लेच्छेऽपि वर्तते ।  
सविप्रेन्द्रो मुनिः श्रीमान् सयतिस्सचपण्डितः ॥  
  
न मे प्रियश्चतुर्वेदी मद्भक्ताः खपचोऽपि यः ।  
तस्मै देयं ततो ग्राह्यं स च पूज्यो यथाह्यहम् ॥  
  
पत्रं पुष्पं फलं तोयं यो मे भक्त्या प्रयच्छति ।  
  
प्। ३(६)  
  
तस्याहं न प्रणश्यामि स च मे न प्रणश्यति ॥  
  
अर्चयेतनरो नित्यं यो मां समयमास्थितः ।  
स मां पर्वतदुर्गेषु मार्गमाणो विनश्यति ॥  
  
यो मां सर्वगतं पश्येत् सर्वं च मयिसंस्थितम् ।  
तस्याहं नित्यमात्मस्थः स च नित्यं मयि स्थितः ॥  
  
सुदुर्लभा शिवे भक्तिर्दुर्लभं च शिवार्चनम् ।  
सुदुर्लभं शिवे दानं शिवहोमश्च दुर्लभः ॥  
  
सुदुर्लभं शिवज्ञानं तदभ्यासोऽति दुर्लभः ।  
सुदुर्लभतरं ज्ञेयं जपध्यानं शिवात्मकम् ॥  
  
सुदुर्लभा तयोः प्राप्तिस्तदभ्यासोऽति दुर्लभः ।  
सुदुर्लभमिदं ज्ञात्वा शिवे भक्तिं समाश्रयेत् ॥  
  
लाभस्तेषां मनुष्याणां ये शिवं शरनं गताः ।  
एषा दिवा च रात्रौ च नित्या शिवगतास्मृतिः ॥  
  
नमस्कारादिसंयुक्तं शिव इत्यक्षरद्वयम् ।  
जिह्वाग्रे वर्तते यस्य सफलां तस्य जीवितम् ॥  
  
इत्येष वः समासेन शिवधर्मोऽखिलः क्रमात् ।  
निर्दिष्टः प्रथमाध्याये शेषस्यैव प्रविस्तरः ॥  
  
य इमं पठते नित्यं शृणुयाद्वापि भक्तितः ।  
विमुक्तः सर्वपापेभ्यः शिवलोके महीयते ॥  
  
डाकिन्यो विविधाकारा रक्षांसि प्रेतनायकाः ।  
न तस्य पीडां कुर्वन्ति तथा चान्येऽपि हिंसकाः ॥  
  
शत्रवो नाशमायान्ति सर्वरोगैर्न बाध्यते ।  
सर्वरोगैर्न बाध्येत आपदो न स्पृशन्तितम् ॥  
  
धनमायुर्यशो विद्यां प्रभावमतुलं व्रजेत् । (ल)  
शुभान्युपचयं यान्ति नित्यं पूर्णगुणान्विताः ॥  
  
इति श्रीशिवधर्मशास्त्रे भक्तिलक्षणं नाम प्रथमोध्यायः ॥  
  
  
  
द्वितीयोऽद्यायः   
  
सनत्कुमार उवाच   
  
लिङ्गार्चनविधिं पूर्णं श्रोतुमिच्छामि तत्वतः ।  
त्वत्प्रसादाद्विशेषेण भगवन्नन्दिकेश्वर ॥  
  
यत्पुण्यं स्थापिते लिङ्गे कृते यच्च शिवालये ।  
सम्मार्जने च यत्पुण्यं यत्पुण्यमुपलेपने ॥  
  
प्। ४(७)  
  
नीराज्जनौषधीबीजस्नानमङ्गलवादने ।  
यत्पुण्यमर्च्यदानेन तोयस्नानेन यद्भवेत् ॥  
  
पञ्चगव्यपयस्नाने दधिस्नाने च यत्फलम् ।  
घृतस्नानेन यत्पुण्यं घृताभ्यङ्गेन यद्भवेत् ॥  
  
मधुस्नानेन यत्पुण्यं पुण्यमिक्षुरसेन च ।  
उद्वर्तनान्तरस्नाने कुशपुष्पोदकेन च ॥  
  
सौवर्णरत्नतोयैश्च गन्धचन्दनवारिभिः ।  
कर्पूरागरुतोयेन शुद्धतोयेन यद्भवेत् ॥  
  
विलेपनैश्च गन्धाद्यैर्विलिप्तेन च यद्भवेत् ।  
तालवृन्तप्रदानेन प्रदाने चामरस्य च ॥  
  
मुक्तापुष्पार्चनैश्चैव मालाभिर्लिङ्गपूरणे ।  
पुष्पमण्टपिकायाश्च पुष्पमालावलम्बने ॥  
  
पूजाभक्तिविशेषैश्च वेद्यामालावलम्बने ।  
पुष्पजातिविशेषेषु धूपेष्वपि च यत्फलम् ।  
  
ग्रामखेटपुराणां च देशदानेन यत्फलम् ।  
तत्पालनापहारेण पुण्यापुण्यं च यद्भवेत् ॥  
  
यतीनामन्नपानादिमात्रोपकरणानि च ।  
दत्वा किं लभते पुण्यं कृत्वा वा तत्प्रतिश्रयम् ॥  
  
तत्संस्कारे तथा तेषां प्रत्युत्थानाभिवादने ।  
तत्संस्कारे तथा तेषां प्रत्युत्यानाभिवादने ॥  
  
यदप्यन्यद्भवेत् सूक्ष्ममज्ञानान्नप्रचोदितम् ।  
तत्सर्वं कथयास्माकं भक्तानामनुकम्पया ॥  
  
इति श्रीशिवधर्मशास्त्रे द्वितीयोऽध्यायः ॥  
  
  
  
तृतीयोध्यायः   
  
नन्दिकेश्वर उवाच   
  
त्वमतीवशिवे भक्तः पद्मयोनिसुतोत्तम ।  
तेजते निखिलं वक्ष्ये शृणुष्वैकाग्रमानसः ॥  
  
पूर्वमेकार्णवे घोरे नष्टे स्थावरजङ्गमे ।  
विवादः सुमहानासीद्ब्रह्मविष्ण्वोः परस्परम् ॥  
  
अहं कर्तास्म्यहं कर्ता न मत्तोऽन्यो जगत्प्रभुः ।  
एवमाहहरिं ब्रह्मा ब्रह्माणं च हरिस्तथा ॥  
  
तयोर्दर्पापहारार्थं प्रबोधार्थं च देवयोः ।  
मध्ये समभवल्लिङ्गमैश्वरं तैजसं परम् ॥  
  
ज्वालामालावृतं दिव्यं मप्रमेयमनौपमम् ।  
  
प्। ५(८)   
  
योजनायुतविस्तीर्णं स्थितं तद्विमलेऽम्भसि ॥  
  
ज्वालाभिर्मोहितौ तस्य लिङ्गस्य सुरसत्तमौ ।  
तदा विस्मयमापन्नौ पश्यन्तावमराधिपौ ॥  
  
गतावूर्ध्वमधस्तस्य सम्प्रधार्य परस्परम् ।  
अधोपलब्धये विष्णु रगादूर्ध्वं पितामहः ॥  
  
अदृष्ट्वा तमधश्चोर्ध्वं तौसमेत्य परस्परम् ।  
कृताञ्जलिपुटौ भूत्वा लिङ्गं तुष्टावतुस्तदा ॥  
  
अनादे देवदेवेश विद्येश्वर महेश्वर ।  
सर्वज्ञ ज्ञानविज्ञान प्रदानैक नमोऽस्तु ते ॥  
  
बहुरूपमहारूप सर्वरूपोत्तमोत्तम ।  
पशुपाशार्णवातीत वरप्रद नमोऽस्तु ते ॥  
  
स्वभावनिर्मला भोग सर्वव्यापिन् महेश्वर ।  
योग योगिन् महायोगिन् योगेश्वर नमोऽस्तु ते ॥  
  
निरञ्जन निराधार स्वाधार निरूपप्लव ।  
प्रसन्नपरमेशाय योगेश्वर नमोऽस्तु ते ॥  
  
जिह्वाचापलभावेन मोहितौ नौक्वते स्तुतौ ।  
तत्क्षन्तव्यः नौपम्यकस्ते स्तौति गुणार्णवम् ॥  
  
लिङ्गोत्पत्तिस्तवं पुण्यं यः शृणोति सदानरः ।  
सर्वपापविनिर्मुक्तः शिवलोके महीयते ॥  
  
लिङ्गमध्ये परं लिङ्गं स्थितं प्रादेशसम्मितम् ।  
समाधिस्तोत्रसम्पन्नौ दृष्टवन्तौ शिवात्मकम् ॥  
  
नैवतत्काञ्चनं रौप्यं ताम्रं स्फाटिकमौक्तिकम् ।  
लक्षमात्रं स्थितं शान्तं केवलं तच्छिवात्मकम् ॥  
  
तयोस्तुष्टो महादेवः प्रादाद्वरमनुत्तमम् ।  
कारणत्वमनुज्ञाप्य तत्रैवान्तरधीयत ॥  
  
प्राञ्जलिः प्रणतो विष्णुः ब्रह्मापि ब्रह्मतत्परः ।  
पूर्वं लिङ्गं समभ्यर्च्य त्वत्तत्कार्याणि चक्रतुः ॥  
  
ब्रह्मा ब्रह्माक्षरैर्दिव्यैर्लिङ्गं पूजयते सदा ।  
गन्धपुष्पादिभिर्नित्यं विष्णुः पूजयते शिवम् ॥  
  
ततः प्रभृति ब्रह्माद्याः प्रतिष्ठाप्यसुरासुराः ।  
तल्लिङ्गानुकृतिं लिङ्गं पूजयनृषयस्तदा ॥  
  
परं गरुडं शरीरं च लिङ्गं क्षेत्रमनादिवत् ।  
यदाद्यमैश्वरं तेजस्तल्लिङ्गं पञ्चसञ्ज्ञितम् ॥  
  
प्। ६(९)  
  
कल्पान्ते तस्य लिङ्गस्य दीयन्ते सर्वदेवताः ।  
दक्षिणे लीयते ब्रह्मा वायतश्च जनार्दनः ॥  
  
हृदये चैव गायत्री सर्ववेदोत्तमोत्तमा ।  
मूर्ध्निलीयन्ति वै वेदाः सषडङ्गपदक्रमाः ॥  
  
जठरे लीयते सर्वं जगत्स्थावरजङ्गमम् ।  
उत्पाद्यते पुनस्तस्मात् ब्रह्माद्यं सचराचरम् ॥  
  
आकाशं लिङ्गमित्याहुः पृथिवी तस्य पीठिका ।  
आलयः सर्वभूतानां लयनाल्लिङ्गमुच्यते ॥  
  
लिङ्गमित्थं प्रतिष्ठाप्य सर्वदेवभवोद्भवम् ।  
स्थापितं तेन सर्वं स्यात् पूजितञ्च न संशयः ॥  
  
प्राञ्जलिः प्रहितो विष्णु ब्रह्मापि ब्रह्मतत्परः ।  
ब्रह्मा पूजयते नित्यं लिङ्गं शैलमयं शुभम् ॥  
  
तस्य सम्पूजनात्तेन प्राप्तं ब्रह्मत्वमुत्तमम् ।  
शक्रोऽपि देवराजेन्द्रो लिङ्गं मणिमयं शुभम् ॥  
  
नित्यमर्चयते भक्त्या तेन शक्रत्वमाप्तवान् ।  
लिङ्गं हेममयं कान्तं धनदोऽर्चयते सदा ॥  
  
तेनासौ धनदो देवो धनदत्वमाप्तवान् ।  
विश्वेदेवा महात्मानो रौप्यलिङ्गं मनोहरम् ॥  
  
यजन्ते विधिवद्भक्त्या तेन विश्वत्वमवाप्नुवन् ।  
वायुः पूजयते नित्यं लिङ्गं पित्तलसम्भवम् ॥  
  
वायुत्वं तेनसम्प्राप्तमनौपम्य गुणावहम् ।  
इन्द्रनीलमयं लिङ्गं विष्णुरर्चयते सदा ॥  
  
विष्णुत्वं प्राप्तवांस्तेनाद्भुतैकं सनातनम् ।  
वसवः का* तं लिङ्गं पूजयन्ति विधानतः ॥  
  
महात्मानो वसुत्वं हि * * * * महोदयम् ।  
अश्विनौपार्थिवं लिङ्गं यजन्ते तु विधानतः ॥  
  
तेन तावपि नौ देवौ दिव्यदेहगतावुभौ ।  
स्फाटिकं वृद्धिमल्लिङ्गं वरुणोर्चयते सदा ॥  
  
वरुणत्वं हि सम्प्राप्तं तेन ऋध्या समन्वितम् ।  
लिङ्गमन्नमयं पुण्यमग्निर्यजति भावितः ॥  
  
अग्नि त्वं प्राप्तवांस्तेन तेजोरूपसमन्वितम् ।  
ताम्रं लिङ्गं सदा कालं भक्त्या देवो दिवाकरः ॥  
  
प्। ७(१०)  
  
अर्च्यतेन सदाकालं प्राप्तं सूर्यत्वमुत्तमम् ।  
मुक्ताफलमयं लिङ्गं सोमः पूजयते सदा ॥  
  
तेन सोऽपि सम्प्राप्तः सोमत्वं सततोज्ज्वलम् ।  
प्रकलकमयं लिङ्गं यजन्ते पन्नगोत्तमाः ॥  
  
तेन नागाः सुभोगाढ्याः प्रयास्यन्ते परं पदम् ।  
कृष्णायसमयं लिङ्गं पूजयन्त्यसुरोत्तमाः ॥  
  
राक्षसाश्च महात्मानः तेनतेऽमितविक्रमाः ।  
त्रपुसीसमयं लिङ्गं पिशाचाः पूजयन्ति ते ॥  
  
तेन ऋद्धिबलोपेताः प्रयान्ति परमं पदम् ।  
त्रैलोहिकं सदालिङ्गं यजन्ते गुह्यकादयः ॥  
  
तेन भोगफलोपेताः प्रयान्तीश्वरमन्दिरम् ।  
वज्रलोहमयं लिङ्गं यजन्ते मातरस्सदा ॥  
  
मातृत्वं प्राप्यताः सर्वाः प्रयान्ति परमं पदम् ।  
एवं देवाः सगन्धर्वाः सयक्षोरगराक्षसाः ॥  
  
पूजयन्ति सदाकालमीशानं सुरनायकम् ।  
तेन पूजयते नित्यं सर्वं लिङ्गे प्रतिष्ठितम् ॥  
  
तस्मात् सदार्चयेल्लिङ्गं यदीच्छे च्छ्रेय आत्मनः ।  
लिङ्गो देवो महादेवः साक्षादेव व्यवस्थितः ॥  
  
अनुग्रहाय लोकानां तस्माल्लिङ्गं प्रपूजयेत् ।  
यो न पूजयते मोहाल्लिङ्गं त्रिभुवनेश्वरम् ॥  
  
न च स्वर्गस्य मोक्षस्य न च राज्यस्य भाजनम् ।  
यस्तु पूजयते नित्यं लिङ्गं त्रिभुवनेश्वरम् ॥  
  
स स्वर्गमोक्षराज्यस्य क्षिप्रं भवति भाजनम् ।  
तस्मादेकमनाभूत्वा यावज्जीवं प्रतिज्ञया ॥  
  
अर्चयन्ति महादेवमापन्नोऽपि सदाबुधाः ।  
वरं प्राणपरित्यागः शिरसो वा परिच्छदे ॥  
  
नत्वै वा पूज्यभुञ्जीयात् भगवन्तं त्रिलोचनम् ।  
एवं निर्वहते यस्तु यावज्जीवं शिवार्चनम् ॥  
  
आयुष्यं बलमारोग्यं स रुद्रो नात्रसंशयः ।  
न हि लिङ्गार्चनादन्यत् पुण्यमभ्यधिकं क्वचित् ॥  
  
इति विज्ञाय यत्नेन पूजनीयः सदाशिवः ।  
यो लिङ्गद्वेष्टिसम्मोहात् सर्वदेवनमस्कृतम् ॥  
  
नरोनरकगामी स्यात् तस्य सम्भाषणादपि ।  
  
प्। ८(११)  
  
लिङ्गमित्थं प्रतिष्ठाप्य सर्वयत्नैर्विधानतः ॥  
  
यत्पुण्यफलमाप्नोति तदेकाग्रमनाः शृणु ।  
सर्वयज्ञतपोदान तीर्थवेदेषु यत्फलम् ॥  
  
तत्फलं कोटिगुणितं स्थाप्यलिङ्गं लभेन्नरः ।  
यो लिङ्गं स्थापयेदेकं विधिपूर्वं सदक्षिणम् ॥  
  
सर्वकामोदितं पुण्यं कोटि कोटि गुणं लभेत् ।  
मातृतः पितृतश्चैव यस्य चोद्वहते स्त्रियः ॥  
  
कुलैकविंशमुत्तार्य शिवलोके महीयते ।  
भुक्त्वा तु विपुलान् भोगान् प्रलयेसमुपस्थिते ॥  
  
ज्ञानयोगं समासाद्य स तत्रैव विमुच्यते ।  
अथ चेद्राज्यमाकाङ्क्षेज्जायते स भवान्तरे ॥  
  
सप्तद्वीपसमुद्रायाः क्षितेरधिपतिर्भवेत् ।  
यः कृत्वा पार्थिवं लिङ्गमर्चयेत् स वैदिकम् ॥  
  
इहैव धनवान् छ्रीमान्नन्ते रुद्रञ्च जायते ।  
सन्ध्यायां योर्चयेल्लिङ्गं कृत्वा बिम्बेन पार्थिवम् ॥  
  
दशैकादशिकं यावत् तस्य पुण्यफलं शृणु ।  
अनेनैव तु देहेन रुद्रः सञ्चरतेक्षितौ ॥  
  
पापहा सर्वमर्त्यानां दर्शनस्पर्शनादपि ।  
उद्धृत्यदिविसंस्थाप्य कुलानामेकविंशतिः ॥  
  
सहायैः सहितो नित्यं मोदतेदिविरुद्रवत् ।  
यः श्रीवृक्षमयं लिङ्गं सर्वगन्धोपशोभितम् ॥  
  
कुसुमैश्च सुगन्धैश्च फलैश्च विविधैस्तथा ।  
भक्ष्यभोज्यान्नपानैश्च घृतदीपसमायुतम् ।  
तस्य दक्षिणपार्श्वे तु विन्यसेदगरुं बुधः ॥  
  
दद्यात् पश्चिमभागे तु शोभनां तु मनाश्शीलाम् ।  
उत्तरे चन्दनं दद्यात् हरितालं तु पूर्वतः ॥  
  
एवं वित्तानुसारेण कृत्वा विभवविस्तरम् ।  
कृष्णपक्षे चतुर्दश्यां शिवाय विनिवेदयेत् ॥  
  
सकृदप्येव यः कश्चिल्लिङ्गं कुर्याद्द्विजोत्तमः ।  
यत्फलं लभते तस्य तन्मे निगदतः शृणु ॥  
  
सर्वपापविनिर्मुक्तः सर्वोपद्रववर्जितः ।  
निष्कलः सर्वगोभूत्वा प्रविशेच्छिवमव्ययम् ॥  
  
पांसुना क्रीडमानोऽपि लिङ्गं कुर्यात्तु यो नरः ।  
  
प्। ९(१२)  
  
प्रत्यान्ते लभते राज्यमसपत्नमकण्टकम् ।  
सूक्ष्मेणापि प्रयोगेणामेयं पुण्यसञ्चयम् ॥  
  
शिवमर्चयतो यस्मात् तस्मान्नित्यं समर्चयेत् ।  
तस्मात्सर्वप्रयत्नेन शृणुयाद्भावितात्मनः ॥  
  
पापकञ्चुकमुत्सृज्य प्राप्नोति परमं पदम् ॥  
  
इति श्रीशिवधर्मशास्त्रे नन्दिप्रोक्ते लिङ्गोत्पत्तिर्नामतृतीयोध्यायः ॥  
  
  
  
अथ चतुर्थोऽध्यायः  
  
नन्दिकेश्वर उवाच  
  
शिवभक्ता महोत्साहाः शिवार्चनपरायणाः ।  
सर्वलक्षणसम्पन्नाः सर्वार्थान् साधयन्ति ते ॥  
  
सर्वद्वन्द्व सहाधीराः नित्यमुद्युक्त चेतसः ।  
परोपकार निरताः गुरुशुश्रूषणे रताः ॥  
  
आर्जवामार्दवाः स्वच्छा अनुकूलाः प्रियंवदाः ।  
अमानिनो बुद्धिमन्तस्त्यक्त स्पर्धागतस्पृहाः ॥  
  
शान्ताः स्मितमुखाः भद्रा नित्यं स्वागतवादिनः ।  
अल्पवाचोऽल्पवक्तारः शूरास्त्यागविशारदाः ॥  
  
शौचाचारेण सम्पन्ना दया दाक्षिण्यगोचराः ।  
डम्भमात्सर्यनिर्मुक्ताः याथा तथ्यविभाषिणः ॥  
  
संविभागपराः प्राज्ञाः अशठाश्चाप्यकुत्सिताः ।  
विषयेष्ववनिर्लेपाः पद्मपत्रमिवाम्भसः ॥  
  
नदीनानापिमलिना न च रोषवशानगाः ।  
भवन्ति भावितात्मानः सुस्निग्धाः साधुसेविताः ॥  
  
न पाणिपादवाक्चक्षुः श्रोत्रशीर्षोदरैर्बुधाः ।  
चापलानि न कुर्वन्ति सर्वसङ्गविवर्जिताः ॥  
  
रुद्रात्मानो रुद्रपराः रुद्रांशा रुद्रभाषिताः ।  
इत्याचारसमायुक्ता भवन्तिभुविमानवाः ॥  
  
एकान्तं भक्तिमास्थाय परापरविभूतये ।  
पूजनीयः शिवो नित्यं गुणेष्वेतेषु वर्तता ॥  
  
सर्वेषामेव पात्रार्णामतिपात्रं महेश्वरः ।  
पतनात् त्रायते यस्मात् दतीवनरकार्णवे ॥  
  
किञ्चिद्वेदमयं पात्रं किञ्चित्पात्रं तपोमयम् ।  
आगमिष्यति यत्पात्रं तत्पात्रं तारयिष्यति ॥  
  
तस्य पात्रस्य महात्म्याद्दानमण्वापि चाक्षयम् ।  
तस्मात्तस्मै सदा देयमप्रमेयफलार्थिभैः ॥  
  
शिवेदत्तं हुतं जप्तं पूजाबलि निवेदनम् ।  
एकान्तात्यन्तफलदं तद्भवेन्नात्र संशयः ॥  
  
प्। १०(१३)  
  
एकान्तात्यन्तफलदं तद्भवेन्नात्रसंशयः ।  
भक्त्या वित्तानुसारेण कुर्यात्प्रासादसञ्चयम् ॥  
  
अल्पे महति वा पुण्यं फलमाढ्यदरिद्रयोः ॥  
  
  
वित्तशाठ्येन यत्कुर्यात् फलमाढ्योऽपि यो नरः ।  
तत्तत्फलमवाप्नोति प्रलोभाक्रान्तमानसः ॥  
  
तस्मात्त्रिभागं वित्तस्य जीवनायप्रकल्पयेत् ।  
भागद्वयं च धर्मार्थे अनित्यं जीवितं यतः ॥  
  
भक्त्या प्रचोदितः कुर्यात् अल्पवित्तोऽपि यो नरः ।  
महाविभवसारोऽपि न कुर्याद्भक्तिवर्जितः ॥  
  
सर्वस्वमपि यो दद्यात् शिवे भक्तिविवर्जितः ।  
न तेन धर्मभागीस्यात् भक्तिरेवात्र कारणम् ॥  
  
न तत्तपोभिरत्युग्रैर्न च सर्वैर्सहामखैः ।  
गच्छेछिवपुरं दिव्यं मुक्त्वाभक्तिं शिवात्मिकाम् ।  
मृदादीष्टकशैलं वा यः कुर्यात्तु शिवालये ॥  
  
त्रिसप्तकुलसंयुक्तः शिवलोके महीयते ॥  
  
मृण्मयात् कोटिगुणितं पुण्यं स्याद्दारुभिः कृतैः ।  
कोटि कोटिगुणं पुण्यं मृत्काष्ठादिष्टकामये ॥  
  
द्विगुणं द्विगुणं पुण्यं शैलजे स्याच्छिवालये ।  
मृच्छैलयोः समं ज्ञेयं पुण्यमाढ्यदरिद्रयोः ॥  
  
तत्र तत्र गतः कुर्याः पुण्यं शैलेष्टकामयम् ।  
नवं पुराणरहितं तस्यां कुर्याछिवालयम् ॥  
  
अष्टेष्टकसमायुक्तं यः करोति शिवालयम् ।  
विधूतपापसङ्घातः सोऽपि गच्छेच्छिवालयम् ॥  
  
क्रीडमानोऽपि यः कुर्यात् बालभावाच्छिवालयम् ।  
रुद्रलोके भवेत् सोऽपि विमानं सर्वगामिकम् ॥  
  
दिव्यमालापरिक्षिप्तं दिव्यगन्धर्वशोभितम् ।  
डोलाविक्षेपसंयुक्तं घण्टाचामरभूषितम् ॥  
  
मुक्तादामवितानेन शोभितं सूयसप्रभम् ।  
अप्सरोगणसङ्कीर्णं सर्वकामसुखप्रदम् ॥  
  
तत्रोषित्वा महाभोगै वर्षकोट्ययुतं सुखी ।  
क्रमादागत्यलोकेऽस्मिन् राजा भवति धार्मिकः ॥  
  
पश्यन् परिहरन् जन्तून् मार्जन्यामृदुसूक्ष्मया ।  
शनैः सम्मार्जनं कुर्याच्चान्द्रायणफलं लभेत् ॥  
  
प्। ११(१४) नाहारवशजीर्णाया वन्ध्यायाः क्षीरवत्सजम् ।  
रोगार्तनवसूताया गोभ्यो गोमयमाहरेत् ॥  
  
स्वसंस्थं गोमयं गृह्य स्थाने वा पतितं शुभे ।  
उपर्युपरिसन्त्यज्य प्रत्यग्रं जन्तु वर्जितम् ॥  
  
वस्त्रपूतेन तोयेन यः कुर्यादुपलेपनम् ।  
पश्यन् परिहरन् जन्तून् चान्द्रायणफलं लभेत् ॥  
  
यः कुर्यात्सर्वकार्याणि वस्त्र पूतेन वारिणा ।  
स मुनिः समहासाधुः स योगी सशिवं व्रजेत् ॥  
  
क्षरन्ति सर्वदानानि यज्ञहोमबलिक्रियाः ।  
न क्षरेतमहादानमभयं सर्वदेहिनाम् ॥  
  
नैरन्तर्येण यः कुर्यात्पक्षं सम्माजनार्चनम् ।  
युगकोटिशतं साग्रं रुद्रलोके महीयते ॥  
  
तस्यान्ते स चतुर्वेदः सुरूपः प्रियदर्शनः ।  
आढ्यः सर्वगणोपेतो राजा भवतिधार्मिकः ॥  
  
सम्पर्केणापि यः कुर्यात् नरः कर्मशिवालये ।  
सोऽपि देहत्रयात् ज्ञानं प्राप्यशान्तिमवाप्नुयात् ॥  
  
रुद्रदेवनिकायेषु कश्चिज्ज्ञानमवाप्नुयात् ।  
कश्चिदेव तु मेदिन्यां लब्ध्वा ज्ञानं विमुच्यते ॥  
  
तावद्भ्रमति संसारे दुःखशोकपरिप्लुतः ।  
न भवन्ति शिवेभक्ता यावत् सर्वेऽपि देहिनः ॥  
  
समासक्तं यथा चित्तं जन्तोर्विषयगोचरे ।  
यदिनामशिवोऽप्येवं को न मुच्येत बन्धनात् ॥  
  
यः कुर्यात् कुट्टिमाभूमिं दर्पणोदर सन्निभाम् ।  
नानावर्णविचित्रां वा विचित्रकुसुमोज्ज्वलाम् ॥  
  
क्वचित्कलशविन्यस्तां पङ्कजाद्युपशोभिताम् ।  
मनोभिरम्यां सुस्निग्धां शिवयतनसंसदि ॥  
  
यावद्धस्ता भवेद्भूमिः समन्तादुपशोभिता ।  
तावद्युगसहस्राणि शिवलोके महीयते ॥  
  
सुधाप्रलिप्तं यः कुर्यात् सर्वयत्नैः शिवालयम् ।  
तावत्पुण्यं लभेत्सोऽपि यावदायतने कृते ॥  
  
प्रत्यब्दं यः प्रकुर्वीत शम्भोरायतनं बुधः ।  
धवलं क्षीरसुधया यथाशोभं च वर्णकैः ॥  
  
यावन्त्यब्दानि कुरुते धवलं तच्छिवालयम् ।  
  
प्। १२(१५)  
  
तावद्युगसहस्राणि शिवलोके महीयते ॥  
  
कारयेच्चित्रशास्त्रज्ञैर्यत्नाच्चित्रं शिवालये ।  
रुद्रावतारक्रीडादिप्रयोगैरागमोदितैः ॥  
  
तावत्तद्रूपरूपाणि सुरूपाणि तु लेखयेत् ।  
तावद्युगसहस्राणि रुद्रलोके महीयते ।  
खण्डस्फुटितसंस्कारं यः प्रकुर्याच्छिवालयम् ॥  
  
आरामावसयाभ्यां च लभते मौलिकं फलम् ।  
नास्तिरुद्रसमो देवो नास्ति रुद्रसमोगुरुः ॥  
  
नास्तिरुद्रसमं ज्ञानं नास्तिरुद्रसमं तपः ।  
निर्धूतमलपङ्काय स्वभावामलमूर्तये ॥  
  
सितभस्माङ्गदेहाय देवेशाय नमोस्तु ते ।  
नीलकण्ठाय शर्वाया जाया व्यक्तमूर्तये ॥  
  
बहुरूपाय कान्ताय शाश्वताय नमोस्तु ते ।  
पराय परमेशाय सप्ताङ्गायमहात्मने ॥  
  
अतीतगुणसङ्घाय विश्वेशाय नमोस्तु ते ।  
महाभोगीन्द्रहाराय पिङ्गलोचनचारवे ॥  
  
विचित्र चरिताढ्याय अनन्ताय नमोस्तु ते ।  
सर्वप्रणतदेहाय स्वयमप्रणतात्मने ।  
  
पूज्यानामपि पूज्याय नमस्त्र्यक्षाय शूलिने ॥  
  
ब्रह्मेन्द्रविष्णुवन्द्यायोत्पत्तिस्थिति हेतवे ।  
भुक्तिमुक्ति प्रदानाय संस्कृताय नमोस्तु ते ॥  
  
वामाय वामरूपाय वामाचाराय भामिने ।  
वामकान्ताय वामायेशानाय नमोऽस्तु ते ॥  
  
य इदं कीर्तयेत्पुण्यं प्रासादाध्यायमुत्तमम् ।  
सर्वदोषविनिर्मुक्तो गाणापत्यमवाप्नुयात् ॥  
  
इति श्रीशिवधर्मशास्त्रे प्रासादाध्यायश्चतुर्थः ॥  
  
  
  
अथ पञ्चमः  
  
नन्दिकेश्वर उवाच   
  
लिङ्गमूर्तेर्महेशस्य शिवस्य परमेष्ठिनः ।  
स्नानकाले प्रकुवीत जयशब्दादिमङ्गलम् ॥  
  
त्रिशूलशङ्खवज्राब्ज श्रीवत्सस्वस्तिकादिभिः ।  
हैमरौप्यादिपात्रस्यैः कल्पितैर्गोमयादिभिः ॥  
  
नानावर्णकसंयुक्तैरक्षतैस्तिलतण्डुलैः ।  
  
प्। १३(१६)  
  
सिद्धार्थैर्दधिसम्मिश्रैर्यथा शोभं प्रकल्पयेत् ॥  
  
दूर्वापद्मप्रदीपाद्यैश्चूताश्वत्यादिपल्लवैः ।  
ओषधीभिश्च मेध्याभिः सर्वबीजैर्यवाङ्कुरैः ॥  
  
अष्टम्यादिषु सर्वेषु दिवसेषूत्सवेषु च ॥  
  
पर्वकालेषु पुण्येषु पुष्यपौर्णिमपर्वणि ।  
शङ्खभेर्यादिनिर्घोषैर्महद्भिर्गेयसंयुतैः ॥  
  
कुर्यान्नीराजनं लिङ्गैः शिवमुद्दिश्यमङ्गलैः ।  
यावत्पर्वाणि कुरुते भक्त्यानीराजनं शिवे ॥  
  
तावद्वर्षसहस्राणि रुद्रलोके महीयते ।  
स्नानकाले त्रिसन्ध्यं च यः कुर्याद्गेयवादितम् ॥  
  
नृत्तं वा मुखवाद्यं वा तस्य पुण्यफलं शृणु ।  
यावन्त्यहानिकुरुते गेयं नृत्तादि वा शतम् ॥  
  
तावद्युगसहस्राणि रुद्रलोके महीयते ।  
कपिला पञ्चगव्येन कुशवारियुतेन तु ॥  
  
स्नापयेन्मन्त्रपूतेन ब्रह्मस्नानं हि तत् स्मृतम् ।  
एकाहमपि यो लिङ्गे ब्रह्मस्नानं समर्चयेत् (समाचरेत्) ॥  
  
स विधूयाशुपापानि रुद्रलोके महीयते ।  
कपिलापञ्चगव्येन विधिनासकृदा चरेत् ॥  
  
स्नानं शतगुणं ज्ञेयमितरस्मान्नसंशयः ।  
देवाग्निकार्यमुद्दिश्य देहशुद्धिं च शाश्वतीम् ।  
कपिलामाहरेत्तस्मान् मुनिदेवादिवब्दिताम् ॥  
  
कपिलां यः पिबेच्छूद्रः शिवकार्यार्थनिर्मिताम् ।  
सपच्येत महाघोरे सुचिरं नरकार्णवे ॥  
  
वर्षकोटिसहस्राणि यत्पापं समुपार्जितम् ।  
कल्पकोटिसहस्रं तु यत्पापं समुपार्जितम् ॥  
  
घृतस्नानेन तत्सर्वं दहत्याग्निरिवेन्धनम् ।  
कृष्णाष्टम्यां घृतस्नानं कृत्वा लिङ्गे सकृन्नरः ॥  
  
कुलैकविंशमुद्धृत्य शिवलोके महीयते ।  
अयुतं योगवां दद्यात् दीग्ध्रीणां वेदपारगे ॥  
  
वस्त्रादिहेमयुक्तानां क्षीरस्नानस्य तत्फलम् ।  
सकृदाढकेन पयसा यो लिङ्गं स्नापयेन्नरः ॥  
  
राजतेन विमानेन सोमलोकं सगच्छति ।  
स्नाप्य दध्ना सकृल्लिङ्गं विष्णुलोके महीयते ॥  
  
मधुना स्नापयित्वा तु चन्द्रलोके महीयते ।  
  
प्। १४(१०)   
  
स्नापयेत्तिलतैलेन हस्तयन्त्रोद्भवेन च ।  
  
श्वेतपीतकपिष्टैर्वा वायुलोके महीयते ।  
स्नानमिक्षुरसेनापि यो लिङ्गं सकृदाचरेत् ॥  
  
लभेद्वैद्याधरं लोकं सर्वकामसमन्वितम् ।  
फलोदकेन यो लिङ्गं सकृत्स्नापयते नरः ॥  
  
उत्सृज्य पापकलिलां पितृलोके महीयते ।  
सितेनभस्मनास्नाप्य सकृल्लिङ्गं प्रमोदते ॥  
  
चन्द्रांशुनिर्मलः श्रीमान् शिववत्सोममण्डले ।  
वस्त्रपूतेन तोयेन लिङ्गं स्नापयते सकृत् ॥  
  
स सर्वकामतृप्तात्मा वारुणं लोकमाप्नुयात् ।  
कुशोदकेन यो लिङ्गं भक्त्यास्नापयते सकृत् ॥  
  
काञ्चनेन विमानेन ब्रह्मलोकं सगच्छति ।  
गन्धचन्दनतोयेन स्नापयेत्सकृदीश्वरम् ॥  
  
गन्धर्वलोकमाप्नोति गन्धर्वैश्च सपूज्यते ।  
पुष्पोदकेन सावित्रं कौबेरहेमवारिणा ॥  
  
रत्नोदकेन चाप्यैन्द्रं लोकं प्राप्य समोदते ।  
पाटलोत्पलपद्मानि करवीराणिसर्वदा ॥  
  
स्नानकालेम्बुयोज्यानि क्षीराणि सुरत्रीणि च ।  
एषामेकतरस्नानं त्रिःकृत्वा भक्तितः शिवे ॥  
  
विधूयपापकलिलं शिवलोके महीयते ।  
कर्पूरागरुतोयेन यो लिङ्गं स्नापयेत्सकृत् ॥  
  
सर्वपापविनिर्मुक्तः शिवलोके महीयते ।  
मन्त्राष्टशतजप्तेन विमलेनाम्भसा शिवम् ॥  
  
स्नापयित्वा सकृद्भक्त्या शिवलोके महियते ।  
कुलैकविंशमुद्धृत्य शिवलोके महीयते ॥  
  
पितॄनुद्दिश्य यो लिङ्गं स्नापयेच्छीतवारिणा ।  
तृप्ताः स्वर्गं प्रयास्यन्ति पितरोनरकादपि ॥  
  
लिङ्गं शीताम्बुना स्नाप्य धारोष्णपयसा ततः ।  
स्नाप्य पश्चाद् घृतेनापि घृतमेव विशिष्यते ॥  
  
एतत् स्नानत्रयं कृत्वा पूजयित्वा च भक्तितः ।  
अश्वमेधसहस्रस्य फलमाप्नोति मानवः ॥  
  
मृत्कुम्भात्ताम्रजैः कुम्भैः स्नानं शतगुणोत्तरम् ।  
  
प्। १५(१८)  
  
रौप्ये लक्षान्तरं पुण्यं हेमेकोट्याधिकं फलम् ।  
लिङ्गस्य दर्शनं पुण्यं दर्शनात् स्पर्शनं तथा ॥  
  
स्पर्शनादर्चनं श्रेष्ठं घृतस्नानमतःपरम् ।  
इहामुत्रकृतं पापं घृतस्नानेन देहिनाम् ॥  
  
क्षपये च्छङ्करो यस्मात् तस्मात् स्नानं समाचरेत् ।  
दशापराधांस्तोयेन क्षीरेण तु शतं क्षमेत् ॥  
  
सहस्रं क्षमते दध्ना घृतेनाप्ययुतं क्षमेत् ।  
नैरन्तर्येण यो मासं घृतस्नानं समाचरेत् ॥  
  
एकविंशत्कुलोपेतो वसेच्छिवपुरे सुखी ।  
स्नानं फलशतं ज्ञेयमभ्यङ्गः पञ्चविंशतिः ॥  
  
फलानान्ते सहस्रं तु महास्नानं प्रकीर्तितम् ।  
घृतस्नान घृताभ्यङ्गे कुर्याल्लिङ्गं विरूपणम् ॥  
  
यवगोधूमजैश्चूर्णैः क्षालयेद्गन्धयोजितैः ।  
सुखोष्णेनाम्भसा चापि स्नापयेदन्तरान्तरे ॥  
  
घर्षयेद्विल्वपत्रैश्च तद्वत्पीठं च शोधयेत् ।  
दशधेनु सहस्राणि यद्दत्वा लभते फलम् ॥  
  
तत्फलं लभते सर्वं लिङ्गस्योद्वर्तने कृते ।  
अर्घ्यं पुष्पफलोपेतं यः शिवाय निवेदयेत् ॥  
  
दशवर्षसहस्राणि शिवलोके महीयते ।  
आपः क्षीरं कुशाग्राणि घृतं दधिसतण्डुलम् ॥  
  
तिलाः सिद्धार्थकाश्चैवमर्घ्यमष्टाङ्गमुच्यते ।  
गन्धोदकेन सम्मिश्रं मुदकार्घ्याच्छतोत्तरम् ॥  
  
पञ्चगव्यसमायुक्तमर्घ्यं शतगुणं भवेत् ।  
योऽर्घ्यमष्टाङ्गमापूर्य लिङ्गमूर्ध्निनिवेशयेत् ॥  
  
दशवर्षसहस्राणि रुद्रलोके समोदते ।  
यवतण्डुलसव्रीहिमाषैरक्षतमादिशेत् ॥  
  
घृतं विनाक्षतं ग्राह्यमिति केचिद्व्यवस्थिताः ।  
दारवेणार्घ्यपात्रेण दत्वार्घ्यं यत्फलं भवेत् ॥  
  
तस्माद् दशगुणं पुण्यं मृत्पात्रेण प्रकीर्तितम् ।  
ताम्रपात्रार्घ्यदानेन पुण्यं शतगुणोत्तरम् ॥  
  
पलाशपद्मपत्राभ्यां ताम्रपात्रसमं भवेत् ।  
रौप्यपात्रेण विज्ञेयमर्घ्यं लक्षगुणोत्तरम् ॥  
  
सुवर्णपात्रविन्यस्तमर्घ्यं कोटिगुणोत्तरम् ।  
  
प्। १६(१९)  
  
एवं स्नानार्घ्यनैवेद्यं बलिपूजादिषु क्रमात् ।  
पात्रान्तरविशेषेण तत्फलं चोत्तरोत्तरम् ॥  
  
रौप्यपात्रप्रदानेन तस्माच्छतगुणं शिवे ।  
फल(शत)कोटिसुवर्णस्य यो दद्याद्वेदपारगे ॥  
  
शिवाय रौप्यं यो दद्यात् तस्य पुण्यं ततोऽधिकम् ।  
हेमपात्राणि यो भक्त्या शिवाय विनिवेदयेत् ॥  
  
न शक्यं तस्य तद्भक्तुं पुण्यानन्त्यं विशेषतः ।  
तुल्यं शिवे फलं प्रोक्तं दानादाढ्यदरिद्रयोः ॥  
  
तयोरप्यधिकं तस्य यः शिवे भावनाधिकः ।  
विभवेसति यो मोहात् न कुर्याद्विधिविस्तरम् ॥  
  
नैव तत्फलमाप्नोति प्रलोभाक्रान्तमानसः ।  
तस्मात् पत्रैः फलैपुष्पैस्तोयाद्यैश्चैव यत्कृतम् ॥  
  
तदनन्तफलं ज्ञेयं भक्तिरेवात्रकारणम् ।  
लिङ्गस्या लेपनं कृत्वा दिव्यगन्धैः सुगन्धिभिः ॥  
  
वर्षकोटिशतं दिव्यं रौद्रलोके महीयते ।  
गन्धानुलेपनात् पुण्यं द्विगुणं चन्दनस्य तु ॥  
  
चन्दनाच्चागरुज्ञेयं पुण्यमष्टगुणोत्तरम् ।  
कृष्णागरोर्विशेषेण द्विगुणं फलमिष्यते ॥  
  
तस्माच्छतगुणं पुण्यं कुङ्कुमस्य विधीयते ।  
चन्दनागरुकर्पूरैरश्लक्षणपिष्टैः सकुङ्कुमैः ॥  
  
लिङ्गं पर्याप्तमालिप्य कल्पकोटिं वसेद्दिवि ।  
संवीज्यतालवृन्तेन लिङ्गं गन्धैः प्रलेपितम् ॥  
  
दशवर्षसहस्राणि वायुलोके महीयते ।  
भक्त्यानिवेद्यरुद्राय तालवृन्तं सुशोभनम् ॥  
  
दशवर्षसहस्राणि रुद्रलोके महीयते ।  
मायूरव्यजनं दत्वा शिवायातीवशोभनम् ।  
  
वर्षकोटिशतं पुण्यं रुद्रलोके महीयते ।  
शिवायचामरं दत्वा मण्डीमण्डविभूषितम् ॥  
  
हेमरूप्यादिदण्डं वा तस्य पुण्यफलं शृणु ।  
चामरासक्तहस्ताग्र दिव्यस्त्रीपरिवारितः ॥  
  
महाभोगविमानस्थश्चिरं शिवपुरे वसेत् ।  
इत्यर्चना प्रचारेणानन्तं पुण्यसञ्चयम् ॥  
  
सनत्कुमारः   
  
पुऽपैः कतिविधैः पूजा कर्तव्या कथयस्व मे ।  
  
प्। १७(२०)  
  
श्रीनन्दिकेश्वर उवाच  
  
पुष्पैरारण्यसम्भूतैः पत्रैर्वा गिरिसम्भवैः ॥  
  
अपर्युषितनिश्छिद्रैः प्रोक्षितैर्जन्तुवर्जितैः ।  
आत्मारामोद्भवैश्चापि पुष्पैः सम्पूजयेच्छिवम् ॥  
  
पुष्पजातिविशेषेण भवेत्पुण्यं विशेषतः ।  
तपश्शीलगुणोपेते पात्रे वेदस्य पारगे ॥  
  
दशदत्वा सुवर्णानि यत्फलं कुसुमेष्ट तत् ।  
अर्कपुष्पेपिचैकस्मिन् शिवाय विनिवेदिते ॥  
  
दश दत्वा सुवर्णानि यत्फलं तदवाप्नुयात् ।  
एवं पुष्पविशेषेण फलं तदधिकं भवेत् ॥  
  
एवं पुष्पान्तरे ज्ञेयं फलं स्यात् तन्निबोधत ।  
अर्कपुष्पसहस्रेभ्यः करवीरं विशिष्यते ।  
  
बिल्वपत्रसहस्रेभ्यः पद्ममेकं विशिष्यते ।  
पद्मपुष्पसहस्रेभ्यो बकपुष्पं विशिष्यते ॥  
  
बकपुष्पसहस्रेभ्यो ह्येकं धुत्तूरकं वरम् ।  
धत्तूरकसहस्रेभ्यो बृहत्पुष्पं विशिष्यते ॥  
  
बृहत्पुष्पसहस्रेभ्यो द्रोणपुष्पं विशिष्यते ।  
द्रोणपुष्पसहस्रेभ्यो ह्यपामार्गं विशिष्यते ॥  
  
अपामार्गसहस्रेभ्यः कुशपुष्पं विशिष्यते ।  
कुशपुष्पसहस्रेभ्यः शमीपुष्पं विशिष्यते ॥  
  
शमीपुष्पसहस्रेभ्यो श्रीमन्नीलोत्पलं वरम् ।  
सर्वेषामेव पुष्पाणां प्रवरं नीलमुत्पलम् ॥  
  
नीलोत्पलसहस्रेण यो मालां सम्प्रयच्छति ।  
शिवाय विधिवद्भक्त्या तस्य पुण्यफलं शृणु ॥  
  
कल्पकोटिसहस्राणि कल्पकोटिशतानि च ।  
वसेच्छिवपुरे श्रीमान् शिवतुल्यपराक्रमः ।  
  
शेषाणां पुष्पजातीनां यत्फलं परिकीर्तितम् ।  
तत्फलस्यानुरूपेण शिवलोके महीयते ॥  
  
शमीपुष्पं बृहत्याश्च कुसुमं तुल्यमुच्यते ।  
करवीरसमाज्ञेया जातीविजयपाटला ॥  
  
श्वेतमन्दारकुसुमं करञ्जेन्द्रतरुद्भवम् ।  
वैभीतकानिपुष्पाणि तत्पत्राणि च वर्जयेत् ॥  
  
दुर्गन्धान्युग्रगन्धीनि कुसुमानि विवर्जयेत् ।  
  
प्। १८(२१)  
  
गन्धवन्त्यपवित्राणि यानि कान्यपि वर्जयेत् ॥  
  
गन्धहीनमपिग्राह्यं पवित्रं यत्कुशादिकम् ।  
सात्विकं तद्धिकुसुमं पवित्रं नामतत्समम् ॥  
  
कनकादीनि शस्तानि रात्रौ देयानिशङ्करे ।  
दिवाशेषाणि पुष्पाणि दिवात्रान्तुमल्लिका ॥  
  
प्रहरन्तिषु ते जाति करवीरमहर्निशम् ।  
केशकीटोपबद्धानि शीर्णपर्युषितानि च ॥  
  
स्वयं पठितपुष्पाणि त्यजेदुपहतानि च ।  
मुकुलैर्नार्चयेद्देवं पक्वान्नं न निवेदयेत् ॥  
  
फलं क्वचितविद्धं च यत्नात् पक्वं परित्यजेत् ।  
अलाभेन तु पुष्पाणां पत्राण्यापि निवेदयेत् ॥  
  
पत्राणामप्यलाभेन फलान्यपि निवेदयेत् ।  
पलानामप्यलाभेन तृणगुल्मोषधीरपि ॥  
  
ओषधीनामप्यलाभेन भक्त्याभवतिपूजितः ।  
प्रत्येकमुक्तपुष्पेषु दशसौवर्णिकं फलम् ॥  
  
स्रङ्निबद्धेषु तेष्वेव द्विगुणं फलमुच्यते ।  
सुगन्धैर्मुक्तपुष्पैश्च यो लिङ्गं सम्प्रपूजयेत् ॥  
  
मालाभिर्वापि सुघनैस्सोऽनन्तं फलमाप्नुयात् ।  
बिल्वपत्रैरखण्डैर्यः सकृल्लिङ्गं प्रपूजयेत् ॥  
  
सर्वपापविनिर्मुक्तः शिवलोके महीयते ।  
धुर्त्तूरकैश्च यो लिङ्गं सकृत्पूजयते नरः ॥  
  
स गोलक्षप्रदानस्य (शिवं प्राप्य) फलं प्राप्य शिवं व्रजेत् ।  
बृहती कुसुमैर्भक्त्या यो लिङ्गं सकृदर्चयेत् ॥  
  
गवामयुतदानस्य फलं प्राप्य शिवं व्रजेत् ।  
मल्लिकोत्पलपद्मानि जातीपुन्नागचम्पकाः ॥  
  
अशोकश्वेतमन्दार कर्णिकारबकानि च ।  
करवीरार्कमन्दारशमीतगरुकेसराः ॥  
  
कुशापामार्गकुमुदकदम्बद्रोणजा अपि ।  
सौगन्धिकासनानाङ्गबिन्दुशैवलिकार्जुनाः ॥  
  
तुलसी कुरवकोलनागवञ्जुलसम्भवाः ।  
नन्द्यावर्ताश्च शम्याक तिलकं नवमालिका ॥  
  
तरुपुन्नागदन्ती च मालती कुटजादयः ।  
पुष्पैरेतैर्यथा लब्धैर्योनरः पूजयेच्छिवम् ॥  
  
स यत् फलमवाप्नोति तदेकाग्रमनाः शृणु ।  
  
प्। १९(२२)  
  
सूर्यकोटिप्रतीकाशैर्विमानैस्सार्वगामिकैः ।  
पुष्पमालापरिक्षिप्तैर्गीतवादित्रनादितैः ॥  
  
तन्त्रीमधुरवाद्यैश्च स्वच्छन्दगमनालसैः ।  
रुद्रकोट्यासमाकीर्णैर्देवदानवदुर्लभैः ॥  
  
दोधूयमानश्चामरैस्तु स्तूपमानः सुरासुरैः ।  
गच्छेच्छिवपुरं दिव्यं यत्र वा रुचितं भवेत् ॥  
  
एतैर्वा पीहकुसुमैः जलस्थलरुहैः शिवम् ।  
सम्पूज्यप्रोक्षितैर्भक्त्या शिवलोके महीयते ॥  
  
शिवस्योपरियः कुर्यात् सुघनं पुष्पमण्टपम् ।  
शोभितं पुष्पमालाभिरापीठान्तं प्रलम्बिभिः ॥  
  
अत्युच्चकैर्महायानैर्दिव्यगन्धोपशोभितैः ।  
सर्वोपरिचरः श्रीमान् नास्ते शिवपुरे सुखी ॥  
  
अनेकाकारविन्यस्तं कुसुमैर्गूहकं शिवे ।  
यः कुर्यात्पर्वकालेषु विचित्रकुसुमोज्ज्वलम् ॥  
  
सपुष्पकविमानानां सहस्रपरिवारितः ।  
दिव्यस्त्रिसुखसम्भोग क्रीडारतिसमन्वितः ॥  
  
अक्षयं मोदते कालमतिरस्कृतशासनः ।  
शिवादिसर्वलोकेषु यत्रेष्टं याति तत्र सः ॥  
  
पूजादिभक्तिविन्यास रचनादिषु सर्वतः ।  
फलमेतत्समासेन ज्ञेयं वित्तानुसारतः ॥  
  
मालाभिर्वेष्टयेद्वेदिं लिङ्गं सम्पूज्ययत्नतः ।  
लिङ्गं वेदिर्भवेद्देवी लिङ्गं साक्षान्महेश्वरः ॥  
  
तयोः सम्पूजनात्स्यातां देवी देवश्च पूजितौ ।  
स्वयमुत्पाद्यपुष्पाणि यः शिवं पूजयेत् स्वयम् ॥  
  
तानि साक्षात् सुगृह्णाति तद्भक्त्या सततं शिवः ।  
तावद्वर्षसहस्राणि रुद्रलोके महीयते ॥  
  
यः प्रकुर्याच्छिवाराममाम्रविल्वादिशोभितम् ।  
जातीविजयराजाकं करवीराब्जर्ककुब्जकैः ॥  
  
पुन्नागनागवकुलैरशोकोत्पलचम्पकैः ।  
कदलीहेमपुष्पाद्यैः तस्य पुण्यफलं शृणु ॥  
  
यावत्तत्पत्रकुसुमं नीजसूतीफलानि च ।  
तावत् वर्षसहस्राणि रुद्रलोके महीयते ॥  
  
लाक्षा प्राण्यङ्गनिर्मुक्तं धूपं दद्यात् सकृत् सकृत् ॥ शिवे ॥  
  
प्। २०(२३)  
  
चतुर्वेदि गृहे जन्म प्राप्नोति सततं सुखी ।  
कृष्णागरुं सकर्पूरं धूपं दद्यात् सकृच्छिवे ॥  
  
नैरन्तर्येण मासार्धं तस्य पुण्यफलं शृणु ।  
कल्पकोटिसहस्राणि कल्पकोटिशतानि च ॥  
  
भुङ्क्ते शिवपुरेभोगान् तस्यान्ते स महीपतिः ।  
गुग्गुलुं घृतसंयुक्तं साक्षाद् गृह्णाति शङ्करः ॥  
  
मासार्धमासदानेन शिवलोके महीयते ।  
कृष्णपक्षे चतुर्दश्यां यः साज्यं गुग्गुलुं दहेत् ।  
  
अपराधसहस्रैकमिहामुत्रकृते शिवः ।  
क्षमतेशङ्करो यस्मात् तस्माद्देयं शिवे सदा ॥  
  
देवदारुं नमेरुं च सर्जं श्रीवासकृन्द्रतः ।  
श्रीफलं चाज्यसम्मिश्रं दत्वाप्नोति परां श्रियम् ॥  
  
एभ्यस्सुगन्धधूपं तु षड्सहस्रगुणोत्तरम् ।  
अगरुर्दशसाहस्रं द्विगुणं चासितागरुः ॥  
  
गुग्गुलुः दशसाहस्रं सघृतो द्विगुणं भवेत् ।  
प्रयच्छेद्गुग्गुलुं नित्यमाज्ययुक्तं विशेषतः ॥  
  
द्वेसहस्रे फलानान्तु महिषाक्षस्य गुग्गुलोः ।  
दग्ध्वाब्दमाज्यसम्मिश्रं शिवतुल्यः प्रजायते ॥  
  
नमेरुं घृतसंयुक्तं दग्ध्वा बिल्वमथापिवा ।  
अग्निष्टोमस्य यज्ञस्य फलं प्राप्नोति मानवः ॥  
  
शोधयेत् पापसंयुक्तं पुरुषं तु न संशयः ।  
कृष्णागरुर्दहेत् पापं तुषाग्निरिवकाञ्चनम् ॥  
  
योऽन्तः शिवपुरं सर्वं सुसुगन्धैः प्रलेपयेत् ।  
कवाटद्वारकुड्यादितिर्यगूर्ध्वं सवैदिकम् ॥  
  
वासयेत्पुष्पमालाभिः धूपैश्चापिसुगन्धिभिः ।  
यः कुर्यात्सकृदप्येवं पुण्यं तदवधारय ॥  
  
सर्वकामसुसम्पूर्णैर्महायानैरनेकशः ।  
आपूरयन् दिशः सर्वाः आयोजनसुगन्धिभिः ॥  
  
कल्पकोटिशतं दिव्यं शिवलोके महीयते ।  
तस्यान्ते धर्मशेषेण त्रैलोक्याधिपतिर्भवेत् ॥  
  
ऋतावृतौ तु यः कुर्यात् देवगन्धैः शिवालयम् ।  
स समस्तकुलोपेतः शिवलोके महीयते ॥  
  
त्रिवृच्छुक्लं सुपीतं वा पट्टसूत्रादिनिर्मितम् ।  
दत्वोपवीतं रुद्राय भवेद्वेदान्तगो नरः ॥  
  
प्। २१(२४)  
  
वासांसि सुविचित्राणि सारवन्ति मृदूनि च ।  
धूपितानि शिवे दद्यात् द्विद्वैकानि नवानि च ॥  
  
यावत्तद्वस्त्रतन्तूनां परिमाणं विधीयते ।  
तावद्वर्षसहस्राणि रुद्रलोके महीयते ॥  
  
त्रुटिमात्रं तु यो दद्यात् द्धेमं लिङ्गस्य मूर्धनि ।  
इन्द्रस्यार्धासनी तावत् यावदिन्द्राश्चतुर्दश ॥  
  
एवमेवानुसारेण फलं ज्ञेयं समासतः ।  
सर्वेषां हेमपात्राणां मकुटानां च सर्वशः ॥  
  
योऽर्कपर्णपुटं मधुपर्कस्य मन्त्रितम् ।  
निवेदयीत शर्वाय सोऽश्वमेधफलं लभेत् ॥  
  
शालीतण्डूलकप्रस्थं कुर्यादन्नं सुसंस्कृतम् ।  
शिवाय तच्चरुं दद्याच्चतुर्दश्यां विशेषतः ॥  
  
हारिद्रं कृसरं शुक्लं पायसं याचकं तथा ।  
गुलखण्डाज्यसम्मिश्रमेवमाद्यं निवेदयेत् ॥  
  
यावन्तस्तण्डुलास्तस्मिन्नैवेद्यपरिसङ्ख्यया ।  
तावद्वर्षसहस्राणि शिवलोके महीयते ॥  
  
गुलखण्डकृतानां च भक्षाणां विनिवेदने ।  
घृतेन पालितं तस्मादन्नानां तच्चतुर्गुणम् ॥  
  
मार्जितापानकाद्यानां भक्ष्यार्थं फलमिष्यते ।  
तदर्धं सलिलस्यापि वासितस्य निवेदने ॥  
  
मातुलुङ्गफलाद्यानि सुपक्वानि निवेदयेत् ।  
शिवायतत्फलं तस्य यद्भक्षाणां निवेदने ॥  
  
घृतदीपप्रदानेन शिवायशतयोजनम् ।  
याम्यं तमोलङ्घयित्वा विमानं सूर्यसन्निभम् ॥  
  
पञ्चसौगन्धिकोपेतं ताम्बूलं यो निवेदयेत् ।  
शिवाय गुरवे चैव तस्य पुण्यफलं शृणु ॥  
  
सुगन्ध तेजास्तेजस्वी सर्वावयवशोभितः ।  
वर्षकोटिशतं दिव्यं शिवलोके महीयते ॥  
  
यः कुर्यात्कार्तिकेमासि शोभनां दीपमालिकाम् ।  
घृतेन च चतुर्दश्याममावास्यां विशेषतः ॥  
  
सूर्यायुतप्रतीकाशतेजसा भासयेद्दिशः (यन्दिशः) ।  
तेजोराशिर्विमानस्थः कुलमुद्धृत्य सर्वतः ।  
  
यावत्प्रदीपसङ्ख्यानां घृतेनापूर्यवोधितः ।  
  
प्। २२(२५)  
  
तावद्युगसहस्राणि रुद्रलोके महीयते ।  
दीपवृक्षान् समुद्वोध्य शिवस्या यतने शुभान् ॥  
  
पूर्वस्माद्द्विगुणं पुण्यं लभते नात्र संशयः ।  
स्थानदीपं समुद्बोध्य लोहगुच्छं शिवालये ॥  
  
दत्वा कार्यासयुक्तं तु शिवलोके महीयते ।  
शिरसा धारयेद्दीपं सर्वरात्रं शिवाग्रतः ॥  
  
ललाटेवायहस्ताभ्यामुद्युक्तश्च तथोरसि ।  
सूर्यायुतप्रतीकाशैर्विमानैरूपशोभितैः ॥  
  
कल्पायुतशतं दिव्यं शिवलोके महीयते ।  
शिवस्य पुरतो दद्याद्दर्पणं चारुनिर्मितम् ।  
  
पर्यन्तशोभितं कृत्वा श्वेतमाल्यैश्च चन्दनैः ।  
चन्द्रांशुनिर्मलः श्रीमान् सुभगः कामरूपधृक् ॥  
  
कल्पायुतसहस्राणि शिवलोके महीयते ।  
कृत्वा प्रदक्षिणं भक्त्या शिवस्या यतनं नरः ॥  
  
अश्वमेधसहस्रस्य सुखेन लभते फलम् ।  
नमस्कारः स्मृतो यज्ञ सर्वयज्ञोत्तमः शिवे ॥  
  
नमस्कृत्वा महादेवमश्वमेधफलं लभेत् ।  
प्रणम्य दण्डवद्भूमौ नमस्कारेण योऽर्पयेत् ॥  
  
स यां गतिमवाप्नोति नतां क्रतु शतैरपि ।  
सर्वयज्ञोपवासेषु सर्ववेदेषु यत्फलम् ॥  
  
स्तुति जप्योपहारेण शिवे तत्फलमाप्नुयात् ।  
श्वेतं महाध्वनं दद्यात् कृत्वा वै पञ्चरङ्गिकम् ॥  
  
किङ्किणीरवकोपेतं मयूरछत्र शोभितम् ।  
सशतेन विमानानां सर्वदेवोपरिस्थितः ॥  
  
मन्वन्तरसहस्रैकं मोदते दिविरुद्रवत् ।  
ध्वजमालाकुलं कुर्याद्यः प्रसादं शिवालये ॥  
  
महाध्वजाष्टकं वापि दिग्विदिक्षुनिवेदयेत् ।  
सविमानसहस्रेण दिव्यध्वजसुशोभिना ।  
  
कल्पायुतशतं साग्रं मोदते दिविरुद्रवत् ।  
शरच्चन्द्रांशु विमलं मुक्ताजालोपशोभितम् ॥  
  
मणिदण्डमयं च्छत्रं दद्याद्वा काञ्चनादिना ।  
सच्छत्रेण विचित्रेण धार्यमाणेन शोभिभिः ॥  
  
विमानैः शतसम्भोगैश्चिरं शिवपुरे सुखी ।  
यदिन्येद्राज्यमाकाङ्क्षेत् स देही कालपर्ययात् ॥  
  
प्। २३(२६)  
  
भुङ्क्तेसमुद्रपर्यन्तामेकच्छत्रां वसुन्धराम् ।  
यः शृङ्खला समायुक्तां महाघण्टां महास्वनाम् ॥  
  
कांस्यलोहमयीं वापि निबध्नीयाच्छिवालये ।  
घण्टाकर्णगणः श्रीमान् शिवस्यातीववल्लभः ॥  
  
शिवतुल्यबलोभूत्वा शिवलोकेवसेच्चिरम् ।  
भेरीमृदङ्गपटहतिमिलामरवादिकम् ॥  
  
वंशकांस्यादिवादित्रं यः शिवाय निवेदयेत् ।  
सविमानैर्महाभोगैर्वंशवीणादिभिः स्वनैः ॥  
  
युगायुतशतं साग्रं शिवलोके महीयते ।  
स्त्रीसङ्गीत(क)दानेन सनादेन विशेषतः ॥  
  
यथेष्टमैश्वरे लोके मोदते कालमक्षयम् ।  
महं महास्वनं दत्वा शङ्खयुग्मं शिवालये ॥  
  
युगकोटिमहाभोगैः शिवलोके महीयते ।  
विमानं सितपद्माभं मध्ये करकभूषितम् ॥  
  
विचित्रमेकवर्णं वा नववस्त्रादिशोभितम् ।  
लम्बकैःसूत्रदामैश्च घण्टाचामरभूषितम् ॥  
  
शिवस्योपरि यो दद्यात् पुरतो वापि कल्पयेत् ।  
रुद्रवत् सर्वलोकेषु युगकोटिं स मोदते ॥  
  
शिवस्योपरि यो दद्यात् सर्वरत्नोपशोभितम् ।  
किङ्किणीरवकोपेतं चन्द्रकैश्चोपशोभितम् ॥  
  
मण्टपं मौक्तिकं श्रीमत्तस्य पुण्यफलं शृणु ।  
कोटिकोटिविमानान्तं सर्वकामसमृद्धिभिः ॥  
  
आभूतसम्प्लवं यावत् तावच्छिवपुरे वसेत् ।  
शर्वस्या यतनं कुर्यात् ववस्त्रपूजोपशोभितम् ॥  
  
दुकूलपट्टदेवाङ्गैर्वस्त्रैर्वा वर्णकान्वितैः ।  
वस्त्रादिपट्टतन्तूनां परिसङ्ख्या तु यावती ॥  
  
तावद्युगसहस्राणि शिवलोके महीयते ।  
शिवं स्तुत्वा जगत्सर्वं वृष्टिद्वारेण धार्यते ॥  
  
यत्सन्धाय जगत्पुण्यमग्निकार्येण तद्भवेत् ।  
यः कुर्यादिष्टकागारं रुद्राग्नेरतिशोभनम् ॥  
  
सकृत्तत्राग्निकार्येण शिवसायुज्यमाप्नुयात् ।  
शिवाग्निकार्यं यः कुर्यात् कुर्यादायुष्यमात्मनः ॥  
  
मुच्यते पृथुभिः पापैः सितेन शिवभस्मना ।  
कृत्वा शिवालयस्यान्ते दशमण्डलिकानि तु ॥  
  
सर्वोपहारसंयुक्तं तेषां नित्यं बलिं हरेत् ।  
  
प्। २४(२७)  
  
पुष्पधूपजलोपेतं ताम्रपात्रं प्रकल्पयेत् ।  
रुद्रमातृगणादीनां दिक्पतीनां च सर्वतः ॥  
  
यः कुर्यात् सकृदप्येवं दशदिक्षु बलिक्रियाम् ।  
दशवर्षसहस्राणि शिवलोके महीयते ॥  
  
रौद्रं सन्ध्याबलिं कृत्वा नित्यं पर्वसु वा निशि ।  
कल्पायुतशतं साग्रं शिवलोके महीयते ।  
दधिभक्तमयं लिङ्गं हेमपात्रादिषु स्थितम् ।  
पुष्पधूपार्चितं कृत्वा वितानोपरिशोभितम् ॥  
  
शिरसाधारयन् पात्रं शनैर्गच्छन् प्रदक्षिणम् ।  
शिवायतनपर्यन्तं शङ्खभेर्यादिभिः स्वनैः ॥  
  
दर्पणध्वजमालादिर्गेयनृत्तादिशोभितैः ।  
छत्रचामरधूपाद्यैर्यष्टिदीपादिभिस्तथा ॥  
  
तच्छेषदधिभक्तेन लिङ्गस्य पुरतः स्थितः ।  
पुष्पाक्षतविमिश्रेण सर्वदिक्षुबलिं हरेत् ॥  
  
एतेन मातरो रुद्राश्शिवोमाषण्मुखादयः ।  
शान्तिं जुषन्ति सुप्रीता रौद्रेण बलिना सदा ॥  
  
शिवमाल्यापनयनं पूजान्ते तु प्रमार्जनम् ।  
एकैकमेकं तुल्यं स्याच्चान्द्रायणफलेन तु ॥  
  
शिवमण्डलकं कृत्वा हस्तमात्रं शिवाग्रतः ।  
अवकीर्याक्षतैः पुष्पैः पत्रैर्वाप्यथकेवलैः ॥  
  
सुरूपः सुभगः श्रीमान् तेजस्वी वेदवित्सुखी ।  
चतुर्वेदि गृहे जन्म सकृत्कृत्वा लभेन्नरः ॥  
  
एवं स्वस्तिकपद्माद्यैर्भूमिशोभां शिवालये ।  
कृत्वा वर्णकपिष्टाद्यैस्तस्माच्छतगुणं भवेत् ॥  
  
शिवयज्ञोपकरणं दत्वाल्पं यदि वा बहु ।  
एवं वित्तानुसारेण शिवलोके महीयते ॥  
  
शिवमुद्दिश्य यद्दत्तं सर्वकारणकारणम् ।  
तदनन्तफलं दातुर्भवतीति किमद्भुतम् ॥  
  
यद्यदिष्टं विशिष्टं च न्यायेन च यदागतम् ।  
तच्छिवाय निवेद्यं स्याद् भक्त्यानन्यफलार्थिभिः ॥  
  
कर्मशाठ्येन यः कुर्यान्मूल्येनापि शिवालये ।  
सोऽप्यशाठ्योदिवं याति कर्मणापापवर्जितः ॥  
  
कूपारामान्नपानाद्यैः शिवायतनकर्मणि ।  
उपयुक्तानि भूतानि खननोत्पाटनादिषु ॥  
  
अकामतोऽपि सर्वाणि स्यावराणि चराणि च ।  
  
प्। २५(२८)  
  
दिवं यान्ति न सन्देहः प्रसादात् परमेष्ठिनः ॥  
  
लिङ्गार्धशतं साग्रं शिवक्षेत्रं समन्ततः ।  
देहिनां तत्र पञ्चत्वं शिवसायुज्यकारणम् ॥  
  
मनुजैः स्थापिते लिङ्गे क्षेत्रमानमिदं स्मृतम् ।  
स्वयं भूते सहस्रं स्यादार्षे च स्यात्तदर्धकम् ॥  
  
पापाचारोऽपि यस्तस्मिन् निवसेत शिवाश्रमे ।  
सयाति परमं स्थानं तस्माच्छिवपुरं स्मृतम् ॥  
  
तस्मादावसयं कुर्याच्छिवक्षेत्रसमीपतः ।  
शिवलिङ्गसमीपस्थं यत्तोयं पुरतश्शुभम् ॥  
  
शिवगङ्गेति तज्ज्ञेयं तस्मिन् स्नात्वा शिवं व्रजेत् ।  
यः कुर्याद्दीर्घिकांवापि कूपं वापि शिवाश्रमे ॥  
  
त्रिसप्तकुलसंयुक्तं शिवलोके महीयते ।  
शिवादन्यत्परित्यज्य शिवैकाहितमानसः ॥  
  
शिवपूजाविधिं कुर्याद्यदीच्छेच्छ्रेय आत्मनः ।  
त्वरितं जीवितं याति त्वरितं याति यौवनम् ॥  
  
त्वरितं व्याधिरभ्येति तस्मात् पूज्यः सदाशिवः ।  
यावन्नाभ्येति मरणं यावन्नाक्रमते जरा ।  
यावन्नेन्द्रियवैकल्यं तावत्पूजयशङ्करम् ॥  
  
न शिवार्चनतुल्योऽन्यो धर्मोऽस्तिभुवनत्रये ।  
इति विज्ञाय यत्वेन पूजनीयः सदाशिवः ।  
ये भक्ता देवदेवेशं शिवं शान्तमजं प्रभुम् ॥  
  
पूजयन्ति सदाभक्त्या तच्चित्तास्तपसि स्थिताः ।  
इह लोके सुखं प्राप्य ते यान्ति परमां गतिम् ॥  
  
सम्पूज्य पशुभर्तारं प्रहृष्टेनान्तरात्मना ।  
कृताञ्जलिपुटो भूत्वेदं स्तोत्रमुदाहरेत् ॥  
  
शिवं शिवकरं शान्तं शिवात्मानं शिवोत्तमम् ।  
शिवमार्गप्रणेतारं प्रणतोऽस्मि सदाशिवम् ॥  
  
शाश्वतं शोभनं शुद्धं शासकं दोष शोषकम् ।  
विश्वं विश्वेश्वरेशानं शङ्करं प्रणमाम्यहम् ॥  
  
सर्वपापहरं नाथं सर्वरोगहरं वरम् ।  
सर्वदुःखहरं नित्यं नमाम्यार्तिहरवरम् ॥  
  
अस्थानस्थानसंस्थानं स्थितस्थितिविभावनम् ।  
स्थिरमात्रस्थयोगस्थं स्थाण्वीशं प्रणमाम्यहम् ॥  
  
ईशानपरमं देवमीशानं मन्त्रनायकम् ।  
ईशानं सर्वभूतानामीशानं प्रणमाम्यहम् ।  
  
प्। २६(२९)  
  
सर्वार्थसम्पदाधारो गणाध्यक्षो वरप्रदः ।  
रुद्रस्य तनयो देवो नायकोऽथ विनायकः ॥  
  
करोतु शान्तिकङ्क्षेमं कर्मसिद्धिञ्च मे सदा ।  
इन्द्रनीलनिभस्त्र्यक्षो दीप्तशूलायुधोद्यतः ॥  
  
रक्ताम्बरधरश्श्रीमान् कृष्णाङ्गोनागभूषणः ।  
अक्षमाला शिरोग्रस्तः स्वयं विष्णुरिव स्थितः ॥  
  
पापापनोदमतुलमलक्ष्मीमलनाशनम् ।  
करोतु मे महाकालः शान्तिं प्रीतेन चेतसा ॥  
  
शङ्खकुन्देन्दुवर्णाभः कण्ठे मरतकप्रभः ।  
    
चतुर्मुखाश्चतुर्बाहुस्त्रिणेत्रस्सर्वतोज्ज्वलः ।  
करोतु मे महाशान्तिं प्रीतः प्रीतेन चेतसा ॥  
  
क्षितेः पतिर्वृषोदेवस्सर्वधर्मोत्तमोत्तमः ।  
ईशं वहतिपृष्ठेन तस्माद्धर्मो जगत्पतिः ॥  
  
वृषोवृषधरश्श्रीमान् करोतु मम शान्तिकम् ।   
सर्वज्ञः सर्वसदृशः सर्वगःश्शर्वजः प्रभुः ॥  
  
शमनः शत्रुसैन्यानां शास्ताशान्तिं करोतु मे ।  
करोतु मे महाशान्तिं प्रीतः प्रीतेन चेतसा ॥  
  
पीतवस्त्रपरीधाना कन्यारूपास्वलङ्कृता ।  
गणमाताम्बिका त्र्यक्षा शान्ता गौरी सुरेश्वरी ॥  
  
सर्वसिद्धिकरा देवी प्रसादपरमा वरा ।  
शान्तिं करोतु मे माता सिद्धिं चाशुप्रयच्छति(तु) ॥  
  
स्निग्धश्यामेन वर्णेन महामहिषमर्दिनी ।  
धनुश्चक्रप्रहरणा खड्गपट्टसधारिणी ॥  
  
आतर्जनोद्यतकरा सर्वोपद्रवनाशिनी ।  
सर्वमङ्गलमाता मे शिवमाशुप्रयच्छतु ॥  
  
निर्मांसेन शरीरेण स्नास्वस्थिसुनिबन्धनः ।  
अतिसूक्ष्मोतिविक्रान्तस्त्र्यक्षोभिः किरिटिर्वरः ॥  
  
रुद्रात्मनो रुद्रवीर्यो रुद्रैकगतमानसः ।  
सोविमेशान्तभावेन शिवमावहतुध्रुवम् ॥  
  
प्रचण्डगणसैन्येशो महाटङ्काक्षधारकः ।  
अक्षमालार्पितकरस्त्र्यक्षश्चण्डेश्वरो महान् ॥  
  
प्रचण्डपापहरणो ब्रह्महत्यादिशोधकः ।  
करोतु मे महायोगी कल्याणानां परम्पराम् ॥  
  
पद्मासनो हेमनिभश्चतुर्वदनपङ्कजः ।  
कमण्डलुधरः श्रीमान् देवगन्धर्वपूजितः ॥  
  
शिवध्यानैकपरमश्शिवार्चनरतस्सदा ।   
ब्रह्मशब्देन दिव्येन ब्रह्माशान्तिं करोतु मे ॥  
  
तार्क्ष्यासनश्चतुर्बाहुः शङ्खचक्रगदाधरः ।  
  
प्। २८(३०)   
  
श्यामः पीताम्बरधरो वनमालाविभूषितः ।  
यज्ञदेवोत्तमो देवो माधवो मधुसूदनः ॥  
  
कृष्णनीलाञ्जनाकारश्शिवयोरसिलक्षणः ।  
शिवप्रसादसम्पन्नश्शिवध्यानपरायणः ॥  
  
शिवार्चनरतो नित्यं विष्णुश्शान्तिं करोतु मे ।  
पद्मरागप्रभा देवी चतुर्वदनपङ्कजा ॥  
  
अक्षमालार्पितकरा कमण्डलुधरा शुभा ।  
ब्रह्माणी सौम्यवदना शिवपूजापरायणा ॥  
  
शान्तिं करोतु मे प्रीता ब्रह्मशब्देन सर्वदा ।  
(हिमशैलन्निभा देवी चतुर्वदनपङ्कजा ।  
अक्षमालार्पितकराकमण्डलुधराशुभा ॥  
  
ब्रहाणी सौम्यवदना शिवपूजापरायणा ।  
शान्तिं करोतु मे प्रीता ब्रह्मशब्देन सर्वदा॥)  
  
हिमशैलनिभा देवी महावृषभवाहिनी ।  
त्रिशूलहस्ता वरदा नागाभरणभूषिता ॥  
  
रुद्रभक्ता महादेवी रुद्रार्चनरता सदा ।  
चतुर्भुजा चतुर्वक्त्रा त्रिणेत्रा पापहारिणी ॥  
  
आर्तिं हरतु मे प्रीता महादेवी महेश्वरी ।  
मयूरवाहिनी देवी सिन्दूरारुणविग्रहा ॥  
  
शक्तिहस्ता महावीर्या सर्वालङ्कारभूषिता ।  
रुद्रभक्ता महापुण्या रुद्रार्चनरता सदा ॥  
  
कौमारी वरदा देवी शान्तिमाशुकरोतु मे ।  
शङ्खचक्रगदाहस्ता श्यामा पीताम्बराशुभा ॥  
  
चतुर्भुजा तार्क्ष्यगता वैष्णवी सुरपूजिता ।  
शिवार्चनरता नित्यं रुद्रैकगत मानसा ॥  
  
शान्तिं करोतु मे नित्यं सर्वासुरविमर्दिनी ।  
वराहथोणा विकटा वराहवरवाहिनी ॥  
  
श्यामावदातविपुला शङ्खचक्रगदाधरा ।  
तर्जयन्ती सदाविघ्ना नर्चयन्ती सदाशिवम् ॥  
  
वाराही वरदा देवी क्षेमारोग्यं ददातु मे ।  
ऐरावत गजारूढा वज्रहस्ता महाबला ॥  
  
नेत्राणां तु सहस्रेण भूषिता कनकप्रभा ।  
सिद्धगन्धर्वनमिता वरालङ्कारभूषिता ॥  
  
ऐन्द्री देवी सदाकालं शान्तिमाशु करोतु मे ॥  
  
प्। २८(३१)   
  
श्यामः पीताम्बरधरो वनमालाविभूषितः ।  
यज्ञदेवोत्तमो देवो माधवो मधुसूदनः ॥  
  
कृष्णनीलाञ्जनाकारश्शिवयोरलिलक्षणः ।  
शिवप्रसादसम्पन्नश्शिवध्यानपरायणः ॥  
  
शिवार्चनरतो नित्यं विष्णुश्शान्तिं करोतु मे ।  
पद्मरागप्रभा देवी चतुर्वदनपङ्कजा ।  
अक्षमालार्पितकरा कमण्डलुधरा शुभा ॥  
  
ब्रह्माणी सौम्यवदना शिवपूजा परायणा ।  
शान्तिं करोतु मे प्रीता ब्रहमशब्देन सर्वदा ॥  
  
हिमशैलन्निभा देवी चतुर्वदनपङ्कजा ।  
अक्षमालार्पितकरा कमण्डलुधरा शुभा ॥  
  
ब्रह्माणि सौम्यवदना शिवपूजापरायणा ।  
शान्तिं करोतु मे प्रीता ब्र्हमशब्देन सर्वदा ॥)  
  
हिमशैलनिभा देवी महावृषभवाहिनी ।  
त्रिशूलहस्तावरदा नागाभरणभूषिता ॥  
  
रुद्रभक्ता महादेवी रुद्रार्चनरता सदा ।  
चतुर्भुजा चतुर्वक्त्रा त्रिणेत्रा पापहारिणी ॥  
  
आर्तिहरतु मे प्रीता महादेवी महेश्वरी ।  
मयूरवाहिनी देवी सिन्दूरारुणविग्रहा ॥  
  
शक्तिहस्ता महावीर्या सर्वालङ्कारभूषिता ।  
रुद्रभक्ता महापुण्या रुद्रार्चनरता सदा ।  
कौमारी वरदा देवी शन्तिमाशुकरोतु मे ॥  
  
शङ्खचक्रगदाहस्ता श्यामा पीताम्बरा शुभा ।  
चतुर्भुजा तार्क्ष्यगता वैष्णवी सुरपूजिता ॥  
  
शिवार्चनरता नित्यं रुद्रैकगतमानसा ।  
शान्तिं करोतु मे नित्यं सर्वासुरविमर्दिनी ॥  
  
वराहथोणा विकटा वराहवरवाहिनी ।  
श्यामावदातविपुला शङ्खचक्रगदाधरा ॥  
  
तर्जयन्ती सदा विघ्नानर्चयन्ती सदा शिवम् ।  
वाराही वरदा देवी क्षेमारोग्यं ददातु मे ।  
ऐरावत गजारूढा वज्रहस्ता महाबला ॥  
  
नेत्राणां तु सहस्रेण भूषिता कनकप्रभा ।  
सिद्धगन्धर्वनमिता वरालङ्कारभूषिता ।  
ऐन्द्री देवी सदाकालं शान्तिमाशुकरोतु मे ॥  
  
प्। २९(३२)   
  
ऊर्ध्वकेशोत्कटाक्षामा निर्मांसास्नायुबन्धना ।  
करालवदनाघोरा खड्गपट्टसधारिणी ॥  
  
कपालमालिनी देवी क्रूरा खट्वाङ्गधारिणी ।  
आरक्तपिङ्गनयना गजचर्मावकुण्ठिता ॥  
  
नाना नागोपवीताअङ्गी प्रेतस्थाननिवासिनी ।  
शिवारूपेणघोरेण शिवारावभयङ्करी ॥  
  
चामुण्डी चण्डरूपेण महारक्षां करोतु मे ।  
आकाशमातरो देव्यस्तथालोकैकमातरः ॥  
  
भूतानां मातरस्सर्वास्तदन्या देवमातरः ।  
सर्वमातृगणा देव्यस्सायुधाव्यग्रपाणयः ॥  
  
जगद्व्याप्यावतिष्ठन्ति बलिकामा महोदया ।  
रुद्रभक्ता महादेवीर्या रुद्रार्चन परायणाः ॥  
  
शान्तिं कुर्वन्तु मे नित्यं मातरस्सुरपूजिताः ।  
ये रुद्रा रौद्रकर्माणी रौद्रस्थान निवासिनः ॥  
  
स सौम्याश्चैव ये केचित् सौम्यस्थाननिवासिनः ।  
मातरो रौद्ररूपाश्च गणानामधिपाश्च ये ।  
विघ्नभूतास्तथाचान्ये दशदिक्षुसमाश्रिताः ॥  
  
सर्वेसुप्रीतमनसः प्रतिगृह्णन्तु मद्बलिम् ।  
सिद्धिजुषन्तु मे नित्यं भयेभ्यः पातुमां सदा ॥  
  
ऐन्द्र्यां दिशि गणाये तु वज्रहस्ता महाबलाः ।  
सुश्वेताक्षाः श्वेतान्निभास्तथा वै श्वेतलोहिताः ॥  
  
दिव्यन्तरिक्षभौमाश्च पातालतलवासिनः ।  
रुद्रार्चनपराः क्षेमं शान्तिं कुर्वन्तु मे सदा ॥  
  
आग्नेयां ये गणास्सर्वे स्रुवहस्ता निषङ्गिणः ।  
सुरक्ताक्षारक्तनिभास्तथा वै रक्तलोहिताः ॥  
  
दिव्यन्तरिक्षभौमाश्च पातालतलवासिनः ।  
रुद्रप्रणामपरमाः शान्तिं कुर्वन्तु मे सदा ।  
याम्यां दिशिगणा ये तु सततं दण्डपाणयः ॥  
  
सुकृष्णाक्षाः कृष्ण निभास्तथा वै कृष्णलोहितः ।  
दिव्यन्तरिक्षभौमाश्च पातालतलवासिनः ॥  
  
ते रुद्रार्चितचेतस्काः शिवं कुर्वन्तु मे सदा ।  
नैर्-ऋत्यां तु गणा ये तु राक्षसाः खड्गपाणयः ॥  
  
सुनीलाक्षानीलनिभास्तथा वै नीललोहिताः ।  
दिव्यन्तरिक्षभौमाश्च पातालतलवासिनः ॥  
  
प्। ३०(३३)  
  
परमेशार्चनरता रक्षां कुर्वन्तु मे सदा ।  
अपरस्यां गणा ये तु सततं पाशपाणयः ॥  
  
सुश्यामाक्षाश्श्यामनिभास्तथा वैश्यामलोहिताः ।  
दिव्यन्तरिक्षभौमाश्च पातालतलवासिनः ॥  
  
शिवभक्तिपरास्सर्वे क्षेमं कुर्वन्तु मे सदा ।  
वायव्यां तु गणा ये तु सततं ध्वजपाणयः ॥  
  
सुधूम्राक्षा धूम्रनिभास्तथा वै धूम्रलोहिताः ।  
दिव्यन्तरिक्षभौमाश्च पातालतलवासिनः ॥  
  
शिवभक्ता महात्मानः कुर्वन्तु मम शान्तिकम् ।  
उत्तरस्यां गणा ये तु सततं निधिपाणयः ॥  
  
सुपीताक्षाः पीतनिभास्तथा वै पीतलोहिताः ।  
दिव्यन्तरिक्षभौमाश्च पातालतलवासिनः ॥  
  
शिवभक्तिरमास्सर्वे क्षेमं कुर्वन्तु मे सदा ।  
ऐशान्यां तु गणा ये तु सततं शूलपाणयः ॥  
  
सुसूक्ष्माक्षाः सूक्ष्मनिभास्तथा वै सूक्ष्मलोहिताः ।  
दिव्यन्तरिक्षभौमाश्च पातालतलवासिनः ॥  
  
ऐशानं प्रणता देवं शान्तिं कुर्वन्तु मे सदा ।  
अधोभागे गणा ये तु सततं चक्रपाणयः ॥  
  
सुपीताक्षाः पीतनिभास्तथा वै पीतलोहिताः ।  
दिव्यन्तरिक्षभौमाश्च पातालतलवासिनः ॥  
  
शिवभक्तिपराः कुर्युरलक्ष्मीमलनाशनम् ।  
ऊर्ध्वभागे गणा ये तु सततं पद्मपाणयः ॥  
  
सुपद्माक्षाः पद्मनिभास्तथा वै पद्मलोहिताः ।  
दिव्यन्तरिक्षभौमाश्च पातालतलवासिनः ॥  
  
शिवपूजासमुद्युक्ता अशुभं नाशयन्तु मे ।  
एते गणा महात्मानो महाबलपराक्रमाः ॥  
  
शिवं सम्पूज्य यत्नेन बलिमेषां विनिक्षिपेत् ।  
ततः प्रीता महात्मानः शान्तिमायुर्बलं श्रियम् ॥  
  
प्रयच्छन्त्याशुमर्त्यानां भक्तानां तु विशेषतः ।  
अमरावती तु नगरी पूर्वभागे व्यवस्थिता ॥  
  
विद्याधरगणाकीर्णा सिद्धगन्धर्वसेविता ।  
रत्नप्राकाररचिता महारत्नोपशोभिता ॥  
  
तत्र देवपतिः श्रीमान् वज्रहस्तो महाबलः ।  
नेत्राणां तु सहस्रेण शोभनेन विराजिता ॥  
  
प्। ३१(३४)  
  
ऐरावतगजारूढो हेमवर्णो महाद्युतिः ।  
देवेन्द्रः सततं हृष्टः परमेशार्चने रतः ॥  
  
शिवध्यानैकपरमः शिवभक्तिपरायणः ।  
शिवभक्तैस्तथान्यैश्च देवैरिवसहानुगैः ॥  
  
शिवप्रणामपरमः करोतु मम शान्तिकम् ।  
आग्नेय्यां दिशिभागे तु पुरी तेजोवती शुभा ॥  
  
नानावर्णगणाकीर्णा रत्नज्वालासमुज्ज्वला ।  
तत्र ज्वालापरीताङ्गो दीप्ताङ्गारसमद्युतिः ।  
भूतिकृद्देहिनां देवो ज्वलनः पापनाशनः ॥  
  
शिवपूजापरोद्युक्तः शिवस्मरणभावितः ।  
शान्तिं करोतु मे देवस्तथा पापपरिक्षयम् ॥  
  
वैवस्वती नामपुरी दक्षिणेन व्यवस्थिता ।  
सुरासुरशतानीक पितृरक्षोरगालया ॥  
  
तत्रेन्द्रनीलसङ्काशो रक्तान्तायतलोचनः ।  
महामहिषमारूढः कृष्णस्रग्वस्त्रभूषणः ॥  
  
श्रीमान्यमो महातेजाः शिवपूजापरायणः ।  
शिवपूजासमासक्तः क्षेमारोग्यं ददातु मे ॥  
  
नैर्-ऋत्यां तु दिशोभागे पुरीकृष्णवती शुभा ।  
महारक्षोगणाकीर्णा पिशाचप्रेतसङ्कुला ॥  
  
तत्रजीमूतसङ्काशो रक्तस्रग्वस्त्रभूषणः ॥  
  
खड्गपाणिर्महातेजाः करालवदनोज्ज्वलः ।  
रक्षेन्द्रोनिर्-ऋतिर्नित्यं शिवपूजापरायणः ॥  
  
करोतु मे महाशान्तिं शिवभक्तिसमुद्यतः ।  
पश्चिमे तु दिशोभागे पुरी शुद्धवती शुभा ।  
नानानागगणाकीर्णा नानाकिन्नरसेविता ।  
तत्र मौक्तिकसङ्काशः परिपिङ्गललोचनः ॥  
  
शुक्लवस्त्रपरीधानः पाशहस्तो महाबलः ।  
वरुणः परयाभक्त्या शिवैकाहितमानसः ।  
रोगशोकार्तिसन्तापं निर्नाशयतु मे सदा ॥  
  
वायव्यदिग्विभागे तु पुरी गन्धवती शुभा ।  
ऋणिसिद्धगणैर्जुष्टा हेमप्राकारतो रणा ॥  
  
तत्र ताम्रेण देहेन कृष्णपिङ्गललोचनः ।  
परव्याप्तान्तराधीनो ध्वजयष्ट्या युधोद्यतः ॥  
  
पवनः परमोदेवः परमेश्वरभावितः ।  
क्षेमारोग्यं बलं शान्तिं करोतु विजयं तथा (मम) ॥  
  
महोदया नामपुरी उत्तरेण महोज्ज्वला ।  
  
प्। ३२(३५)  
  
अनेक यक्षसङ्कीर्णा नानारत्नोपशोभिता ।  
तत्र देवो गदा हस्तश्चित्रस्रग्वस्त्र भूषणः ।  
ह्रस्वबाहुर्महातेजाः परिपिङ्गललोचनः ॥  
  
कुबेरो वरदश्श्रीमान् हरपादार्चने रतः ।  
शान्तिं करोतु मे प्रीतः शान्तश्शान्तेन तेजसा ॥  
  
यशीवती नाम पुरी ऐशानीं दिशमाश्रिता ।  
नानागणसमाकीर्णा नानारत्नकृतालया ॥  
  
तेजः प्राकारपर्यन्ता निरौपम्य गुणान्विता ।  
तत्र मौक्तिकसङ्काशः शशाङ्ककृतशेखरः ॥  
  
त्रिणेत्रश्शान्तरूपात्मा अक्षमाला धरो हरः ।  
ईशानः परमोदेवः सर्वदेवोत्तमोत्तमः ॥  
  
सोऽपि सर्वात्मभावेन शान्तिमाशुकरोतु मे ।  
भूर्लोके च भुवर्लोके स्वर्गलोकेवसन्ति ये ॥  
  
देवादिव्यप्रदायुक्ताः शान्तिं कुर्वन्तु मे सदा ।  
महर्लोके जनर्लोके तपोलोके च ये स्थिताः ॥  
  
तेऽपि प्रमुदिता देवाः शान्तिं कुर्वन्तु मे सदा ।  
सत्यलोके च ये देवाः सुप्रभोज्ज्वलविग्रहाः ॥  
  
शिवभक्तास्सुमनसः शान्तिं कुर्वन्तु मे सदा ।  
तपोलोके च ये देवाः भासयन्तो दिशो दश ॥  
  
शिवैकाहितचेतस्काः शमयन्तु महाभयम् ।  
जनलोके च ये देवाः धौतचामीकरप्रभाः ॥  
  
ईश्वरं प्रणता नित्यं शान्तिं कुर्वन्तु मे सदा ।  
महर्लोके च ये देवा विमानोज्वलसंस्थिता ॥  
  
भवप्रणामपरमाः भयं निर्नाशयन्तु मे ।  
स्वर्लोकस्याश्च ये देवा दीप्तिमन्तो महाबलाः ॥  
  
शङ्करं प्रणता नित्यं कुर्वन्तु विजयं मम ।  
भुवर्लोके च ये देवा भासमन्तो दिशोदश ॥  
  
शिवैकाहितचेतस्काः शमयन्तु महाभयम् ।  
गिरिकन्दर्दुर्गेषु भूर्लोके निवसन्ति ये ॥  
  
रुद्रार्चनपरादेवा रक्षां कुर्वन्तु मे सदा ।  
शरच्चन्द्रांशु गौरेण देहेनामल चेतसा ।  
सरस्वती शिवे भक्ता सर्वान् कामान् ददातु मे ॥  
  
चारुचामीकरच्छाया सरोजकरपल्लवा ।  
शिवभक्त्याधियां देवी श्रीर्विभूतिं ददातु मे ॥  
  
वारुणा मुखचन्द्रेण विचित्रकनकोज्ज्वला ।  
सदा देवी शिवेभक्ता सर्वान् कामान् ददातु मे ॥  
  
प्। ३३(३६)  
  
हारेण सुविचित्रेण भास्वत्कनकमेखला ॥  
  
अपराजितारुद्रभक्ता करोतु विजयं मम ।  
सिन्धूरारुणवर्णश्च रक्तायतविलोचनः ॥  
  
सहस्रकिरणः श्रीमान् सप्तसप्तिकवाहनः ।  
गभस्तिमाली भगवान् शिवभक्त्यार्चने रतः ॥  
  
करोतु मे महाशान्तिं ग्रहपीडानिवारणम् ।  
जगदाप्यायनकरो ह्यमृताधारशितला ॥  
  
सोमः सौम्ये न भावेन ग्रहपीडां व्यपोहतु ।  
पद्मरागेण देहेन देवः पिङ्गललोचनः ॥  
  
अङ्गारकस्तुसततं रुद्रपूजापरायणः ।  
रुद्रसद्भावसम्पन्नो रुद्रध्यानैकमानसः ॥  
  
ग्रहपीडाभयं सर्वं निर्नाशयतु मे सदा ।  
कुङ्कुमच्छविना श्रीमान् देहेन परिमण्डलः ॥  
  
शिवभक्तो बुधोऽप्येवं ग्रहपीडां व्यपोहतु ।  
तप्तचामीकरच्छायः सर्वज्ञानकृतालयः ।  
बृहस्पतिः सदाकालमीशानार्चनतत्परः ।  
सोऽपि मे शान्तचित्तेन परमेणसमाहितः ॥  
  
ग्रहपीडां विनिर्जित्य करोतु विजयं मम ।  
हिमकुन्देन्दुवर्णाभः सुरदैत्येन्द्रपूजितः ।  
शुक्रः शिवार्चने नित्यं ग्रहपीडां व्यपोहतु ।  
भिन्नाञ्जननिभच्छायः संरक्तनयनद्युतिः ॥  
  
शनैश्चराश्शिवेभक्तो ग्रहपीडां व्यपोहतु ।  
नीलजीमूतसङ्काशः सैंहिकेयो महाबलः ॥  
  
शिवपूजापरोराहुर्ग्रहपीडां व्यपोहतु ।  
भिन्नाञ्जननिभः श्रीमानुल्काहस्तो महाबलः ॥  
  
धूम्रज्वालाकुलो दीप्तः शिवार्चनरतस्सदा ।  
केतुः सुशान्तचित्तेन ग्रहपीडां व्यपोहतु ॥  
  
धूम्रवर्णः सदाक्रूरो मृत्युपुत्रो महाबलः ।  
शिवार्चनरतः केतुः ग्रहपीडां व्यपोहतु ॥  
  
एते ग्रहा महात्मानश्शिवार्चनपरायणाः ।  
शान्तिं कुर्वन्तु मे हृष्टास्सदाकालं हितैषिणः ॥  
  
कृत्तिका परमादेवी रोहिणी रुचिरानना ।  
श्रीमन्मृगशिरोभद्रा आर्द्रा च परमोज्ज्वला ॥  
  
पुनर्वसुस्तथा पुष्या आश्लेषा तु महाबला ।  
नक्षत्रमातरोह्येता प्रभामालावदास्तिताः ॥  
  
प्। ३४(३७)  
  
महादेवार्चनरता महादेवानुभाविताः ।  
पूर्वभागे स्थिता ह्येताश्शान्तिं कुर्वन्तु मे सदा ॥  
  
मखा सर्वगुणोपेता पूर्वफल्गुन्यनूपमा   
उत्तरा फल्गुनीश्रेष्ठा हस्तचित्रे तथोत्तमे ॥  
  
स्वाती विशाखा वरदा * * दक्षिणसंस्थिताः ।  
अर्चयन्ति सदाकालं देवं त्रिणयनं परम् ॥  
  
ममापि शान्तिकं ह्येताः कुर्वन्तु शिवचोदिताः ।  
अनूराधा तथा ज्येष्ठा मूला ऋद्धिबलान्विताः ॥  
  
पूर्वाषाढा महावीर्या आषाढा चोत्तरा शुभा ।  
अभिजिन्नामनक्षत्रं श्रवणः परमोज्वलः ॥  
  
एताः पश्चिमतो दीप्ताः राजन्ते चारुमूर्तयः ।  
ईशानं पूजयन्त्येताः सार्वकालं सुभाविताः ।  
शान्तिकर्मे प्रयच्छन्तु विभूतिं च समाहिताः ॥  
  
धनिष्ठाशतभिषा चैव पूर्वाभद्रपदा तथा ।  
उत्तराभद्ररेवत्या वश्विनी च महर्धिका ॥  
  
भरणी च महावीर्या नित्यमुत्तरतः स्थिताः ।  
शिवार्चने सदोद्युक्ताः शिवध्यानैक तत्पराः ॥  
  
शान्तिं कुर्वन्तु मे नित्यं सदाकालं शुभोदयाः ।  
मेषो मृगाधिपः सिंहो धनुर्दीप्तिमतांवरः ॥  
  
पूर्वेण भासयन्त्येते शिव योगपरायणाः ।  
शुभाः कुर्वन्तु ते नित्यं हरपादार्चने रताः ॥  
  
कन्या च वृषभो देवो मकरश्च महर्धिकाः ।  
एते दक्षिणभागे तु पूजयन्ति सदा शिवम् ।  
  
भक्त्या परमया नित्यं शान्तिं कुर्वन्तु मे सदा ।  
मिथुनं तु तुलाकुम्भः पश्चिमेन व्यवस्थिताः ।  
  
शिवपादार्चनरताः क्षेमं कुर्वन्तु मे सदा ।  
कर्कटो वृश्चिकोमीनः एते उत्तरतः स्थिताः ॥  
  
यजन्त्ये ते सदा कालं रुद्रं भुवननायकम् ।  
शान्तिं कुर्वन्तु मे नित्यं रुद्रज्ञानविधायिनः ॥  
  
ऋषयः सप्तविख्याताः ध्रुवान्ताः परमोज्ज्वलाः ।  
शिवप्रसादसम्पन्नाश्शान्तिं कुर्वन्तु मे सदा ॥  
  
कश्यपो गालवो गार्ग्यो विश्वामित्रो महामुनिः ।  
मनुर्दक्षो वसिष्ठोऽथ मतङ्गः पुलहः क्रतुः ॥  
  
नारदो भृगुरात्रे यो भरद्वाजोङ्गिरा मुनिः ।  
  
प्। ३५(३८)  
  
वाल्मीकिः कौशिकः कण्वः शाकल्योऽथ पुनर्वसुः ॥  
  
दूर्वासाशृश्यशृङ्गश्च तृणबिन्दुर्विमण्डकः ।  
दण्डी च पिप्पलादश्च याज्ञवल्क्योऽथ गौतमः ॥  
  
मार्कण्डेयो जामदग्न्यः पुलस्त्यस्सौमरिः शुभः ।   
अगस्त्यो जैमिनिर्व्यासो मरीचिर्जहुरेव च ।  
शालङ्कायन इत्याद्या ऋषयोऽथ तपस्विनः ॥  
  
शिवध्यानार्चनरताः शान्तिं कुर्वन्तु मे सदा ।  
ऋषिपत्न्यो महाभागा ऋषिकन्या कुमारकाः ॥  
  
शिवार्चनरता नित्यं शान्तिं कुर्वन्तु मे सदा ।  
सिद्धास्स्मृद्धतपसो गन्धर्वाप्सरसां गणाः ॥  
  
विद्याधरा महात्मानो गरुडश्च महर्धिकः ।  
महेश्वरपराह्येते महेश्वरपरार्चनाः ॥  
  
सिद्धिमाशुप्रयच्छन्तु आशीर्वादपरायणाः ।  
नमुचिर्दैत्यराजेन्द्रश्शङ्कुकर्णो महाबलः ॥  
  
महानादोऽथविख्यातो दैत्यः परमवीर्यवान् ।  
हाटकेश्वरदेवस्य नित्यं पूजापरायणः ॥  
  
बलं वीर्यं च मे क्षिप्रं प्रयच्छन्तु महर्धिकाः ।  
महाजम्भोह्यग्रीवः प्रह्लादो दैत्यराट् प्रभुः ।  
तारकोऽग्निमुखो दैत्यः कालनेमिर्बलिस्तथा ॥  
  
एते दैत्या महात्मानश्शिवसद्भावभाविताः ।  
पुष्टिं तथा बलं वीर्यं प्रयच्छन्तु सुरारयः ॥  
  
विरोचनो हिरण्याक्षः सुपर्वा च पुलोमकः ।  
मुचुकुन्दः सुकुन्दश्च दैत्यो रैवतकस्तथा ॥  
  
भावेन परमेणापि यजन्ति परमं शिवम् ।  
सततं च शुभात्मानः पुष्टिं कुर्वन्तु मे सदा ॥  
  
दैत्यपत्न्यो महाभागा दैत्यानां कन्यकाः शुभाः ।  
कुमारा ये च दैत्यानां शान्तिं कुर्वन्तु तेऽपि मे ॥  
  
आरक्ते न शरीरेण रक्तान्ता यतलोचनः ।  
अनन्तो नागराजेन्द्रः शिवपूजार्चनेरतः ॥  
  
महापापविषं हत्वा शान्तिमाशु करोतु मे ।  
सुश्वेतेन शरीरेण सुश्वेतमणिशेखरः ।  
चारुभोगकृताटोप हरचारुविभूषणः ॥  
  
वासुकिर्नामनागेन्द्रश्शिवपूजा परोमहान् ।  
सर्वनागविषं हत्वा क्षेमारोग्यं ददातु मे ॥  
  
प्। प्। ३६(३९)  
  
अतिपीतेन देहेन विस्फुरद्भोगसम्पदा ।  
तेजसा चातिदीप्तेन नृतस्वस्तिकलाञ्छनः ॥  
  
नागराट् तक्षकः श्रीमान् नागकोट्यासमावृतः ।  
करोतु मे महाशान्तिं सर्वदोषविषापहाम् ॥  
  
अतिकृष्णेन देहेन स्फुरद्विकटमस्तकः ।  
कण्ठरेखा त्रयोपेतो घोरदंष्ट्रा युधोद्यतः ॥  
  
कार्कोटको महानागो विषदर्पबलान्वितः ।  
विषशस्त्राग्निसन्तापं हत्वा शान्तिं करोतु मे ॥  
  
पद्मवर्णेन देहेन चारुपद्मायतेक्षणः ।  
पद्मबिन्दुकृताभासो ग्रीवायां शुभलक्षणः ॥  
  
ख्यातः पद्मो महानागो हरपादार्चने रतः ।  
करोतु मे महाशान्तिं महापापविषक्षयम् ॥  
  
पुण्डरीक निभे नैव देहेनामिततेजसा ।  
शङ्खशूलाब्जरुचिरैः भूषितौ मूर्ध्नि सर्वदा ॥  
  
महापद्मो महानागो नित्यं पशुपतौरतः ।  
विनिर्जित्यविषङ्घोरं शान्तिमाशु करोतु मे ॥  
  
श्यामो देहेन हारेण श्रीमान् कमललोचनः ।  
विषदर्पबलोन्मत्तो ग्रीवायामेकरेखया ॥  
  
शङ्खपालश्रियादीप्ताश्शिवपादाब्जपूजकः ।  
महाविषं महाघोरं हत्वाशान्तिं करोतु मे ॥  
  
अतिगौरेण देहेन चन्द्रार्धकृतमस्तकः ।  
दीप्तभोगकृता टोपः शुभलक्षणलक्षितः ॥  
  
गुलिकोनागराजेन्द्रो नित्यं हरपरायणः ।  
अपहृत्यविषङ्घोरं करोतु मम शान्तिकम् ॥  
  
अन्तरिक्षे च ये नागा ये नागाः स्वर्गसंस्थिताः ।  
गिरिकन्दरदुर्गेषु ये नागा दिविसंस्थिताः ।  
  
पाताले ये स्थिता नागाः सर्वेऽप्यत्रसमाहिताः ।  
हरपादार्चने युक्ताः शान्तिं कुर्वन्तु मे सदा ॥  
  
नागिन्यो नागकन्याश्च तथा नागकुमारकाः ।  
शिवभक्ताः सुमनसः शान्तिं कुर्वन्तु मे सदा ॥  
  
य इदं नागसंस्थानं कीर्तयेच्छृणुयादपि ।  
तं च नागनहिंसन्ति विषं नाक्रमते सदा ॥  
  
चिन्तितं लभते नित्यं तथा पापक्षयो भवेत् ।  
सिद्धिं चापि प्रयच्छन्ति सर्वविघ्नविवर्जिताम् ॥  
  
प्। ३७(४०)  
  
सुरभी देवी गोलोके वसती शुभलक्षणा ।  
सततं क्षीरधाराढ्या ब्रह्मर्षिगणपूजिता ॥  
  
गोगणैर्गोवृषैर्नित्यं प्रहृष्टा परिवारिता ।  
शिवभक्तासदाशान्ता शान्तिमाशुकरोतु मे ॥  
  
एते च गोगणाः सर्वे गोवृषाश्च महौजसः ।  
शिवभक्ता महात्मानः शान्तिं कुर्वन्तु मे सदा ॥  
  
गङ्गापुण्यप्रदा देवि यमुनानर्मदा नदी ।  
गोमती तापिकापेण्णा वरुणादेविकावरा ॥  
  
सर्वभूतपतिं देवं परमेशं महेश्वरम् ।  
पूजयन्ति महानद्यः शिवसद्भाव भाविताः ॥  
  
शान्तिं कुर्वन्तु मे नित्यं तथा पापपरिक्षयम् ।  
सिद्धिं चाशुप्रयच्छन्तु सर्वविघ्नविवर्जितम् ॥  
  
चन्द्रभागा महापुण्या नदीगोदावरी शुभा ।  
सरयू गण्डकी श्रेष्ठा कौशिकी च सरस्वती ॥  
  
एता नद्यो महाभागा शिवपादार्चने रताः ।  
शान्तिं कुर्वन्तु मे नित्यं शिवध्यानैकमानसाः ॥  
  
नैरञ्जना नाम नदी शोणश्चापि महानदः ।  
मन्दाकिनी च परमा तथा सन्निहिताः शुभाः ॥  
  
एताश्चान्याश्चवैवह्न्यो भुवि दिव्यन्तरिक्षगाः ।  
रुद्रार्चनपरा(नित्यं)नद्यः कुर्वन्तु मम शान्तिकम् ॥  
  
गुह्यानि यानि तीर्थानि आसमुद्रसरांसि च ।  
कुर्वन्तु शान्तिकं तानि श्रीकण्ठाधिष्ठितानि तु ॥  
  
महावैश्रवणो यक्षो यक्षराजोमहर्धिकः ।  
यक्षकोटिपरीवारो यक्षसङ्ख्येयसंयुतः ॥  
  
महाविभवसम्पन्नो हरपादार्चनेरतः ।  
हरध्यानैकपरमो हरपादानतोत्तमः ॥  
  
शान्तिं करोतु मे प्रीतः पद्मपत्रायतेक्षणः ।  
माणिभद्रमहायक्षो मणिरत्नविभूषितः ॥  
  
मनोहरेण हारेण कण्ठलग्नेन राजता ।  
शिवगानरतो नित्यं शिवपादाब्जपूजकः ॥  
  
शान्तिं करोतु मे नित्यं सर्वदोषनिवारणः ।  
यक्षिणी यक्षकन्याभिः परिवारितविग्रहः ॥  
  
रुद्रार्चनपरोभक्तः करोतु मम शान्तिकम् ।  
सुवीरस्तु महायक्षो मणिकुण्डलभूषितः ॥  
  
प्। ३८(४१)  
  
ललाटे हेमपट्टेन काञ्चनेन विराजता ।  
बहुयक्षसमाकीर्णो यक्षैर्नमितविग्रहः ॥  
  
शिवपूजापरोनित्यं करोतु मम शान्तिकम् ।  
चाण्डिको नाम यक्षेन्द्रः कर्णिका कटकोज्ज्वलः ॥  
  
मकुटेन विचित्रेण केयूराभ्यां विभूषितः ।  
यक्षकन्यासमायुक्तो यक्षसङ्ख्येयसंयुतः ॥  
  
हरार्चनपरः श्रीमान् करोतु मम शान्तिकम् ।  
श्रीमान् विभण्डको यक्षो नानारत्नविभूषितः ॥  
  
चारुकुण्डलयुग्मेन कर्णौ नित्यं विराजतः ।  
यक्षेश्वरो यक्षपतिर्यक्षसेनापतिर्विभुः ॥  
  
हरपादरतः श्रीमान् करोतु मम शान्तिकम् ।  
धृतराष्ट्रो महायक्षो यक्षरक्षोऽधिपः प्रभुः ॥  
  
दिव्यपट्टांशुकच्छन्नो मणिकाञ्चनभूषितः ।  
शिवभक्तः शिवध्यानश्शिवपूजापरायणः ॥  
  
शिवप्रसादसम्पन्नः करोतु मम शान्तिकम् ॥  
  
पूर्णभद्रो महायक्षः सर्वालङ्कारभूषितः ॥  
  
रत्नसम्पन्नपट्टेन हैमेनापि विराजता ।  
यक्षकोटिसहस्रैस्तु परिवारितविग्रहः ॥  
  
रुद्रप्रणामपरमो रुद्रभक्तिपरः सदा ।  
रुद्रार्चनसमुद्युक्तः करोतु मम शान्तिकम् ॥  
  
विरूपाक्षस्तु यक्षेन्द्रः श्वेतवासा महाद्युतिः ।  
चारुकाञ्चनमालाभिः किङ्किणीरवकान्वितः ।  
विभूषितः सदाकालं वरदानैकतत्परः ।  
रुद्रपूजा परोभक्तः करोतु मम शान्तिकम् ॥  
  
अन्तरिक्षगता यक्षा ये यक्षाः स्वर्गसंस्थिताः ।  
गिरिकन्दरदुर्गेषु ये यक्षा भुवि वासिनः ॥  
  
पातालवासिनो यक्षा नानारूपोद्यतायुधाः ।  
शिवभक्ताः सुमनसः शिवपूजासमुत्सुकाः ॥  
  
शान्तिं कुर्वन्तु मे हृष्टाः शान्ताश्शान्तिपरायणाः ।  
यक्षिण्यो विविधाकारास्तथा यक्षकुमारिकाः ॥  
  
यक्षकन्या महाभागाः शिवार्चनपरायणाः ।  
शान्तिं स्वस्त्ययनं क्षेमं बलं कल्याणमद्भुतम् (मुत्तमम्) ।  
सिद्धिं चाशुप्रयच्छन्तु नित्यमेवसमाहिताः ॥  
  
पर्वताः सर्वतस्सर्वे पर्वत्यश्च महर्धिकाः ॥  
  
प्। ३९(४२)  
  
शिवभक्ताः सदाकालं क्षेमं कुर्वन्तु मे सदा ।  
समुद्राः सर्वतस्सर्वे ये चान्ये सागरः भुवि ॥  
  
रुद्रार्चनरतानित्यं कुर्वन्तु मम शान्तिकम् ।  
राक्षसाः सर्वतस्सर्वे राक्षसाघोररूपिणः ॥  
  
राक्षसा ये महावीर्या राक्षसा ये महाबलाः ।  
स्वर्गस्था राक्षसा ये तु अन्तरिक्षे च राक्षसाः ॥  
  
पाताल राक्षसा ये तु नित्यं रुद्रार्चने रताः ।  
शान्तिं कुर्वन्तु मे नित्यं सततं शिवभाविताः ॥  
  
भैरवं यस्य रूपन्तु प्रेतभस्मावकुण्ठितम् ।  
तेजसा तस्य देवस्य शान्तिं कुर्वन्तु मे सदा ॥  
  
नित्यमुज्वलवेषेण योगिन्योऽथ महाबलाः ।  
अनेकरूपधारिण्यो डाकिन्यश्च महर्धिकाः ॥  
  
रुद्रप्रणामपरमा रुद्ररूपार्चनेरताः ।  
रुद्रैकाहितचेतस्काः कुर्वन्तु मम शान्तिकम् ॥  
  
अन्तरिक्षे गतायाश्च डाकिन्यः स्वर्गसंस्थिताः ।  
पातालभूतलेयाश्च गिरिदुर्गेषु संस्थिताः ॥  
  
तृतीयं लोचनं यस्य त्रिशूलं भस्मभासुरम् ।   
तेजसा तस्य देवस्य शान्तिं कुर्वन्तु मे सदा ॥  
  
सर्वे भूता महारूपास्सर्वे भूता महोज्ज्वलाः ।  
सर्वे भूताः स्थिताः सौम्याः सर्वे भूतामनोजवाः ॥  
  
अन्तरिक्षे च ये भूता ये भूतादिविसंस्थिताः ।  
पातालभूतले भूता भूताभूतिविदायिनः ॥  
  
खट्वाङ्गं यस्य विमलं त्रिशूलं करपल्लवे ।  
तेजसा तस्य देवस्य शान्तिं कुर्वन्तु मे सदा ॥  
  
शूराः प्रेतगणाः सर्वे ये प्रेताः सर्वतो मुखाः ।  
अति दीप्ताश्च ये प्रेताः ये प्रेता रुधिराननाः ॥  
  
अन्तरिक्षे च ये प्रेताः ये प्रेतास्स्वर्ग वासिनः ।  
पातालो भूतले प्रेताः ये प्रेताः कामरूपिणः ॥  
  
श्मशाननिलयं यस्य ऋषभो यस्य वाहनम् ।  
तेजसा तस्य देवस्य शान्तिं कुर्वन्तु मे सदा ॥  
  
ये पिशाचा महावीर्या ऋद्धिमन्तोऽमितप्रभाः ।  
नानारूपधराः सर्वे च गुणवत्तराः ॥  
  
अन्तरिक्षे पिशाचा ये स्वर्गे ये च पिशाचकाः ।  
भूतले ये पिशाचाश्च बहुरूपा मनोजवाः ॥  
  
प्। ४०(४३)  
  
चन्द्रार्धं मस्तके यस्य यस्य भस्मविभूषणम् ।  
तेजसा तस्य देवस्य शान्तिं कुर्वन्तु मे सदा ॥  
  
अपस्मारग्रहास्सर्वे सर्वे चाविज्वरग्रहाः ।  
गर्भबालग्रहा ये तु नानारोगग्रहाश्च ये ॥  
  
अन्तरिक्षे ग्रहा ये तु स्वर्गे ये च ग्रहोत्तमाः ।  
भूपाताले गृहे ये तु ये ग्रहाः सर्वतोदिशम् ॥  
  
कण्ठं यस्य महानीलं भूषणं यस्य पन्नगम्   
तेजसा तस्य देवस्य शान्तिं कुर्वन्तु मे सदा ॥  
  
इति देवादयः सर्वे शिवज्ञानविधायिनः ।  
कुर्वन्तु शान्तिं जगतः शिवभक्तेषु सर्वदा ॥  
  
जयात्मयोगसंस्थाय जय संशुद्धबुद्धये ।  
जयदानैक शूराय जयेशाय नमोऽस्तु ते ॥  
  
जयोत्तमाय देवाय जय कल्याणकारिणे ।  
जयप्रकटदेहाय जयजप्याय ते नमः ॥  
  
जयलक्ष्मी विधानाय जयकान्ति विधायिने ।  
यज वाक्यविधुष्टाया जिनाय नमो नमः ॥  
  
जय त्रिशूलहस्ताय जयखट्वाङ्गधारिणे ।  
जय निर्जितरूपाय जय रूपाय ते नमः ॥  
  
जय कान्तार्धदेहाय जय चन्द्रार्धधारिणे ।  
जय देवादिदेवाय महादेवाय ते नमः ॥  
  
जय त्रिभुवनेशाय जय विख्यातकीर्तये ।  
जय वीराय शर्वाय जय कीर्ते नमोऽस्तु ते ॥  
  
जय निर्मलदेहाय? जय सर्वार्थकारिणे ।  
जय मन्मथनाशाय शानाय नमोस्तु ते ॥  
  
इत्येवं शान्तिकाध्यायं यः पठेच्छृणुयादपि ।  
विधूयसर्वपापानि शिवलोके महीयते ॥  
  
कन्यार्थी लभते कन्यां जयार्थी लभते जयम् ।  
अर्थकामोलभेदर्थं पुत्रकामो लभेत् सुतम् ॥  
  
विद्यार्थी लभते विद्यां योगार्थी योगमाप्नुयात् ।  
गर्भिणी लभते पुत्रं कन्या विन्दति सत्पतिम् ॥  
  
यो यं प्रार्थयते कामं मानवः श्रवणादिह ।  
तत्सर्वं शीघ्रमाप्नोति देवानां च प्रियो भवेत् ॥  
  
श्रुत्वा ध्यायमिदं पुण्यं सङ्ग्रामं प्रविशेन्नृपः ।  
स विजित्यापिताञ्छत्रून् कल्याणैः परिपूर्यते ॥  
  
अक्षयं मोदते कालमतिरस्कृतशासनः ।  
व्याधिभिर्नाभिभूयेत पुत्रपौत्रप्रतिष्ठितः ॥  
  
शान्त्यध्यायमिदं पुण्यं यदुद्दिश्यपठेन्नरः ।  
  
प्। ४१(४४)  
  
तस्य रोगानबाधन्ते वातपित्तादिसम्भवाः ॥  
  
नाकाले मरणं तस्य सर्वैश्चापि न दश्यते ।  
विषं नाक्रमते देहे न जडान्धत्वमूकता ॥  
  
नोपसर्गभयं तस्य न चोत्पातभयं भवेत् ।  
नाभिचारकृतो दोषः विलिप्येत कदाचन ॥  
  
सर्वकामसमृद्धात्मा यः पठेच्च दिने दिने ।  
नित्यमूर्जितसत्वः स्यादज्ञाप्यस्य निवेदनम् ॥  
  
वरेण्यं सर्वतीर्थानां गङ्गादीनां समन्ततः (विशेषतः) ।  
तत्पुण्यं कोटिगुणितं प्राप्नोति श्रवणादिह ॥  
  
दशानां राजसूयानामग्निष्टोमशतस्य च ।  
श्रवणात् फलमाप्नोति कोटि कोटि गुणोत्तरम् ॥  
  
अवध्यः सर्वदेवानामन्येषाञ्च विशेषतः ।  
जीवेद्वर्षशतं साग्रं सर्वव्याधिविवर्जितः ॥  
  
गोघ्नश्चैव कृतघ्नश्च ब्रह्महा गुरुतल्पगः ।  
शरणागतघाती च मित्र विस्रम्यघातकः ॥  
  
कष्टपापसमाचारः पितृहा मातृहा तथा ।  
श्रवणादस्य पापेन मुच्यते सर्वपातकैः ॥  
  
शान्त्यध्यायमिदं पुण्यं न देयं कस्यचित् ।  
दातव्यं शिवभक्तेभ्यः शिवेन कथितं पुरा ॥  
  
सर्वकामसमृद्ध्यर्थं ये पठन्ति दिने दिने ।  
तेभ्यः पुण्यमिदं देयमात्मनः शिवमिच्छता ॥  
  
इति शिवधर्मशास्त्रे षडक्षर शिवार्चन जपोवासफलप्रकरणेन   
सहशान्त्यध्यायष्षट्कः ॥  
  
  
  
अथ सप्तमः  
  
नन्दिकेश्वर उवाच   
  
ये स्मरन्ति सदाकालमीशानं पूजयन्ति ये ।  
रुद्रलोकात् परिभ्रष्टा विज्ञेयास्तेगणेश्वराः ॥  
  
अग्निहोत्रं च वेदाश्च यज्ञाश्च बहुदक्षिणाः ।  
शिवलिङ्गाचनस्यै ते कोट्यंशेनापि नार्हतः ॥  
  
सदा यजति सोयज्ञैस्सदा दानं प्रयच्छति ।  
सदा स वायुभक्षः स्यात् सदा यो वार्चयेच्छिवम् ॥  
  
यः शिवं पूजयेन्नित्यं प्रणमेद्वापि भक्तितः ।  
तस्य योगञ्च मोक्षञ्च शिवः प्रीतः प्रयच्छति ॥  
  
यः कुर्यादर्चनं मासमेकाहारो जितेन्द्रियः ।  
स यत्फलमवाप्नोति न तत् सर्वैर्महामखैः ॥  
  
पौर्णमास्याममावास्या चतुर्दश्यष्टमी तथा (षु च) ।  
स्नापयित्वाम्भसालिङ्गं सर्वयज्ञफलं लभेत् ॥  
  
प्। ४२(४५)  
  
कृष्णपक्षे त्रयोदश्यामुपोष्य परमेश्वरे ।  
प्रातर्मध्याह्नयोः पूजां चतुर्दश्यां समाचरेत् ॥  
  
पञ्चगव्यं सपीत्वादौ हविर्भुञ्जीतवाग्यतः ।  
दशानामश्वमेधानां फलं प्राप्नोति मानवः ॥  
  
पौष्यकृष्णाष्टमी योगे पूजयित्वा च शङ्करम् ।  
प्राप्नोति परमं स्थानं यत्र देवो महेश्वरः ॥  
  
ब्रह्मचारी शुचिर्भूत्वा त्रिसन्ध्यं योऽर्चयेच्छिवम् ।  
ससप्तकुलमुद्धृत्य शिवलोके महीयते ॥  
  
दानोपवासनियमैः पूजा जागरभोजनैः ।  
महास्नानादिविधिना शिवं पर्वसुपूजयेत् ॥  
  
यत्पर्वयावतः कालात् भवत्तत्रार्च्यशङ्करम् ।  
तावत्कालार्चनात्पुण्यं यत्तत्पर्वार्चनाल्लभेत् ॥  
  
तस्मात् पर्वसु यत्नेन यथाविभवविस्तरैः ।  
पूजनीयः शिवो नित्यं महापुण्यजिगीषया ।  
नैरन्तर्येणषण्मासं विधिना पूज्यशङ्करम् ॥  
  
पुण्यं तदेव सकलं लभते विषुवार्चनात् ।  
एवमेव तु विज्ञेयं ग्रहणे चोत्तरायणे ॥  
  
दिनाच्छिद्रेषु सङ्क्रान्तौ षडशीति मुखेषु च ।  
मासैश्चतुर्भिर्यत्पुण्यं विधिना पूज्य शङ्करम् ॥  
  
कार्तिक्यां तल्लभेत्पुण्यं पौर्णमास्यां शिवार्चनात् ।  
पुण्यमेवञ्च फाल्गुन्यामाषाढ्यामेवमेव तु ॥  
  
चातुर्मास्यार्चनं ह्येतत् महापुण्यफलप्रदम् ।  
माघे मासे समुद्युक्तः त्रिसन्ध्यं योऽर्चयेच्छिवम् ॥  
  
लभेत्षाण्मासिकं पुण्यं माघे नैव न संशयः ।  
यथा माघे तथाषाढे मासे चैव तु कार्तिके ॥  
  
त्रिषु पुण्यं समं ज्ञेयं मासे ह्येतेषु यत्कृतम् ।  
चातुर्मास्य कृतं पुण्यं पुष्यमासार्चनाल्लभेत् ॥  
  
चैत्रफाल्गुनयोः पुण्यं द्विमास जनितं भवेत् ।  
चतुर्दश्याममावास्यां पौर्णमास्यां च पाक्षिकम् ॥  
  
पुण्यमष्टगुणं ज्ञेयमष्टम्यां योर्चयेच्छिवम् ।  
यः प्रदद्याद्गवां लक्षं दोग्ध्रीणां वेदपारगे ॥  
  
एकाहं योऽर्चयेल्लिङ्गं तस्य पुण्यं ततोऽधिकम् ।  
मासे मासे तु यो श्नीयात् यावज्जीवं सकृन्नरः ॥  
  
यश्चार्चयेत् सकृल्लिङ्गं सममेतन्नसंशयः ।  
एतेन क्रमयोगेन फलं विद्धि दिने दिने ॥  
  
ज्ञेयं संवत्सरस्यापि यावद्यत्कालमर्चयेत् ।  
  
प्। ४३(४६)  
  
यः पुनस्सङ्गमुत्सृज्य शिवमब्दं प्रपूजयेत् ॥  
  
नैरन्तर्याच्छतगुणं तत्पुण्यं तत्प्रवर्धते ।  
पञ्चाशद्गुणितं पुणमब्दार्धं योऽर्चयेच्छिवम् ॥  
  
ऋतावृतौ तदर्धं स्यान् मासे मासे तदर्धकम् ।  
मासार्धमपि यो लिङ्गं नैरन्तर्येण पूजयेत् ॥  
  
पुरुषोत्तमः सविज्ञेयो नैरन्तर्यं हि दुष्करम् ।  
प्रातरुत्थाय यो लिङ्गं भक्त्यासम्पूजयेच्छिवम् ॥  
  
कपिलानां शतं दत्वा यत्पुण्यं तदवाप्नुयात् ।  
मध्यं दिनकरे प्राप्ते यो लिङ्गं प्रतिपूजयेत् ॥  
  
सम्पूर्णां पृथिवीं दत्वा यत्पुण्यं तदवाप्नुयात् ।  
वारुणी माश्रिते सूर्ये यः शिवं सम्यगर्चयेत् ॥  
  
गवां शतसहस्रस्य दत्तस्य फलमाप्नुयात् ।  
यो लिङ्गमर्धरात्रे तु शुचिः स्नात्वा प्रपूजयेत् ॥  
  
अग्निष्टोमशतस्यासौ धर्मतो लभते फलम् ।  
एवं पर्वसु वेलाषु स्ववेलास्वपि शङ्करम् ॥  
  
सम्पूजयेन्नरो भक्त्या सर्वान्कामानवाप्नुयात् ।  
शिवलिङ्गं महापुण्यं सर्वदेवनमस्कृतम् ॥  
  
यः स्पृशेदपि वा नित्यं न स पापैः प्रलिप्यते ।  
न तद्भूयः प्रपश्यन्ति योनिसङ्कर सङ्कटम् ॥  
  
क्रमान्मोक्षं गमिष्यन्ति ये नरा लिङ्गमाश्रिताः ।  
काञ्चनं मेरुमात्रं च सर्वां दत्वा वसुन्धराम् ॥  
  
सागरानन्नपूर्णांश्च तल्लिङ्गार्चयतुः फलम् ।  
मेरुमन्दरमात्रोऽपि राशिः पापस्य कर्मणाम् ॥   
  
ईश्वरं वैद्यमासाद्य नश्यते दुष्टरोगवत् ।  
शिवार्चनरतो नित्यं महापातकसम्भवैः ॥  
  
दोषैः कृतैर्नलिप्येत पद्मपत्रमिवाम्भसा ।  
छित्वा भित्वा च भूतानि हत्वा सर्वमिदं जगत् ॥  
  
यजेदेकं विरूपाक्षं न स पापैः प्रलिप्यते ।  
सर्वावस्था गतो वापि प्रयान्ति परमां गतिम् (युक्तां वा   
सर्वपातकैः) ॥  
  
(शिवमिष्ट्वा नरः सोऽपि) सरित्समुद्रतीरेषु वनेषु पवनेषु च ।  
गिरिशृङ्गेषु तुङ्गेषु (गह्वरो पवनेषु च) तीर्थायतनसंश्रये ॥  
  
(पुष्करिण्यां तटाकेषु) यत्र वा रमते बुद्धिस्तत्रैव शिवमर्चयेत् ।  
सर्वयज्ञेषु यत्पुण्यं तल्लभेन्नात्र संशयः ॥  
  
यः पुनः स्थानसङ्कल्पमुत्सृज्य शिवमर्चयेत् ।  
सोऽश्वमेधफलं सर्वं लभते नात्र संशयः ॥  
  
प्। ४४(४७)  
  
सोश्वमेधफलं सर्वं लभतेनात्र संशयः ।  
अयं विनापि मन्त्रेण पुण्यराशिः प्रकीर्तितः ॥  
  
स्यादयं मन्त्रसंयुक्तं पुण्यं शतगुणाधिकम् ॥  
तस्मान्मन्त्रेण शर्वाय स्नानगन्धफलादिकम् ॥  
  
क्षितिगोरत्नवस्त्रादि होमाद्यं च निवेदयेत् ।  
ज्ञेयो नमः शिवायेति मन्त्रः सार्वार्च्य साधकः ॥  
  
सर्वमन्त्राधिकश्चायम्मोङ्काराद्यष्षडक्षरः ।  
शिवेनान्तर्बहिर्यस्माद्माप्तं सर्वं चराचरम् ॥  
  
जगदेकं च कुरुते तस्मादोमिति संस्मृतः ।  
अयमर्धश्चतसृभिः मात्राभिः परिगीयते ॥  
  
ब्रह्माहरिश्च रुद्रश्च मात्रास्ति(स्रे)स्य कीर्तिताः ।  
दक्षिणाङ्गोद्भवो ब्रह्मा हरिर्वामाङ्गसम्भवः ॥  
  
हृदयान्नीलरुद्रश्च ब्रह्मविष्णुप्रबोधकः ।  
जगत्सृष्टिकरो ब्रह्मा विष्णुर्लोकविमोहकः ॥  
  
जगत्सृष्टिकरो ब्रह्माविष्णुर्लोकविमोहकः ।  
अनुग्रहपरोनित्यन्नीलरुद्रः शिवात्मकः ॥  
  
त्रिभिरेतैर्जगद्व्याप्तं कारणैरात्मकर्मभिः ।  
तिस्रोमात्राः शिवस्यैताः सर्वलोकप्रपूजिताः ॥  
  
एता एव त्रयोलोकास्त्रयो वेदाग्नयस्तायः ।  
त्रयोगुणास्त्रिवर्गश्च यच्चान्यज्जगतिस्थितम् ॥  
  
अर्धमात्रा परोरुद्रः शिवः कारणकारणम् ।  
तस्मादेतत्समुत्पन्नं जगतः कारणत्रयम् ॥  
  
सर्वज्ञः कारणः शुद्धो नमस्कार महामखः ।  
नमस्कारात्मयज्ञेन तस्मात् सम्पूजये च्छिवम् ॥  
  
अज्ञानमशिवत्वं स्यात् सर्वदुःखालयं यतः ।  
स्वभावात्तदवाप्तं हि तस्माद्रुद्रः परः शिवः ॥  
  
नमः शिवाय शान्ताय कारण त्रय हेतवे ।  
निवेदयामि चात्मानं मत्वैकमनसा पुनः ॥  
  
उक्त्वों नमः शिवायेति मुच्यते सर्वपातकैः ।  
यस्मात्तस्मात्तदामन्त्रमोङ्काराद्यमनुस्मरन् ॥  
  
सर्वदा सर्वकार्येषु क्षुतनिष्ठिवनादिषु ।  
यात्यों नमः शिवायेति शिवमुक्त्वा शिवं पदम् ॥  
  
यः स्वपन् प्रतिबुध्यंश्च प्रयाणान्ते च स स्मरन् ।  
सदों नमः शिवायेति स गच्छेत् परमाङ्गतिम् ॥  
  
शाठ्येनापि नमस्कारः प्रयुक्तः शूलपाणये ।  
संसारस्थूलबन्धानां मुद्वेष्टन करो भवेत् ॥  
  
प्। ४५(४८)  
  
अपवित्रः पवित्रो वा सर्वावस्थां गतोऽपि वा ।  
यः स्मरेद्देवमीशानं न स पापैः प्रलिप्यते ॥  
  
स्मरणादेवरुद्रस्य पापसङ्घात पञ्जरम् ।  
शतधा भेदमायाति गिरिर्वज्रहतो यथा ॥  
  
सर्वेषां शिवभक्तानामरोषार्थ प्रसिद्धये ।  
मन्त्र माह शिवः सारमशेषार्थनिबन्धनम् ॥  
  
सद्बीजं सर्वविद्यानामाद्यं ब्रह्म परात्परम् ।  
सर्वार्थसाधकं मन्त्रं शिवसूत्रं षडक्षरम् ॥  
  
भाष्यमस्यैव सूत्रस्य सर्वज्ञानानि शम्भुना ।  
पश्चात् परापराणीह प्रव्यक्तं गदितानि तु ॥  
  
तस्मादनेनमन्त्रेण प्रकुर्वीत शिवार्चनम् ।  
सन्ध्यायां च जपेदेनं सर्वपापविशुद्धये ॥  
  
गृहाच्छतगुणं पुण्यं सन्ध्यायां च जलाशये ।  
शिवदक्षिणमूर्तौ तु तत्पुण्यमयुताधिकम् ॥  
  
तस्माच्छिवालये सन्ध्यामाचरेच्छान्तमानसः ।  
शिवमन्त्रेणसततं सर्वकामप्रसिद्धये ॥  
  
यस्तुसर्वत्रसम्पूज्य सविशेषं सविस्तरम् ।  
अश्वमेधायुतं पुण्यं लभते नात्रसंशयः ॥  
  
सरित्समुद्रतीरेषु वनेषू पवनेषु च ।  
यस्तमर्चयते भक्त्या तस्य पुण्यं ततोधिकम् ॥  
  
जितेन्द्रियश्शान्तमनाश्शिवमन्त्रेण योऽर्चयेत् ।  
न तस्य शक्यते पुण्यं वक्तुं वर्षशतैरपि ॥  
  
गता वच्छक्यते वक्तुं यस्मिन् देशे वसेदयम् ॥  
  
सोऽपि देशो भवेत्पूतः किं पुनस्तस्य बान्धवाः ।  
येभ्यो यमन्नमश्नाति येस्तस्य परिचारकाः ॥  
  
तेऽपीह तत्समायस्मात् तैर्विनानशिवार्चनम् ॥  
  
न तत्र देशे दुर्भिक्षं न चमरिः प्रवर्तते ।  
नाकाले म्रियते राजा पूज्यते यत्र शङ्करः ॥  
  
यः शिवं पूजयेन्नित्यं मन्त्यजोऽपि जितेन्द्रियः ।  
एवं भावसमायुक्तस्सोऽपि गच्छेत् पराङ्गतिम् ॥  
  
नोपनीत सहस्रेभ्यो ब्रह्मचारी विशिष्यते ।  
ब्रह्मचारीसहस्रेभ्यो वेदाध्यायी विशिष्यते ॥  
  
वेदाध्यायि सहस्रेभ्यो ह्यग्निहोत्री विशिष्यते ।  
अग्निहोत्रिसहस्रेभ्यो यज्ञयाजी विशिष्यते ॥  
  
यज्ञयाजिसहस्रेभ्यो सत्रयाजी विशिष्यते ।  
सत्र याजिसहस्रेभ्यः सर्वविद्यान्तपारगः ॥  
  
प्। ४६(४९)  
  
सर्वविद्यान्तविद्भश्च शिवभक्तो विशिष्यते ।  
तस्मादेवं शिवं भक्त्याभ्यर्चयेच्छान्तमानसः ॥  
  
शिवभक्तो जितक्रोधः शिवज्ञानपरायणः ।  
मैत्रः कारुणिकोयस्तु सप्राप्नोति सदाशिवम् ॥  
  
पुण्यप्रायेषु मैत्र्यैव मुदिता पुण्यशालिषु ।  
अपुण्यवत्सु चोपेक्षा सर्वेषां च वदेच्छिवम् ॥  
  
इत्येवं पञ्चधा चित्तं भावयित्वा यजेच्छिवम् ।  
सम्पूज्यपशुभर्तारं प्रहृष्टेनान्तरात्मना ॥  
  
ध्यानं कुर्याद्ययोद्दिष्टं सर्वपापनिकृन्तनम् ।  
इष्ट्वा तु परयाभक्त्या भगवन्तं त्रिलोचनम् ॥  
  
कृताञ्जलिपुटो भूत्वा स्तोत्रमेतज्जपेन्नरः ।  
नमस्ते ज्ञानरूपाय सर्वज्ञानैक हेतवे ॥  
  
ज्ञानविज्ञानतत्वाय नित्यं ज्ञानतमाय ते ।  
सूक्ष्माय सूक्ष्मरूपाय सूक्ष्मज्ञानैक हेतवे ॥  
  
सूक्ष्माणामपि सूक्ष्माय नमः सूक्ष्मतमायते ।  
दिव्याय दिव्यदिव्याय दिव्यरनयैकहेतवे ।  
दिव्यानामपि दिव्याय नमो दिव्यतमाय ते ॥  
  
पराय परमेशाय परमार्थैक हेतवे ।  
परापरविमुक्ताय नमः परतमाय ते ॥  
  
पूज्याय पूज्य पूज्याय सर्वपूज्यैक हेतवे ।  
पूज्यानामपि पूज्याय नमः पूज्यतमायते ॥  
  
नित्याय नित्यरूपाय नित्यसम्भोग हेतवे ।  
  
नित्यानामपि नित्याय नमो नित्यतमायते ॥  
  
दीप्ताय दीप्तदीप्ताय सर्वदीप्त्येक हेतवे ।  
दिप्तानामपि दीप्ताय नमोदीप्ततमाद्यते ।  
साराय सारभूताय सर्वसारैक हेतवे ॥  
  
साराणामपि साराय नमः सारतमायते ।  
शक्ताय शक्तिरूपाय सर्वशक्त्यैक हेतवे ॥  
  
शक्तानामपि शक्ताय नमः शक्ततमायते ।  
शुद्धाय शुद्धरूपाय सर्वशुद्ध्यैक हेतवे ॥  
  
शुद्धानामपि शुद्धाय नमः शुद्धतमायते ।  
कालाय कालरूपाय सर्वकालैक हेतवे ॥  
  
कालानामपि कालाय नमः कालतमायते ।  
सर्वमन्त्रशरीराय सर्वमन्त्रैकहेतवे ॥  
  
मन्त्राणामपि मन्त्राय नमो मन्त्रतमायते ।  
व्योमप्रमाणरूपाये शानाय नमो नमः ॥  
  
व्योमप्रमाण योगाय पुरुषाय नमो नमः ।  
व्योम प्रमाणभासाया घोराय नमो नमः ॥  
  
प्। ४७(५०)  
  
व्योमप्रमाणवामाय वामेशाय नमोस्तु ते ।  
व्योमप्रमाणभोगाय भोगेशाय नमोस्तु ते ॥  
  
व्योमप्रमाणमोक्षाय मोक्षेशाय नमोऽस्तुते ॥  
  
व्योमप्रमाणविश्वाय विश्वेशाय नमोस्तु ते ॥  
  
एककाय द्विकायाय बहुकायाय ते नमः ।  
कायासङ्ख्येय युक्ताय त्र्यम्बकाय नमो नमः ॥  
  
एकवक्तद्विवक्त्राय बहुवक्त्राय ते नमः ।  
वक्त्रासङ्ख्येययुक्ताय परमेशाय ते नमः ॥  
  
एकजिह्वद्विजिह्वाय बहुजिह्वाय ते नमः ।  
जिह्वासङ्ख्येय युक्तायत्रिणेत्राय नमो नमः ।  
व्योमप्रमाणसत्याया जिताय नमो नमः ॥  
  
व्योमप्रमाणकामाय कामेशाय नमो नमः ।  
व्योमप्रमाणदिव्याय दिव्येशाय नमो नमः ॥  
  
व्योमप्रमाणकालाय कालेशाय नमो नमः ।  
व्योमप्रमाणधर्माय धर्मेशाय नमो नमः ॥  
  
एकदंष्ट्रद्विदंष्ट्राय बहुदंष्ट्राय ते नमः ।  
दंष्ट्रासङ्ख्येय युक्ताय त्र्यम्बकाय नमो नमः ॥  
  
एक कण्ठ द्विकण्ठाय बहुकण्ठाय ते नमः ।  
कण्ठासङ्ख्येय युक्ताय नीलकण्ठाय ते नमः ॥  
  
एक हस्त द्विहस्ताय बहुहस्ताय ते नमः ।  
हस्तासङ्ख्येययुक्ताय नित्यं रुद्राय ते नमः ॥  
  
एकनेत्रद्विनेत्राय बहुनेत्राय ते नमः ।  
नेत्रासङ्ख्येय युक्ताये शानाय नमोऽस्तु ते ॥  
  
नमस्तेऽस्तु महादेव नमस्तेऽस्तु महेश्वर ।  
नमस्तेस्तु महायोगिन् नमस्तेस्तु महाबल ॥  
  
नमस्तेस्तु महेशाय नमस्तेऽस्तु महोत्तम ।  
नमस्तेऽस्तु महारूप नमस्तेऽस्तु सदाशिव ॥  
  
नमस्तेऽस्तु महाशुद्ध नमस्तेऽस्तु सदोज्ज्वल ।  
नमस्तेस्तु महादेव नमस्तेऽस्तु सदा भव ॥  
  
नमस्ते भगवन् शान्त नमस्ते भगवन् ध्रुव ।  
नमस्ते भगवद्दीप्त नमस्ते भगवन् हर ॥  
  
अजिताय नमस्तुभ्यं भस्माङ्गाय नमोस्तु ते ।  
सर्वात्मने नमस्तुभ्यं विश्वेशाय नमोस्तु ते ॥  
  
सर्वज्ञाय नमस्तुभ्यं सर्वाम्भाय नमोस्तु ते ।  
अनन्ताय नमस्तुभ्यमनाथाय नमो नमः(स्तु ते) ॥  
  
प्। ४८(५१)  
  
अव्यक्ताय नमस्तुभ्यं शाश्वताय नमोस्तु ते ।  
सम्पूज्याय नमस्तुभ्यं वरदाय नमोस्तु ते ॥  
  
इति स्तवे न यः कश्चित् संस्तुनोति महेश्वरम् ।  
स विहायाशु पापानि रुद्रलोके महीयते ॥  
  
भोगार्थी लभते भागान् राज्यार्थी राज्यमाप्नुयात् ।  
कन्यार्थी लभते कन्यां योगार्थी योगमाप्नुयात् ॥  
  
मुच्यते व्याधिभी रोगी दुःखी दुःखात् प्रमुच्यते ।  
बन्धनान्मुच्यते बद्धो यशोर्थी कीर्तिमाप्नुयात् ॥  
  
यान् यान् चिन्तयते कामांस्तांस्तान् प्राप्नोति भावितः ।  
शैवं पदमवाप्नोति नित्यं पठति यो नरः ॥  
  
इति श्रीशिवधर्मशास्त्रे दानधर्मोध्यायः सप्तमः ॥  
  
  
  
अथाष्टमः  
  
श्रीनन्दिकेश्वर उवाच  
  
पृथिव्यां यानितीर्थानि पुण्यान्यायतनानि च ।  
लीयन्ते तानि लिङ्गे तु तस्माल्लिङ्गं समर्चयेत् ॥  
  
स स्नातस्सर्वतीर्थेषु स सर्वोपरिसंस्थितः ।  
यः पूजयेन्महापुण्यं लिङ्गं सर्वार्थसिद्धिदम् ॥  
  
शतेन स्थापितं लिङ्गं सहस्रेण न चालयेत् ।  
दुःस्थितं सुस्थितं वापि शिवलिङ्गं न चालयेत् ॥  
  
घृताभिषेकं यः कुर्यात् अहोरात्रं शिवस्य तु ।  
सूक्ष्मद्वारेण कुम्भेन पुष्यमासे समुद्यतः ॥  
  
गीतनृत्तोपचारेण शङ्खवादित्र निस्वनैः ।  
कुर्याज्जागरणं चात्र प्रदीपाद्युपशोभितम् ॥  
  
समस्तपापनिर्मुक्तः समस्तकुलसंयुतः ।  
समस्तकामसम्पूर्णः समस्तगुणसंयुतः ॥  
  
ज्वलद्भिस्समहायानैरसङ्ख्येयैरनुत्तमैः ।  
युक्तः शिवपुरे नित्यं मोदते शिववत् सुखी ॥  
  
ग्रहणे विषुवे चैव पुण्येषु दिवसेषु च ।  
घृताभिषेकं यः कुर्यान्महापुण्यमवाप्नुयात् ॥  
  
घृताभिषेकं यः पश्येदासमाप्ते रूपोषितः ।  
विधूयसर्वपापानि शिवलोकं सगच्छति ॥  
  
एकः पूजयते भक्त्या भक्त्या चान्यः प्रपश्यति ।  
तुल्यमेवफलं ताभ्यां भक्तिरेवात्रकारणम् ॥  
  
यः कुर्यात्पर्वकालेषु महायात्राप्रवर्तनम् ।  
शिवस्य रथयात्रां वा नगरान्तः प्रदक्षिणम् ॥  
  
महाचित्रध्वजैश्छत्रैः किङ्किणीखनान्वितैः ।  
वितानध्वजमालाभिः घण्टाचामरदर्पणैः ॥  
  
प्। ४९(५२)  
  
शङ्खभेर्यादितुमुलैः गीतनाट्यादिसङ्कुलैः ।  
लेख्यैर्दारुमयैर्यन्त्रैर्मातृरक्षोगणादिभिः ॥  
  
उदगाग्नेययन्त्रैश्च बह्वाश्चर्यैरनेकशः ।  
स्त्रीडोलायन्त्रचक्रैश्च महाचक्राष्टलम्बनैः ॥  
  
उदध्यापानखाताद्यै महासत्रसमायुतम् ।  
महाजनपदाकीर्णं यथाविभवविस्तरम् ॥  
  
सर्वदानप्रपुण्यानि सर्वयज्ञफलानि च ।  
अत्युग्रतपसां पुण्यं सर्वतीर्थफलानि च ॥  
  
लब्ध्वानखरः श्रीमान् शिवयात्रा प्रवर्तनात् ।  
शिवलोके महाभोगैः शिववन्मोदतेचिरम् ॥  
  
तस्यान्ते देवराजत्वं सुचिरं कालमाप्नुयात् ।  
जम्बूद्वीपाधिपः श्रीमान् तस्यान्ते स महीपतिः ।  
  
आलिङ्गवेदिपर्यन्तं यो दद्याद् घृतकम्बलम् ।  
घृतधाराफलं तस्य माघे पौर्णे तु पर्वणि ॥  
  
मन्वन्तरशतं साग्रं शिवलोके महीयते ।  
सम्यक् प्रोक्षणकं कृत्वा शिवलोकमवाप्नुयात् ।  
सुरूपः सुभगश्श्रीमान् परिभ्रष्टोऽत्र जायते ॥  
  
रूपं पिष्टमयं कृत्वा त्रिणेत्रं रत्नभूषितम् ।  
श्रुत्वोपवीतसंयुक्तमेकपादं विशेषतः ।  
दन्तेषु मौक्तिकं तस्य प्रवालमधरोष्ठयोः ॥  
  
दद्याद्वज्रं च नेत्राभ्यां वैडूर्यं वाप्यसम्भवे ॥  
  
हेमं रौप्यं च हस्ताभ्यां ताम्रं पादे प्रकल्पयेत् ।  
अण्डजैः फेनजैर्वस्त्रैर्विचित्रैः परिवेष्टयेत् ॥  
  
सुगन्धैश्चित्रवर्णैश्च पुष्पैरपि विभूषयेत् ।  
विविधैः भक्ष्यभोज्याद्यैः बलिं तत्रोपकल्पयेत् ॥  
  
भोजयेच्छिवभक्तांश्च विप्रान् भक्त्या च तर्पयेत् ।  
प्रीयतां मे शिवो नित्यमुक्त्वा चोत्थापयेद् द्विजान् ॥  
  
तैरेवसान्द्रं विप्रेन्द्रैस्तद्रूपन्तु शिवालये ।  
नीत्वा समर्चयेद्वेद्यां शिवलिङ्गसमीपतः ॥  
  
सर्वयज्ञफलं प्राप्य सर्वदानफलानि च ।  
सुरूपो रूपदानेन शिवलोके महीयते ॥  
  
भोजनं घृतसम्पूर्णं मधुनोपरिशोभितम् ।  
दद्यात् कृष्णतिलानां च प्रस्थमेकं च मागधम् ॥  
  
द्विगुणं तण्डुलानाञ्च पृथक्प्रस्थन्तु दापयेत् ।  
गन्धैः पुष्पैस्तथा धूपैः नववस्त्रैश्च वेष्टयेत् ॥  
  
सर्वभक्षान्नपानैश्च बलिं चैव निवेदयेत् ।  
  
प्। ५०(५३)  
  
अर्चयित्वा विधानेन पौर्णमास्यां विशेषतः ।  
युगायुतसहस्राणि शिवलोकेमहीयते ॥  
  
पुण्यक्षयादिहागत्य समृद्धे जायते कुले ।  
मेधावी सुभगः श्रीमान् वेदवेदाङ्गपारगः ।  
ताम्रपात्रं पयः पूर्णं कृत्वा चान्तःस्थकाञ्चनम् ॥  
  
प्रच्छाद्योपरिपद्मेन गन्धपुष्पार्चितं महत् ।  
शिवभक्तं द्विजं सम्यक् भोजयित्वा विधानतः ॥  
  
प्राच्यां समुद्गते सोमे प्रतीच्यां च रवौगते ।  
पौर्णमास्यां सवैशाख्यां गृह्यपात्रं शिवाग्रतः ॥  
  
प्रीयतां मे महादेवः सोममूर्तिर्जगत्पतिः ।  
तस्मैविप्रायतत्पात्रं मर्पयेद्भक्तितश्शनैः ॥  
  
एतत्सोमव्रतं नाम कृत्वा रुद्रान्तिकं व्रजेत् ।  
रुद्रलोकात्परिभ्रष्टो भवेज्जातिस्मरोनरः ।  
पूर्वाभ्यासेन ते नैव पुनः शिवपुरं व्रजेत् ॥  
  
आषाढे पौर्णमास्यां तु शिवं सम्पूज्य यत्नतः(भक्तितः) ।  
उपवीतीसितादद्यात् शिवभक्तांश्च भोजयेत् ॥  
  
पुनरेव च कार्तिक्यां पूज्यशम्भुं क्षमापयेत् ।  
यतीनां दक्षिणां दद्यात् सूत्रवस्त्रादिशोभिताम् ॥  
  
यः कुर्यात् सकृदप्येवं चातुर्मास्य पवित्रकम् ।  
कल्पकोटिशतंसाग्रं शिवलोके महीयते ॥  
  
पुण्यक्षयात्परिभ्रष्टश्चतुर्वेदी प्रजायते ।  
इच्छया वा भवेद्राजा गुणवीर्यसमन्वितः ॥  
  
भूमिदानस्य यत्पुण्यं कन्यादानस्य यत्फलम् ।  
मुखवाद्येन तत्पुण्यमुभयं लभते नरः ॥  
  
तदेव पुण्यगीतस्य नृत्तस्य च विशेषतः ।  
तदेव जयशब्दस्य हस्ततालस्वने तथा ॥  
  
योगां पयस्विनीं दद्यात् तरुणीं वृषसंयुताम् ।  
शिवाय तेन दत्तं स्यात् जगत्सर्वं चराचरम् ॥  
  
वृषभं परिपूर्णाङ्गमुदारञ्च शशिप्रभम् ।  
गोमतीं धूर्वहं वापि यथेष्टं विनिवेदयेत् ॥  
  
यावन्ति देहरोमाणि तत्प्रसूति कुलेषु च ।  
तावन्मृगसहस्राणि शिवलोके महीयते ॥  
  
स्नानाग्निकार्यमुद्दिश्य सुरूपां सुपयस्विनीम् ।  
कुलीनां कपिलां दत्वा दत्तं भवति गोशतम् ॥  
  
भयकान्तार दुर्गेभ्यः कपिलात्रातिमातृवत् ।  
यत्नेन कपिलां तस्मात् शिवाय विनिवेदयेत् ॥  
  
प्। ५१(५४)  
  
शिवस्नानादिकार्यार्थमुत्पन्नं कपिलाघृतम् ।  
तस्मात्तत्रैवसंयोज्य कपिलाशुभमिच्छता ॥  
  
कपिलां यः पिबेच्छूद्रः शिवसंस्कारवर्जितः ।  
सप्रयाति महाघोरं नरकं यातनाकुलम् ।  
हुतशेषं पिबेद्विप्रः स्वर्गास्यादन्यथा पशुः ॥  
  
गाञ्च लभ्यनमस्कृत्य यः कुर्यात्तां प्रदक्षिणम् ।  
प्रदक्षिणी कृता तेन सप्तद्वीपावसुन्धरा ॥  
  
गवां हुङ्कारशब्देन दर्शनस्पर्शनेन च ।  
पापं प्रणश्यते यस्मात् पश्येत् स्पृशेत च ताम् ॥  
  
कुतस्तेषां हि पापानि येषां गृहमलङ्कृतम् ॥  
  
सततं बालवत्साभिर्गोभिः श्रीरिभिरिवस्वयम् ।  
यानि तीर्थानि मेदिन्यामासमुद्रात् समन्ततः ॥  
  
गवां शृङ्गोदकस्नानात् कलां नार्हति षोडशीम् ।  
गवामस्थिनलङ्घेत * * मृतं न वर्जयेत् ॥  
  
यावत् पिबति तद्गन्धं तावत् पुण्यैः प्रपूर्यते ।  
गवां कण्डूयनाद्धूपात् गो प्रदान फलं लभेत् ॥  
  
तुल्यं गो शतदानेन भयरोगादिपालनम् ।  
तृणोदकादि संयुक्तं यः प्रदद्याद्गवादिकम् ॥  
  
स गोमेधसमं पुण्यं लभते नात्र संशयः ।  
बहुनात्र किमुक्तेन गावः पाल्याः प्रयत्नतः ॥  
  
गावो दैन्यात् सदारक्ष्याः पोष्याग्राह्याश्च सर्वदा ।  
ये ताडयन्ति ते पापाः सर्वलोकस्यमातरः ॥  
  
क्रोशयन्ति च सम्मोहात् तैराकृष्टमिदं जगत् ।  
ताडयेद्यदि वा मर्त्यो यश्चाक्रोशेन्नराधमः ॥  
  
नरकाग्नौ स पच्येत गोनिश्वाससमीरिते ।  
सपलाशेन दग्धेन तनुनाशं निवर्तयेत् ॥  
  
गच्छां वेति च तां ब्रूयात् मा मातरितिवारयेत् ।  
हलोत्सर्गं च यः कुर्यात् पक्षयोरुभयोरपि ॥  
  
द्वादश्यां पञ्चदश्यां च चतुर्दश्यष्टमीषु च ।  
तस्य गावो वृषाविष्ण शिवोमाः सर्वदेवताः ॥  
  
शान्तिं जुषन्ति सुप्रीताः स्वर्गमायुर्बलं श्रियम् ।  
दास्यन्ति च सदा नित्यं कल्याणं भद्रमेव च ॥  
  
एवं यो वर्तते गोषु ताडनाक्रोशवर्जितः ।  
महतीं श्रियमाप्नोति रुद्रलोकं स गच्छति ॥  
  
गो ब्राह्मणार्थमुद्युक्तः प्राणैर्यदि वियुज्यते ।  
  
प्। ५२(५५)  
  
प्राप्नोति परमं स्थानं यत्र देवो महेश्वरः ॥  
  
ब्राह्मणांश्चैव गावश्च कुलमेकं द्विधाकृतम् ।  
एकत्रमन्त्रास्तिष्ठन्ति हविरेकत्र तिष्ठति ।  
गोभिर्यज्ञाः प्रवर्तन्ते गोषु देवाः प्रतिष्ठिताः ॥  
  
गोभिर्वेदास्समुत्तीर्णाः सषडङ्गपदक्रमाः ।  
शृङ्गमूले गवां नित्यं ब्रह्माविष्णुश्च संस्थितौ ।  
  
शृङ्गाग्रे सर्वतीर्थानि स्थावराणि चराणि च ।  
शिरोमध्ये महादेवः सर्वदेवपतिः स्थितः ॥  
  
ललाटाग्रे स्थिता देवी नासावंशेषु षण्मुखः ।  
कम्बलाश्वतरौनागौ नासापुटसमाश्रितौ ॥  
  
कर्णयोरश्विनौ देवौ चक्षुषी राशिभास्करौ ।  
दन्तेषु वायवः सर्वे जिह्वायां वरुणः स्थितः ॥  
  
सरस्वती च हुङ्कारे यमयक्षौ तु गण्डयोः ।  
सन्ध्याद्वयं तथोष्ठाभ्यां ग्रीवामिन्द्रः समाश्रितः ॥  
  
ऋक्षाणि ककुदिद्यौश्च साध्यश्चोरस्रिसंस्थितः ।  
चतुष्पात् सकलो धर्मः स्वयं जङ्घासुसंस्थितः ॥  
  
रुद्रैकादशकं पृष्ठे वसवः सन्धिषु स्थिताः ।  
खुरमध्येषु गन्धर्वाः खुराग्रेषु च पन्नगाः ॥  
  
खुराणां पश्चिमाग्रेषु गणोह्यप्ससां स्थितः ।  
रुद्रैकादशकं पृष्ठे वसवः सन्धिषु स्थिताः ॥  
  
श्रोणीतटस्थाः पितरो मातरो योनिमाश्रिताः ।  
आदित्यारश्मयो वालाः पिण्डीभूता व्यवस्थिताः ॥  
  
उदाने पृथिवी सर्वा स शैलवनकानना ।  
साक्षाद् गङ्गा च गोमूत्रे गोमये यमुना स्थिता ।  
अष्टाविंशद्देव कोट्यो रोमकूपेषु संस्थिताः ॥  
  
चत्वारः सागराः पूर्णाः गवां ये च पयोधराः ।  
एतद्वः कथितं सर्वं यथा गोषुप्रतिष्ठितम् ॥  
  
गोषुदत्तं हुतं भुक्तं गोषु सर्वं चराचरम् ।  
तस्माद् गावो न हिंस्याः स्युः पालनीयास्तु सर्वदा ।  
गावः स्तुत्याश्च वन्द्याश्च गावो मां पान्तु नित्यशः ॥  
  
ब्रह्मणा ब्रह्मशब्देन स्तूयते प्रणवेन यः ।  
स शिवः शाश्वतो नित्यं गोषुमारिं व्यपोहति(तु) ॥  
  
योर्च्यते सततं भक्त्या विष्णुना प्रभविष्णुना ।  
स शिवः शाश्वतो देवो गोषुमारीं व्यपोहतु ॥  
  
लम्बोदरेण देवेन गजवक्त्रेण योर्चितः ।  
  
प्। ५३(५६)  
  
स शिवः शास्वतो देवो गोषुमारिं व्यपोहतु ॥  
  
सर्वरोगहरेणापि रविणा यः प्रपूज्यते ।  
स शिवः शाश्वतो देवो गोषुमारीं व्यपोहतु ॥  
  
श्रीमान् यो रुचिराङ्गेण घण्टाकर्णगणेन यः ।  
नित्यं प्रणम्यते भक्त्या हृष्टे नानन्यचेतसा ॥  
  
स शिवः शाश्वतो देवो गोषुमारीं व्यपोहतु ।  
इत्युपद्रवसंयुक्तां गोषुमारीं व्यपोहतु ॥  
  
नित्यं रुद्रबलोपेतो रुद्रशक्ति समन्वितः ।  
घण्टाकर्णगणो देवो गोषुमारिं व्यपोहतु ॥  
  
घण्टाकर्णगणोदेवश्शिवज्ञानविधायकः ।  
शिवतेजोनुभावेन गोषुमारीं व्यपोहतु ॥  
  
शिवाय देवदेवाय महादेवाय भामिने ।  
रुद्राय स्थाणवे नित्यं हरायोग्राय ते नमः ॥  
  
परमेशाय सिद्धाय सर्वसिद्धिप्रदायिने ।  
त्र्यम्बकाय महेशायातिशान्ताय ते नमः ॥  
  
अभिमन्त्र्यसदातोयमेतैर्मन्त्रैर्यथाक्रमम् ।  
प्रोक्षयीत गवां देहं ततश्शान्तिर्भविष्यति ॥  
  
इमां यः पठते गोषु रोगार्तासु विशेषतः ।  
गो सावित्रीं महापुण्यां ततः शान्तिर्भविष्यति ॥  
  
यः समुत्थाय सततं गो सावित्रीमिमां पठेत् ।  
गवां चोत्सर्गकाले तु प्रस्थाने वा समागमे ।  
आयुष्मान् बलवाञ्छ्रीमान् गोमानर्थपतिर्भवेत् ॥  
  
दोहान्ते च शिवस्थानं स गच्छेन्नात्रसंशयः ।  
प्रभूततोयंषु बृहत्तृणेषुसपुङ्गवान्नित्यमरोगवत्साः ।  
चरन्तु गावः सुखिता वनेषुक्षीरं प्रयच्छन्तु सुखं स्वपन्तु ॥  
  
यो लङ्कृत्यशिवायाश्च मुत्तमां विनिवेदयेत् ।  
सोश्वमेधस्य यज्ञस्य फलमष्टगुणं लभेत् ॥  
  
सुविनीतां स्त्रियं वापि पुरुषं वा निवेदयेत् ।  
नरमेधस्य यज्ञस्य फलं षड्गुणमाप्नुयात् ॥  
  
निवेदयी तयो भक्त्या भद्रन्नागमलङ्कृतम् ।  
शिवायपर्वे दिवसे तस्य पुण्यफलं शृणु ॥  
  
मत्तैरैरावतप्रख्यैः गजैर्युक्तैः सुशोभनैः ।  
क्रीडते स महायानैः शतसङ्ख्यैरनेकधा ॥  
  
कल्पकोटिसहस्राणि कल्पकोट्य युतानि च ।  
रुद्रलोके ततश्चान्ते भवेदिन्द्रः सुराधिपः ॥  
  
प्। ५४(५७)  
  
भवेदिन्द्रसमः श्रीमान् रूपवीर्यबलान्वितः ।  
यः शिवायजलोपेतां सर्वसस्य प्ररोहिणीम् ।  
महीं महीपतिर्दद्यात् तस्य पुण्यफलं शृणु ॥  
  
यावद्दण्डा भवेद्भूमिर्मीयमानासमन्ततः ।  
तावत्सकल्पसङ्ख्यानं रुद्रलोके महीयते ॥  
  
एवं सर्वत्रविज्ञेयं फलं दण्ड प्रमाणतः ।  
ग्राम खेटपुरक्षेत्र विषयादि निवेदयेत् ॥  
  
सर्वसस्यफलोपेतं सर्वबाधाविवर्जितम् ।  
ग्रामं शिवाय यो दद्यात् तस्य पुण्यफलं शृणु ॥  
  
सर्वतीर्थेषु यत् पुण्यं सर्वयज्ञेषु यत्फलम् ।  
सर्वदानेषु यत्पुण्यं ग्रामदानेन तद्भवेत् ॥  
  
सूर्यकोटिप्रतीकाशैर्दिव्यस्त्रीकोटिसंयुतै ॥  
  
युगकोटिशतानीकैः सर्वकामसमन्वितैः ॥  
  
विमानैग्रामदानेन त्रिसप्तकुलसंयुतः ।  
यथेष्टमैश्वरे लोके क्रीडते कालमक्षयम् ।  
पुण्यं नगरदानस्य ग्रामदानाच्छताधिकम् ।  
देशदानेन चानन्त्यं न शक्यं तत्प्रकीर्तितुम् ॥  
  
रत्नान्नपानगोश्वद्रिं सर्वं भूमौ प्रजायते ।  
तस्मात् तु भूमिदानेन सर्वदानफलं लभेत् ।  
योन्यदत्तां स्वदत्तां वा हरेद् भूमिं तु मानवः ।  
प्रपच्यतेऽक्षयं कालं नरकेषु क्रमेण सः ॥  
  
सर्वन्तु भूमिहारेण हृतमेव न संशयः ।  
भूमिहर्ता भवेत्तस्मानरकेष्वामहीक्षयात् ॥  
  
देवस्वानिहरन्तीह नरानरकनिर्भयाः ।  
ब्रह्मस्वानि च ये मोहात् पच्यन्ते नरकेषु ते ॥  
  
देव ब्रह्मस्व पुष्टानि वाहनानि महीपतेः ।  
युद्धकाले नारीष्यन्ते सैकताः सेतवो यथा ॥  
  
भूमिप्रदो वसेत् स्वर्गे यावत्कालं च सङ्ख्यया ।  
तस्माच्छतगुणं कालं तद्धृत्वा नरके वसेत् ॥  
  
विंशत्यष्टौ च याः कोट्यो नरकाणां सुदारुणाः ।  
क्रमेण तेषु पच्यन्ते देव ब्रह्मस्व हारिणः ॥  
  
कालान्तेषु समुत्तीर्णा वृक्षकीटादियोनिषु ।  
भ्रमन्ति सुचिरं कालं क्षुत्पिपासादिपीडिताः ॥  
  
एवं भ्रमन्ति सुचिरम् ईश्वरायोपजीविताः ।  
  
प्। ५५(५८)  
  
केनचिच्छिवभक्तेन शिवार्चायतनादिषु ।  
ततो विधूतपात्मानस्तेनराश्शिवतेजसा ॥  
  
दिवं प्रयान्ति सन्त्यज्य शरीरं यातनात्मकम् ॥  
  
इति श्रीशिवधर्मशास्त्रे शिवप्रदानफलोऽष्टमः ॥  
  
  
  
अथ नवमः ॥  
  
श्रीनन्दिकेश्वर उवाच  
  
अतः परमिदं पुण्यं वक्ष्यामि मुनिसत्तम ।  
पुण्यातिशयसंयुक्तं सर्वदेवैरनुष्ठितम् ॥  
  
(वरुणादित्यसोमाग्नि मरुद्धनदनारदैः ।)  
  
विष्णुना ब्रह्मणादेव्या स्कन्देन्द्राभ्यां यमेन च ।  
वरुणादित्यसोमाग्नि मरुद्धनदनारदैः ॥  
  
धर्मश्रीशुक्रनक्षत्र विलोपीतं शनैश्चरैः ।  
विश्वामित्र वसिष्ठात्रिबृहस्पति बुधादिभिः ॥  
  
श्वेतागस्त्यदधीचाद्यैस्सर्वैश्च मुनिपुङ्गवैः ।  
भृङ्गिमातृमहाकाल चण्डेश्वरगणाधिपैः ॥  
  
वृषवासुकि कार्कोट गुलकानन्ततक्षकैः ।  
पद्मशङ्खमहापद्मैरन्यैश्चापि महोरगैः ॥  
  
सिद्धैर्यक्षैः किं पुरुषैर्वसुभिश्च महात्मभिः ।  
अप्सरो दैत्यगन्धर्व रक्षोभूतगणैरपि ॥  
  
शिवागतिर्यथा प्राप्ता सर्वगत्यतिशायिनी ।  
मया चेशप्रसादेन तथा शृणु विधिं परम् ॥  
  
सितचन्दनतोयेन स्नाप्यलिङ्गं प्रलीप्य च ।  
श्वेतैर्विकसितैः पद्मैः सम्पूज्य प्रणिपत्य च ॥  
  
पङ्कजैर्विमलैः सौम्यै विच्छिद्रे पुष्पिते सिते ।  
मध्येकेसरजालस्य स्थाप्यलिङ्गं कनीयसम् ।  
अङ्गुष्ठमात्रं विधिवत् सर्वगन्धमयं शुभम् ॥  
  
स्थाप्य दक्षिणमूर्तौ तु बिल्वपत्रैस्तदर्चयेत् ।  
अगरुं दक्षिणे पार्श्वे पश्चिमे तु मनः शिलाम् ।  
उत्तरे चन्दनं दद्यात् हरितालं च पूर्वतः ॥  
  
कुसुमैश्च सुगन्धैश्च विचित्रैश्चापि पूजयेत् ।  
धूपं कृष्णागरुं दत्वा सघृतं वापि गुग्गुलुम् ॥  
  
वासांसि च सुसूक्ष्माणि विकेशानि निवेदयेत् ।  
पायसं घृतसंयुक्तं घृतधीपांश्च दापयेत् ॥  
  
सर्वं निवेद्यमन्त्रेण ततो गच्छेत् प्रदक्षिणम् ।  
प्रणम्य मूर्ध्ना देवेश मुत्यायान्ते क्षमापयेत् ।  
सर्वोपहारसंयुक्तं तच्चलिङ्गं निवेदयेत् ॥  
  
शिवाय शिवमन्त्रेण दक्षिणामूर्तिमाश्रितः ॥  
  
प्। ५६(५९)  
  
अनेन विधिनादेवाः सर्वे देवत्वमागताः ।  
देवी देवत्वमापन्ना गुहः स्कन्दत्वमागतः ॥  
  
ब्रह्मा ब्रह्मत्वमापन्नो हरिर्विष्णुत्वमागतः ।  
एवं योऽर्चयते नित्यं लिङ्गं सर्वगन्धमयं सकृत् ॥  
  
सर्वपापविनिर्मुक्तः शिवलोके महीयते ॥  
  
एतद्व्रतोत्तमं गुह्यं शिवलिङ्गमहाव्रतम् ॥  
  
भक्तस्य ते समाख्यातं न देयं यस्य कस्यचित् ।  
चिरपर्युषितं माल्यं शिवस्यो(स्या)पनयेत्तु यः ॥   
  
गो सहस्र प्रदानस्य फलं तस्य न संशयः ॥  
  
इति श्रीशिवधर्मशास्त्रे लिङ्गमहाव्रतं नाम नवमोध्यायः ॥  
  
  
  
दशमोध्यायः   
  
नन्दिकेश्वर उवाच  
  
चतुर्दश्यां तथाष्टम्यां पक्षयोः शुक्लकृष्णयोः ।  
योऽब्दमेकं न भुञ्जीत शिवार्चनरतः शुचिः ॥  
  
यत् पुण्यमक्षयं प्रोक्तं सततं रात्रयाजिनाम् ।  
सत्यादिषु च यत्पुण्यं यत्पुण्यमृतुगामिनाम् ।  
अग्निहेत्रे तु यत् पुण्यं यत् पुण्यं यज्ञयाजिनाम् ॥  
  
तत्पुण्यं सकलं तस्य शिवलोकं च गच्छति ।  
पृथिवीं भाजनं कृत्वा भुक्त्वा पर्वसु यत्नतः ॥  
  
अहोरात्रेण चैकेन त्रिरात्रफलमश्नुते ।  
द्वेपञ्चम्यौ तु मासस्य द्वे च पर्तिपदौ नरः ॥  
  
सोपवासः सुगन्धश्च शयीत प्रियया सह ।  
शेते निश्चल चित्तश्च रति प्रीति विवर्जितः ॥  
  
शिवानु स्मृतिशीलश्च तस्य पुण्यफलं शृणु ।  
दिव्यवर्षसहस्रं तु दिव्य वर्षशतं तथा ॥  
  
तपस्तप्तं महत्तेन भवेदेवमसंशयः ॥  
  
शिवभक्ति सुप्रीतात्मा यद्यपि स्यात् सपापकृत् ।  
शिवलोके वसेन्नित्यं शिववत्संवृतोगणैः ॥  
  
कृष्णाष्टम्यां तु नक्तेन या च कृष्णाचतुर्दशी ।  
इह भोगमवाप्नोति परत्र च शिवां गतिम् ॥  
  
योऽब्दमेकं प्रकुर्वीत नक्तं पर्वसु पर्वसु ।  
ब्रह्मचारी जितक्रोधश्शिवार्चाजपतत्परः ॥  
  
संवत्सरान्ते विप्रेन्द्रान् शिवभक्तान् समाधिना ।  
भोजयित्वा ततो ब्रूयात् प्रीयतां भगवाञ्छिवः ॥  
  
भोजयेद्यस्तु विद्वांसं कपालव्रतधारिणम् ।  
भोजितास्तेन देवेश ब्रह्मविष्णुमहेश्वराः ॥  
  
कपालपूर्णमशनं भैक्षं यो यस्य गृह्णते ।  
कुलं तस्योद्धरत्येव दशपूर्वान् दशावरान् ॥  
  
प्। ५७(६०)  
  
पादार्घ्याचमनीयानि गन्धपुष्पैः समन्ततः ।  
अर्चयेद्व्रतिनं दृष्ट्वा पश्चाद्भैक्षेण तर्पयेत् ॥  
  
पूजितैस्तैश्शिवः साक्षात् पूजितो नात्र संशयः ।  
अवमतैरवमतः स्यात् स्वयं वै परमेश्वरः ॥  
  
श्र(शु)द्धया परयायुक्ता कपाले यत्प्रयच्छति ।  
तत् तस्य फलते दानं व्रजेच्छतसहस्रधा ॥  
  
एवं विधिसमायुक्तः शिवलोकं स गच्छति ।  
न च मानुष्यकं लोकमध्रुवं प्राप्नुयान्नरः ॥  
  
उपवासात् परं भैक्षं भैक्षात्परमयाचितम् ।  
अयाचितात् परं नक्तं तस्मान्नक्तेन वर्तयेत् ॥  
  
दैवैर्भक्तन्तु पूर्वाह्णे मध्याह्णे मुनिभिस्तथा ।  
अपराह्णे तु पितृभिः सन्ध्यायां गुह्यकादिभिः ॥  
  
सर्ववेलामतिक्रम्य नक्तमुत्तम भोजनम् ।  
वामाचारो महादेवो नक्तेनोद्धरते नृणाम् ॥  
  
हविष्यं भोजनं स्नानं सत्यमाहारलङ्घनम् ।  
अग्निकार्यमधश्शय्यान्नक्तभोजीसमाचरेत् ॥  
  
कृष्णाष्टम्यां प्रयत्नेन कृत्वा नक्तं विधानतः ।  
मार्गशीर्षस्य मासस्य शङ्करं ह्येवमर्चयेत् ॥  
  
पित्वा शक्त्या तु गोमूत्रमनाहारो निशिस्वपेत् ।  
अतिरात्रस्य यज्ञस्य फलमष्टगुणं लभेत् ॥  
  
माघे माहेश्वरं नाम कृष्णाष्टम्यां प्रपूजयेत् ।  
निशिपीत्वा च गोक्षीरं गोमेधाष्टकमाप्नुयात् ॥  
  
एवं पौष्ये च सम्पूज्य शम्भुनामानमीश्वरम् ।  
कृष्णाष्टम्यां घृतं प्राश्य वाजपेयाष्टकं लभेत् ॥  
  
निशि पीत्वा च गोक्षीरं गोमेधाष्टकमाप्नुयात् ।  
फाल्गुने च महादेवं सम्पूज्य प्राशयेत्तिलान् ॥  
  
राजसूयस्य यज्ञस्य फलमष्टगुणं लभेत् ।  
चैत्रे च स्थाणु नामानं कृष्णाष्टम्यां प्रपूजयेत् ॥  
  
यवांश्च भर्जितान् प्राश्य सोऽश्वमेधाष्टकं लभेत् ।  
वैशाखे शिवनामानमिष्ट्वा रात्रौ कुशोदकम् ।  
पीत्वा पुरुषमेधस्य फलमष्टगुणं लभेत् ॥  
  
ज्येष्ठे पशुपतिं पूज्य गवां शृङ्गोदकं पिबेत् ।  
गवां लक्षप्रदानस्य यत्फलं तदवाप्नुयात् ॥  
  
आषाढे चोग्रनामानमिष्ट्वा प्राश्य च गोमयम् ।  
सौत्रामणेस्तु यज्ञस्य फलमष्टगुणं लभेत् ।  
श्रावणे शर्वनामानमिष्ट्वार्कन्निशि भक्षयेत् ॥  
  
प्। ५८(६१)  
  
वर्षकोटिशतं दिव्यं रुद्रलोके महीयते ।  
मासे भाद्रपदेऽष्टम्यामीश्वरं नाम पूजयेत् ॥  
  
गन्धपुष्पैस्तु रात्रौ तु पीत्वा वै तण्डुलोदकम् ।  
पौण्डरीकस्य यज्ञस्य फलमष्टगुणं लभेत् ॥  
  
कार्तिके रुद्रनामानं सम्पूज्य प्राशयेद्दधि ।  
अग्निष्टोमस्य यज्ञस्य फलमष्टगुणं लभेत् ॥  
  
वर्षान्ते भोजयेद्विप्रान् शिवभक्तिपरायणान् ।  
पायसे घृतसंयुक्तं मधुनासुपरिप्लुतम् ॥  
  
शक्त्या हिरण्यं वासांसि भक्त्यातेभ्यो निवेदयेत् ।  
निवेदयीत रुद्राय गां च कृष्णां पयस्विनीम् ॥  
  
वर्षमेकं चरेदेवं नैरन्तर्येण यो नरः ।  
कृष्णाष्टमीव्रतं नाम तस्य पुण्यफलं शृणु ।  
सर्वपापविनिर्मुक्तः सर्वैश्वर्य समन्वितः ॥  
  
वसेच्छिवपुरे नित्यं नेहयाति कदाचन ।  
पुण्येष्वेवं हि सर्वेषु विषुवग्रहणादिषु ॥  
  
दानोपवासहोमाद्य भक्षयं जायते कृतम् ।  
प्रतिमासं प्रवक्ष्यामि सिव व्रतमनुत्तमम् ॥  
  
धर्मार्थकाममोक्षार्थं नरनार्यादि देहिनाम् ।  
पुष्यमासे तु सम्प्राप्ते यः कुर्यान्नक्तभोजनम् ।  
जितेन्द्रियः सत्यवादी शालिगोधूमगोरसैः ॥  
  
पर्वयोरष्टमीं तस्मादुपवासेन यापयेत् ।  
त्रिसन्ध्यमर्चयेदीशमग्निकार्यञ्च भक्तितः ॥  
  
भूमिशय्या च मासान्ते पौर्णमास्यां घृतादिभिः ।  
कृत्वास्नानं महापूजां शिवमन्त्रैः प्रकल्पयेत् ॥  
  
नैवेद्यं यावकप्रस्थं क्षीरं सिद्धं निवेदयेत् ।  
भोजयेच्च द्विजानष्टौ शिवभक्तान् सदक्षिणम् ॥  
  
दद्याच्छिवायमिथुनं कपिलां वा निवेदयेत् ।  
अलङ्कृतां सुरूपाञ्च तस्य पुण्यफलं शृणु ॥  
  
सूर्यकोटिप्रतीकाशैर्विमानैस्सार्वका(गा)मिकैः ।  
रुद्रकन्यासमाकीर्णैर्महावृषभसंयुतैः ॥  
  
सङ्गीत नृत्तवाद्यैश्चाप्सरोगणशोभितैः(भिः) ।  
दोधूयमानश्चमरैः स्तूयमानः सुरासुरैः ॥  
  
त्रिणेत्रः शूलपाणिश्च शिवैश्वर्यसमन्वितः ।  
या या च्छिवपुरं दिव्यं यत्रास्ते शङ्करः स्वयम् ॥  
  
यावत्तद्रोमसङ्ख्यानं तत्प्रसूतिकुलेषु च ।  
तावद्युगसहस्राणि सुखी शिवपुरे वसेत् ॥  
  
प्। ५९(६२)  
  
एकविंशत्कुलैः सार्धं भोगान् भुक्त्वायथेप्सितान् ।  
ज्ञानयोगं समासाद्य तत्रैव सविमुच्यते ॥  
  
योगाद्दुःखान्तमाप्नोति ज्ञानाद्योगः प्रवर्तते ।  
शिवधर्माद्भवेज्ज्ञानं शिवधर्मः शिवार्चनात् ॥  
  
इत्येष वः समाख्यातः संसारार्णववर्तिनाम् ।  
शिवमोक्षक्रमोपायः शिवार्चननिषेविणाम् ॥  
  
माघमासे तु सम्प्राप्ते यः कुर्यान्नक्तभोजनम् ।  
कृसरं घृतसंयुक्तं भुञ्जानस्संयतेन्द्रियः ॥  
  
सोपवासश्चतुर्दश्यां भवेदुभयपक्षयोः ।  
शिवायपौर्णमास्यां तु प्रदेयं घृतकम्बलम् ॥  
  
कृष्णं गोमिथुनं चात्र सुरूपं विनिवेदयेत् ।  
शेषं कृत्वा यथेद्दिष्टं पूर्वोक्तं लभते फलम् ॥  
  
इन्द्रनीलप्रतीकाशैर्विमानैश्शिखिसंयुतैः ।  
गत्वा शिवपुरं रम्यं भुक्त्वा भोगान् यथेप्सितान् ॥  
  
साम्प्राप्ते फाल्गुने मासे यः कुर्यान्नक्तभोजनम् ।  
श्यामाकक्षीरनीवारैर्जितक्रोधो जितेन्द्रियः ॥  
  
चतुर्दश्यामथाष्टम्यामुपवासरतो भवेत् ।  
पौर्णमास्यां महास्नानं पञ्चगव्यघृतादिभिः ॥  
  
वल्मीकाग्रादि मृद्भिश्च गोमूत्रैर्गोमयादिभिः ।  
त्वग्भिश्च क्षीरवृक्षाणां धातुगन्धादिभिर्भवेत् ।  
दद्याद् गोमिथुनं भक्त्या ताम्राभं परमेष्ठिने ॥  
  
शेषमन्यद्यथोद्दिष्टं कृत्वाप्नोति महत्फलम् ॥  
  
पद्मरागप्रतीकाशैर्विमानैर्मार्गसंयुतैः ।  
गत्वा शिवपुरं रम्यं पूर्वोक्तान् लभते गुणान् ॥  
  
चैत्रमासे शुभे प्राप्ते यः कुर्यान्नक्तभोजनम् ।  
पौष्टिकं पयसायुक्तं भुञ्जानः संयतेन्द्रियः ॥  
  
दद्याद्गोमिथुनं चात्र पाटलं समलङ्कृतम् ।  
शिवाय तत् सुरूपञ्च शेषं पूर्ववदाचरेत् ॥  
  
प्राणान्ते च परं स्थानं प्रयाति शिववद्वशी ।  
स्वच्छमौक्तिकसङ्काशैरिन्द्रनीलोपशोभितैः ॥  
  
जीवं जीवकसंयुक्तैर्विमानैः सुमनोरमैः ।  
वैशाखमासे सम्प्राप्ते यः कुर्यान्नक्तभोजनम् ॥  
  
शाल्यन्नं पयसायुक्तं भुञ्जानः संयतेन्द्रियः ।  
गोष्ठशायी शिवध्यायी निशायामेववस्त्रयुक् ॥  
  
नियमं च यथोद्दिष्टं सामान्यं सर्वमाचरेत् ।  
इन्द्रनीलप्रतीकाशै विमानैस्सार्वकामिकैः ॥  
  
प्। ६०(६३)  
  
गत्वा शिवपुरं दिव्यं मोदते कालमक्षयम् ।  
वैशाखे पौर्णमाष्यां तु कुर्यात् स्नानं घृतादिभिः ॥  
  
शिवालयं कृतं दद्यात् श्वेतं गोमिथुनं शुभम् ।  
हंस कुन्देन्दु सङ्काशैर्विमानैस्समलङ्कृतम् ॥  
  
सुश्वेतवृषभासक्तैः प्रयाति शिवमन्दिरम् ।  
सर्वातिशययुक्ताभिः स्त्रीभिस्सम्परिवारितः ॥  
  
नीलोत्पलसुगन्धाभिः क्रीडते कालमक्षयम् ।  
ज्येष्ठमासे तु सम्प्राप्ते यः कुर्यान्नक्तभोजनम् ॥  
  
शाल्यन्नं पयसाधौतमजाक्षीरेणसंयुतम् ।  
निराशनं निशार्धं स्याद् दिवागां समनु व्रजेत् ॥  
  
हितकारी गवां नित्यमहङ्कारविवर्जितः ।  
पौर्णमाष्यां च पूर्वोक्तं कुर्यात्स्नानादिकं विधिम् ॥  
  
देयं गो मिथुनं चात्र धूम्रवर्णमलङ्कृतम् ।  
नीलोत्पलदलप्रख्यैर्महायानैरनौपमैः ॥  
  
महासिंहनिबद्धैश्च क्रीडते कालमक्षयम् ।  
आषाढे मासिसम्प्राप्ते यः कुर्यान्नक्तभोजनम् ॥  
  
गुलखण्डाज्यसम्मिश्रं सक्तुमद्यात्सगोरसैः ।  
दद्याद् गोमिथुनं गौरं शिवायालङ्कृतं शुभम् ॥  
  
सामान्यं च विधिं सर्वं प्रकुर्यात् प्राक्प्रचोदितम् ।  
शुद्धस्फटिकसङ्काशैर्यानैस्सारसवाहनैः ॥  
  
अणिमादिगुणैर्युक्तः शिववद्विचरेदयम् ।  
सम्प्राप्ते श्रावणेमासि यः कुर्यान्नक्तभोजनम् ॥  
  
क्षीरषष्टिकभक्तेन सर्वभूतहितेरतः ।  
श्वेताग्रपादपौण्ड्रञ्च दद्याद् गोमिथुनं शिवे ॥  
  
सामान्यमखिलं कुर्यात् विधानं यत्प्रकीर्तितम् ।  
सुविचित्रैर्महायानैर्विचित्रैश्च नियोजितैः ॥  
  
गत्वा शिवपुरं दिव्यं पूर्वोक्ताल्लꣳभते गुणान् ।  
प्राप्तेभाद्रपदे मासि यः कुर्यान्नक्तभोजनम् ॥  
  
हुतशेषहविर्भोजी वृक्षमूलाश्रितो दिवा ।  
रात्रौ चायतने सुप्त्वा सर्वभूतानुकम्पकः ॥  
  
नीलस्कन्धं वृषङ्गाञ्च शिवाय विनिवेदयेत् ।  
दिवाकरकरप्रख्यैर्वज्रवैडूर्यशोभितैः ॥  
  
चक्रवाकसमायुक्तैर्विमानैस्सर्वकामिकैः ।  
गत्वा शिवपुरं दिव्यमरासुरवन्दितम् ॥  
  
क्रीडते स महातेजा भोगैर्यावदाभूतसम्प्लवम् ।  
श्रीमदाश्वयुजेमासि यः कुर्यान्नक्तभोजनम् ॥  
  
प्। ६१(६४)  
  
घृताशनं प्रयुञ्जानः प्रसन्नात्माजितेन्द्रियः ।  
वृषभं नीलकण्ठाभमुरोदेशे समुन्नतम् ॥  
  
विमुच्यदद्याद्रूद्राय गामेकां समलङ्कृताम् ।  
विधिशेषमशेषेण पूर्वोक्तञ्च समाचरेत् ॥  
  
प्रयाणान्ते शिवस्थानं प्रयाति शिववद्वशी ।  
स्वच्छमौक्तिकसङ्काशैर्विमानैस्सार्वकामिकैः ॥  
  
जीवं जीवकसंयुक्तैरिन्द्रनीलोपशोभितैः ।  
गत्वा शिवपुरं शैवं पूर्वोक्ताल्लꣳभते गुणान् ॥  
  
शुशुभे कार्तिकेमासि यः कुर्यान्नक्तभोजनम् ।  
क्षीरादन्नं प्रभुञ्जानः सत्यवादी जितेन्द्रियः ॥  
  
दद्याद्गोमिथुनं चापि कपिलाज्वलनप्रभम् ।  
पूर्वोक्तं च विधिं कुर्याच्छिवतुल्यगुणो भवेत् ॥  
  
कल्पानलशिखा प्रख्यैर्महायानैर्मनोरमैः ।  
महासिंहकृताटोपैश्शिववच्चष्टते वशी ।  
  
मार्गशीर्षे शुभेमासे यः कुर्यान्नक्तभोजनम् ।  
यवान्नं पयसायुक्तं भुञ्जानस्संयतेन्द्रियः ॥  
  
दद्याद् गो मिथुनं दिव्यं पाण्डरं समलङ्कृतम् ।  
शिवाय सर्वं पूर्वोक्तं विधानं समुपाचरेत् ॥  
  
श्वेतपद्मसमैर्यानैः श्वेताश्ववरसंयुतैः ।  
गत्वा शिवपुरं दिव्यं शिवतुल्यबलो भवेत् ॥  
  
अहिंसासत्यमस्तेयं ब्रह्मचर्यं क्षमाशमः ।  
त्रिःस्नानञ्चाग्निहोत्रं च भूशय्या नक्तभोजनम् ॥  
  
पक्षयोरूपवासेन चतुर्दश्यष्टमीं वसेत् ।  
इत्येवमादि नियमा नाचरेच्च शिवं प्रति ।  
शिवभक्ता च या नारी ध्रुवं सा पुरुषो भवेत् ॥  
  
स्त्रीत्वमप्युत्तमं सा चेत् काङ्क्षते शृणु तद्व्रतम् ।  
उमामहेश्वरं नाम सदा प्रीति विवर्धनम् ॥  
  
अवियोगकरं शान्तं धर्मकामार्थसाधनम् ।  
पौर्णमास्याममावस्यां चतुर्दश्यष्टमीषु च ॥  
  
नक्तमब्दं प्रकुर्वीत हविष्यं ब्रहमचारिणी ॥  
  
उमामहेश्वरप्रख्यं हैमं कृत्वा सुशोभनम् ।  
राजतं वाथवर्षान्ते स्नापयित्वा घृतादिभिः ॥  
  
गन्धमाल्यैरलङ्कृत्य वस्त्रयुग्मैः सुशोभनैः ।  
भक्ष्यैर्भोज्यैरशेषैश्च वितानध्वजचामरैः ॥  
  
भोजयेच्छिवभक्तांश्च दीनानाथांश्च भोजयेत् (तर्पयेत्) ।  
स्वशक्त्यादक्षिणां दत्वा शिवमन्तेक्षमापयेत् ॥  
  
प्। ६२(६५)  
  
ताम्रकांस्यादिपात्रं वा सितवस्त्रावकुण्ठितम् ।  
कृत्वाचायतनं मध्ये प्रतिमामुपकल्पयेत् ॥  
  
शिरसा धार्यतत्पात्रं वितानच्छत्रशोभितम् ।  
ध्वजशङ्खादिविभवैः शिवस्यायतनं नयेत् ॥  
  
लिङ्गमूर्तेर्महेशस्य व्रतमेतन्निवेदयेत् ।  
तद्वेद्यां स्थापयेत्पात्रं रूपशोभा समन्वितम् ॥  
  
ततः प्रदक्षिणी कृत्य प्रणिपत्यक्षमापयेत् ।  
समाप्यैवं व्रतं पुण्यं शृणुयावत्फलं लभेत् ॥  
  
द्वादशादित्यसङ्काशैर्विमानैस्सर्वकामिकैः ।  
यथेष्टमैश्वरे लोके रुद्रैः सार्धं प्रमोदते ॥  
  
कल्पकोटिसहस्राणि कल्पकोटि शतानि च ।  
सा तस्यान्ते महाभोगैर्विष्णुलोके महीयते ॥  
  
ततः कर्मावशेषेण सर्वकामसमन्विता ।  
ब्रह्मलोकं समासाद्य परमंसुखमाप्नुयात् ॥  
  
ब्रह्मलोकात्परिभ्रष्टा श्रीरिवप्रतिपूजिता ।  
प्राजापत्यमवाप्नोति लोकं लोकनमस्कृता ॥  
  
भोगांस्तनसुखं भुक्त्वा सोमलोके वसेत् सुखम् ।  
सोमादैन्द्रं पुनर्लोकमासाद्यैन्द्रं पतिं लभेत् ॥  
  
इन्द्रलोकाच्चगान्धर्वं सालोक्यं प्राप्यमोदते ।  
गन्धर्वराजपतिना सार्धं भोगैरनेकधा ॥  
  
महारत्नप्रभैर्दीप्तैरूपशोभितमद्भुतम् ।  
यक्षलोकं च सम्प्राप्य यथाकामं प्रमोदते ॥  
  
यक्षलोकपरिभ्रष्टा क्रीडते मेरुमूर्धनि ।  
स्थानानि लोकपालानां क्रमादागत्यमोदते ॥  
  
आलोकालोकपर्यन्ते सर्वस्मिन् क्षितिमण्डले ।  
यत्र क्वचित् सुखं दिव्यं तदशेषमवाप्नुयात् ॥  
  
एवं सा सर्वलोकेषु भोगान् भुक्त्वा यथेप्सितान् ।  
क्रमादागत्यलोकेऽस्मिन् राजानं पतिमाप्नुयात् ॥  
  
युवानं रूपसम्पन्नमशेषपृथिवीपतिम् ।  
धर्मकामार्थमोक्षज्ञमित्थमासाद्यमोदते ॥  
  
ततः सा धर्मशेषेण भवतीश्वरभाविता ।  
स्वकर्मवासनायोगात् पुनः प्रारभते शुभम् ॥  
  
शुभाच्च पुनरप्येवं यात्यायति सहस्रशः ।  
यावन्नाप्नोतिनिर्वेदं तावद्भ्रमति कर्मणा ॥  
  
यावद्विवेकोवैराग्यं वैराग्याज्ज्ञानसम्भवः ।  
ज्ञानात् प्रवर्तते योगो योगाद् दुःखान्तमाप्नुयात् ॥  
  
प्। ६३(६६)  
  
याष्टम्यां च चतुर्दश्यां नियता ब्रह्मचारिणी ।  
वर्षमेकं न भुञ्जीयात् महाभोगजिहीर्षया ॥  
  
वर्षान्ते प्रतिमां कृत्वा पूर्ववद्विधिमाचरेत् ।  
स्नानाद्यत्तद्व्रतं प्राप्ता पूर्वोक्तान् लभते गुणान् ॥  
  
जाम्बूनदमयैर्यानैश्चतुर्द्वारैरलङ्कृतैः ।  
गत्वा शिवपुरं दिव्यमक्षयं भोगमाप्नुयात् ॥  
  
शिवादिसर्वलोकेषु भोगान् भुक्त्वा यथेसितान् ।  
क्रमादागत्यलोकेऽस्मिन्राजानं पतिमाप्नुयात् ॥  
  
यातामुपवसेदब्दं कृष्णामेकां पतिमाप्नुयात् ॥  
  
यातामुपवसेदब्दं कृष्णामेकां चतुर्दशीम् ।  
वर्षान्ते प्रतिमां कृत्वा शालिपिष्टमयीं शुभाम् ॥  
  
पीतानुलेपनैर्माल्यैः पीतवस्त्रैश्च पूजयेत् ।  
पूर्वोक्तमखिलं कृत्वा शिवाय विनिवेदयेत् ।  
सप्तभूमैर्महायानैस्तप्तचामीकरप्रभैः ।  
युगकोटिशतं साग्रं शिवलोके महीयते ॥  
  
शिवादिसर्वलोकेषु भोगान् भुक्त्वा यथेप्सितान् ।  
क्रमादागत्य लोकेऽस्मिन् यथेष्टं पतिमाप्नुयात् ॥  
  
यामावास्यां निराहारा भवेदब्दं सुयान्त्रित ।  
शूलं पिष्टमयं कृत्वा वर्षान्ते विनिवेदयेत् ।  
शिवाय राजतं पद्मं सुवर्णकृतकर्णिकम् ।  
भक्त्या विन्यस्य तन्मूर्ध्नि शेषं पूर्ववदाचरेत् ॥  
  
कामतोऽपि कृतं पापं ब्रूणहत्यादियत्कृतम् ।  
तत्सर्वं शूलदानेन भिन्द्यान्नारी न संशयः ॥  
  
महापद्मविमानेन नरनारी समाकुलम् (समन्विता) ।  
युगकोटिशतं साग्रं शिवलोके महीयते ।  
शिवलोकादि लोकेषु भुक्त्वा भोगान् यथेप्सितान् ॥  
  
इमं लोके क्रमात् प्राप्य राजानं पतिमाप्नुयात् ।  
पौर्णमास्यामुपवसेदब्दमेकं दृढव्रता ।  
वर्षान्ते सर्वगन्धाढ्यां प्रतिमां विनिवेदयेत् ॥  
  
सुविचित्रैर्महायानैर्दिव्यगन्धमयैः शुभैः ।  
युगकोटिशतं साग्रं शिवलोके महीयते ।  
यथेष्टमैश्वरे लोके भुक्त्वाभोगानशेषतः ॥  
  
क्रमादागत्यलोकेऽस्मिन् राजानं पतिमाप्नुयात् ।  
या कार्तिकं शुभं मासं मेकभुक्तेन यापयेत् ॥  
  
क्षमाहिंसादि नियमैः संयुक्ताब्रह्मचारिणी ।  
गुलाज्यमिश्रं पिण्याकं मासान्ते विनिवेदयेत् ॥  
  
प्। ६४(६७)  
  
अष्टम्यां च चतुर्दश्याम्मुपवासरता भवेत् ॥  
  
इन्द्रनीलप्रतीकाशैर्विमानैस्सार्वकामिकैः ।  
वर्षायुतशतं साग्रं शिवलोके महीयते ।  
यथावत्सर्वलोकेषु भोगानासाद्य सर्वतः ।  
क्रमादागत्यलोकेष्मिन् यथेष्टं प्रतिमाप्नुयात् ॥  
  
इत्येवं सर्वमासेषु विधिस्तुल्यः प्रकीर्तितः ।  
एकभुक्तोपवासस्य फलं च सदृशं विदुः ॥  
  
क्षमासत्यं दयादानं शौचमिन्द्रियनिग्रहः ।  
शिवपूजाग्निहवनं सन्तोषास्तेय भावनम् ॥  
  
सर्वव्रतेष्वयं धर्मः सामान्याद्दशधा स्मृतः ।  
विशेषमपि वक्ष्यामि प्रतिमासं व्रतं प्रति ॥  
  
मार्गशीर्षे शुभेमासे वृषभं पिष्टनिर्मितम् ।  
गन्धमाल्यैरलङ्कृत्य शिवाय विनिवेदयेत् ॥  
  
वृषयुक्तैर्महायानैर्वरभोगसमन्वितैः ।  
वर्षायुतशतं साग्रं शिवलोके महीयते ॥  
  
सर्वदेवनिकायेषु सम्प्राप्यविपुलं सुखम् ।  
क्रमादागत्यलोकेऽस्मिन् राजानं पतिमाप्नुयात् ॥  
  
पौष्यमासे पिनाकं तु गन्धमाल्यैरलङ्कृतम् ।  
ताम्रकांस्यादिपात्रे वा कृत्वा दद्यात् पिनाकिने ॥  
  
महापुष्पकयानेन दिव्यगन्धप्रवाहिना ।  
वर्षायुतशतं साग्रं रुद्रलोके महीयते ।  
भुक्त्वा तु विपुलान् भोगान् अशेषपुरसम्भवान् ।  
सम्प्राप्यैवं क्रमाल्लोकान् यथेष्टं पतिमाप्नुयात् ॥  
  
माघेरथं चाश्वयुक्तं गन्धमाल्यानुशोभितम् ।  
पिष्टलिङ्गसमायुक्तं कृत्वा यतनमानयेत् ॥  
  
महारथोपमैर्यानैः श्वेताश्ववरसंयुतैः ।  
वर्षायुतशतं साग्रं शिवलोकेमहीयते ॥  
  
सर्वामरनिकायेषु प्राप्यभोगान् यथेप्सितान् ।  
क्रमादागत्य लोकेऽमिन् यथेष्टं पतिमाप्नुयात् ॥  
  
फाल्गुने प्रतिमां पैष्टीं कृत्वा नृतसमन्विताम् ।  
गन्धमाल्यैरलङ्कृत्य स्थापयेदीश्वरालये ॥  
  
यानैरप्रतिमैर्दिव्यैर्गेयनाट्यसमन्वितैः ।  
कुलैर्वर्षायुतं साग्रं शिवलोके महीयते ॥  
  
सर्वामरनिकायेषु प्राप्यभोगात् सुदुर्लभान् ।  
सम्प्राप्तेऽस्मिन् क्रमाल्लोके यथेष्टं पतिमाप्नुयात् ॥  
  
चैत्रे भवं कुमारं च कृत्वा पैष्टमलङ्कृतम् ।  
स्थाप्यपात्र्यां यथोक्तायां मानयेच्छिवमन्दिरम् ॥  
  
प्। ६५(६८)  
  
शरदिन्दुप्रतीकाशैर्विमानैः सार्वकामिकैः ।  
वर्षायुतशतं साग्रं शिवलोके महीयते ॥  
कर्मक्षयादिहागत्य पुत्रपौत्रसमन्विता ।  
अभीष्टं पतिमाप्नोति लभेद्भोगान् सुदुर्लभान् ॥  
  
तण्डुलाढकपिष्टेन कृत्वाकैलासपर्वतम् ।  
ईश्वरोमासमायुक्तं सर्वधातुविभूषितम् ॥  
  
कन्दरैर्निचितं(च्छीद्रै)चित्रैर्लवणप्रस्तसंयुतम् ।  
सर्वरत्नसमायुक्तं स्थापयेदीश्वरालये ॥  
  
कैलासव्रतमित्येवं वैशाखे या समाचरेत् ।  
कैलासकल्पैस्साधारैश्शिवलोके महीयते ॥  
  
शिवादिसर्वलोकेषु भुक्त्वाभोगानशेषतः ।  
क्रमादागत्यलोकेऽस्मिन् नगेन्द्रेमोदते चिरम् ॥  
  
लिङ्गं पिष्टमयं कृत्वा ज्येष्ठमासे सवैदिकम् ।  
भक्त्या सम्पूज्यगन्धाद्यैर्वस्त्रयुग्मेन वेष्टयेत् ॥  
  
उपशोभाविशेषैश्च तत्र जागरमाचरेत् ।  
प्रतिपात्रे प्रतिपाद्यैर्नीत्वा चायतनेन्यसेत् ॥  
  
शुद्धस्फटिकसङ्काशैर्विमानैस्सार्वकामिकैः ।  
वर्षकोट्यायुतं दिव्यं रुद्रलोके महीयते ॥  
  
भुक्त्वा भोगान् यथाकाममशेषपुरसम्भवान् ।  
क्रमादागत्यलोकेऽस्मिन् राजानं पतिमाप्नुयात् ।  
गृहं पिष्टमयं कृत्वा चाषाढे सप्तभूमिकम् ॥  
  
सर्वबीजरसैश्चापि सम्पूर्णं शुभलक्षणम् ।  
गृहोपकरणैर्युक्तं मुसलोलूखवादिभिः ॥  
  
सर्वरत्नादिभिश्चान्यैर्दासी शय्याद्यलङ्कृतैः ।  
एतैः पिष्टमयैः सर्वैः प्रदीपाद्युपशोभितैः ।  
सर्वभक्ष्यसमायुक्तं गन्धमाल्यैरलङ्कृतम् ॥  
  
कृष्णरक्तसितैः पीतैर्ध्वजवस्त्रोपशोभितम् ।  
चतुर्विधेन चरुणा संयुक्तं सर्वपैस्तथा ॥  
  
आषाढे पौर्णमास्यां तु गृहं स्थाप्य शिवाग्रतः ।  
सर्वोपकरणोपेतं प्रणिपत्यन्यवेदयेत् ॥  
  
सप्तभौमैर्महायानैः सर्वभोगपरिप्लुतैः ।  
वर्षकोटिशतं साग्रं शिवलोके महीयते ॥  
  
भुक्त्वा तु विपुलान् भोगान् सर्वलोकेष्वनुत्तमान् ।  
प्राप्नोति सर्वभोगाढ्यं सप्तभौमं गृहं भुवि ॥  
  
सर्वधातु समाकीर्णं विचित्रध्वजशोभितम् ।  
निवेदयीत शर्वाय श्रावणे तिलपर्वतम् ॥  
  
प्। ६६(६९)  
  
स्वच्छेन्द्रनीलसङ्काशैर्यानैरप्रतिमैः शुभैः ।  
वर्षकोटिशतं दिव्यं रुद्रलोकेमहीयते ॥  
  
सम्प्राप्यविविधान् भोगान् मनसश्च यथेप्सितान् ।  
क्रमाल्लोकमिमं प्राप्य राजानं पतिमाप्नुयात् ॥  
  
कृत्वा भाद्रपदे मासे शोभनं शालिपर्वतम् ।  
सुवर्णवस्त्रसंयुक्तं शिवायविनिवेदयेत् ॥  
  
सचित्रैर्महायानैस्सर्वभोगसमन्वितैः ।  
वर्षकोटिशतं साग्रं रुद्रलोकेमहीयते ॥  
  
सम्प्राप्यविविधान् भोगाननेकपुरसम्भवान् ।  
क्रमादागत्यलोकेऽस्मिन् राजानं पतिमाप्नुयात् ॥  
  
कृत्वा चाश्वयुजे मासि विपुलं धान्यपर्वतम् ।  
सुवर्णं वस्त्रसंयुक्तं शिवाय विनिवेदयेत् ॥  
  
सुविचित्रैर्महायानैर्वरभोगसमन्वितैः ।  
वर्षकोटिसहस्राणि रुद्रलोके महीयते ॥  
  
रुद्रलोकादिलोकेषु भुक्त्वाभोगान्यथेप्सया ।  
सम्प्राप्तास्मिन् क्रमाल्लोकान् राजानं पतिमाप्नुयात् ॥  
  
धनधान्यादिसंयुक्तं सर्वबीजरसान्वितम् ।(दिभिः)  
  
सर्वधातु समायुक्तं सर्वरत्नोपशोभितम् ।  
शृङ्गैश्चतुर्भिस्संयुक्तं वितानच्छत्रशोभितम् ॥  
  
गन्धमाल्यैश्च धूपैश्च प्रदीपैश्चोपशोभितम् ।  
विविधैर्गीतवृत्तैश्च शङ्खवीणादिभिः स्वनैः ॥  
  
ब्रह्मघोषैस्तथा पुण्यैर्मङ्गलैश्च विशेषतः ।  
महाध्वजाष्टभिर्युक्तं नानाकुसुममण्डितम् ॥  
  
नगेन्द्रं मेरुनामानं त्रैलोक्याधारमुत्तमम् ।  
तस्य मूर्ध्निशिवं कुर्यात् सर्वदेवसमायुतम् ॥  
  
दैत्यगन्धर्वसिद्धैश्च सुरभूतगणैस्तथा ।  
विद्याधराप्सरोनागैः ऋषिभिश्च विशेषतः ॥  
  
शालिपिष्टमयं सर्वं रूपं कुर्याद्विचक्षणः ।  
देवस्य दक्षिणे हस्ते शूलं त्रिदशपूजितम् ॥  
  
एवं सर्वेषु देवेषु कुर्यादस्त्राण्यथाक्रमात् ॥  
  
शिवस्य महतीं पूजां कुर्याच्चरुसमन्वितम् ।  
पूजयेत् सर्वदेवांश्च दशदिक्षुबलिं हरेत् ॥  
  
द्विजांश्च भोजयेत्सर्वान् शिवभक्तान् सदक्षिणम् ।  
दीक्षितान् व्रतिनश्चान्यानमुगम्यतु साधकान् ॥  
  
आचार्यानुमते साध्वी नमेन्मेरुमुपस्थितम् ।  
सर्वारम्भसमायुक्तं यथाविभवविस्तरम्(कल्पितम्) ॥  
  
निवेदयीत रुद्राय कार्तिकेनगमुत्तमम् ।  
या कुर्यात् सकृदप्येवं तस्याः पुण्यफलं शृणु ॥  
  
प्। ६७(७०)  
  
सर्वागमेषु यत्पुण्यं कथितं मुनिभिः पुरः ।  
तत्पुण्यं कोटिगुणीतं माप्नुयात् सा न संशयः ॥  
  
महारत्नप्रभैर्यानैस्सर्वकामसमन्वितैः ।  
नृत्तगीतादिवाद्यैश्चाप्सरोगणसेवितैः(शोभितैः) ॥  
  
सूर्यकोटिसमप्रख्यैर्विमानैर्मेरुसन्निभैः ।  
नरनारीसमाकीर्णैर्दिव्यगन्धवहैः शुभैः ॥  
  
देवदानवगन्धर्वैः स्तूयमाना गणाधिपैः ।  
स्वच्छन्दा सर्वगाभूत्वा प्रयातीश्वरमन्दिरम् ॥  
  
कल्पकोटिशतं दिव्यं मोदते सा महातपाः ।  
एवं सर्वेषु लोकेषु भोगान् भुक्त्वा यथेप्सितान् ॥  
  
पुण्यक्षयादिहागत्य महीपाल प्रिया भवेत् ।  
सुरूपा सुभगा नित्यं भवेदीश्वरभाविता ॥  
  
यद्यत्कार्यं समुद्दिश्य नरनारीनपुंसकाः ।  
पूजयन्ति शिवं भक्त्या तत्तदेवाशु जायते ॥  
  
मृण्मयं दारुजं शैलं पैष्टिकं वा सुकलिमतम् ।  
कृत्वा गृहं महं वापि यथा विभवसम्भवम् ॥  
  
सर्वोपकरणोपेतं सर्वधान्यैः प्रपूरितम् ।  
शिवायेत्थं गृहं दत्वा सर्वकामानवाप्नुयात् ॥  
  
उक्त्वैकभक्तं हेमन्ते मासमेकं सुयन्त्रिता ।  
मासान्ते च रथं कृत्वा चित्रवस्त्रोपशोभितम् ॥  
  
श्वेतैश्चतुर्भिस्संयुक्तं वृषभैस्समलङ्कृतम् ।  
शोभितं ध्वजयूपाद्यैः छत्रचामरदर्पणैः ।  
तण्डुलाढकपिष्ठेन कृत्वा लिङ्गं स वैदिकम् ॥  
  
विन्यस्य रथमध्ये तु पूजयेत् कृतलक्षणम् ।  
तद्रात्रौ रथमार्गेण शङ्खभेर्यादिभिः स्वनैः ॥  
  
भ्रामयित्वा शनैः पश्चाच्छिवायतनमाप्नुयात् (न येत्) ।  
तत्र जागरपूजाभिः प्रदीपाद्युपशोभितैः ।  
प्रोक्षणीय प्रदानैश्च क्षपयेतशनैः क्षमाम्(ण) ॥  
  
प्रभाते स्नापनं कृत्वा तद्भक्तानां च भोजनम् ।  
दीनानाथान्धकेभ्यश्च यथाशक्त्या च दक्षिणाम् ॥  
  
रथशोभासमायुक्तां शिवाय विनिवेदयेत् ।  
भुक्त्वा च बान्धवैः सार्धं प्रणम्येशं गृहं व्रजेत् ।  
सर्वव्रतानां परमम्मस्मिन् धर्मसमाप्यते ।  
व्रतं शिवरथं नाम सर्वकामार्थसाधकम् ॥  
  
सर्वव्रतेषु यत्पुण्यं सर्वयज्ञेषु यत्फलम् ।  
सर्वं शिवरथे नैव सा पुण्यफलभाग्भवेत् ॥  
  
सूर्यायुतप्रतीकाशैर्विमानैः सार्वकामिकैः ।  
त्रिसप्तकुलजैः सार्धं शिवलोके महीयते ॥  
  
प्। ६८(७१)  
  
भुक्त्वा च विपुलान् भोगान् सर्वलोकेष्वनुक्रमात् ।  
कल्पकोट्ययुतं साग्रं कल्पान्ते स महीपतिम् ॥  
  
युवानं रूपसम्पन्नं भर्तारं भोगसंयुतम् ।  
लभते कुशलं नित्यं राजानं रतिलालसम् ।  
पञ्चतूली समायुक्तां मृद्नीङ्खट्वांसुशोभनाम् ।  
सर्वोपकरणोपेतां शिवशय्यां प्रकल्पयेत् ।  
शिवं देवी युतं कृत्वा पैष्टमस्यां निवेदयेत् ॥  
  
शिवज्ञानार्थतत्वज्ञमाचार्यं विनयान्वितम् ।  
सम्पूज्यगन्धपुष्पाद्यैर्वस्त्रालङ्कारचामरैः ।  
भक्ष्यभोज्यैरशेषैश्च ततः शय्यां निवेदयेत् ॥  
  
तत्रोर्णातूलतन्तूनां परिसङ्ख्या तु यावती ।  
तावद्वर्षसहस्राणि शिवलोके महीयते ॥  
  
शिवादिसर्वलोकेषु भुक्त्वा भोगानशेषतः ।  
क्रमादागत्यलोकेऽस्मिन् सिंहासनपतिर्भवेत् ॥  
  
दशगावस्सवृषभा वृषभैकादशी स्मृता ।  
शिवाय विनिवेद्यैतामवधारयतत्फलम् ॥  
  
तत्रैकादशतुल्यात्मा बलभोगादिभिर्गणैः ।  
शिवादिसर्वलोकेषु यथेष्टं मोदते सुखी ॥  
  
कल्पकोटिसहस्राणि कल्पकोटिशतानि च ।  
भुक्त्वा तु विपुलान् भोगान् अशेष पुरसम्भवान् ॥  
  
तदन्ते ज्ञानमासाद्य प्रसादात् परमेष्ठिनः ।  
विमुच्यमोहकलिलं स्वात्मन्येवा नु(व)तिष्ठति(ते) ॥  
  
वृषभं गोशतं दद्यात् शिवायातीवशोभनम् ।  
त्रिसप्तकुलजैस्सार्धं शृणुयात् फलमाप्नुयात् ॥  
  
सूर्यकोटिसमप्रख्यैः सर्वकामसमन्वितैः ।  
महायानैरसङ्ख्यातैःरमरासुरपूजितैः ॥  
  
शतरुद्रबलश्चैव वीरभद्र इवापरः ।  
गत्वाशिवपुरं दिव्यमशेषाधिपतिर्भवेत् ।  
भुक्त्वा तु विपुलान् भोगान् प्रलये सर्वदेहिनाम् ।  
देहकञ्चुकमुत्सृज्य स कैवल्यमवाप्नुयात् ॥  
  
सर्वज्ञः सर्वपरमः शुद्धः स्वात्मन्यव स्थितः ।  
सर्वगः परिपूर्णश्च शिववत्पतिरव्ययः ॥  
  
यो दद्यादुभयमुखीं शिवाय सुशोभनाम् ।  
सप्तद्वीपां क्षितिं दत्वा यत्फलं तदवाप्नुयात् ॥  
  
पादद्वयं शिरोर्धं च यथावत्सस्यनिर्गतम् ।  
तथा गौः पृथिवी ज्ञेया तद्दातास्यान्महीपतिः ॥  
  
इति श्रीशिवधर्मशास्त्रे उपवासविधिसमयमुखी   
दानविधिर्दशमोध्यायः ॥  
  
  
  
एकादशोऽध्यायः   
  
नन्दिकेश्वर उवाच   
  
सर्वेषामेववर्णानां शिवाश्रमनिषेविणाम् ।  
शिवधर्मः शिवेनोक्तो धर्मकामार्थमुक्तये ॥  
  
ब्राह्मणः क्षत्रियो वैश्यः स्त्रीशूद्रो वा शिवाश्रमी ।  
वानप्रस्थो गृहस्थो वा यच्चान्यो वा शिवाश्रमी ॥  
  
स्वाश्रमादुत्तरे कुर्यात् पुष्पारामं सुशोभनम् ।  
अन्यागारसमायुक्तमैशान्यामीश्वरालयम् ॥  
  
प्रदेशा सम्भवे कुर्याद्यत्रस्यात् सम्भवो भुवि ।  
शिवाद्दक्षिणतः कुर्यात् तद्भक्ताभ्यागतालयम् ॥  
  
त्रिसन्ध्यमर्चयेदीशमग्निकार्यं च भक्तितः ।  
द्विसङ्ख्यमेककालं वा पूजयेद्भक्तितः शिवम् ॥  
  
असम्पूज्य शिवं मोहात् न भुञ्जीतकदाचन ।  
एष धर्मः परोज्ञेयश्शेषो भवति मानवः ।  
कार्यातिपातसंरोध व्याधिविद्रविणादिषु ॥  
  
मनसा पूजयेद्भक्त्या वाचिकैर्वा जपादिभिः ।  
शिवाग्रमाश्रितैः पूजा कर्तव्या यत्नतः सदा ॥  
  
मनसा पूजयेद्योगी पुष्पैर्वारण्यसम्भवैः ।  
शिवार्थं पुष्पहिंसा या न भवेत्सतु हिंसकः ॥  
  
शिवार्चाग्नि परो नित्यं तद्भक्तो तिथि पूजकः ।  
पर्वमैथुनवर्जी स्यात् श्रीमान् शिवगृहाश्रमी ॥  
  
देवाग्न्यतिथिभैक्षार्थां पचेन्नैवात्मकारणात् ।  
आत्मार्चयः पचेन्मोहात् नरकार्थं स जीवति ।  
देवार्थं पचनं येषां सन्तानार्थं च मैथुनम् ।  
स्वर्गार्थं जीवितं तेषां नरकार्थं विपर्यये ॥  
  
वित्तात् तृतीयभागेन प्रकुर्वीत शिवार्चनम् ।  
प्रकुर्वीत तदर्धे न यतो नित्यं हि जीवितम् ॥  
  
न्यायो पार्जितवित्तः स्यादन्यायान् परिवर्जयेत् ।  
अन्याये नार्चितैर्द्रव्यैः नरकार्थं स जीवति ।  
यः शिवब्रह्मचारी स्यात् स शिवार्चाग्नि तत्परः ॥  
  
भवेज्जितेन्द्रियः शान्तो नैष्ठिको भौतिकोऽपि वा ।  
सर्वसङ्गविनिर्मुक्तः कन्दमूलफलाशनः ।  
शिववैखानसो ज्ञेयः शिवार्चाग्निपरो वने ॥  
  
निर्गतः सर्वसङ्गेभ्यः शिवध्यानरतः सदा ।  
ज्ञेयः शिवयतिश्चैव भस्मनिष्ठो जितेन्द्रियः ॥  
  
रुद्राक्षगणहस्तः स्यात् जटां चैकाञ्चमस्तके ।  
लिङ्गं शिवाश्रमस्थानां भस्मनैव त्रिपुण्ड्रकम् ॥  
  
हस्ते मूघ्न्युपवीते वा रुद्राक्षं धारयेत् तु यः ।  
सोर्ध्वगः सर्वभूतानां रुद्रलोकन्तु गच्छति ॥  
  
प्। ७०(७३)  
  
रुद्रभक्तैः शिरस्येका धार्या रुद्रजटा सदा ।  
ध्वंसिनी दुष्टसत्वानां रुद्रत्वं च तथाप्नुयात् ॥  
  
सितेन भस्मना कुर्यात् त्रिसन्ध्यं यस्त्रिपुण्ड्रकम् ।  
सर्वपापविनिर्मुक्तः शिवेनसहमोदते ।  
रुद्राग्नेर्यद्वलं वीर्यं तद्भस्मपरिकीर्तितम् ॥  
  
ध्वंसनं सर्वदुष्टानां सर्वपापविशोधनम् ।  
योगीसर्वाङ्गिकस्नानमापादतलमस्तकम् ॥  
  
त्रिसन्ध्यमाचरेन्नित्यमाशुयोगमवाप्नुयात् ।  
यः स्नानमाचरेन्नित्यमाग्नेयं संयतेन्द्रियः ॥  
  
कुलैकविंशमुत्तार्य स गच्छेत्परमां गतिम् ।  
भस्मस्नानं जलस्नानमसङ्ख्येयगुणाधिकम् ॥  
  
तस्माद्वारुणमुत्सृज्य स्नानमाग्नेयमाचरेत् ।  
सर्वतीर्थेषु यत्पुण्यं सर्वयज्ञेषु यत्फलम् ।  
तत्फलं लभते सर्वं भस्मस्नानं समाचरेत् ॥  
  
महापातकयुक्तो वा युक्तो वा सर्वपातकैः ।  
भस्मनापरमं स्नानं पवित्रं नैव विद्यते ॥  
  
उक्तैवं मुनिदेवेभ्यः स्नातो देवः शिवः स्वयम् ।  
तया प्रभृति ब्रह्माद्याः मुनयश्च शिवार्थिनः ॥  
  
सर्वं सर्वं सुयत्नेन भस्मस्नानं प्रचक्रिरे ।  
तस्मादेतच्छिवस्नानमाग्नेयं यः समाचरेत् ॥  
  
अनेनैव शरीरेण स रुद्रो नात्र संशयः ।  
दुश्शीलः शीलयुक्तो वा यो वा को वा फलार्थिभिः ॥  
  
भूतिशासनसंयुक्तः सपूज्योराजपुत्रवत् ।  
गुणवत्पात्र पूजायानस्याच्छासनपूजनम् ॥  
  
शासनं पूजयेत्तस्मादविचारं शिवज्ञया ।  
शिवाज्ञा पूजनात् साक्षाच्छिवो भवति पूजितः ॥  
  
अविकल्पमतिस्तस्मात् पूजयेच्छिवशासनम् ।  
छद्मनापि हि यो धत्ते भूतिशासनमैश्वरम् ।  
सोऽपि यां गति माप्नोति न तां क्रतु शतैरपि ॥  
  
आचम्यतोयविधिना निर्लेपः शिवभस्मना ।  
गन्धलेपविशुद्धार्थं नित्यमद्भिरुपस्पृशेत् ॥  
  
गन्धलेपविहीनो हि पि भावदुष्टेन शुध्यति । ष्टो  
भावशुद्ध्या भवेच्छुद्धिः शुद्धभावस्ततो भवेत् ।  
स्नानं वारुणमाग्नेयं दिव्यं वायव्यमानसे ॥  
  
पञ्चस्नानानि विप्राणां विहितानि विशुद्धये ।  
वारुणं वारुणस्नानमाग्नेयं भस्मना भवेत् ॥  
  
प्। ७१(७४)  
  
वृष्ट्या सातपया दिव्यं वायव्यम् रजसा गवाम् ।  
मानसं ध्यानमन्त्रादि विहितं विश्वयोनिना ॥  
  
उदकुम्भसहस्रेण मृद्भाराणां शतेन च ॥  
  
आमृत्यो आचरन् शौचं भावदुष्टो न शुद्ध्यति ॥  
  
भावपूतं भवेच्छौ चं वस्त्रपूतं जलं पिबेत् ॥  
  
दृष्टिपूतं न्यसेत् पादं सत्यपूतं वचो वदेत् ।  
जलाकलापधारी स्यात् पक्षादावपनं भवेत् ॥  
  
यथैव पुण्यं दीक्षायां तत्पुण्यं पवने भवेत् ।  
जटीमुण्डीशिखीवापि भिक्षाशी विगतस्पृहः ॥  
  
मौनी भूतानुकम्पी च यतिश्शान्तिमतिर्भवेत्(श्चरेत्) ।  
माधूकरं चरेद्भैक्षमेकान्नं परिवर्जयेत् ।  
उपवाससमं भैक्ऽमेकान्नं गृहीणां स्मृतम् ॥  
  
यः सर्वसङ्गनिर्मुक्तः शूद्रश्शिवपरायणः ।  
सोऽपीहवपनं कृत्वा योगीन्द्रानुचरो भवेत् ॥  
  
वसेदायतने नित्यं स गणः शिवधार्मिकः ।  
पुष्पारामैककर्मात्मा पुष्पपालक्रियापरः ॥  
  
त्रिस्नानपूजासंयुक्तः कौपीनाच्छादकः सदा ।  
योगिनां भक्तियोगेन योगस्थानमवाप्नुयात् ।  
शिवध्यानपराश्शान्ताश्शिवभक्तिपरायणाः ॥  
  
भावपूताश्शिवस्यैते शिवाश्रमसमाश्रिताः ।  
महाव्रताष्टकं धार्यमीशेनोक्तं शिवार्थिनाम् ॥  
  
सर्वव्रतानां परममस्मिन् धर्मस्समाप्यते ।  
शिवेभक्तिस्सदाक्षान्तिरहिंसा सर्वदाशमः ॥  
  
सन्तोषस्सत्यमस्तेयं ब्रह्मचर्यं तथाष्टमम् ।  
यथासम्भवपूजाभि कर्मणामनसागिरा ॥  
  
शिवेभक्तिः सदाकार्या तद्वच्च शिवयोगिषु ।  
स्वदेहान्निर्विशेषेण शिवभक्तांश्च पालयेत् ॥  
  
भयदारिद्र्यदुःखेभ्यः (रोगेभ्यः) तेषां कुर्यात् प्रियाणि च ।  
शिवस्य परिपूर्णस्य किं नामक्रियते नरैः ।  
यत्कृते शिवभक्तानां तच्छिवस्य कृतं भवेत् ॥  
  
सुदूरमपि गन्तव्यं यत्र माहेश्वरो जनः ।  
ते च प्रयत्नादाराध्यास्तेषां सन्निहितो हरः ॥  
  
महेश्वरस्य यो भक्तः शिवार्चनरतः सदा ।  
आज्ञां कृत्वा यथान्यायमश्वमेधफलं लभेत् ।  
नित्यं शिवकथासक्तो नित्यं शिवपरायणः ॥  
  
अर्चयित्वा यथान्यायं गाणापत्यमवाप्नुयात् ॥  
  
प्। ७२(७५)  
  
शिवाश्रमगतं भक्त्या शिवभक्तं प्रपूजयेत् ॥  
  
स्वागतासनपाद्यार्घ्यैर्मधुपर्कादि भोजनैः ।  
यः स्वागतं नमस्कारं कुर्याद्वाप्यभिवादनम् ॥  
  
दशवर्षसहस्राणि सोऽग्निलोके महीयते ।  
प्राप्ताय शिवभक्ताय यो दद्यात् स्वयमासनम् ॥  
  
विंशद्वर्षसहस्राणि पुरन्दरपुरे वसेत् ।  
शिवभक्ताय शान्ताय पादौ प्रक्षाल्यभक्तितः ॥  
  
घृताभ्यङ्गं ततो दत्वा विष्णुलोके महीयते (लोके वसेन्नरः) ।  
प्राप्ताय शिवभक्ताय पाद्याचमनपूर्वकम् ।  
योऽर्घ्यं निवेदयेद्भक्त्या सूर्यलोकं स गच्छति ॥  
  
शिवभक्तद्विजं प्राप्तं मधुपर्काद्युपक्रमात् ।  
भोजयित्वा यथान्यायं शिवलोके महीयते ॥  
  
श्रान्तं संवाहनं कृत्वा सोमलोके महीयते ।  
प्रतिश्रयप्रदानेन हैमं स्वर्गे गृहं भवेत् (लभेत्) ॥  
  
जलं सुशीतलं दत्वा सर्वकामानवाप्नुयात् ।  
लभेद्दीपप्रदानेन ज्ञानचक्षुरतीन्द्रियम् ॥  
  
मृदुशय्याप्रदानेन सिंहासनपतिर्भवेत् ।  
यो दद्यादम्भसा स्नानं वारुणं लोकमाप्नुयात् ॥  
  
स्वेदबिन्दुपरीताङ्गमध्वगं श्रमकर्शितम् ।  
संवीज्यतालवृन्तेन वायुलोके महीयते ॥  
  
क्षुत्पिपासा तुरं श्रान्तं मलीनं चैव रोगिणम् ।  
पालयित्वा यथाशक्त्या सर्वपापैः प्रमुच्यते ॥  
  
रोगार्तस्य शिवं कृत्वा भेषजाद्यैः प्रयत्नतः ।  
युगकोटिशतं साग्रं शिवलोके महीयते ॥  
  
सुदुःखार्णवनिर्मग्नं हाहाभूतमचेतनम् ॥  
  
समुद्धृत्य यथा शक्त्या सर्वकामानवाप्नुयात् ।  
पतिताभिशस्तसङ्कीर्ण श्वचण्डालादिपक्षिणाम् ।  
कारुण्यात्सर्वभूतानां देयमन्नं स्वशक्तितः ॥  
  
अत्यल्पमपिकारुण्याद्दत्तं भवति चाक्षयम् ।  
तस्मात्तु सर्वभूतेभ्यः करुणादानमुत्तमम् ॥  
  
अभावे तृणभूम्यम्बु पात्रेन्धनफलादिकम् (वा) ।  
दत्वागतनराणां च स्वर्गं योऽनिप्रियेण वा ॥  
  
न ही दृक्स्वर्गसोपानं यथा लोके प्रियं वचः ।  
इहामुत्रसुखं तेषां वाग्येषां मधुरा सदा ।  
अमृतस्यन्दिनीं वाचं चन्दनस्पर्शशीतलाम् ॥  
  
धर्माविरोधिनीमुक्त्वा सुखमक्षयमाप्नुयात् ।  
  
प्। ७३(७६)  
  
अलं दानेन विप्रेन्द्र यजनाध्ययनेन वा ।  
इदं ते स्वर्गसोपानममलं यत्प्रियं वचः ॥  
  
प्रत्युत्थानाभिगमनमनुव्रज्यं प्रियं वचः ।  
पूर्वाभि भाषिणं दृष्ट्वा प्रत्येकं स्वर्गहेतवः ॥  
  
सम्पृच्छेदागतं भक्त्या स्वागतं विनयेन तु ।  
गमनेप्यस्य वक्तव्यं पन्थानः सन्तुते शिवाः ॥  
  
शिवं भवतु ते नित्यमशेषार्थप्रसाधकम् ।  
आशीर्वादमिदं वाच्यं सर्वकार्येषु सर्वदा ॥  
  
नमस्कारादिवादेषु स्वस्तिमङ्गलवाचने ।  
शिवं भवतु ते नित्यं प्रब्रूयात् सर्वकर्मसु ॥  
  
एवमादि शिवाचारमनुतिष्ठन् शिवाश्रमी ।  
अशेषपापनिर्मुक्तः शिवलोके महीयते ॥  
  
शिवभक्तेषु या भक्तिः क्रियते हि सदानरैः ।  
शिवे भवति सा नित्यं भक्तिर्भक्तैरनुष्टिता ॥  
  
आक्रुष्टस्ताडितो वापि यो नाक्रोशेन्नताडयेत् ।  
वागाद्यविकृतस्वस्थः क्षान्तिरेवाभिधीयते ॥  
  
सर्वेषामेवतीर्थानां तीर्थं ज्ञानस्य पारगः ।  
ज्ञानातीर्थात्परं तीर्थं यत्पूर्णं क्षान्तिवारिणा ॥  
  
ज्ञनं योगं तपोजप्यं यज्ञदानादिसत्क्रियाम् ॥  
  
क्रोधनस्य वृथायस्मात् तस्मात् क्रोधं विवर्जयेत् ॥  
  
मर्मास्थि प्राणहृदयं निर्दहेदप्रियं वचः ।  
नवाच्यमप्रियं तस्माच्छिवभक्ते विशेषतः ॥  
  
क्षमादानं क्षमासत्यं क्षमाहिंसा क्षमाश्रुतम् ।  
क्षमास्वर्गश्च मोक्षश्च क्षमयेतज्जगद्धृतम् ॥  
  
सशूरस्सात्विको विद्वान् स तपस्वी जितेन्द्रियः ।  
ये नाशुक्षान्ति बाणेन क्रोधशत्रुर्विदारितः ॥  
  
निर्मलैः क्षान्तिसलिलैर्लोकमासाद्यशीतलैः ।  
इह सौख्यमवाप्नोति परत्र च शिवां गतिम् ॥  
  
आत्मवत्सर्वभूतानां यो हिताय शिवाय च ।  
सर्वथा वर्तते नित्यमहिंसेयमुदाहृता ॥  
  
सर्वशास्त्राणि वेदाश्च यज्ज्ञात्वा लभते फलम् ।  
(या) न हिंसन्ति भूतानि तस्य पुण्यं ततोऽधिकम् ॥  
  
त्रैलोक्यमखिलं दद्यादपि यो रत्नपूरितम् ।  
चरेत्तपांसि सर्वाणि स तत् तुल्यमहिंसया ॥  
  
अहिंसाख्यः परोधर्मः शक्तानां परिकीर्तितः ।  
अशक्तानामयं धर्मो दानयज्ञादि पूर्वकम् ॥  
  
प्। ७४(७७)  
  
नान्तः परं प्रपश्यामः क्वचिदप्यागमेवयम् ।  
पुंसामभयदानात् तु दानमद्भुतदर्शनम् ॥  
  
सर्वभूतामयं दत्वा यश्चरेच्छान्तमानसः ।  
इहैव सर्वभूतेभ्यो भयं तस्य न विद्यते ॥  
  
यो न हिंसन्ति भूतान्ति स्थावराणि चराणि च ।  
सर्वदुःखविनिर्मुक्तः परांशान्तिमवाप्नुयात् ॥  
  
वाचारमन्ति पापैश्च ह्यतिक्रूरानराधिपाः (धमाः) ।  
आभूतसम्प्लवं यावत् पच्यते नरकेषु ते ॥  
  
स्वदेशे यो नृपः कुर्यात् प्रणिघातनिवारणम् ।  
स नृपः सह देहेन नन्दते विभवैश्चिरम् ॥  
  
देहान्ते च महाभोगैः समस्तकुलसंयुतः ।  
कल्पकोटिशतं साग्रं शिवलोके महीयते ॥  
  
स्वात्मार्थं वा परार्थं वा समस्तेन्द्रियसंयुतः ।  
नाकार्ये सम्प्रवर्तेत तदाहुश्शमलक्षणम् ॥  
  
यः प्रशान्तेन्द्रियग्रामस्सदा चन्द्रांशुनिर्मलम् ।  
सम्प्राप्नोति शिवस्थानं शान्तश्शान्तेन चेतसा ॥  
  
यथाकालोपपन्नेभ्यो न्यायवृत्त्या गमेन च ।  
उत्पन्नार्थेन यस्तोषस्ससन्तोषः प्रकीर्तितः ॥  
  
अतीतानागतार्थेषु वर्तमानेषु सर्वदा ।  
ना सक्तिर्न स्मृतिर्वापि सन्तोषोऽयं परैः स्मृतः ।  
तेन सर्वमखैरिष्टं तेनावाप्तं च तत्पदम् ।  
येन तृष्णाग्र(गृ)हं त्यक्त्वा सन्तोषस्सम्यगाश्रितः ॥  
  
सन्तोषैश्वर्ययुक्तानां यत्सुखं शान्तचेतसाम् ।  
देवासुरमनुष्याणां कुतः स्वप्नेऽपि तत्सुखम् ॥  
  
स्वानुभूतं स्वदृष्टं च यः पृष्टोऽर्थं न गूहते ।  
यथाभूतार्थकथनमित्येतत् सत्यलक्षणम् ।  
  
परपीडाविनिर्मुक्तं यावत् स्याद् वचनं शिवम् ॥  
  
अश्वमेधायुतं पुण्यं सत्यं च तुलयाधृतम् ।  
अश्वमेधायुतात्सत्यमधिकं दर्शितं गुणैः ॥  
  
सत्ये प्रतिष्ठितं ज्ञानं धर्मं सत्ये प्रतिष्ठितम् ।  
सत्ये प्रतिष्ठितं शौचं सत्ये मोक्षं प्रतिष्ठितम् ॥  
  
सत्ये प्रतिष्ठितं शौच सत्ये मोक्षः प्रतिष्ठितम् ॥  
  
स्वामिनारक्ष्यमाणानामुत्सृष्टानां च सम्भ्रमात् ।  
परस्वानादानमेतदेतदस्तेयलक्षणम् ॥  
  
अलोभेन परस्वेषु यो मनामपि वर्तते ।  
कर्मणा मनसा वाचा स तृप्तः शिवतां व्रजेत् ॥  
  
प्। ७५(७८)  
  
मैथुनस्या समाचारस्तदचित्तमजल्पितम् ॥  
  
लक्षणं ब्रह्मचर्यस्य समस्तेन्द्रियसंयमः ।  
ब्रह्मचर्ये स्थितं सत्यं ब्रह्मचर्ये स्थितं तपः ॥  
  
ब्रह्मचर्ये स्थितं ज्ञानं ब्रह्मचर्ये स्थितं क्षमा ।  
ये स्थिता ब्रह्मचर्येण ते नित्यं संस्थिताश्शिवे ॥  
  
एकरात्रस्थितस्यापि या गतिर्ब्रह्मचारिणः ।  
गृहस्थेन न सा शक्या प्राप्तुं यज्ञशतैरपि ॥  
  
यस्सम्भवे समुत्सृज्य चेतसास्ते निराकुलम् ।  
अहोयति वरः श्रीमानुपयातिमहत्तपः ।  
पर्वमैथुनवर्जीयः परदारविवर्जितः ॥  
  
ब्रह्मचारीसमः सोऽपि ज्ञेयश्शिवहृताश्रमी ।  
शिवाग्न्यतिथिगुर्वर्थं कुर्वन् कर्माणि सर्वतः ॥  
  
अहिंसकस्सविज्ञेय एतदप्याश्रमत्रयम् ।  
समाप्यगुरुकार्यायोपयुक्ते सदानरः ॥  
  
तस्य सिध्यन्ति कार्याणि मनसा चिन्तितानि च ।  
एषधर्मद्रुमः श्रीमान् नष्टशाखाश्शिवोद्भवः ॥  
  
न शक्यो विस्तराद्नक्तुमुपशाखा प्रभेदतः ।  
ये पठन्ति शिवे भक्ता आचाराध्यायमुत्तमम् ॥  
  
त्रिसप्तकुलजैस्सार्ध शिवलोकं व्रजन्ति ते ।  
इति शिवधर्मशास्त्रे एकादशोध्यायः ॥  
  
  
  
  
अथ द्वादशोध्यायः   
  
नन्दिकेश्वर उवाच  
  
अथ सङ्क्षेपतो वक्ष्ये शिवभक्तानुकम्पया ।  
आद्यं शाखोपशाखार्थं शिवभक्तिसमुद्भवम् ॥  
  
क्वचिद्गच्छन् यथा पश्यन् न शिवलिङ्गमपूजितम् ।  
तदा सम्पूज्य यो गच्छेत् स रुद्रो नात्रसंशयः ।  
स्नानं नैवेद्यवस्त्राद्यमाददीत प्रियाण्यपि ॥  
  
व्यक्तं तच्छिवमुद्दिश्य तदादानेन यत्फलम् ॥  
  
दृष्ट्वा यतनमासाद्य नमस्कृत्य शिवं व्रजेत् ।  
चतुष्पथ नदी शैलं शिवयोगिनमेव च ॥  
  
अवतीर्य नमस्कृत्य दृष्ट्वा लिङ्गं यतव्रतः ।  
हस्तियानासनाश्वेभ्यश्शिवयोगी तपस्विनाम् ॥  
  
मृगांश्चोष्ट्रवयो मत्स्यमांसं लशुनगृगतनम्? ।  
अवकट्यार्तवीयानि कुत्सितांश्च विवर्जयेत् ॥  
  
सर्वदानोग्रतपसामश्वमेधायुतस्य च ।  
फलं प्राप्नोत्ययत्नेन मत्स्यमांसविवर्जनात् ॥  
  
सर्वदोषाश्रयं मद्यं न पिबेच्छिवभक्तितः ।  
क्वमद्यं क्व शिवेभक्तिः क्वमांसं क्व शिवार्चनम् ॥  
  
प्। ७६(७९)  
  
सर्वतीर्थेषु यत्पुण्यं सर्वयज्ञेषु यत्फलम् ।  
तत्सर्वं लभते पुण्यं यो मद्यं परिवर्जयेत् ॥  
  
गर्भादि सर्वसंस्कारैश्श्मशानान्तैर्न भोजनम् ।  
रजस्वलाभिः संस्पृष्टं शिवभक्तो विवर्जयेत् ॥  
  
न गो ब्राह्मण भस्माग्नि लिङ्गच्छायां पदा स्पृशेत् ।  
न लङ्घयीत निर्माल्यमत्सु तिष्ठेन्ननग्नतः ॥  
  
वारयेच्छिवनिर्माल्यं भक्त्या लोभान्नभक्षयेत् ।  
भक्षणान्निरयं गच्चेत्तद्विलङ्घ्य च मूढधीः ॥  
  
न तस्य स्नानपूजाद्यं प्रतिगृह्णाति शङ्करः ।  
नैव नैवेद्यनिर्माल्यं मलभक् पूजयेच्छिवम् ॥  
  
भूप्रदेशं यथा कश्चित् स्वदेहमलभूषितम् ।  
नाश्रयीत तथा रुद्रो नरं निर्माल्यभूषितम् ॥  
  
तस्मान्न संस्पृशेल्लिङ्गं नरो निर्माल्यदूषितः ।  
असंस्पृश्यो भवेत् सोऽपि यो यस्याङ्गमलं ग्रसेत् ॥  
  
यत्र नैवेद्य निर्माल्य सङ्कीर्णकलशादिभिः ।  
स्नानादि क्रियते भक्त्या न तद् गृह्णाति शङ्करः ॥  
  
मूर्तयोयाश्शिवस्याष्टौ तासु निन्दां विवर्जयेत् ।  
गुरौ च शिवभक्तेषु नृपसाधु तपस्विषु ॥  
  
अष्टम्यादिषु सर्वेषु पक्षयो रमयोरपि ।  
श्वश्रुकर्माञ्जनाभ्यङ्ग मैथुनादिविवर्जयेत् ॥  
  
कुर्याद्विशेषतः पूजां नक्तं चात्र समाश्रयेत् ।  
स्त्रीशूद्रमत्स्यमांसादीन् यत्नात् पर्वसुवर्जयेत् ॥  
  
त्रिकालमेककालं वा नित्यस्नानं समाचरेत् ।  
शौचं च मृज्जलैः कुर्याद्गन्धलेपापनुत्तये ।  
  
योऽश्नीयादन्नमश्नातः पापमद्यात् स केवलम् ।  
तस्मात् स्नात्वा प्रभुञ्जीत भस्मना सलिलेन वा ॥  
  
प्रातः स्नात्वाम्भसा गच्छेद्भस्मना वा शिवं पदम् ।  
त्रिसन्ध्यमाचरेद्यस्तु शिवग्नि गुरुतत्परः ॥  
  
पावकमुत्सृज्यत्रिसप्तकुलमुद्धरेत् ।?  
कुर्यात्प्रतिचतुर्मासं महापूजाप्रवर्तनम् ॥  
  
भोजनं शिवभक्तानां शक्त्यादानं च कल्पयेत् ।  
त्रिसप्तकुलसंयुक्तः समस्तैश्वर्यसंयुतः ।  
वसेच्छिवपुरे नित्यं चातुर्मास्य प्रवर्तनात् ॥  
  
देवे सर्वोत्सवे श्राद्धे पुण्येषु दिवसेषु च ।  
शिवं सम्पूज्य नैवेद्यैः भोजयेच्छिवयोगिनम् ॥  
  
ऋषयः पितरः सर्वाश्च शिवमाश्रित्य संस्थिताः ।  
प्रीते शिवे तु ते सर्वे सुप्रीताः स्युर्न संशयः ॥  
  
ज्ञानवैराग्यसञ्छन्नं भस्मनिष्ठं जितेन्द्रियम् ।  
भोजयेच्छान्तमनसं श्राद्धेषु शिवयोगिनम् ॥  
  
प्। ७७(८०)  
  
यदीश्वरादि तत्वानां परिज्ञानं विवेकतः ॥  
  
भवेत् साधर्म्य वैधर्म्यात् तस्य ज्ञानस्य लक्षणम् ।  
नानिष्टं द्वेष्टि सम्प्राप्तं न चेष्टमभिनन्दति ।  
प्रीतितापविषादानां वैराग्यादति वर्तते ॥  
  
न धर्मनिष्ठा प्रतिष्ठस्य दिवसेनापि यत्फलम् ॥  
  
नात(श्च)क्यं गृहस्थेन प्राप्तुं युगशतैरपि ।  
वश्येन्द्रियः प्रसन्नात्मा यो न द्वेष्टि न काङ्क्षति ॥  
  
शब्दादिविषयान् भोगान् स विज्ञेयो जितेन्द्रियः ।  
ज्ञानवैराग्यसम्पन्नः शिवश्शान्तेन चेतसम् ॥  
  
युक्तष्षडङ्गयोगेन शिवयोगी सकीर्तितः ।  
शिवधर्माद्भवेज्ज्ञानं ज्ञानाद्वैराग्यसम्भवः ॥  
  
ज्ञानवैराग्ययुक्तस्य शिवयोगः प्रवर्तते ।  
शिवयोगाच्च सर्वज्ञः परिपूर्णस्सुनिर्वृतः ॥  
  
सर्वेषामेव भूतानां त्रैवर्णाः पुरुषावराः ।  
पुरुषेभ्यो द्विजश्रेष्ठाः द्विजेभ्यो ग्रन्थपारगाः ॥  
  
ग्रन्थविद्भिश्च विज्ञेयास्तेभ्यस्सूक्ष्मार्थचिन्तकाः ।  
अर्थविद्भिश्च नानार्थं प्रतियु(बु)द्धो विशिष्यते ॥  
  
नानार्थविद्भ्यः कोटिभ्यो विशिष्टः योगिनः स्मृताः ।  
योगिशकोटिकोटिभ्यो विशिष्टः शिवयोगिराट् ।  
योगज्ञा योगसिद्धाश्च पितरो योगसम्भवाः ॥  
  
भुक्ते प्रीणन्ति ते तस्माद् विशिष्टश्शिवयोगिभिः ।  
सर्वयज्ञतपोदानैः कृतैर्दत्तैश्च यत्फलम् ।  
तत्फलं लभते सर्वं सम्पूज्य शिवयोगिनम् ॥  
  
पञ्चाग्निर्द्रव्य कालात्मा दक्षिणाहवितृत्विजः ।  
ऋग्यजुः सामसंयोगाद्वेदयज्ञः प्रकीर्तितः ॥  
  
ब्रह्मचर्य जपोमौनं क्षान्तिराहारलाघवम् ।  
इत्येतत्तपसोरूपं सुघोरं पञ्चलक्षणम् ॥  
  
यद्यदिष्टं विशिष्टं च न्यायप्राप्तं च यद्भवेत् ।  
तत्तद्गुणवते देयमित्येतद्दानलक्षणम् ॥  
  
निवर्तनसहस्राढ्यां सर्वसस्यप्ररोहिणीम् ।  
दद्याद्भूमि जलोपेतां भूमिदानं तदुच्यते ॥  
  
एकच्छत्रां महीं कृत्वा द्विजेभ्यः प्रतिपादयेत् ।  
सम्पूर्णायां द्विजः कश्चित् महीदानं तदुच्यते ॥  
  
कन्यामलङ्कृतां दद्याद्यज्विने गुणसंवृताम् ।  
द्विजाय वेदविदुषे कन्यादानं तदुच्यते ॥  
  
सर्वदोषविनिर्मुक्तां तरुणीं सुपयस्विनीम् ।  
योगामलं कृतां दद्यात् तद्गोदानमुदाहृतम् ॥  
  
मध्यमोत्तमवस्त्राणि यो दद्यादहतानि व ॥  
एतत् समासतो ज्ञेयं वस्त्रदानस्य लक्षणम् ॥  
  
प्। ७८(८१)  
  
ब्रह्मचारी समाधिस्थः शान्तः शीलपरायणः ।  
अहोरात्रे(न्न)भुञ्जीत उपवासस्य लक्षणम् ॥  
  
चत्वारिंशत्समायुक्तं पिण्डानां हि शतद्वयम् ।  
मासेनाद्याद्यथा काममिति चान्द्रायणं व्रतम् ॥ स्मृतम् ॥  
  
ऋषिभिः सर्वशास्त्रज्ञैस्तपोनिष्ठैर्जितेन्द्रियैः ।  
देवैश्च सेवितं तोयं क्षितेस्तीर्थं तदुच्यते ॥  
  
रुद्रावतारस्थानानि पुण्यक्षेत्राणि निर्दिशेत् ।  
मृतानां तेषु रुद्रत्वं शिवक्षेत्रेषु देहिनाम् ॥  
  
दानान्यावसथं कूपमुद्यातं देवतालयम् ।  
तीर्थेष्वेतानि यः कुर्यात् सोऽक्षयं फलमाप्नुयात् ॥  
  
क्षान्तिः स्पृहा दया सत्यं दानं शीलं तपः श्रुतम् ।  
एतदष्टाङ्गमुद्दिष्टं परं पात्रस्य लक्षणम् ।  
  
यज्ञोपवासदानानि तपस्तीर्थफलानि च ।  
सम्पूर्णं लभते भक्तं सम्पूज्यशिवयोगिनम् ॥  
  
शिवेभक्तिः क्षमासत्यमशेषेन्द्रियसंयमः ।  
सर्वभूतेषु मैत्री च शिवधर्मस्य लक्षणम् ॥  
  
शिवयोगी शिवज्ञानी शिवधर्मरतश्च यः ।  
इत्येतत्त्रिविधं ज्ञेयं शिवपात्रस्य लक्षणम् ॥  
  
शिवमुद्दिश्य दातव्यमनपेक्ष्य गुणान्तरम् ।  
वित्तमीश्वरभक्तस्य शिवदानस्य लक्षणम् ॥  
  
शिवभक्तं द्विजश्रेष्ठं यः श्राद्धादिषु भोजयेत् ।  
कुलानां शतमुद्धृत्य शिवलोके महीयते ।  
बहुनात्र किमुक्तेन शिवभक्तन्तु भोजयेत् ॥  
  
शिवभक्तेन यद्भुक्तं साक्षाद्भुक्तं शिवेन तत् ।  
द्विजानां वेदविदुषां कोटिं सम्भोज्य यत्फलम् ॥  
  
यतये वीतरागाय भिक्षादानेन तत्समम् ॥  
  
तस्माच्छ्रद्धा विशेषेण पुण्येषु दिवसेषु च ।  
शिवमुद्दिश्य विप्रेन्द्रान् शिवभक्तांस्तु भोजयेत् ॥  
  
असंयतः संयतो वा सर्वावस्थां गतोऽपि वा ।  
यो वा को वा शिवे भक्तः शिववत्पात्रमुत्तमम् ॥  
  
सम्पर्कादर्थलोभाद्वा यो हि रुद्रं प्रपूजयेत् ।  
सोऽपि यां गतिमाप्नोति न तां यज्ञशतैरपि ।  
तस्मान्नत्म्याश्च पूज्यश्च रक्षणीयश्च सर्वदा ॥  
  
नाममात्रप्रसक्तोऽपि क्षणार्थमपि यः शिवे ॥  
  
समुनिस्समहासाधुः स योगी स शिवं व्रजेत् ।  
ग्र(गृ)हेश्राद्धस्य यत्पुण्यमरण्ये तच्छताधिकम् ॥  
  
प्। ७९(८२)  
  
तन्नदीष्वयुतं ज्ञेयमनन्तं स्याच्छिवालये ।  
निवेद्य यतये सम्यगासनं मृदुवेत्रजम् ॥  
  
दारुदन्तमयं वापि सिंहासनपतिर्भवेत् ।  
कौपीनाच्छादनं वासा निवेद्य शिवयोगिने ॥  
  
युगकोटिसहस्राणि शिवलोके महीयते ।  
और्णं प्रावरणं दत्वा विस्तीर्णं शिवयोगिने ॥  
  
रोम्णिरोम्णिसुवर्णस्य दत्तस्य फलमश्नुते ।  
मृगव्याघ्रादिकं चर्म तिलपिष्टममर्दितम् ॥  
  
मृदुरक्तकषायेण यो दद्याच्छिवयोगिने ।  
यावत् तद्रोमसङ्ख्यानां मृगव्याघादि चर्मणि ॥  
  
तावद् वर्षसहस्राणि शिवलोके महीयते ।  
जलस्थलपवित्राणि यो दद्याच्छिवयोगिने ॥  
  
त्राणार्थं सूक्ष्मजन्तूनामब्दलक्षं वसेद्दिवि ।  
त्रिविष्टब्धसमायुक्तं यः प्रदद्यात् कमण्डलुम् ॥  
  
महातपांसि यत् कृत्वा पुण्यं तत् सकलं भवेत् । लभेत् ।  
मृदुवासश्च सुश्लष्णं प्राणि दोषविवर्जितम् ॥  
  
निवेद्य शिवयोगिभ्यः सर्वयज्ञफलं लभेत् ।  
मृद्भस्माधारपात्राणि वंशालाबु कृतानि च ॥  
  
निवेद्य शिवयोगिभ्यस्सर्वतीर्थफलं लभेत् ।  
दत्तयापनमुद्दिश्य निवेद्यशिवयोगिने ॥  
  
दिव्यस्त्री भोगसंयुक्तं दिव्यरम्यं पुरं लभेत् ।  
योगपट्टोपवीतानि निवेद्य शिवयोगिने ॥  
  
वस्त्रयुग्मसहस्रस्य दत्तस्य फलमाप्नुयात् ।  
मृद्वंशालाबुदार्वाद्यं सुकृतं भैक्षभोजनम् ॥  
  
निवेद्य शिवयोगिभ्यः सदासत्रफलं लभेत् ।  
शिवभक्ताय यो दद्यादुपानात् काष्ठपादुके ॥  
  
स चराश्वसहस्रस्य दत्तस्य फलमाप्नुयात् ।  
कल्माषदण्डं यो दद्यादन्नं वा शिवयोगिने ॥  
  
बलावष्टम्भसंयुक्तं सस्यादण्डाग्रनायकः ।  
तालवृन्तातपत्रं वा यो दद्याच्छिवयोगिने ॥  
  
एकच्छत्रं स भुञ्जीत मण्डलं शतयोजनम् ॥  
  
वाताश्रयविशेषेषु दण्डेषु शिवयोगिने ।  
भवेत् क्षितिपतिश्श्रीमान् कुलाधारो गुणान्वितः ।  
शिवज्ञानाभि युक्ताय यो दद्यात् पुस्तकं महत् ॥  
  
युगकोटिशतं दिव्यं शिवलोके महीयते ।  
भवेदिहागतः श्रीमान् सुखाढ्यो वेदपारगः ॥  
  
प्। ८०(८३)  
  
सर्वज्ञानार्थवक्त्रा च बृहस्पति समो भवेत् ।  
शिवयोगी शिवज्ञानी शिवधर्मरतश्च यः ॥  
  
शिवं सम्प्राप्य तुल्यात्मा सर्वतुल्यबलो भवेत् ।  
यः कुर्यात्कारयेद्वापि वपनं शिवयोगिनाम् ॥  
  
वर्षलक्षं महाभोगे शिवलोके महीयते ॥  
  
रुद्रो रुद्राक्षदानेन भवतीति किमद्भुतम् ॥  
  
तन्मालया सदाहस्ते रुद्रश्च क्रमते क्षितौ ।  
रुद्राक्षणि स्वयं रुद्रो ये रुद्रानु चरास्सदा ॥  
  
रुद्राक्षधारणात् तस्मादिह रुद्रः परत्र च ।  
इति रुद्राक्षरुद्राणां धत्ते मालां सदाकरे ॥  
  
शतार्धार्धप्रमाणेन रुरुद्रो नात्रसंशयः ।  
जपंश्च रुद्रमन्त्राणां कोटिकोटि गुणो भवेत् ॥  
  
मूर्ध्निहस्तो पवीते वा कृत्वा रुद्राक्षमालिकाम् ।  
यस्य भुञ्जीततद्भुक्तं स्वयं रुद्रैर्नसंशयः ॥  
  
रुद्राक्षधारणात् तस्मान् नित्यमेव प्रशस्यते ।  
परस्यानुग्रहार्थाय ब्राह्मणस्य विशेषतः ॥  
  
यतिमात्रोपकरणं दत्वाल्पमतिभक्तितः ।  
वर्षलक्षं महायानैश्शिवलोके महीयते ॥  
  
कुर्यादावसथं सौख्यं गुप्तं च शिवयोगिनाम् ।  
शिवालये तु ते यावत् तावत् पुण्यं विशेषतः ॥  
  
यथा शिवस्तथा योगी यथा योगी तथा शिवः ।  
तेन योगीन्द्रपात्रेषु दानमण्वपि चाक्षयम् ॥  
  
यद्यद्यदोपयुज्येत तद्देयं तस्य यत्नतः ।  
उपयोगप्रधानाभ्यां श्रेयस्तेनोभयोरपि ॥  
  
व्याख्याने शिवधर्मस्य कृत्वा मण्डप(ल)मुत्तमम् ।  
शोभितं पत्रपुष्पाद्यैर्न्यसेत् तत्रासनं गुरोः ॥  
  
शोभितं वस्त्रपुष्पाद्यैश्शिवधर्मासनं महत् ।  
पुरतस्तद्गुरोः स्थाप्य पूजयेदुभयं ततः ॥  
  
शिवधर्मप्रवक्तारमाचार्यं वाचकं तथा ।  
पूजयेच्छिवधर्मं च तुल्यमेव द्वयं यतः ॥  
  
य एवं न्यायतो वक्ति शिवधर्मं शृणोति च ।  
आयुर्विद्यां यशः सौख्यं स लब्ध्वान्ते शिवं व्रजेत् ॥  
  
इत्येष वः समाख्यातश्शिवधर्मः सनातनः ।  
सर्वेषां शिवभक्तानां शिवधर्मं शृणोति च ।  
सर्वेषां शिवभक्तानामयं वाच्यो विशेषतः ॥ विजानतः ॥  
  
शिवाश्रमेषु यो भक्त्या शिवधर्मं प्रकीर्तयेत् ।  
शृणुयाद्वापठेत् तस्य शास्त्रोक्तमखिलं फलम् ॥  
  
श्रुत्वैतदखिलं धर्ममाख्यातं ब्रह्मसूनुना ।  
चन्द्रात्रेय स गोत्राय शिवभक्ताय सारवित् ॥  
  
प्। ८१(८४)  
  
सारात्सारं समुद्धृत्य चन्द्रात्रेयेन धीमता ।  
उक्तं द्वादशमध्यायं धर्मशास्त्रं शिवात्मकम् ॥  
  
यावद्यस्योपदेशेन शिवधर्मं समाचरेत् ।  
तावत्तस्यापि तत् पुण्यमुपदेष्टुर्नसंशयः ॥  
  
उपदेशं विना तस्माद्धर्मो ज्ञातुं न शक्यते ।  
न च कर्तुमविज्ञानात् तस्मात् तुल्यं तयोः फलम् ।  
उपदेष्टानुमन्ता च कर्ताकारयिता च यः ।  
कृतानुपालकश्चैव पञ्चतुल्यफलाः स्मृताः ॥  
  
कर्तुरत्यधिकं पुण्यं तत्कृतं योऽनुपालयेत् ।  
यस्मादायतनं क्षिप्रं नाशं गच्छेदपालितम् ॥  
  
भूमिरत्नाश्च नागानां गो हिरण्यादि वाससाम् ।  
भवेत् पूर्वं हि दत्तानां दानाच्छ्रेयोनुपालनम् ॥  
  
दातुरभ्यदिकं पुण्यं तद्दत्तं यो नु पालयेत् ।  
अपालितं तु तद्यस्मात् तदहस्सम्प्रणश्यति ॥  
  
तस्मादुपदिशेद्धर्मं स्वयं चैव समाचरेत् ।  
कारयेदनुमन्येत कृतमन्यैश्च पालयेत् ॥  
  
इति पञ्चप्रकारोऽयं शिवधर्मः प्रकीर्तितः ।  
भद्राचलं रुद्रकोटि रविमुक्तं महालयम् ।  
गो कर्णं भद्रकर्णं च सुवर्णाक्षोऽयदीप्तिमान् ।  
स्थानं शिवस्य विख्यातं त्रिषुलोकेषु विश्रुतम् ॥  
  
स्थानाष्टकमिदं ज्ञेयं रुद्रक्षेममहोदयम् ।  
भद्रा चलादि स्थानानि रुद्रसायुज्यकारणम् ॥  
  
भागलण्डन्दुरण्डञ्च माकोटं मण्डलेश्वरः ।  
कारञ्जरं दारुवनं शङ्कुकर्णं स्थलेश्वरम् ॥  
  
पवित्राष्टकमित्येतन्महापुण्यप्रवर्धनम् ।  
मृताः प्रयान्ति तत्रैव शिवस्य परमं पदम् ॥  
  
गया चैव कुरुक्षेत्रं बभ्रुं कनकलं तथा ।  
विमलेश्वरोट्टहासं च महेन्द्रं भीममष्टमम्(कम्) ॥  
  
एतद्गुह्याष्टकं नाम सर्वपातकनाशनम् ।(पापविमोचनम्) ।  
गत्वा तु पुरुषः श्रीमान् गत्वा तु शिवमन्दिरम् ।  
श्रीपर्वते हरिश्चन्द्र जल्पमात्रोदिकेश्वरः ॥  
  
मध्यमा च महाकालं केदारं भैरवं तहा ।  
एतद्गुह्याधिकं गुह्यमष्टकं परिकीर्तितम् ॥  
  
सन्तार्य तु पितॄन् सर्वान् शिवं शान्तपदं व्रजेत् ।  
अमरेश्वरं प्रभासं च नैमिशं पुष्करं तथा ।  
पाषण्डं दण्डिमुण्डि च भारभूतिं भवान्तिकम् ॥  
  
प्। ८२(८५)  
  
लकुटीश्वरोऽति विख्यातस्तथा प्रत्यात्मिको महान् ।  
प्रत्यात्मिकाष्टकमिदं क्षेत्रं रुद्रस्य कामिकम् ॥  
  
तत्र याति मृताः सर्वे रुद्रस्य परमं पदम् ।  
पुण्याष्टकमिदं ज्ञेयं शिवक्षेत्रस्य लक्षणम् ।  
दानान्यावसथं कूपमुद्यानं देवतालयम् ॥  
  
तीर्थेष्वेतेषु यः कुर्यात् सोऽक्षयं फलमाप्नुयात् ।  
क्षान्तिः स्पृहादयासत्यं दानं शीलं तपः श्रुतम् ॥  
  
एतदष्टाङ्गमुद्दिष्टं परं पात्रस्य लक्षणम् ।  
इति पञ्चप्रकारोऽयं शिवधर्मः प्रकीर्तितः ।  
कपालमालिनं देवं महाकालं नमोस्तु ते ॥  
  
चन्द्रार्धमस्तकं नित्यं चर्मवासः सदा प्रियम् ।  
गजधर्मधरं नित्यं चण्डेश्वर नमोस्तु ते ॥  
  
त्रिशूलपाणे देवेश त्रिणेत्रत्रिदशेश्वर ।  
त्रिमूर्ते च महात्मानं त्रिपुरान्त नमोस्तु ते ।  
सर्वेश्वरं सर्वगतं सर्वजं(ज्ञं) सर्वतो मुखम् ।  
सर्वत्रावस्थितं नित्यं सर्वव्यापिन् नमोस्तु ते ॥  
  
स्थूलसूक्ष्मविभागेन व्याप्तं येन चराचरम् ।  
अनन्तानादिमव्यक्तं व्यक्ताव्यक्त नमोऽस्तु ते ॥  
  
अनन्तं शाश्वतं नित्यं विश्वं ध्रुवमुमापतिम् ।  
श्रीकण्ठं सर्वकण्ठं च नीलकण्ठ नमोऽस्तु ते ॥  
  
विद्यामयी यस्य विद्या विद्यातीतं च यत्स्थितिम् ।  
सकलं निष्कलं चैव कलाहीन नमोस्तु ते ॥  
  
यो गाधिपो योगगम्यो योगात्मा योगसम्भवः ।  
महायोगपरं नित्यं योगेश्वर नमोस्तु ते ॥  
  
सर्वतेजो मयं तेजस्तेजसामपि तैजसः ।  
तेजोनिधिश्च तेजात्मा तेजोऽतीत नमोस्तु ते ॥  
  
ओमित्येकाक्षरं यस्तु प्रख्यातं भुवनत्रये ।  
तस्याप्यर्थपरो नित्यं सदाशिव नमोस्तु ते ॥  
  
अर्धमात्रात् परार्धं तु तस्यार्धस्य परात्परम् ।  
परात् परवरं शान्तं शान्तातीत नमोस्तु ते ॥  
  
वालार्कशतभागस्य शतधाकल्पितस्य च ।  
अनौपम्यमनामञ्च शिवशान्त नमोऽस्तु ते ॥  
  
(अग्राह्यमिन्द्रियैर्वापि सर्ववस्तुविवर्जितम् ॥)  
अनन्ता नादिमव्यक्तं देहस्थं देह वर्जितम् ।  
हृदिस्थं सर्वभूतेषु व्योमस्थञ्च नमोऽस्तु ते ।  
अग्राह्यमिन्द्रियैर्वापि सर्ववस्तु विवर्जितम् ।  
  
प्। ८३(८६)  
  
स तेजो गूढमात्मानं गुह्यानां गुह्यगोचरम् ॥  
  
गुहावास सदानित्यं गुहानां गूढगोचर ।  
गुहावास सदानित्यं गूढार्थं च नमोस्तु ते ॥  
  
महादेवं महात्मानं महामाया परावरम् ।  
महाज्ञानं परातीतं ज्ञानगम्य नमोस्तु ते ॥  
  
एकाक्षरश्चतुर्भेदश्चतुर्मात्रैरलङ्कृतम् ।  
चतुष्कलं कलातीतं विश्वातीतं नमोस्तु ते ।  
ईशानम् ईश्वरो ब्रह्मा सदाशिव नमोस्तु ते ॥  
  
धर्माश्च काममोक्षाय सर्वभूतानुकम्पया ।  
सर्वस्तरतु दुर्गाणि सर्वोभद्राणि पश्य तु ॥  
  
सर्वस्सुगतिमाप्नो तु सर्वस्य भवतः शिवम् ।  
सर्वस्सुगतिमाप्नोतु सर्वस्य भवतां शिवम् ।  
  
इति श्रीशिवधर्मशास्त्रे नन्दिप्रोक्तायां संहितायां शिवविद्या   
शाखोपशाखा समुद्देशो नाम द्वादशोध्यायः ॥  
  
शिवधर्मस्समाप्तः ॥  
  
ॐ शिवायगुरवे नमः । शिवमस्तु । श्रीशिवाय नमः ॥  
  
  
  
