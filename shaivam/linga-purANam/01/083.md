---
title: ०८३

---
ऋषय ऊचुः॥  
व्यपोहनस्तवं पुण्यं श्रुतमस्माभिरादरात्॥  
प्रसङ्गाल्लिङ्गदानस्य व्रतान्यपि वदस्व नः॥ ८३.१ ॥  
  
सूत उवाच॥  
व्रतानि वः प्रवक्ष्यामि शुभानि मुनिसत्तमाः॥  
नन्दिना कथितानीह ब्रह्मपुत्राय धीमते॥ ८३.२ ॥  
  
तानि व्यासादुपश्रुत्य युष्माकं प्रवदाम्यहम्॥  
अष्टम्यां च चतुर्दश्यां पक्षयोरुभयोरपि॥ ८३.३ ॥  
  
वर्षमेकं तु भुञ्जानो नक्तं यः पूजयेच्छिवम्॥  
सर्वयज्ञफलं प्राप्य स याति परमां गतिम्॥ ८३.४ ॥  
  
पृथिवीं भाजनं कृत्वा भुक्त्वा पर्वसु मानवः॥  
अहोरात्रेण चैकेन त्रिरात्रफलमश्नुते॥ ८३.५ ॥  
  
द्वयोर्मासस्य पञ्चम्योर्द्वयोः प्रतिपदोर्नरः॥  
क्षीरधाराव्रतं कुर्यात्सोश्वमेधफलं लभेत्॥ ८३.६ ॥  
  
कृष्णाष्टम्यां तु नक्तेन यावत्कृष्णचतुर्दशी॥  
भुञ्जन्भोगानवाप्नोति ब्रह्मलोकं च गच्छति॥ ८३.७ ॥  
  
योब्दमेकं प्रकुर्वीत नक्तं पर्वसु पर्वसु॥  
ब्रह्मचारी जितक्रोधः शिवध्यानपरायणः॥ ८३.८ ॥  
  
संवत्सरान्ते विप्रेन्द्रान् भोजयेद्विधिपूर्वकम्॥  
स याति शाङ्करं लोकं नात्र कार्या विचारणा॥ ८३.९ ॥  
  
उपवासात् परं भैक्ष्यं भैक्ष्यात्परमयाचितम्॥  
आयाचितात्परं नक्तं तस्मान्नक्तेन वर्तयेत्॥ ८३.१० ॥  
  
देवैर्भुक्तं तु पूर्वाह्णे मध्याह्ने ऋषिभिस्तथा॥  
अपराह्णे च पितृभिः सन्ध्यायां गुह्यकादिभिः॥ ८३.११ ॥  
  
सर्ववेलामतिक्रम्य नक्तभोजनमुत्तमम्॥  
हविष्यभोजनं स्नान्न सत्यमाहारलाघवम्॥ ८३.१२ ॥  
  
अग्निकार्यमधःशय्यां नक्तभोजी समाचरेत्॥  
प्रतिमासं प्रवक्ष्यामि शिवव्रतमनुत्तमम्॥ ८३.१३ ॥  
  
धर्मकामार्थमोक्षार्थं सर्वपापविशुद्धये॥  
पुष्यमासे च सम्पूज्य यः कुर्यान्नक्तभोजनम्॥ ८३.१४ ॥  
  
सत्यवादी जितक्रोधः शालिगोधूमगोरसैः॥  
पक्षयोरष्टमीं यत्नादुपवासेन वर्तयेत्॥ ८३.१५ ॥  
  
भूमिशय्यां च मासान्ते पौर्णमास्यां घृतादिभिः॥  
स्नाप्य रुद्रं महादेवं सम्पूज्य विधिपूर्वकम्॥ ८३.१६ ॥  
  
यावकं चौदनं दत्त्वा सक्षीरं सघृतं द्विजाः॥  
भीजयेद्ब्राह्मणाञ्शिष्टाञ्जपेच्छान्तिं विशेषतः॥ ८३.१७ ॥  
  
तथा गोमिथुनं चैव कपिलं विनिवेदयेत्॥  
भवाय देवदेवाय शिवाय परमेष्ठिने॥ ८३.१८ ॥  
  
स याति मुनिशार्दूल वाह्नेयं लोकमुत्तमम्॥  
भुक्त्वा स विपुलान् लोकान् तत्रैव स विमुच्यते॥ ८३.१९ ॥  
  
माघमासे तु सम्पूज्य यः कुर्यान्नक्तभोजनम्॥  
कृशरं घृतसंयुक्तं भुञ्जानः संयतेन्द्रियः॥ ८३.२० ॥  
  
सोपवासं चतुर्दश्यां भवेदुभयपक्षयोः॥  
रुद्राय पौर्णमास्यां तु दद्याद्वै घृतकम्बलम्॥ ८३.२१ ॥  
  
कृष्णं गोमिथुनं दद्यात्पूजयेच्चैव शङ्करम्॥  
भोजयेद्ब्राह्मणांश्चैव यथाविभवविस्तरम्॥ ८३.२२ ॥  
  
याम्यमासाद्य वै लोकं यमेन सह मोदते॥  
फाल्गुने चैव सम्प्राप्ते कुर्याद्वै नक्तभोजनम्॥ ८३.२३ ॥  
  
श्यामाकान्नघृतक्षीरैर्जितक्रोधो जितेन्द्रियः॥  
चतुर्दश्यामथाष्टम्यामुपवासं च कारयेत्॥ ८३.२४ ॥  
  
पौर्णमास्यां महादेवं स्नाप्य सम्पूज्य शङ्करम्॥  
दद्याद्गोमिथुनं वापि ताम्राभं शूलपाणये॥ ८३.२५ ॥  
  
ब्राह्मणान् भोजयित्वा तु प्रार्थयेत्परमेश्वरम्॥  
स याति चन्द्रेसायुज्यं नात्र कार्या विचारणा॥ ८३.२६ ॥  
  
चैत्रेपि रुद्रमभ्यर्च्य कुर्याद्वै नक्तभोजनम्॥  
शाल्यन्नं पयसा युक्तं घृतेन च यथासुखम्॥ ८३.२७ ॥  
  
गोष्ठशायी मुनिश्रेष्ठाः क्षितौ निशि भवं स्मरेत्॥  
पौर्णमास्यां शिवं स्नाप्य दद्याद्गोमिथुनं सितम्॥ ८३.२८ ॥  
  
ब्राह्मणान् भोजयेच्चैव निर्ऋतेः स्थानमाप्नुयात्॥  
वैशाखे च तथा मासे कृत्वा वै नक्तभोजनम्॥ ८३.२९ ॥  
  
पौर्णमास्यां भवं स्नाप्यं पञ्चगव्यघृतादिभिः॥  
श्वेतं गोमिथुनं दत्त्वा सोश्वमेधफलं लभेत्॥ ८३.३० ॥  
  
ज्येष्ठे मासे च देवेशं भवं शर्वमुमापतिम्॥  
सम्पूज्य श्रद्धया भक्त्या कृत्वा वै नक्तभोजनम्॥ ८३.३१ ॥  
  
रक्तशाल्यन्नमध्वा च अद्भिः पूतं घृतादिभिः॥  
वीरासनी निशार्धं च गवां शुश्रूषणे रतः॥ ८३.३२ ॥  
  
पौर्णमास्यां तु सम्पूज्य देवदेवमुमापतिम्॥  
स्नाप्य शक्त्या यथान्यायं चरुं दद्याच्च शूलिने॥ ८३.३३ ॥  
  
ब्राह्मणान् भोजयित्वा च यथाविभवविस्तरम्॥  
धूम्रं गोमिथुनं दत्त्वा वायुलोके महीयते॥ ८३.३४ ॥  
  
आषाढे मासि चाप्येवं नक्तभोजनतत्परः॥  
भूरिखण्डाज्यसम्मिश्रं सक्तुभिश्चैव गोरसम्॥ ८३.३५ ॥  
  
पौर्णमास्यां घृताद्यैस्तु स्नाप्य पूज्य यथाविधि॥  
ब्राह्मणान् भोजयित्वा च श्रोत्रियान् वेदपारगान्॥ ८३.३६ ॥  
  
दद्याद्गोमिथुनं गौरं वारुणं लोकमाप्नुयात्॥  
श्रावणेच द्विजा मासे कृत्वा वै नक्तभोजनम्॥ ८३.३७ ॥  
  
क्षीरषष्टिकभक्तेन सम्पूज्य वृषभध्वजम्॥  
पौर्णमास्यां घृताद्यैस्तु स्नाप्य पूज्य यथाविधि॥ ८३.३८ ॥  
  
ब्राह्मणान् भोजयित्वा च श्रोत्रियान् वेदपारगान्॥  
श्वेताग्रपादं पौड्रं च दद्याद्गोमिथुनं पुनः॥ ८३.३९ ॥  
  
स याति वायुसायुज्यं वायुवत्सर्वगो भवेत्॥  
प्राप्ते भाद्रपदे मासे कृत्वैवं नक्तभोजनम्॥ ८३.४० ॥  
  
हुतशेषं च विप्रेन्द्रान्वृक्षमूलाश्रितो दिवा॥  
पौर्णमास्यां तु देवेशं स्नाप्य सम्पूज्य शङ्करम्॥ ८३.४१ ॥  
  
नीलस्कन्धं वृषं गां च दत्त्वा भक्त्या यथाविधि॥  
ब्राह्मणान् भोजयित्वा च वेदवेदाङ्गपारगान्॥ ८३.४२ ॥  
  
यक्षलोकमनुप्राप्य यक्षराजो भवेन्नरः॥  
ततश्चाश्वयुजे मासि कृत्वैवं नक्तभोजनम्॥ ८३.४३ ॥  
  
सघृतं शङ्करं पूज्य पौर्णमास्यां च पूर्ववत्॥  
ब्राह्मणान् भोजयित्वा च शिवभक्तान् सदा शुचीन्॥ ८३.४४ ॥  
  
वृषभं नीलवर्णाभमुरोदेशसमुन्नतम्॥  
गां च दत्वा यथान्यायमैशानं लोकमाप्नुयात्॥ ८३.४५ ॥  
  
कार्तिके च तथा मासे कृत्वा वै नक्तभोजनम्॥  
क्षीरोदनेन साज्येन सम्पूज्य च भवं प्रभुम्॥ ८३.४६ ॥  
  
पौर्णमास्यां च विधिवत्स्नाप्य दत्त्वा चरुं पुनः॥  
ब्राह्मणान्भोजयित्वा च यथाविभवविस्तरम्॥ ८३.४७ ॥  
  
दत्त्वा गोमिथुनं चैव कापिलं पूर्ववद्द्विजाः॥  
सूर्यसायुज्यमाप्नोति नात्र कार्या विचारणा॥ ८३.४८ ॥  
  
मार्गशीर्षे च मासेपि कृत्वैवं नक्तभोजनम्॥  
यवान्नेन यथान्यायमाज्यक्षीरादिभिः समम्॥ ८३.४९ ॥  
  
पौर्णमास्यां च पूर्वोक्तं कृत्वा शर्वाय शम्भवे॥  
ब्राह्मणान् भोजयित्त्वा च दरिद्रान्वेदपारगान्॥ ८३.५० ॥  
  
दत्त्वा गोमिथुनं चैव पाण्डुरं विधिपूर्वकम्॥  
सोमलोकमनुप्राप्य सोमेन सह मोदते॥ ८३.५१ ॥  
  
अहिंसा सत्यमस्तेयं ब्रह्मचर्यं क्षमा दया॥  
त्रिःस्नानं चाग्निहोत्रं च भूशय्या नक्तभोजनम्॥ ८३.५२ ॥  
  
पक्षयोरुपवासं च चतुर्दश्यष्टमीषु च ॥  
इत्येतदखिलं प्रोक्तं प्रतिमासं शिवव्रतम्॥ ८३.५३ ॥  
  
कुर्याद्वर्षं क्रमेणैव व्युत्क्रमेणापि वा द्विजाः॥  
स याति शिवसायुज्यं ज्ञानयोगमवाप्नुयात्॥ ८३.५४ ॥  
  
इति श्रीलिङ्गमहापुराणे पूर्वभागे शिवव्रतकथनं नाम त्र्यशीतितमोऽध्यायः॥ ८३ ॥