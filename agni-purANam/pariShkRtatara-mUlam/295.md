---
title: २९५

---
अग्निरुवाच  
मन्त्रध्यानौषधैर्दष्टतिकित्सां प्रवदामि ते ।  
ॐ नमो भगवते नीलकण्ठायेति ।  
जपनाद्विषहानिः स्यादौषधं जीवरक्षणं ॥ २९५.१ ॥  
  
साकज्यं सकृद्रसं पेयं द्विविधं विषमुच्यते ।  
जङ्गमं सर्पमूषादि श्रृङ्‌ग्यादि स्थावरं विषं ॥ २९५.२ ॥  
  
शान्तस्वरान्वितो ब्रह्मा लोहितं तारकं शिवः ।  
वियतेर्नाममन्त्रोऽयं तार्क्षः शब्दमयः स्मृतः ॥ २९५.३ ॥  
  
ॐ ज्वल महामते हृदयाय गरुडविशलशिरसे  
गरुडशिखायै गरुड विषभञ्जन प्रभेदन प्रभेदन  
वित्रासय विमर्द्दय विमर्द्दय कवचाय अप्रतिहतशासनं  
वं हूं फट् अस्त्राय उग्ररूपधारक सर्वभयङ्कर  
भीषय सर्वं दह दह भस्मीकुरु कुरु स्वाहा नेत्राय ।  
सप्तवर्गान्तयुग्माष्टदिग्दलस्वर केशरादिवर्णरुद्धं  
वह्निराभूतकर्णिकं मातृकाम्बुजं ।  
कृत्वा हृदिस्थं तन्मन्त्री वामहस्ततले स्मरेत् ।  
अह्गुष्ठादौ न्यसेद्वर्णान्वियतेर्भेदिताः कलाः ॥ २९५.४ ॥  
  
पीतं वज्रचतुष्कोणं पार्थिवं शक्रदैवतं ।  
वृत्तार्द्धमाप्यपद्मार्द्धं शुक्लं वरुणदैवतं ॥ २९५.५ ॥  
  
त्र्यस्त्रं स्वस्तिकयुक्तञ्च तैजसं वह्निदैवतं ।  
वृत्तं विन्दुवृतं वायुदैवतं कृष्ममालिनम् ॥ २९५.६ ॥  
  
अङ्गुष्ठाद्यङ्गुलीमध्ये पर्य्यस्तेषु स्ववेश्मसु ।  
सुवर्णनागवाहेन वेष्टितेषु न्यसेत् क्रमात् ॥ २९५.७ ॥  
  
वियतेश्चतुरो वर्णान् सुमण्डलसमत्विषः ।  
अरूपे रवतन्मात्रे आकाशेशिवदेवते ॥ २९५.८ ॥  
  
कनिष्ठामद्यपर्वस्थे न्यसेत्तस्याद्यमक्षरम् ।  
नागानामादिवर्णांश्च स्वमण्डलगतान्न्यसेत् ॥ २९५.९ ॥  
  
भूतादिवर्णान् विन्यसेदङ्गुष्ठाद्यन्तपर्वसु ।  
तन्मात्रादिगुणाभ्यर्णानङ्गुलीषु न्यसेद्‌बुधः ॥ २९५.१० ॥  
  
स्पर्शनादेव तार्क्षेण हस्ते हन्याद्विषद्वयं ।  
मण्डलादिषु तान् वर्णान् वियतेः कवयो जितान् ॥ २९५.११ ॥  
  
श्रेष्ठद्वय्ह्गुलिभिर्द्देहनाभिस्थानेषु पर्वसु ।  
आजानुतः सुवर्णाभमानाभेस्तुहिनप्रभम् ॥ २९५.१२ ॥  
  
कुङ्कुमारुणमाकण्ठादाकेशान्तात् सितेतरं ।  
ब्रह्माण्डव्यापिनं तार्क्षञ्चन्द्राख्यं नागभूषणम् ॥ २९५.१३ ॥  
  
नीलोग्रनाशमात्मानं महापक्षं स्मरेद्‌बुधः ।  
एवन्तार्क्षात्मनो वाक्यान्मन्त्रः स्यान्मन्त्रिणो विषे ॥ २९५.१४ ॥  
  
मुष्टिस्तार्क्षकरस्यान्तः स्थिताङ्गुष्ठविषापहा ।  
तार्क्षं हस्तं समुद्यम्य तत्पञ्चाङ्गुलिचालनात् ॥ २९५.१५ ॥  
  
कुर्य्याद्विषस्य स्तम्भादींस्तदुक्तमदवीषया ।  
आकाशादेष भूवीजः पञ्चर्णाधिपतिर्म्मनुः ॥ २९५.१६ ॥  
  
संस्तम्भयेतिविषतो भाषया स्तम्भयेद्विषम् ।  
व्यत्यस्तभूषया वीजो मन्त्रोऽयं साधुसाधितः ॥ २९५.१७ ॥  
  
सम्प्लवः प्लावय यमः शब्दाद्यः संहरेद्विषं ।  
दण्डमुत्थापयेदेष सुजप्ताम्भोऽभिषेकतः ॥ २९५.१८ ॥  
  
सुजप्तशङ्खबेर्य्यादिनिस्वनश्रवणेन वा ।  
सन्दहत्येव संयुक्तो भूतेजोव्यत्ययात् स्थितः ॥ २९५.१९ ।.  
  
भूवायुव्यत्ययान्मन्त्रो विषं सङ्क्रामयत्यसौ ।  
अन्तस्थो निजवेश्मस्थो वीजाग्नीन्दुजलात्मभिः ॥ २९५.२० ॥  
  
एतत् कर्म्म नयेन्मन्त्री गरुडाकृतिविग्रहः ।  
तार्क्षवरुणगेहस्थस्तज्जपान्नाशयेद्विषम् ॥ २९५.२१ ॥  
  
जानुदण्डीदमुदितं स्वधाश्रीवीजल्छितं ।  
स्नानपानात्सर्व्वविषं ज्वरारोगापमृत्युजित् ॥ २९५.२२ ॥  
  
पक्षि पक्षि महापक्षि महापक्षि विधि स्वाहा ।  
पक्षि पक्षि महापक्षि महापक्षि क्षि क्षि स्वाहा ॥ २९५.२३ ॥  
  
द्वावेतौ पक्षिराड्‌मन्त्रौ विषघ्नावभिमन्त्रणात् ।  
पक्षिराजाय विद्महे पक्षिऽदेवाय धीमहि तन्नो गरुडः प्रचोदयात् ।  
वह्निस्थौ पार्श्वतत्पूर्वौ दन्तश्रीकौ च दण्डिनौ ॥ २९५.२४ ॥  
  
हर हर हृदयाय नमः कपर्द्दिने च शिरसे नीलकण्ठाय वै शिखाङ्कालकूटविषभक्षणाय स्वाहा ।  
अथ वर्म्म च कण्ठे नेत्रं कृत्तिवासास्त्रिनेत्रं पूर्वाद्यैराननैर्युक्तं स्वेतपीतारुणासितैः ॥ २९५.२५ ॥  
  
अभयं वरदं चापं वासुकिञ्च दधद्भुजैः ।  
यस्योपरीतपार्श्वस्थगौरीरुद्रोऽस्य देवता ॥ २९५.२६ ।.  
  
पादजानुगुहानाभिहृत्कण्ठाननमूर्द्धसु ।  
मन्त्रार्णान्न्यस्य करयोरङ्गुष्ठाद्यङ्गुलीषु च ॥ २९५.२७ ॥  
  
तर्ज्जन्यादितदन्तासु सर्वमङ्गुष्ठयोर्न्न्यसेत् ।  
ध्यात्वैवं संहरेत् क्षिप्रं वद्धया शूलमुद्रया ॥ २९५.२८ ॥  
  
कनिष्ठा ज्येष्ठया वद्धा तिस्रोऽन्याः प्रसृतेर्ज्जवाः ।  
विषनाशे वामहस्तमन्यस्मिन् दक्षिणं करं ॥ २९५.२९ ॥  
  
ओं नमो बगवते नीलकण्ठाय चिः अमलकण्ठाय चिः ।  
सर्वज्ञकण्ठाय चिः क्षिप ओं स्वाहा ।  
अमलनीलकण्ठाय नैकसर्वविषापहाय ।  
नमस्ते रुद्रमन्न्यव इति सम्मार्ज्जनाद्विपं विनश्यति-  
न सन्देहः कर्णजाप्या उपानहावा ।  
यजेद्रुद्रविधाने नीलग्रीवं महेश्वरम् ।  
विषव्याधिविनाशः स्यात् कृत्वा रुद्रविधानकं ॥ २९५.३० ॥  
  
इत्यादिमहापुराणे आग्नेये दष्टचिकित्सा नाम पञ्चनवत्यधिकद्विशततमोऽध्यायः ॥