+++
title = "४७"

+++

सप्तचत्वारिशोऽध्यायः ४७  

क्रौष्टुकिरुवाच  

यथा ससर्ज वै ब्रह्मा भगवानादिकृत्प्रजाः  ।  
प्रजापतिः पतिर्देवस्तन्मे विस्तरतो वद  ॥ ४७.१ ॥  

मार्कण्डेय उवाच  

कथयाम्येष ते ब्रह्मन् ससर्ज भगवान् यथा  ।  
लोककृच्छाश्वतः कृत्स्नं जगत्स्थावरजङ्गमम्  ॥ ४७.२ ॥  
पद्मावसाने प्रलये निशासुत्पोत्थितः प्रभुः  ।  
सत्त्वोद्रिक्तस्तदा ब्रह्मा शून्यं लोकमवैक्षत  ॥ ४७.३ ॥  
इमञ्चोदाहरन्त्यत्र श्लोकं नारायणं प्रति  ।  
ब्रह्मस्वरूपिणं देवं जगतः प्रभवाप्ययम्  ॥ ४७.४ ॥  
आपो नारा वै तनव इत्यपां नाम शुश्रुम  ।  
तासु शेते स यस्माच्च तेन नारायणः स्मृतः  ॥ ४७.५ ॥  
विबुद्धः सलिले तस्मिन् विज्ञायान्तर्गतां महीम्  ।  
अनुमानात्समुद्धारं कर्तुकामस्तदा क्षिते  ॥ ४७.६ ॥  
अकरोत्स तनूरन्याः कल्पादिषु यथा पुरा  ।  
मत्स्यकूर्मादिकास्तद्वद्वाराहं वपुरास्थितः  ॥ ४७.७ ॥  
वेदयज्ञमयं दिव्यं वेदयज्ञमयो विभुः  ।  
रूपं कृत्वा विवेशाप्सु सर्वगः सर्वसम्भवः  ॥ ४७.८ ॥  
समुद्धृकत्य च पातालान्मुमोच सलिले भुवम्  ।  
जनलोकस्थितैः सिद्धैश्चिन्त्यमानो जगत्पतिः  ॥ ४७.९ ॥  
तस्योपरि जलौघस्य महती नैरिव स्थिता  ।  
विततत्वात्तु देहस्य न मही याति सम्प्लवम्  ॥ ४७.१० ॥  
ततः क्षितिं समीकृत्य पृथिव्यां सोऽसृजद्गिरीन्  ।  
प्राक्सर्गे दह्यमाने तु तदा संवर्तकाग्निना  ॥ ४७.११ ॥  
तेनाग्निना विशीर्णास्ते पर्वता भुवि सर्वशः  ।  
शैला एकार्णवे मग्ना वायुनापस्तु संहताः  ॥ ४७.१२ ॥  
निषक्ता यत्र यत्रासंस्तत्र तत्राचलाभवन्  ।  
भूविभागन्ततः कृत्वा सप्तद्वीपोपशोभितम्  ॥ ४७.१३ ॥  
भूराद्यांश्चतुरो लोकान् पूर्वंवत्समकल्पयत् ।  
सृष्टिञ्चिन्तयतस्तस्य कल्पादिषु यथा पुरा  ॥ ४७.१४ ॥  
अबुद्धिपूर्वकस्तस्मात्प्रादुर्भूतस्तमोमयः  ।  
तमो मोहो महामोहस्तामिस्त्रो ह्यन्धसञ्ज्ञितः  ॥ ४७.१५ ॥  
अविद्या पञ्चपर्वैषा प्रादुर्भूता महात्मनः  ।  
पञ्चधावस्थितः सर्गो ध्यायतोऽप्रतिबोधवान्  ॥ ४७.१६ ॥  
बहिरन्तश्चाप्रकाशः संवृतात्मा नगात्मकः  ।  
मुख्या नगा यतश्चोक्ता मुख्यसर्गस्ततस्त्वयम्  ॥ ४७.१७ ॥  
तं दृष्ट्वासाधकं सर्गममन्यदपरं पुनः  ।  
तस्याभिध्यायतः सर्गं तिर्यक्स्त्रोतो ह्यवर्तत  ॥ ४७.१८ ॥  
यस्मात्तिर्यक्प्रवृत्तिः सा तिर्यक्स्त्रोतस्ततः स्मृतः  ।  
पश्वादयस्ते विख्यातास्तमः प्रायो ह्यवेदिनः  ॥ ४७.१९ ॥  
अत्पथग्राहिनश्चैव तेऽज्ञाने ज्ञानमानिनः  ।  

अहङ्कृता अहम्माना अष्टाविशशद्विधात्मकाः  ॥ ४७.२० ॥  
अन्तः प्रकाशास्ते सर्वे आवृतास्तु परस्परम्  ।  
तमप्यसाधकं मत्वा ध्यायतोऽन्यस्ततोऽभवत् ॥ ४७.२१ ॥  
ऊर्ध्वस्त्रोतस्तृतीयस्तु सात्त्विकः समवर्तत  ।  
ते सुखप्रीतिबहुला बहिरन्तस्त्वनावृताः  ॥ ४७.२२ ॥  
प्रकाशा बहिरन्तश्च ऊर्ध्वस्त्रोतः समुद्भवाः  ।  
तुष्टात्मकस्तृतीयस्तु देवसर्गो हि स स्मृतः  ॥ ४७.२३ ॥  
तस्मिन् सर्गेऽभवत्प्रीतिर्निष्पन्ने ब्रह्मणस्तदा  ।  
ततोऽन्यं स तदा दध्यौ साधकं सर्गमुत्तमम्  ॥ ४७.२४ ॥  
तथाभिध्यायतस्तस्य सत्याभिध्यायिनस्ततः  ।  
प्रादुर्बभौ तदाव्यक्तादर्वाक्स्त्रोतस्तु साधकः  ॥ ४७.२५ ॥  
यस्मादर्वाग्व्यवर्तन्त ततोर्ऽवाक्स्त्रोतसस्तु ते  ।  
ते च प्रकाशबहुलास्तमोद्रिक्ता रजोऽधिकाः  ॥ ४७.२६ ॥  
तस्मात्ते दुः खबहुला भूयोभूयश्च कारिणः  ।  
प्रकाशा बहिरन्तश्च मनुष्याः साधकाश्च ते  ॥ ४७.२७ ॥  
पञ्चमोऽनुग्रहः सर्गः स चतुर्धा व्यवस्थितः  ।  
विपर्ययेण सिद्ध्या च शान्त्या तुष्ट्या तथैव च  ॥ ४७.२८ ॥  
निर्वृत्तं वर्तमानञ्च तेर्ऽथं जानन्ति वै पुनः  ।  
भूतादिकानां भूतानां षष्ठः सर्ग स उच्यते  ॥ ४७.२९ ॥  
ते परिग्राहिणः सर्वे संविभागरतास्तथा  ।  
चोदनाश्चाप्यशीलाश्च ज्ञेया भूतादिकाश्च ते  ॥ ४७.३० ॥  
प्रथमो महतः सर्गो विज्ञेयो ब्रह्मणस्तु सः  ।  
तन्मात्राणां द्वितीयस्तु भूतसर्गः स उच्यते  ॥ ४७.३१ ॥  
वैकारिकस्तृतीयस्तु सर्गश्चैन्द्रियकः स्मृतः  ।  
इत्येष प्राकृतः सर्गः सम्भूतो बुद्धैपूर्वकः  ॥ ४७.३२ ॥  
मुख्यः सर्गश्चतुर्थस्तु मुख्या वै स्थावराः स्मृताः  ।  
तिर्यक्स्त्रोतस्तु यः प्रोक्तस्तिर्यग्योन्यः स पञ्चमः  ॥ ४७.३३ ॥  
तथोर्ध्वस्त्रोतसां षष्ठो देवसर्गस्तु स स्मृतः  ।  
ततोर्ऽवाक्स्त्रोतसां सर्गः सप्तमः स तु मानुषः  ॥ ४७.३४ ॥  
अष्टमोऽनुग्रहः सर्गः सात्त्विकस्तामसश्च सः  ।  
पञ्चैते वैकृताः सर्गाः प्राकृतास्तु त्रयः स्मृताः  ॥ ४७.३५ ॥  
प्राकृतो वैकृतश्चैव कौमारो नवमः स्मृतः  ।  
इत्येते वै समाख्याता नव सर्गाः प्रजापतेः  ॥ ४७.३६ ॥  

इति श्री मार्कण्डेयपुराणे प्राकृतवैकृतसर्गो नाम सप्तचात्वारिंशोऽध्यायः  
