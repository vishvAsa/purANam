---
title: ०४४

---
      नारद उवाच॥  
गयासुरः कथं जातः किम्प्रभावः किमात्मकः ।  
तपस्तप्तं कथं तेन कथं देहपवित्रता ॥ ४४.१ ॥  
  
        सनत्कुमार उवाच॥  
विष्णोर्नाभ्यम्बुजाज्जातो ब्रह्मा लोकपितामहः।  
प्रजाः ससर्ज सम्प्रोक्तः पूर्व्वं देवेन विष्णुना ॥ ४४.२ ॥  
  
आसुरेणैव भावेन ह्यसुरानसृजत्पुरा।  
सौमनस्येन भावेन देवान्सुमनसोऽसृजत् ॥ ४४.३ ॥  
  
गयासुरोऽसुराणाञ्च महाबलपराक्रमः।  
योजनानां सपादञ्च शतं तस्योच्छ्रयः स्मृतः ॥ ४४.४ ॥  
  
स्थूलः षष्टिर्योजनानां श्रेष्ठोऽसौ वैष्णवः स्मृतः।  
कोलाहलगिरिवरे तपस्तेपे सुदारुणम् ॥ ४४.५ ॥  
  
बहुवर्षसहस्राणि निरुच्छ्वासं स्थिरोऽभवत्।  
तत्तपस्तापिता देवाः सङ्क्षोभं परमं गताः ॥ ४४.६ ॥  
  
ब्रह्मलोकं गता देवाः प्रोचुस्तेऽथ पितामहम्।  
गयासुराद्रक्ष देव ब्रह्मा देवांस्ततोऽब्रवीत् ॥ ४४.७ ॥  
  
व्रजामः शङ्करं देवा ब्रह्माद्याश्च गताः शिवम्।  
कैलासे चाब्रुवन्नत्वा रक्ष देव महासुरात् ॥ ४४.८ ॥  
  
ब्रह्माद्यानब्रवीच्छम्भुर्व्रजामः शरणं हरिम्।  
क्षीराब्धौ देवदेवेशः स नः श्रेयो विधास्यति।  
ब्रह्मा महेश्वरो देवा विष्णुं नत्वा प्रतुष्टुवुः ॥ ४४.९ ॥  
  
         देवा ऊचुः ॥  
  
ॐ नमो विष्णवो भर्त्रे सर्व्वेषां प्रभविष्णवे।  
रोचिष्णवे जिष्णवे च राक्षसादिग्रसिष्णवे ॥ ४४.१० ॥  
  
धरिष्णवेऽखिलस्यास्य योगिनां पारयिष्णवे ।  
वर्द्धिष्णवे ह्यनन्ताय नमो भ्राज्ष्णिवे नमः ॥ ४४.११ ॥  
  
            सनत्कुमार उवाच॥  
एवं स्तुतो वासुदेवः सुराणां दर्शनं ददौ।  
किमर्थमागता देवा विष्णुनोक्तास्तमब्रुवन् ॥ ४४.१२ ॥  
  
गयासुरभयाद्देव रक्षास्मानब्रवीद्धरिम्।  
ब्रह्माद्या यान्तु तं दैत्यमागमिष्याम्यहं ततः ॥ ४४.१३ ॥  
  
केशवे गरुडारूढो वरं दातुं गयासुरे।  
सर्व्वे स्वं स्वं समास्थाय ययुर्वाहनमुत्तमम् ॥ ४४.१४ ॥  
  
ऊचुस्तं वासुदेवाद्याः किमर्थं तप्यते त्वया।  
सन्तुष्टाः स्वागताः सर्वे वरं ब्रूहि गयासुर ॥ ४४.१५ ॥  
  
        गयासुर उवाच॥  
यदितुष्टाः स्थ मे देवा ब्रह्मविष्णुमहेश्वराः।  
सर्व्वदेवद्विजातिभ्यो यज्ञतीर्थशिलोच्चयात् ॥ ४४.१६ ॥  
  
देवेभ्योऽतिपवित्रोऽहमृषिभ्योऽपि शिवाव्ययात्।  
मन्त्रेभ्यो देवदेवेभ्यो योगिभ्यश्चापि सर्व्वशः ॥ ४४.१७ ॥  
  
न्यासिभ्यश्चापि कर्म्मिभ्यो धर्म्मिभ्यश्च तथा पुनः।  
ज्ञातिभ्योऽतिपवित्रेभ्यः पवित्रः स्यां सदा सुराः ॥ ४४.१८ ॥  
  
पवित्रमस्तु तं देवा दैत्यमुक्त्वा ययुर्दिवम्।  
दैत्यं दृष्ट्वा च स्पृष्ट्वा च सर्व्वे हरिपुरं ययुः ॥ ४४.१९ ॥  
  
शून्यं लोकत्रयं जातं शून्या यमपुरी ह्यभूत्।  
यम इन्द्रादिभिः सार्द्धं ब्रह्मलोकं ततोऽगमत् ॥ ४४.२० ॥  
  
ब्रह्माणमूचिरे देवा गयासुरविलोपिताः।  
त्वया दत्तोऽधिकारो वै गृहाण त्वं पितामह ॥ ४४.२१ ॥  
  
ब्रह्माब्रवीत्ततो देवान्व्रजामो विष्णुमव्ययम्।  
ब्रह्मादयोऽब्रुवन्विष्णुं त्वया दत्तवरेऽसुरे ॥ ४४.२२ ॥  
  
तद्दर्शनाद्ययुः स्वर्गं शून्यं लोक त्रयं ह्यभूत्।  
देवैरुक्तो वासुदेवो ब्रह्माणं स वचोऽब्रवीत् ॥ ४४.२३ ॥  
  
गत्वासुरं प्रार्थयस्व यज्ञार्थं देहि देहकम्।  
विष्णूक्तः ससुरो ब्रह्मा गत्वाऽपश्यन्महासुरम् ॥ ४४.२४ ॥  
  
गयासुरोऽब्रवीद्दृष्ट्वा ब्रह्माणं त्रिदशैः सहः।  
सम्पूज्योत्थाय विधिवत्प्रण्तः श्रद्धयान्वितः ॥ ४४.२५ ॥  
  
         ॥गयासुर उवाच॥  
अद्य मे सफलं जन्म अद्य मे सफलं तपः।  
यदागतोऽतिथिर्ब्रह्मा सर्व्वं प्राप्तं मयाद्य वै ॥ ४४.२६ ॥  
  
योगिन्योगाङ्गवित्सर्व्वलोकस्वामिन्पितर्गुरो।  
यदर्थमा गतो ब्रह्मन्स्तत्कार्य्यं करवाण्यहम् ॥ ४४.२७ ॥  
  
       ॥ब्रह्मोवाच॥  
पृथिव्यां यानि तीर्थानि दृष्टानि भ्रमता मया।  
यज्ञार्थं न तु ते तानि पवित्राणि शरीरतः ॥ ४४.२८ ॥  
  
त्वया देहे पवित्रत्वं प्राप्तं विष्णुप्रसादतः।  
अतः पवित्रं देहं त्वं यज्ञार्थं देहिमेऽसुर ॥ ४४.२९ ॥  
  
       ॥गयासुर उवाच॥  
धन्योऽहं देव देवेश यद्देहं प्रार्थ्यते त्वया।  
पितृवंशः कृतार्थो मे देहे यागं करोषि चेत् ॥ ४४.३० ॥  
  
त्वयैवोत्पादितो देहः पवित्रस्तु त्वया कृतः।  
सर्व्वेषामुपकाराय यागोऽवश्यं भवत्विति ॥ ४४.३१ ॥  
  
इत्युक्त्वा सोऽपतद्भूमौ श्वेतकल्पे गयासुरः।  
नैऋतीं दिशमाश्रित्य तदा कोलाहले गिरौ ॥ ४४.३२ ॥  
  
शिरः कृत्वोत्तरे दैत्यः पादौ कृत्वा तु दक्षिणे।  
ब्रह्मा सम्भृतसम्भारो मानसानृत्विजोऽसृजत् ॥ ४४.३३ ॥  
  
अग्निशर्माणम्मृतं शौनकं याञ्जलिं मृदुम्।  
कुमुथिं वेद कौण्डिल्यं हारीतं काश्यपं कृपम् ॥ ४४.३४ ॥  
  
गर्गं कौशिकवासिष्ठौ मुनिं भार्गवमव्ययम्।  
वृद्धं पाराशरं कण्वं माण्डव्यं श्रुतिकेवलम् ॥ ४४.३५ ॥  
  
श्वेतं सुतालं दमनं सुहोत्रं कङ्कमेव च।  
लौकाक्षिञ्च महाबाहुं जैगीषव्यं तथैव च ॥ ४४.३६ ॥  
  
दधिपञ्चमुखं विप्रमृषभं कर्कमेव च।  
कात्यायनं गोभिलञ्च मुनिमुग्रमगाव्रतम् ॥ ४४.३७ ॥  
  
सुपालकं गौतमञ्च तथा वेदशिरोव्रतम्।  
जटामालिनमव्यग्रं चाटुहासञ्च दारुणम् ॥ ४४.३८ ॥  
  
आत्रेयं चाप्यङ्गिरसमौपमन्युं महा व्रतम्।  
गोकर्णञ्च गुहावासं शिखण्डिनमुमाव्रतम् ॥ ४४.३९ ॥  
  
एतानन्यांश्च विप्रेन्द्रान्वेधा लोकपितामहः ।  
परिकल्प्याकरोद्यागं गयासुरशरीरके ॥ ४४.४० ॥  
  
अग्निशर्मापि पञ्चाग्नीन्मुखादेतानथासृजत्।  
दक्षिणाग्निं गार्हपत्याहवनीयौ तपोऽव्ययः ॥ ४४.४१ ॥  
  
सत्यावसथ्यौ देवर्षे येषु यज्ञाः प्रतिष्ठिताः।  
यज्ञस्य च प्रतिष्ठार्थं विप्रेभ्यो दक्षिणां ददौ ॥ ४४.४२ ॥  
  
हुत्वा पूर्णाहुतिं ब्रह्ना स्नात्वा चावभृथेन तु।  
यज्ञयूपं सुरैः सार्द्धं समानीय व्यरोपयत् ॥ ४४.४३ ॥  
  
ब्रह्मणः सहसा श्रेष्ठे सरस्येवाश्रितं शुभम्।  
चलितश्चकितो ब्रह्मा धर्म्मराजमभाषत ॥ ४४.४४ ॥  
  
जाता गृहे तव शिला समानीयाविचारयन्।  
दैत्यस्य शीघ्रं शिरसि तां धारय ममाज्ञया ॥ ४४.४५ ॥  
  
निश्चलार्थं यमः श्रुत्वा धारयन्मस्तके शिलाम्।  
शिलायां धारितायान्तु सशिलश्चासुरोऽचलत् ॥ ४४.४६ ॥  
  
देवानूचेऽथ रुद्रादीञ्छिलायां निश्चलाः किल।  
तिष्ठन्तु देवाः सकलास्तथेत्युक्त्वा च ते स्थिताः ॥ ४४.४७ ॥  
  
देवाः पादैर्लक्षयित्वा तथापि चलितोऽसुरः।  
ब्रह्माथ व्याकुलो विष्णुं गतः क्षीराब्धिशायिनम्।  
तुष्टाव प्रणतो भूत्वा नत्वा चादृत्य तं प्रभुम् ॥ ४४.४८ ॥  
  
        ।.ब्रह्मोवाच॥  
ब्रह्माण्डस्य पते नाथ नमामि जगतां पतिम्।  
कतिं कीर्त्तिमतां नॄणां बुक्तिमुक्तिप्रदायकम् ॥ ४४.४९ ॥  
  
विष्वक्सेनोऽब्रवीद्विष्णुं देव त्वां स्तौति पद्मजः।  
हरिराहानय त्वं तं विष्णूक्तः स तमानयत्।  
अजमूचे हरिः कस्मादागतोऽसि वदस्व तत् ॥ ४४.५० ॥  
  
       ॥ब्रह्मोवाच॥  
देवदेव कृते योगे प्रचचाल गयासुरः।  
शिलायां देवरूपिण्यां न्यस्तायां तस्य मस्तके ॥ ४४.५१ ॥  
  
रुद्रादिषु च देवेषु संस्थितेष्वसुरोऽचलत्।  
इदानीं निश्चलार्थं हि प्रसादं कुरु माधव ॥ ४४.५२ ॥  
  
ब्रह्मणो वचनं श्रुत्वा ह्याकृष्य स्वशरीरतः ।  
मूर्त्तिं ददौ निश्चलार्थं ब्रह्मणे भगवान्हरिः ॥ ४४.५३ ॥  
  
आनीय मूर्त्तिं ब्रह्मापि शिलायां समधारयत्।  
तथापि चलितं वीक्ष्य पुनर्देवमथाह्वयत् ॥ ४४.५४ ॥  
  
आगत्य विष्णुः क्षीराब्धेः शिलायां संस्थितोऽभवत्।  
जनार्द्दनाभिधानेन पुण्डरीकेति नामतः।  
शिलायान्निश्चलार्थं हि स्वयमादिगदाधरः ॥ ४४.५५ ॥  
  
निश्चलार्थं पञ्चधासीच्छिलायां प्रपितापहः।  
पितामहोऽथ फल्ग्वीशः केदारः कनकेश्वरः ॥ ४४.५६ ॥  
  
ब्रह्मा स्थितः स्वयं तत्र गजरूपी विनायकः।  
गयादित्यश्चोत्तरार्को दक्षिणार्कस्त्रिधा रविः ॥ ४४.५७ ॥  
  
लक्ष्मीः सीताभिधानेन गौरी च मङ्गलाह्वया।  
गायत्री चैव सावित्री त्रिसन्ध्या च सरस्वती ॥ ४४.५८ ॥  
  
इन्द्रो बृहस्पतिः पूषा वसवोऽष्टौ महाबलाः।  
विश्वेदेवाश्चाश्विनेयौ मारुतो विश्वनायकः।  
सयक्षोरगगन्धर्व्वास्तस्थुर्देवाः स्वशाक्तिभिः ॥ ४४.५९ ॥  
  
आद्यया गदया चासौ यस्माद्दैत्यः स्थिरीकृतः।  
स्थित इत्येव हरिणा तस्मादादिगदाधरः ॥ ४४.६० ॥  
  
ऊचे गयासुरो देवान्किमर्थं वञ्चितो ह्यहम्।  
यज्ञार्थं ब्रह्मणे दत्तं शरीरममलं मया।  
विष्णोर्वचनमात्रेण किं न स्यां निश्चलो ह्यहम् ॥ ४४.६१ ॥  
  
यत्सुरैः पीडितोऽत्यर्थं गदया हरिणा तथा।  
पीडितो यद्यहं देवाः प्रसन्नाः सन्तु सर्वदा ॥ ४४.६२ ॥  
  
गदाधरादयस्तुष्टाः प्रोचुः सार्द्धं गयासुरम्।  
वरं ब्रूहि प्रसन्नाः स्मो देवानूचे गयासुरः ॥ ४४.६३ ॥  
  
यावत्पृथ्वी पर्वताश्च यावच्चन्द्रार्कतारकाः।  
तावच्छिलायां तिष्ठन्तु ब्रह्मविष्णुमहेश्वराः।  
अन्ये च सकला देवा मन्नाम्ना क्षेत्रमस्तु वै ॥ ४४.६४ ॥  
  
पञ्चक्रोशं गयाक्षेत्रं क्रोशमेकं गयाशिरः ।  
तन्मध्ये सर्वतीर्थानि प्रयच्छन्तु हितं नृणाम् ॥ ४४.६५ ॥  
  
स्नानादितर्पणं कृत्वा पिण्डदानात्फलाधिकम्।  
महात्मा वै सहस्रञ्च कुलानां चोद्धरेन्नरः ॥ ४४.६६ ॥  
  
व्यक्ताव्यक्तस्वरूपेण यूयं तिष्ठत सर्वदा।  
गदाधरः स्वयं लोकाद्भूयात्सर्वाघनाशनात् ॥ ४४.६७ ॥  
  
श्राद्धं सपिण्डकं येषां ब्रह्मलोकं प्रयान्तु ते।  
ब्रह्महत्यादिकं पापं विनश्यतु च सेविनाम् ॥ ४४.६८ ॥  
  
नैमिषं पुष्करं गङ्गा प्रयागश्चाविमुक्तिकम्।  
एतान्यन्यानि तीर्थानि दिवि भुव्यन्तरिक्षतः।  
समायान्तु सदा नॄणां प्रयच्छन्तु हितं सुराः ॥ ४४.६९ ॥  
  
किं बहूक्त्या सुरगणा युष्मास्वेकापि देवता।  
चेन्न तिष्ठेदहं चापि समयः प्रतिपाल्यताम् ॥ ४४.७० ॥  
  
गयासुरवचः श्रुत्वा प्रोचुर्विष्ण्वादयःसुराः।  
त्वया यत्प्रार्थितं सर्व्वं तद्भविष्यत्यसंशयम् ॥ ४४.७१ ॥  
  
अस्मत्पादानर्च्चयित्वा यास्यन्ति परमां गतिम्।  
देवैर्दत्तवरो दैत्यो हर्षितो निश्चलोऽभवत् ॥ ४४.७२ ॥  
  
स्थितेषु चैव देवेषु ब्राह्मणेभ्यो ददावजः।  
ग्रामांश्च पञ्चपञ्चाशत्पञ्चक्रोशीं गयां तथा।  
गृहान्कृत्वा ददौ दिव्यान्सर्व्वोपस्करसंयुतान् ॥ ४४.७३ ॥  
  
कामधेनुं कल्पवृक्षं पारिजातादिकांस्तरून्।  
महानदीं क्षीरवहां घृतकुल्यास्तथैव च ॥ ४४.७४ ॥  
  
मधुश्रवां मधुकुल्यां दध्याद्याढ्यसरांसि च।  
सुवर्णदीर्घिकां चैव बहूनन्नादिपर्व्वतान् ॥ ४४.७५ ॥  
  
भक्ष्यभोज्यफलादींश्च सर्व्वं ब्रह्मा सृजन्ददौ।  
न याचयध्वं विप्रेन्द्रा अन्यानुक्त्वा ददावजः ॥ ४४.७६ ॥  
  
दत्त्वा ययौ ब्रह्मलोकं नत्वा ह्यादिगदाधरम् ।  
धर्म्मारण्ये तत्र धर्म्मं याजयित्वा ययाचिरे ॥ ४४.७७ ॥  
  
धर्म्मयागे च लोभाद्वै प्रतिगृह्य धनादिकम्।  
ततो ब्रह्मा समागत्य ब्राह्मणांस्ताञ्छशाप ह ॥ ४४.७८ ॥  
  
कृतवन्तो यतो लोभं मद्दत्तेष्वखिलेष्वपि।  
तस्मादृणाधिका यूयं भविष्यन्ति सदा द्विजः ॥ ४४.७९ ॥  
  
युष्माकं स्याद्वारिवहा नदी पाषाणपर्व्वताः।  
नद्यादयो वारिवहा मृन्मयाश्च यथा गृहाः ॥ ४४.८० ॥  
  
कामधेनुः कल्पवृक्षो मल्लोकमुपतिष्ठताम्।  
एवं शप्ता ब्रह्मणा ते प्रार्थयन्तोऽब्रुवन्नजम् ॥ ४४.८१ ॥  
  
त्वया यद्दत्तमखिलं तत्सर्वं शापतो गतम्।  
जीवनार्थं प्रसादं नो भगवान्कर्त्तुमर्हसि ॥ ४४.८२ ॥  
  
तच्छ्रुत्वा ब्राह्मणान्ब्रह्मा प्रोवाचेदं दयान्वितः।  
तीर्थोपजीविका यूयमाचन्द्रार्कं भविष्यथ ॥ ४४.८३ ॥  
  
लोकाः पुण्या गयायां ये श्राद्धिनो ब्रह्मलोकगाः।  
युष्मान्ये पूजयिष्यन्ति तैरहं पूजितः सदा ॥ ४४.८४ ॥  
  
आक्रान्तं दैत्यजठरं धर्म्मेण विरजाद्रिणा।  
नाभिकूपसमीपे तु देवी या विरजा स्थिता।  
तत्र पिण्डादिकं कृत्वा त्रिःसप्तकुलमुद्धरेत् ॥ ४४.८५ ॥  
  
महेन्द्रगिरिणा तस्य कृतौ पादौ सुनिश्चलौ।  
iतत्र पिण्डादिकृत्सप्त कुलान्युद्धरते नरः ॥ ४४.८६ ॥  
  
इति श्रीमहापुराणे वायुप्रोक्ते गयामाहात्म्यं नाम चतुश्चत्वारिंशोऽध्यायः ॥ ४४ ॥ * ॥ *