+++
title = "०६१ सीता-अन्वेषणम्"
title_english = "061 Rama laments for Seetha contd"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-061-Sitaa_Anveshanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/061_sItA-anveShaNam.md">
<details><summary><h3>IITK ...{Loading}...</h3></summary>

Unable to find Sita, Rama gets restless -- Lakshmana consoles him --
Rama's speculation about Sita.



#### श्लोकः
##### मूलम्
दृष्ट्वाश्रमपदं शून्यं रामो दशरथात्मजः।  
रहितां पर्णशालां च विध्वस्तान्यासनानि च॥3.61.1॥  
अदृष्ट्वा तत्र वैदेहीं सन्निरीक्ष्य च सर्वशः।  
उवाच रामः प्राक्रुश्य प्रगृह्य रुचिरौ भुजौ॥3.61.2॥

##### शब्दार्थः
दशरथात्मजः son of Dasaratha, रामः Rama, शून्यम् empty, आश्रमपदम् hermitage, रहिताम्  devoid of, च and, विध्वस्तानि disturbed, आसनानि च seats, दृष्ट्वा saw, तत्र thereafter, वैदेहीम् Vaidehi, अदृष्ट्वा having not seen, सर्वशः all over, सन्निरीक्ष्य च scanning, प्राक्रुश्य etched, रुचिरौ lovely, भुजौ shoulders, प्रगृह्य holding, उवाच said.

##### आङ्ग्लानुवादः
Rama, son of Dasaratha, saw the empty cottage devoid of Sita. The mats were displaced. He searched everywhere but unable to see Vaidehi lifted his lovely arms and saidः



#### श्लोकः
##### मूलम्
क्व नु लक्ष्मण वैदेही कं वा देशमितो गता।  
केनाहृता वा सौमित्रे भक्षिता केन वा प्रिया॥3.61.3॥

##### शब्दार्थः
लक्ष्मण O Lakshmana, वैदेही Vaidehi, क्व नु where is she, कं वा देशम् in which land, गता gone, सौमित्रे O son of Sumitra, केन by whom, आहृता वा is abducted, प्रिया my beloved, केन वा by whom, भक्षिता eaten.

##### आङ्ग्लानुवादः
O son of Sumitra, where is my beloved ? Where did she go? By whom was she abducted? Or, devoured? O Lakshmana



#### श्लोकः
##### मूलम्
वृक्षेणाच्छाद्य यदि मां सीते हसितुमिच्छसि।  
अलं ते हसितेनाद्य मां भजस्व सुदुःखितम्॥3.61.4॥

##### शब्दार्थः
सीते O Sita, वृक्षेण by tree, आच्छाद्य hiding behind, माम् me, हसितुम् to make fun, इच्छसि यदि are you intending to, ते you, हसितेन fun, अलम् enough, अद्य now, सुदुःखितम् very muchgrieved, माम् me, भजस्व come to me.

##### आङ्ग्लानुवादः
O Sita if you intend to make fun by hiding behind a tree, I tell you it is enough. Stop it and come to this extremely sorrowful man.



#### श्लोकः
##### मूलम्
यैस्सह क्रीडसे सीते विश्वस्तैर्मृगपोतकैः।  
एते हीनास्त्वया सौम्ये ध्यायन्त्यस्राविलेक्षणाः॥3.61.5॥

##### शब्दार्थः
सौम्ये O gentle lady, सीते Sita, विश्वस्तैः relied on you, यैः by those, मृगपोतकैः सह with the fawn, क्रीडसे play, एते these, त्वया by you, हीनाः separated, अस्राविलेक्षणाः eyes filled with tears, ध्यायन्ति they are thinking of you.

##### आङ्ग्लानुवादः
O gentle  Sita those fawns who trusted you and played with you, are now separated from you. Brooding over you, their eyes are brimming with tears.



#### श्लोकः
##### मूलम्
सीतया रहितोऽहं वै न हि जीवामि लक्ष्मण।  
मृतं शोकेन महता सीताहरणजेन माम्॥3.61.6॥  
परलोके महाराजो नूनं द्रक्ष्यति मे पिता।

##### शब्दार्थः
लक्ष्मण Lakshmana, सीतया by Sita, रहितः without, अहम् I, न हि जीवामि I cannot live, सीताहरणजेन arising out of Sita's abduction, महता by deep, शोकेन by grief, मृतं dead, माम् me, महाराजः the king (Dasaratha), मे पिता my father, नूनम् certainly, परलोके in the other world, द्रक्ष्यति will meet me.

##### आङ्ग्लानुवादः
O Lakshmana, I cannot live without Sita. I am filled with deep grief on account of Sita's abduction. My late father, the king will certainly see me in the other world (I will definitely commit suicide).



#### श्लोकः
##### मूलम्
कथं प्रतिज्ञां संश्रुत्य मया त्वमभियोजितः॥3.61.7॥  
अपूरयित्वा तं कालं मत्सकाशमिहागतः।  
कामवृत्तमनार्यं मां मृषावादिनमेव च॥3.61.8॥  
धिक्त्वामिति परे लोके व्यक्तं वक्ष्यति मे पिता।

##### शब्दार्थः
माम् me, मया by me, अभियोजितः employed by me, त्वम् you, प्रतिज्ञाम् a vow, संश्रुत्य having promised, तं कालम् that full term, अपूरयित्वा without completing, मत्सकाशम् into my presence, कथम् how, इह here, आगतः came, कामवृत्तम् an irresponsible person, अनार्यम् ignoble, मृषावादिनमेव च liar, त्वाम् you, धिक् fie upon, इति thus, परे लोके in the other world, मे पिता my father, व्यक्तम् surely, वक्ष्यति will tell me.

##### आङ्ग्लानुवादः
My father say will surely in the other worldः Without completing the appointed period of the vow taken, how could you come here ? Fie upon you  You are irresponsible. You are ignoble. You are a liar.



#### श्लोकः
##### मूलम्
विवशं शोकसन्तप्तं दीनं भग्नमनोरथम्॥3.61.9॥  
मामिहोत्सृज्य करुणं कीर्तिर्नरमिवानृजुम्।  
क्व गच्छसि वरारोहे मां नोत्सृज सुमध्यमे॥3.61.10॥  
त्वया विरहितश्चाहं मोक्ष्ये जीवितमात्मनः।

##### शब्दार्थः
वरारोहे lovely lady, विवशम् helpless, शोकसन्तप्तम् tormented by sorrow, दीनम् piteous, भग्नमनोरथम् disappointed , माम् me, कीर्तिः fame, अनृजुम् crook, नरमिव like such a man, इह here, करुणम् pitiable, उत्सृज्य leaving, क्व गच्छसि where have you gone, सुमध्यमे lady with a slender waist, मा myself, मा उत्सृज leave me not, त्वया by you, विरहितः separated, अहम् I, आत्मनः my, जीवितम् life, मोक्ष्ये I will give up.

##### आङ्ग्लानुवादः
O lovely lady where have you gone, leaving me here like fame deserting a crook? I am helpless griefstricken, pitiable, pathetic and disappointed. O lady of slender waist, leave me not. Separated from you, I will give up my life.



#### श्लोकः
##### मूलम्
इतीव विलपन्रामस्सीतादर्शनलालसः॥3.61.11॥  
न ददर्श सुदुःखार्तो राघवो जनकात्मजाम्।

##### शब्दार्थः
सीतादर्शनलालसः eager to see Sita, सुदुःखार्तः deeply distressed, राघवः Rama, इतीव in that manner, विलपन् wailed, जनकात्मजाम् the daughter of Janaka, न ददर्श did not see.

##### आङ्ग्लानुवादः
Deeply distressed, Rama who was anxious to see Sita, daughter of Janaka, wailed and wailed but could not see her.



#### श्लोकः
##### मूलम्
अनासादयमानं तं सीतां दशरथात्मजम्॥3.61.12॥  
पङ्कमासाद्य विपुलं सीदन्तमिव कुञ्जरम्।  
लक्ष्मणो राममत्यर्थमुवाच हितकाम्यया॥3.61.13॥

##### शब्दार्थः
सीताम् Sita, अनासादयमानम् unable to find, दशरथात्मजम् the son of Dasaratha, विपुलम् deep, पङ्कम् mud, आसाद्य reached, सीदन्तम् sinking,  कुञ्जरम् इव like an elephant, तं रामम् that Rama, लक्ष्मणः Lakshmana, अत्यर्थम् great, हितकाम्यया for his welfare, उवाच said.

##### आङ्ग्लानुवादः
Lakshmana, dedicated to his wellbeing, spoke to Rama, son of Dasaratha, who was sinking like an elephant into the quagmire, when he failed to trace Sita.



#### श्लोकः
##### मूलम्
मा विषादं महाबाहो कुरु यत्नं मया सह।  
इदं च हि वनं शूर बहुकन्दरशोभितम्॥3.61.14॥

##### शब्दार्थः
महाबाहो  longarmed, विषादम् sorrow, मा do not resort to, मया सह along with me, यत्नम् effort, कुरु do, शूर O hero, इदम् this,वनम् forest,बहुकन्दरशोभितं हि full of caves.

##### आङ्ग्लानुवादः
O longarmed, heroic Rama, do not grieve. This forest is full of caves. Let us try together.



#### श्लोकः
##### मूलम्
प्रियकाननसञ्चारा वनोन्मत्ता च मैथिली।  
सा वनं वा प्रविष्टा स्यान्नलिनीं वा सुपुष्पिताम्॥3.61.15॥

##### शब्दार्थः
प्रियकाननसञ्चारा one who is fond of wandering in the forest, वनोन्मत्ताच mad after forest , सा मैथिली that Maithili, वनं वा or in the forest, सुपुष्पिताम् flowering, नलिनीं वा or lotuspond, प्रविष्टा has entered, स्यात् perhaps.

##### आङ्ग्लानुवादः
Sita is madly in love with the forest. She might have entered deep into the jungle or into a fully blossomed lotuspond.



#### श्लोकः
##### मूलम्
सरितं वापि सम्प्राप्ता मीनवञ्जुलसेविताम्।  
स्नातुकामा निलीना स्याद्धासकामा वने क्वचित्॥3.61.16॥

##### शब्दार्थः
स्नातुकामा ta take a dip, मीनवञ्जुलसेविताम् full of reeds and fishes, सरितं वापि or rivers, सम्प्राप्ता has reached, हासकामा to make fun, क्वचित् some where, निलीना वा might have hidden, स्यात् it may be so.

##### आङ्ग्लानुवादः
Maybe she has gone to take a dip in the river full of reeds and fishes  Or has hidden somewhere for the sake of fun.



#### श्लोकः
##### मूलम्
वित्रासयितुकामा वा लीना स्यात्कानने क्वचित्।  
जिज्ञासमाना वैदेही त्वां मां च पुरुषर्षभ॥3.61.17॥  
तस्याह्यन्वेषणे श्रीमन् क्षिप्रमेव यतावहे।

##### शब्दार्थः
पुरुषर्षभ O bull among men, वैदेही Vaidehi, त्वां च at you, मां च at me, वित्रासयितुकामा वा intending to scare us, जिज्ञासमाना  desire to know, कानने in the forest, क्वचित् somewhere, लीना hidden, स्यात् may be, श्रीमन् O blessed , तस्याः her, अन्वेषणे in search, क्षिप्रमेव immediately, यतावहे both of us will strive.

##### आङ्ग्लानुवादः
O best of men, maybe Vaidehi has hidden in the forest intending to scare you and me. She wishes to test our love. O blessed Rama let us ransack the forest immediately.



#### श्लोकः
##### मूलम्
वनं सर्वं विचिनुवो यत्र सा जनकात्मजा॥3.61.18॥  
मन्यसे यदि काकुत्स्थ मा स्म शोके मनः कृथाः।

##### शब्दार्थः
काकुत्स्थ Rama, मन्यसे यदि if you think , सा she, जनकात्मजा Sita, यत्र wherever, सर्वम् all, वनम् forest, विचिनुवः we both will search, शोके in grief, मनः mind, मा स्म कृथाः do not indulge.

##### आङ्ग्लानुवादः
O scion of the Kakutsthas, let us search all over the forest if you please. Do not indulge in sorrow.



#### श्लोकः
##### मूलम्
एवमुक्तस्तु सौहार्दाल्लक्ष्मणेन समाहितः॥3.61.19॥  
सह सौमित्रिणा रामो विचेतुमुपचक्रमे।

##### शब्दार्थः
लक्ष्मणेन by Lakshmana, सौहार्दात् very affectionately, एवम् in that way, उक्तः having been told, रामः Rama, समाहितः became composed, सौमित्रिणा सह along with Lakshmana the son of Sumitra, विचेतुम् to search, उपचक्रमे he started.

##### आङ्ग्लानुवादः
When Lakshmana consoled him so affectionately Rama became composed. He continued the search with Lakshmana, son of Sumitra.



#### श्लोकः
##### मूलम्
तौ वनानि गिरींश्चैव सरितश्च सरांसि च॥3.61.20॥  
निखिलेन विचिन्वानौ सीतां दशरथात्मजौ।

##### शब्दार्थः
तौ दशरथात्मजौ those two sons of Dasaratha, वनानि forests, गिरीन् चैव and the mountains, सरितश्च and the rivers, सरांसि च and the ponds, निखिलेन entirly, सीताम् for Sita, विचिन्वानौ while they searched.

##### आङ्ग्लानुवादः
The two sons of Dasaratha went on searching for Sita in forests, mountains, rivers, ponds everywhere.



#### श्लोकः
##### मूलम्
तस्य शैलस्य सानूनि गुहाश्च शिखराणि च॥3.61.21॥  
निखिलेन विचिन्वानौ नैव तामभिजग्मतुः।

##### शब्दार्थः
तस्य शैलस्य that mountain's, सानूनि slopes, गुहाश्च caves also, शिखराणि च mountain peaks too, निखिलेन entirely, विचिन्वानौ searched, ताम् her, नैव अभिजग्मतुः were not able to find.

##### आङ्ग्लानुवादः
They were not able to find Sita even though they searched all over the mountain slopes, caves and peaks.



#### श्लोकः
##### मूलम्
विचित्य सर्वतश्शैलं रामो लक्ष्मणमब्रवित्॥3.61.22॥  
नेह पश्यामि सौमित्रे वैदेहीं पर्वते शुभाम्।

##### शब्दार्थः
रामः Rama, सर्वतः everywhere, शैलम् mountain, विचित्य after searching, लक्ष्मणम् to Lakshmana, अब्रवीत् said, सौमित्रे O son of Sumitra, इह here, पर्वते on mountains, शुभाम् noble lady, वैदेहीम् Vaidehi, न पश्यामि not seen.

##### आङ्ग्लानुवादः
After searching her all over, Rama said  Saumitri, I am unable to find the noble Vaidehi on the mountain



#### श्लोकः
##### मूलम्
ततो दुःखाभिसन्तप्तो लक्ष्मणो वाक्यमब्रवीत्॥3.61.23॥  
विचरन्दण्डकारण्यं भ्रातरं दीप्ततेजसम्।

##### शब्दार्थः
ततः then, दुःखाभिसन्तप्तः  consumed by sorrow, लक्ष्मणः Lakshmana, दण्डकारण्यम् Dandaka forest, विचरन् while going about, दीप्ततेजसम् glowing with brilliance, भ्रातरम् brother, वाक्यम् these words, अब्रवीत् said.

##### आङ्ग्लानुवादः
Going about the Dandaka forest Lakshmana, consumed by sorrow, said  to his brother, glowing with brillianceः



#### श्लोकः
##### मूलम्
प्राप्स्यसि त्वं महाप्राज्ञ मैथिलीं जनकात्मजाम्॥3.61.24॥  
यथा विष्णुर्महाबाहुर्बलिं बद्ध्वा महीमिमाम्।

##### शब्दार्थः
महाप्राज्ञ O wise sire, त्वम् you, जनकात्मजाम् daughter of Janaka, मैथिलीम् princess from  
Mithila, महाबाहुः one with long arms, विष्णुः Visnu, बलिम् Bali, बद्ध्वा after binding, इमाम् this, महीं यथा earned this earth, प्राप्स्यसि you will attain.

##### आङ्ग्लानुवादः
O longarmed brother O wise sire  just as Visnu obtained the earth by binding Bali you will obtain Sita certainly.



#### श्लोकः
##### मूलम्
एवमुक्तस्तु सौहार्दाल्लक्ष्मणेन स राघवः॥3.61.25॥  
उवाच दीनया वाचा दुःखाभिहतचेतनः।

##### शब्दार्थः
लक्ष्मणेन by Lakshmana, सौहार्दात् affectionately, एवम् in that way, उक्तः having been said, सः राघवः that Rama, दुःखाभिहतचेतनः  with griefstriken heart, दीनया piteously, वाचा by words, उवाच said.

##### आङ्ग्लानुवादः
Having been addressed thus by Lakshmana, Raghava with a griefstriken heart said these piteous words ः'  
Lakshmana,having  spoken like that very affectionately to Rama,who was disturbed by excessive grief said these words piteouslyः



#### श्लोकः
##### मूलम्
वनं सर्वं सुविचितं पद्मिन्यः फुल्लपङ्कजाः॥3.61.26॥  
गिरिश्चायं महाप्राज्ञ बहुकन्दरनिर्झरः।  
न हि पश्यामि वैदेहीं प्राणेभ्योऽपि गरीयसीम्॥3.61.27॥

##### शब्दार्थः
महाप्राज्ञ wise sire, सर्वम् all over, वनम् the forest, सुविचितम् searched thoroughly, फ़ुल्लपङ्कजाः fully blossomed lotuses, पद्मिन्यः lotusponds, बहुकन्दर निर्झरः having many caves and streams, अयम् I, गिरिश्च mountains also, प्राणेभ्योऽपि more than my life, गरीयसीम् more important, वैदेहीम् Vaidehi, न हि पश्यामि do not see.

##### आङ्ग्लानुवादः
O wise Lakshmana I have searched the entire forest, the ponds with fully blossomed lotuses, the mountains with many caves and streams. But could not see Vaidehi who is dearer to me than my life.



#### श्लोकः
##### मूलम्
एवं स विलपन्रामस्सीताहरणकर्शितः।  
दीनश्शोकसमाविष्टो मुहूर्तं विह्वलोऽभवत्॥3.61.28॥

##### शब्दार्थः
सीताहरणकर्शितः tormented by Sita's abduction, सः रामः  Rama, एवम् thus, विलपन् cried, दीनः was dejected, शोकसमाविष्टः overpowered by grief, मुहूर्तम् for a moment, विह्वलः consciousess lost, अभवत् became.

##### आङ्ग्लानुवादः
Thus tormented by the abduction of Sita, Rama felt dejected and cried.Overpowered by grief he lost his consciousness for a moment.



#### श्लोकः
##### मूलम्
सन्तप्तो ह्यवसन्नाङ्गो गतबुद्धिर्विचेतनः।  
निषसादातुरो दीनो निश्श्वस्याशीतमायतम्॥3.61.29॥

##### शब्दार्थः
सन्तप्तः tormented, अवसन्नाङ्गः with limbs enervated, गतबुद्धिः intellect atrophied, विचेतनः lost senses, आतुरः anxious, दीनः dejected, अशीतम् hot, आयतम् long, निश्श्वस्य sighing, निषसाद reclined.

##### आङ्ग्लानुवादः
By grief tormented, limbs enervated, intellect atrophied, senses switched off, he felt anxious and depressed and sighed long and hot.



#### श्लोकः
##### मूलम्
बहुलं स तु निश्श्वस्य रामो राजीवलोचनः।  
हा प्रियेति विचुक्रोश बहुशो बाष्पगद्गदः॥3.61.30॥

##### शब्दार्थः
राजीवलोचनः lotuseyed, सः रामः that Rama, बहुलम् long, निश्श्वस्य sighing, बाष्पगद्गदः throat choked with sobbing, हा प्रियेति saying 'Alas, my darling', बहुशः many times, विचुक्रोश cried lotuseyed.

##### आङ्ग्लानुवादः
Rama, his throat choked, shed propuse tears, sighing, O my darling.



#### श्लोकः
##### मूलम्
तं ततस्सान्त्वयामास लक्ष्मणः प्रियबान्धवः।  
बहुप्रकारं धर्मज्ञः प्रश्रितं प्रश्रिताञ्जलिः॥3.61.31॥

##### शब्दार्थः
ततः then, प्रियबान्धवः  dear friend, धर्मज्ञः knower of dharma, लक्ष्मणः Lakshmana, प्रश्रिताञ्जलिः with folded palms, प्रश्रितम् humbly, बहुप्रकारम् many ways, तम् him, सान्त्वयामास consoled.

##### आङ्ग्लानुवादः
Then Lakshmana, the knower of dharma and a dear friend offered obeisance most humbly with folded palms and consoled Rama in many ways.



#### श्लोकः
##### मूलम्
अनादृत्य तु तद्वाक्यं लक्ष्मणोष्ठपुटाच्च्युतम्।  
अपश्यंस्तां प्रियां सीतां प्राक्रोशत्स पुनः पुनः॥3.61.32॥

##### शब्दार्थः
सः he, तु on his part, लक्ष्मणोष्ठपुटात् from the lips of Lakshmana, च्युतम् uttered, तत् that, वाक्यम् words, अनादृत्य not caring, प्रियाम् beloved, तां सीताम् that Sita, अपश्यन् not able to see, पुनः पुनः again and again, प्राक्रोशत् cried loudly.

##### आङ्ग्लानुवादः
Without caring  for the words from the lips of Lakshmana, Rama sobbed loudly, unable to see his beloved Sita.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे एकषष्टितमस्सर्गः॥  
Thus ends the sixtyfirst sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/061_sItA-anveShaNam.md">
<details><summary><h3>भूषणम् ...{Loading}...</h3></summary>



दृष्ट्वा ऽ ऽश्रमपदं शून्यं रामो दशरथात्मजः ।  

रहितां पर्णशालां च विध्वस्तान्यासनानि च  ॥  ३।६१।१  ॥   

अदृष्ट्वा तत्र वैदेहीं सन्निरीक्ष्य च सर्वशः ।  

उवाच रामः प्राक्रुश्य प्रगृह्य रुचिरौ भुजौ  ॥  ३।६१।२  ॥   

अथ रामस्य नवमीमवस्थां दर्शयत्येकषष्टितमे
दृष्ट्वेत्यादिश्लोकद्वयमेकान्वयम् । शून्यं सीतारहितम् । रहितां सीतयेति
शेषः । विध्वस्तानि रावणाक्रान्तत्वादिति भावः । सर्वशः सर्वत्र । तत्र
वनप्रदेशे । वैदेहीं सन्निरीक्ष्य विचित्य तत्रादृष्ट्वा । पुनरपि
रामग्रहणं क्रियाभेदात् । प्राक्रुश्य सीतामुच्चैराहूय उवाच । भुजग्रहणं
शोककृतविकारविशेषः । प्रगृह्य उत्क्षिप्य  ॥  ३।६१।१,२  ॥   

  

क्व नु लक्ष्मण वैदेही कं वा देशमितो गता ।  

केनाहृता वा सौमित्रे भक्षिता केन वा प्रिया  ॥  ३।६१।३  ॥   

क्वेति । क्व नु अत्र वने कुत्र प्रदेशे वर्तते, कं वा देशान्तरं गता  ॥ 
३।६१।३  ॥   

  

वृक्षेणाच्छाद्य यदि मां सीते हसितुमिच्छसि ।  

अलं ते हसितेनाद्य मां भजस्व सुदुःखितम्  ॥  ३।६१।४  ॥   

वृक्षेणेति । आच्छाद्य, स्वमिति शेषः । हसितुम् अन्तर्हितां मां
ज्ञातुमसमर्थो ऽसीत्येवं परिहसितुम् । अद्य शोककाले  ॥  ३।६१।४  ॥   

  

यैः सह क्रिडसे सीते विश्वस्तैर्मृगपोतकैः ।  

एते हीनास्त्वाया सौम्ये ध्यायन्त्यास्राविलेक्षणाः  ॥   

सीतया रहितो ऽहं वै नहि जीवामि लक्ष्मण  ॥  ३।६१।५  ॥   

क्रीडसे क्रीडसी । विश्वस्तैः चिरोपलालनेन विश्वासं प्राप्तौः । मृगपोतकैः
बालमृगैः । "पोतः पाको ऽर्भको डिम्भः" इत्यमरः । ध्यायन्ति त्वामिति शेषः ।
किमपि ध्यायन्तीति वा । सीतयेति । इदमर्धमेकं वाक्यम्  ॥  ३।६१।५  ॥   

  

मृतं शोकेन महता सीताहरणजेन माम् ।  

परलोके महाराजो नूनं द्रक्ष्यति मे पिता  ॥  ३।६१।६  ॥   

परलोके स्वर्गे  ॥  ३।६१।६  ॥   

  

कथं प्रतिज्ञां संश्रुत्य मया त्वमभियोजितः ।  

अपूरयित्वा तं कालं मत्सकाशमिहागतः  ॥  ३।६१।७  ॥   

कामवृत्तमनार्यं मां मृषावादिनमेव च ।  

धिक्त्वामिति परे लोके व्यक्तं वक्ष्यति मे पिता  ॥  ३।६१।८  ॥   

कथमिति श्लोकद्वयमेकान्वयम् । प्रतिज्ञां चतुर्दशवर्षवनवासप्रतिज्ञाम् ।
संश्रुत्य अङ्गीकृत्य । मया अभियोजितः नियुक्तस्त्वं तं कालमपूरयित्वा
कथमागतः । कामवृत्तं यथेष्टाचारम् । अनार्यं दुर्जनं मां धिक् त्वामिति
वक्ष्यति । अहमुपालम्भयोग्य एव, कामृत्तत्वादिति भावः  ॥  ३।६१।७,८  ॥   

  

विवशं शोकसन्तप्तं दीनं भग्नमनोरथम् ।  

मामिहोत्सृज्य करुणं कीर्तिर्नरमिवानृजुम्  ॥  ३।६१।९  ॥   

क्व गच्छसि वरारोहे मां नोत्सृज सुमध्यमे ।  

त्वया विरहितश्चाहं मोक्ष्ये जीवितमात्मनः  ॥  ३।६१।१०  ॥   

विवशमित्यादिश्लोकद्वयम् । विवशम् अस्वाधीनम्, त्वत्परतन्त्रमित्यर्थः ।
करुणं यथा तथा उत्सृज्य त्यागकाले ऽपि तव दयास्त्येवेति भावः । अनृजुं
कपटाचारम् । मां नोत्सृज सुमध्यमे इदं मदुत्सर्जनं
त्वल्लक्षणस्याननुरूपमिति भावः । उत्सर्जने को दोष इत्यत्राह त्वयेति  ॥ 
३।६१।९,१०  ॥   

  

इतीव विलपन् रामः सीतादर्शनलालसः ।  

न ददर्श सुदुःखार्तो राघवो जनकात्मजाम्  ॥  ३।६१।११  ॥   

इतीवेति एवम्प्रकारेणेत्यर्थः । लालसः साभिलाषः  ॥  ३।६१।११  ॥   

  

अनासादयमानं तं सीतां दशराथात्मजम् ।  

पङ्कमासाद्य विपुलं सीदन्तमिव कुञ्जरम्  ॥  ३।६१।१२  ॥   

लक्ष्मणो राममत्यर्थमुवाच हितकाम्यया  ॥  ३।६१।१३  ॥   

अनासादयमानमित्यादिसार्धश्लोक एकान्वयः । अप्राप्तवन्तमित्यर्थः । अत्यर्थं
हितकाम्ययेत्यन्वयः  ॥  ३।६१।१२,१३  ॥   

  

मा विषादं महाबाहो कुरु यत्नं मया सह ।  

इदं च हि वनं शूर बहुकन्दरशोभितम्  ॥  ३।६१।१४  ॥   

विषादं मा कुरु, अन्वेषणे यत्नं कुर्वित्युभयत्रान्वयः । अन्वेषणयोग्यतामाह
इदं च हीति । बहुकन्दरैः कन्दरतुल्यलतागृहैः शोभितम्  ॥  ३।६१।१४  ॥   

  

प्रियकाननसञ्चारा वनोन्मत्ता च मैथिली ।  

सा वनं वा प्रविष्टा स्यान्नलिनीं वा सुपुष्पिताम्  ॥  ३।६१।१५  ॥   

प्रियः काननसञ्चारो यस्याः सा । वनोन्मत्ता च वनं जलम् । "जीवनं भुवनं
वनम्" इत्यमरः । वनेन वनदर्शनेन उन्मादवती अतिप्रियसलिलेत्यर्थः । यथक्रमं
तत्कार्यमाह सेति  ॥  ३।६१।१५  ॥   

  

सरितं वापि सम्प्राप्ता मीनवञ्जुलसेविताम् ।  

स्नातुकामा निलीना स्याद्धासकामा वने क्वचित्  ॥  ३।६१।१६  ॥   

वञ्जुलो वेतसः । सरितं स्नातुकामा सम्प्राप्ता स्यात् । हासकामा परिहासकामा
। क्वचिद्वने निलीना स्याद्वा  ॥  ३।६१।१६  ॥   

  

वित्रासयितुकामा वा लीना स्यात्कानने क्वचित् ।  

जिज्ञासमाना वैदेही त्वां मां च पुरुषर्षभ  ॥   

तस्या ह्यन्वेषणे श्रीमन् क्षिप्रमेव यतावहै  ॥  ३।६१।१७  ॥   

पूर्वं हासार्थं गूढेति शङ्का, अत्र वित्रासनार्थमिति भिदा । मां त्वां च
जिज्ञासमाना आवयोरन्वेषणादिसामर्थ्यं जिज्ञासमानेत्यर्थः । तस्या इत्यर्धम्
पृथक् । श्रीमान् भार्यावियोगलक्षणं ते नास्तीति भावः  ॥  ३।६१।१७  ॥   

  

वनं सर्वं विचिनुवो यत्र सा जनकात्मजा ।  

मन्यसे यदि काकुत्स्थ मा स्म शोके मनः कृथाः  ॥  ३।६१।१८  ॥   

यदि मन्यसे यदीच्छसि तदा विचिनुवः त्वं शोके मनो मा कृथाः  ॥  ३।६१।१८  ॥   

  

एवमुक्तस्तु सौहार्दाल्लक्ष्मणेन समाहितः ।  

सह सौमित्रिणा रामो विचेतुमुपचक्रमे  ॥  ३।६१।१९  ॥   

लक्ष्मणेनैवमुक्तः अत एव समाहितः कृतचित्तसमाधानः । विचेतुम् अन्वेष्टुम्
 ॥  ३।६१।१९  ॥   

  

तौ वनानि गिरींश्चैव सरितश्च सरांसि च ।  

निखिलेन विचिन्वानौ सीतां दशरथात्मजौ  ॥  ३।६१।२०  ॥   

वनानि स्वल्पानि महान्ति च पुष्पापचयव्यग्रा ऽत्र सन्निहिता भवेदिति,
गिरीन् विचित्रधातुसङ्ग्रहसक्तात्र भवेदिति, सरितः
हंसकारण्डवादिललितपुलिनतया तदवलोकनकुतुकिनी भवेदिति, सरांसि च
फुल्लकमलमण्डिततया तद्विहारपरा ऽत्र भवेदिति निखिलेन भावप्रधानो निर्देशः ।
कार्त्स्न्येन विचिन्वानौ सीता न लब्धेति त्यक्तव्यापारौ न भवतः । तौ
दशरथात्मजौ न दृष्टेति तूष्णीं तिष्ठन्तौ न भवतः । मृदुप्रकृतिकत्वात् नैव
तामभिजग्मतुरिति वक्ष्यमाणमत्राप्यनुषज्यते  ॥  ३।६१।२०  ॥   

  

तस्य शैलस्य सानूनि गुहाश्च शिखराणि च ।  

निखिलेन विचिन्वानौ नैव तामभिजग्मतुः  ॥  ३।६१।२१  ॥   

तस्य शैलस्य प्रस्रवणगिरेः । सानूनि प्रस्थान् । शिखराणि शृङ्गाणि  ॥ 
३।६१।२१  ॥   

  

विचित्य सर्वतः शैलं रामो लक्ष्मणमब्रवीत् ।  

नेह पश्यामि सौमित्रे वैदेहीं पर्वते शुभाम्  ॥  ३।६१।२२  ॥   

शैलं सर्वतः सर्वत्र शैले । "उभसर्वतसोः" इति द्वितीया । अन्ते इतिकरणम्  ॥ 
३।६१।२२  ॥   

  

ततो दुःखाभिसन्तप्तो लक्ष्मणो वाक्यमब्रवीत् ।  

विचरन् दण्डकारण्यं भ्रातरं दीप्ततेजसम्  ॥  ३।६१।२३  ॥   

दीप्ततेजसमिति वक्ष्यमाणसीतालाभहेतुलक्षणोक्तिः  ॥  ३।६१।२३  ॥   

  

प्राप्स्यसि त्वं महाप्राज्ञ मैथिलीं जनकात्मजाम् ।  

यथा विष्णुर्महाबाहुर्बलिं बध्वा महीमिमाम्  ॥  ३।६१।२४  ॥   

प्राप्स्यसीति । सीताहर्तारं बुद्ध्वेति शेषः  ॥  ३।६१।२४  ॥   

  

एवमुक्तस्तु सौहार्दाल्लक्ष्मणेन स राघवः ।  

उवाच दीनया वाचा दुःखाभिहतचेतनः  ॥  ३।६१।२५  ॥   

दुःखाभिहतचेतनः दुःखोपहतहृदयः इत्यर्थः  ॥  ३।६१।२५  ॥   

  

वनं सर्वं सुविचितं पद्मिन्यः फुल्लपङ्कजाः ।  

गिरिश्चायं महाप्राज्ञ बहुकन्दरनिर्झरः  ॥  ३।६१।२६  ॥   

पद्मिन्य इत्यादौ सुविचिताः सुविचित इति विभक्तिविपरिणामः कार्यः  ॥ 
३।६१।२६  ॥   

  

नहि पश्यामि वैदेहीं प्राणेभ्यो ऽपि गरीयसीम्  ॥  ३।६१।२७  ॥   

न हीत्यर्धमेकं वाक्यम्  ॥  ३।६१।२७  ॥   

  

एवं स विलपन् रामः सीताहरणकर्शितः ।  

दीनशोकसमाविष्टो मुहूर्तं विह्वलो ऽभवत्  ॥  ३।६१।२८  ॥   

विह्वलः परवशः  ॥  ३।६१।२८  ॥   

  

सन्तप्तो ह्यवसन्नाङ्गो गतबुद्धिर्विचेतनः ।  

निषसादातुरो दीनो निःश्वस्याशीतमायतम्  ॥  ३।६१।२९  ॥   

अवसन्नाङ्गः कृशाङ्गः । गतबुद्धिः निस्सञ्ज्ञः । विचेतनः निश्चेष्टः ।
अशीतम् उष्णम् । आयतं दीर्घमिति निश्वासक्रियाविशेषणम्  ॥  ३।६१।२९  ॥   

  

बहुलं स तु निःश्वस्य रामो राजीवलोचनः ।  

हा प्रियेति विचुक्रोश बहुशो बाष्पगद्गदः  ॥  ३।६१।३०  ॥   

विचुक्रोश उच्चैः स्वरेणाहूतवान्  ॥  ३।६१।३०  ॥   

  

तं ततः सान्त्वयामास लक्ष्मणः प्रियबान्धवः ।  

बहुप्रकारं धर्मज्ञः प्रश्रितं प्रश्रिताञ्जलिः  ॥  ३।६१।३१  ॥   

प्रश्रितं सविनयमिति क्रियाविशेषणम् । प्रश्रिताञ्जलिः बद्धाञ्जलिः  ॥ 
३।६१।३१  ॥   

  

अनादृत्य तु तद्वाक्यं लक्ष्मणोष्ठपुटाच्च्युतम् ।  

अपश्यंस्तां प्रियां सीतां प्राक्रोशत् स पुनःपुनः  ॥  ३।६१।३२  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकषष्टितमः
सर्गः  ॥  ६१  ॥   

लक्ष्मणोष्ठपुटाच्च्युतं लक्ष्मणोक्तमित्यर्थः । पुनः प्राक्रोशात्
उद्घोषेणाहूतवान् । अस्मिन् सर्गे द्वात्रिंशच्छ्लोकाः  ॥  ३।६१।३२  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकषष्टितमः सर्गः  ॥  ६१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/061_sItA-anveShaNam.md">
<details><summary><h3>शिरोमणी ...{Loading}...</h3></summary>



रामवृत्तान्तमेवाह--दृष्ट्वेत्यादिभिः । दशरथात्मजो रामः अश्रमपदं शून्यं
सीतया रहितम् दृष्ट्वा पर्णशालामासनानि च विध्वस्तानि रावणेनेतस्ततः
प्रक्षिप्तानि दृष्ट्वा अत्युद्विग्नो ऽभवदिति शेषः  ॥  ३।६१।१  ॥   

  

अदृष्ट्वेति । तत्र पर्णशालादौ सर्वशः संनिरीक्ष्य वैदेहीमदृष्ट्वा शुभौ
भुजौ परिगृह्य प्राकुश्य आहूय राम उवाच  ॥  ३।६१।२  ॥   

  

तद्वचनप्रकारमाह--क्वेति । हे लक्ष्मण कं केचिद्देशमितो गता वैदेही क्व
आस्तीति शेषः, केन आहृता वा भक्षिता वा  ॥  ३।६१।३  ॥   

  

पुनः सीतां प्रत्याह--वृक्षेणेति । हे सीते वृक्षेणावार्य
स्वात्मानमाच्छाद्य यदि मां हसितुमिच्छसि तर्हि ते हसितेनालम् अद्य
सुदुःखितं मां भजस्व  ॥  ३।६१।४  ॥   

  

यैरिति । विश्वस्तैः चिरकालसमीपस्थत्वेन प्राप्तविश्वासैः यैः
सुमृगपोतैर्मृगबालैः परिक्रीडसे पर्यक्रीडयास्ते एते अस्राविलेक्षणा
अश्रुव्याप्तनेत्राः ध्यायन्ति त्वामिति शेषः  ॥  ३।६१।५  ॥   

  

सीतयेति । हे लक्ष्मण सीतया रहितो ऽहं नैव जीवामि इहलोके प्रजाः
पालयिष्यामि साकेतं गमिष्यामीत्यर्थ्ः, अत एव सीताहरणजेन शोकेन मृत
लोकान्तरगमनकर्तृत्वेन मृतसदृशं परलोके साकेते विद्यमानं मां मे पिता
द्रक्ष्यति नूनं निश्चितमेतत् । ऽवृतं शोकेनऽ इतिपाठे ऽर्थः स्पष्ट एव ।
सार्धश्लोक एकान्वयी  ॥  ३।६१।६  ॥   

  

ननु किं तद्दर्शनेनेत्यत आह--कथमिति । मया अभियोजितः प्रेरितस्त्वं
प्रतिज्ञां संश्रुत्य चतुर्दशवर्षं वने निवत्स्यामीति संश्राव्य तं
कालमपूरयित्वा इह अस्मिन्समये एव कथमागत इति कामवृत्तं स्वेच्छाचारिणम् अत
एव अनार्यमार्यमार्गावर्तिनम् अत एव मृषावादिनं त्वां धिगिति च मे पिता मां
वक्ष्यति । अर्धचतुष्टयमेकान्वयि एवमुत्तरत्रापि  ॥  ३।६१।७८  ॥   

  

विवशमिति । शोकसंतप्तं करुणं दयनीयं मां कीर्तिः अनृजुं कुटिलं नरमिव
उत्सृज्य क्व गच्छसि मां म उत्सृज । तत्र हेतुः त्वया विरहितो ऽहम् आत्मनो
जीवितं पालनत्यक्ष्ये  ॥  ३।६१।९१०  ॥   

  

इतीवेति । इतीव अत्यन्तं विलपन् सुदुःखार्तो रामः जनकात्मजां न ददर्श  ॥ 
३।६१।११  ॥   

  

अनासादयमानमिति सीतामनासादयमानम् अप्राप्नुवन्तम् अत एव शोकपरायणम् अत एव
विपुलं पङ्कमासाद्य कुञ्जरमिव सीदन्तं रामम् अत्यर्थम् अत्यन्तं हितकाम्यया
लक्ष्मण उवाच  ॥  ३।६१।१२१३  ॥   

  

तद्वचनाकारमाह--मेति । हे महाबुद्धे विषादं मा कुरु । मया सह यत्नं
तदन्वेषणप्रयत्नं कुरु । प्रयत्नमेवाह--बहुकन्दरशोभितम् इदं गिरिवनमस्तीति
शेषः । मैथिली च प्रेयकाननसंचारा प्रियः काननसंचारो वनसंचरणं यस्याः सा अत
एव वनोन्मत्ता वनदर्शनहेतुकातिहर्षविशिष्टा सा सीता वनं सुपुष्पितां नलिनीं
वा प्रविष्टा स्यात् । श्लोकद्वयमेकान्वयि  ॥  ३।६१।१४१५  ॥   

  

सरितमिति । मीनवञ्जुसेवितां सरितं स्नातुकामा सीता संप्राप्ता असकामा
अन्यत्र वासविषयकेच्छाभाववत्यपि वैदेही मां त्वां च जिज्ञासमाना
आवयोरन्वेषणसामर्थ्यज्ञानेच्छावती सती वने क्वचिदवलीना निलीना स्याद्वा ।
तत्र वञ्जुलो वेतसः । सार्धश्लोक एकान्वयी  ॥  ३।६१।१६  ॥   

  

तस्य इति । हे श्रीमन् तत्याः सीताया अन्वेषणे यतावहे । अतः हे काकुत्स्थ
यदि मन्यसे तर्हि यत्र जनकात्मजा संभाव्यते इति शेषः, तत्सर्वं वनं
विचिनुवः अत शोके मनो मा स्म कृथाः  ॥  ३।६१।१७१८  ॥   

  

एवमिति । लक्ष्मणेनैवमुक्तः अत एव समाहितो रामः विचेतुम् अन्वेषितुम्
उपचक्रमे  ॥  ३।६१।१९  ॥   

  

ताविति । वनादीनि निखिलेन कृत्स्नशः सीता विचिन्वन्तौ दशरथात्मजौ आस्तामिति
शेषः  ॥  ३।६१।२०  ॥   

  

तस्येति । तस्य तत्रत्यस्य शैलस्य सानूनि शिलाप्रदेशान् गुहाश्च शिखराणि च
निखिलेन कृत्स्नशः विचिन्वन्तौ तौ रामलक्ष्मणौ तां सीतां नैव अभिजग्मतुः  ॥ 
३।६१।२१  ॥   

  

विचित्येति । शैलं सर्वतो विचित्य अन्वेष्य इह पर्वते वैदेहीं न पश्यामीति
रामो लक्ष्मणमब्रवीत्  ॥  ३।६१।२२  ॥   

  

तत इति । ततः रामवचनश्रवणानन्तरं दुःखाभिसंतप्तो दण्डकारण्यं विचरन्
लक्ष्मणः दीप्ततेजसं भ्रातरमब्रवीत्  ॥  ३।६१।२३  ॥   

  

तद्वचनाकारमाह--प्राप्स्यसे इति । हे महाप्राज्ञ बलिं बदध्वा
विष्णुर्महीमिव मैथिलीं त्वं प्राप्स्यसे  ॥  ३।६१।२४  ॥   

  

एवमिति । लक्ष्मणेन एवमुक्तो दुःखाभिहतचेतनो राघवः दीनया वाचा उवाच  ॥ 
३।६१।२५  ॥   

  

तद्वचनाकारमाह--वनमिति । वनादि सुविचितं प्राणेभ्यो ऽपि गरीयसीं वैदेहीं तु
न पश्यामि । सार्धश्लोक एकान्वयी  ॥  ३।६१।२६  ॥   

  

एवमिति । सीताहरणकर्शितो रामः एवं विलपन् सन् मुहूर्तं विह्वलो ऽभवत् ।
अर्धद्वयमेकान्वयि  ॥  ३।६१।२७  ॥   

  

स इति । विह्वलितसर्वाङ्गः सीतात्यन्वेषणफलाप्राप्त्या विह्वलितानि
सर्वाङ्गानि यस्य सः अत एव गतबुद्धिः कर्तव्यविषयकनिश्चयरहितः आतुरो
दुःखासहिष्णुः रामः आयतं दीर्घम् अशीतमुष्णं निःश्वस्य विषसाद  ॥  ३।६१।२८
 ॥   

  

बहुश इति । बाष्पगद्गदः स रामः बहुशो निःश्वस्य हा प्रिये इति बहुशो
विचुक्रोश  ॥  ३।६१।२९  ॥   

  

तमिति । प्रियबान्धवः शोकार्तः प्रश्रितो नम्रः प्रश्रिताञ्जलिः
प्रणयसूचकबद्धयुगलकरो लक्ष्मणः तं रामं बहुप्रकारं सान्त्वयामास  ॥  ३।६१।३०
 ॥   

  

अनादृत्येति । लक्ष्मणोष्ठपुटच्युतं तदोष्ठद्वारान्निःसृतं तत् हितं
लक्ष्मणवाक्यम् अनादृत्य प्रियामपश्यन् रामः पुनः पुनः प्राक्रोशत्  ॥ 
३।६१।३१  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
एकषष्टित्तमः सर्गः  ॥  ३।६१  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/061_sItA-anveShaNam.md">
<details><summary><h3>तिलकम् ...{Loading}...</h3></summary>



प्रविद्धानीतस्ततः प्रक्षिप्तानि  ॥  ३।६१।१  ॥   

  

प्राकुश्य हा इति शब्दं कृत्वा बाहु प्रगृह्योत्क्षिप्य  ॥  ३।६१।२  ॥   

  

तदेव वचनम्--क्वेति  ॥  ३।६१।३  ॥   

  

वृक्षेणेत्यादि पुनः प्रलापः । आवार्याच्छाद्य  ॥  ३।६१।४  ॥   

  

विश्वस्तैश्चिरकालसहवासेन विश्वासं प्राप्तैः । ध्यायन्ति त्वामिति शेषः  ॥ 
३।६१।५,६  ॥   

  

मरणे ऽपि परलोके मम धिक्कार एव प्राप्नोतित्याहकथमिति । संश्रुत्य
प्रतिज्ञाय । अभियोजितो नियुक्तः  ॥  ३।६१।७,८  ॥   

  

पुनः सीतामुद्दिश्य प्रलपति--विवशमिति  ॥  ३।६१।९  ॥   

  

अनुजुं छलशीलं मामुत्सृज्य क्व गच्छसि । दृष्ट्वाहमां मा उत्सृज त्यज  ॥ 
३।६१।१०,११  ॥   

  

सीतामनासादयमानम प्राप्नुवानं रामं लक्ष्मण उवाचेत्यन्वयः  ॥  ३।६१।१२,१३
 ॥   

  

विषादं मा कुर्विति शेषः । कुरु यत्नम् अन्वेषण इति शेषः  ॥  ३।६१।१४  ॥   

  

प्रियः काननसंचारो यस्याः सा । वनोन्मत्ता वनस्य पुष्पितत्वदर्शनादुन्मत्ता
हर्षवती  ॥  ३।६१।१५  ॥   

  

वञ्जुलो वेतसः । संभावनायां लिङ् । सर्वत्र वित्रासयितुकामा अस्मान्  ॥ 
३।६१।१६  ॥   

  

जिज्ञासमाना ऽ ऽवयोरन्वेषणसामर्थ्यम् । यतावहे यत्नं कुर्वः  ॥  ३।६१।१७
 ॥   

  

यत्र सा अस्तीति शेषः  ॥  ३।६१।१८  ॥   

  

विचेतुमन्वेष्टुम्  ॥  ३।६१।१९२२  ॥   

  

ऽनेह पश्यामि वैदेहीम्ऽ इत्युक्ते ऽपि पुनर्विलापपरिहाराय लक्ष्मणो
ऽवददित्याह--तत इति । दण्डकारण्यं विचरंस्त्वं सीतां प्राप्स्यसि  ॥ 
३।६१।२३  ॥   

  

तत्र दृष्टान्तः--यथा विष्णुरिति  ॥  ३।६१।२४,२५  ॥   

  

अस्तु लक्ष्मणैवं कृतं करणेन किमित्याह रामःवनमिति  ॥  ३।६१।२६  ॥   

  

विह्वलः परवशः  ॥  ३।६१।२७  ॥   

  

गतबुद्धिर्ज्ञानशून्य इव । विचेतनश्चेष्टारहित इव । अशीतमुष्णम् । आयतं
दीर्घम्  ॥  ३।६१।२८  ॥   

  

हा प्रिये इतीति इकारलोप आर्षः  ॥  ३।६१।२९  ॥   

  

प्रश्रितो विनयोपेतः । प्रश्रिताञ्जलिर्बद्धाञ्जलिः  ॥  ३।६१।३०,३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकषष्टितमः सर्गः  ॥  ३।६१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/061_sItA-anveShaNam.md">
<details><summary><h3>द्राविडपाठः ...{Loading}...</h3></summary>


दृष्ट्वाऽऽश्रमपदं शून्यं रामो दशरथात्मजः।  
रहितां पर्णशालां च विध्वस्तान्यासनानि च ॥ 3.61.1 ॥   
अदृष्ट्वा तत्र वैदेहीं सन्निरीक्ष्य च सर्वशः।  
उवाच रामः प्राक्रुश्य प्रगृह्य रुचिरौ भुजौ ॥ 3.61.2 ॥   
क्व नु लक्ष्मण वैदेही कं वा देशमितो गता।  
केनाहृता वा सौमित्रे भक्षिता केन वा प्रिया ॥ 3.61.3 ॥   
वृक्षेणाच्छाद्य यदि मां सीते हसितुमिच्छसि।  
अलं ते हसितेनाद्य मां भजस्व सुदुःखितम् ॥ 3.61.4 ॥   
एते हीनास्त्वाया सौम्ये ध्यायन्त्यास्राविलेक्षणाः।  
सीतया रहितोऽहं वै नहि जीवामि लक्ष्मण ॥ 3.61.5 ॥   
मृतं शोकेन महता सीताहरणजेन माम्।  
परलोके महाराजो नूनं द्रक्ष्यति मे पिता ॥ 3.61.6 ॥   
कथं प्रतिज्ञां संश्रुत्य मया त्वमभियोजितः।  
अपूरयित्वा तं कालं मत्सकाशमिहागतः ॥ 3.61.7 ॥   
कामवृत्तमनार्यं मां मृषावादिनमेव च।  
धिक्त्वामिति परे लोके व्यक्तं वक्ष्यति मे पिता ॥ 3.61.8 ॥   
विवशं शोकसन्तप्तं दीनं भग्नमनोरथम्।  
मामिहोत्सृज्य करुणं कीर्तिर्नरमिवानृजुम् ॥ 3.61.9 ॥   
क्व गच्छसि वरारोहे मां नोत्सृज सुमध्यमे।  
त्वया विरहितश्चाहं मोक्ष्ये जीवितमात्मनः ॥ 3.61.10 ॥   
इतीव विलपन् रामः सीतादर्शनलालसः।  
न ददर्श सुदुःखार्तो राघवो जनकात्मजाम् ॥ 3.61.11 ॥   
अनासादयमानं तं सीतां दशराथात्मजम्।  
पङ्कमासाद्य विपुलं सीदन्तमिव कुञ्जरम् ॥ 3.61.12 ॥   
लक्ष्मणो राममत्यर्थमुवाच हितकाम्यया ॥ 3.61.13 ॥   
मा विषादं महाबाहो कुरु यत्नं मया सह।  
इदं च हि वनं शूर बहुकन्दरशोभितम् ॥ 3.61.14 ॥   
प्रियकाननसञ्चारा वनोन्मत्ता च मैथिली।  
सा वनं वा प्रविष्टा स्यान्नलिनीं वा सुपुष्पिताम् ॥ 3.61.15 ॥   
सरितं वापि सम्प्राप्ता मीनवञ्जुलसेविताम्।  
स्नातुकामा निलीना स्याद्धासकामा वने क्वचित् ॥ 3.61.16 ॥   
जिज्ञासमाना वैदेही त्वां मां च पुरुषर्षभ।  
तस्या ह्यन्वेषणे श्रीमन् क्षिप्रमेव यतावहै ॥ 3.61.17 ॥   
वनं सर्वं विचिनुवो यत्र सा जनकात्मजा।  
मन्यसे यदि काकुत्स्थ मा स्म शोके मनः कृथाः ॥ 3.61.18 ॥   
एवमुक्तस्तु सौहार्दाल्लक्ष्मणेन समाहितः।  
सह सौमित्रिणा रामो विचेतुमुपचक्रमे ॥ 3.61.19 ॥   
तौ वनानि गिरींश्चैव सरितश्च सरांसि च।  
निखिलेन विचिन्वानौ सीतां दशरथात्मजौ ॥ 3.61.20 ॥   
तस्य शैलस्य सानूनि गुहाश्च शिखराणि च।  
निखिलेन विचिन्वानौ नैव तामभिजग्मतुः ॥ 3.61.21 ॥   
विचित्य सर्वतः शैलं रामो लक्ष्मणमब्रवीत्।  
नेह पश्यामि सौमित्रे वैदेहीं पर्वते शुभाम् ॥ 3.61.22 ॥   
ततो दुःखाभिसन्तप्तो लक्ष्मणो वाक्यमब्रवीत्।  
विचरन् दण्डकारण्यं भ्रातरं दीप्ततेजसम् ॥ 3.61.23 ॥   
प्राप्स्यसि त्वं महाप्राज्ञ मैथिलीं जनकात्मजाम्।  
यथा विष्णुर्महाबाहुर्बलिं बध्वा महीमिमाम् ॥ 3.61.24 ॥   
एवमुक्तस्तु सौहार्दाल्लक्ष्मणेन स राघवः।  
उवाच दीनया वाचा दुःखाभिहतचेतनः ॥ 3.61.25 ॥   
वनं सर्वं सुविचितं पद्मिन्यः फुल्लपङ्कजाः।  
गिरिश्चायं महाप्राज्ञ बहुकन्दरनिर्झरः ॥ 3.61.26 ॥   
नहि पश्यामि वैदेहीं प्राणेभ्योऽपि गरीयसीम् ॥ 3.61.27 ॥   
एवं स विलपन् रामः सीताहरणकर्शितः।  
दीनशोकसमाविष्टो मुहूर्तं विह्वलोऽभवत् ॥ 3.61.28 ॥   
सन्तप्तो ह्यवसन्नाङ्गो गतबुद्धिर्विचेतनः।  
निषसादातुरो दीनो निःश्वस्याशीतमायतम् ॥ 3.61.29 ॥   
बहुलं स तु निःश्वस्य रामो राजीवलोचनः।  
हा प्रियेति विचुक्रोश बहुशो बाष्पगद्गदः ॥ 3.61.30 ॥   
तं ततः सान्त्वयामास लक्ष्मणः प्रियबान्धवः।  
बहुप्रकारं धर्मज्ञः प्रश्रितं प्रश्रिताञ्जलिः ॥ 3.61.31 ॥   
अनादृत्य तु तद्वाक्यं लक्ष्मणोष्ठपुटाच्च्युतम्।  
अपश्यंस्तां प्रियां सीतां प्राक्रोशत् स पुनःपुनः ॥ 3.61.32 ॥   

</details>
</div>
