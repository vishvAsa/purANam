---
title: ३६१

---
अग्निरुवाच  
आङीषदर्थेऽभिव्याप्तौ सीमार्थे धातुयोगजे ।  
आ प्रगृह्यः स्मृतौ वाक्येऽप्यास्तु स्यात् कोपपीडयोः ॥ ३६१.१ ॥  
  
पापकुत्‌सेषदर्थे कु धिग्‌जुगुप्सननिन्दयोः ।  
चान्वाचयसमाहारेतरेतरसमुच्चये ॥ ३६१.२ ॥  
  
स्वस्त्याशीः क्षएमपुण्यादौ प्रकर्षे लङ्घनेऽप्यति ।  
स्वित्प्रश्ने च वितर्के च तु स्याद् भेदेऽवधारणे ॥ ३६१.३ ॥  
  
सकृत्सहैकवारे स्यादाराद्‌दूरसमीपयोः ।  
प्रतीच्यां चरमे पश्चादुताप्यर्थविकल्पयोः ॥ ३६१.४ ॥  
  
पुनःसदार्थयोः शश्वत् साक्षात् प्रत्यक्षतुल्ययोः ।  
खेदानुकम्पासन्तोषविस्मयामन्त्रणे वत ॥ ३६१.५ ॥  
  
हन्त हर्षेऽनुकम्पायां वाक्यारम्भविषादयोः ।  
प्रति प्रतिनिधौ वीप्सालक्षणादौ प्रयोगतः ॥ ३६१.६ ॥  
  
इति हेतौ प्रकरणे प्रकाशादिसमाप्तिषु ।  
प्राच्यां पुरस्तात् प्रथमे पुरार्थेऽग्रत इत्यपि ॥ ३६१.७ ॥  
  
यावत्तावच्च साकल्येऽवधौ मानेऽवदारणे ।  
मङ्गलानन्तरारम्भप्रश्नकार्त्स्नेष्वऽथोथ च ॥ ३६१.८ ॥  
  
वृथा निरर्थकाविध्योर्नानाऽनेकोभयार्थयोः ।  
नु पृच्छायां विकल्पे च पश्चात्सादृश्ययोरनु ॥ ३६१.९ ॥  
  
प्रश्नावधारणानुज्ञाऽनुनयामन्त्रणे ननु ।  
गर्हासमुच्चयप्रश्नशङ्कासम्भावनास्वऽपि ॥ ३६१.१० ॥  
  
उपमायां विकल्पे वा सामि त्वर्द्धे जुगुप्सिते ।  
अमा सह समीपे च कं वारिणि च मूद्‌र्धनि ॥ ३६१.११ ॥  
  
इवेत्थमर्थयोरेवं नूनं तर्क्केऽर्थनिश्चये ।  
तूष्णीमर्थे सुखे जोषं किम्पृच्छायां जुगुप्सने ॥ ३६१.१२ ॥  
  
नाम प्राकाश्यसम्भाव्यक्रोधोपगमकुत्सने ।  
अलं भूषणपर्य्याप्तिशक्तिवारणवाचकम् ॥ ३६१.१३ ॥  
  
हुं वितर्क्के परिप्रश्ने समयाऽन्तिकमध्ययोः ।  
पुनरप्रथमे भेदे निनिश्चयनिषेधयोः ॥ ३६१.१४ ॥  
  
स्यात्प्रबन्धे चिरातीते निकटागामिके पुरा ।  
उरर्थुरी चीररी च विस्तारेऽङ्गीकृते त्रयम् ॥ ३६१.१५ ॥  
  
स्वर्गे परे च लोके स्वर्वार्त्तासम्भावयोः किल ।  
निषेधवाक्यालङ्कारे जिज्ञासावसरे१ खलु ॥ ३६१.१६ ॥  
  
समीपोभयतः शीघ्रसाकल्याभिमुखेऽभितः ।  
नामप्रकाशयोः प्रादुर्मिथोऽन्योन्यं रहस्यपि ॥ ३६१.१७ ॥  
  
तिरोऽन्तर्द्धौ तिर्यगर्थे हा विषादशुगर्त्तिषु ।  
अहहेत्यद्‌भुते खेदे हि हेताववधारणे ॥ ३६१.१८ ॥  
  
चिराय चिररात्राय चिरस्याद्याश्चिरार्थकाः ।  
मुहुः पुनः पुनः शश्वद भीक्षणमसकृत् समाः ॥ ३६१.१९ ॥  
  
स्राग्ज्ञटित्यञ्जसाह्राय सपदि द्राङ्‌मङ्क्षु च द्रुते ।  
बलवत् सुष्ठु किमुत विकल्पे किं किमूत च ॥ ३६१.२० ॥  
  
तु हि च स्म ह वै पादपूरणे पूजनेप्यति ।  
दिवाह्नीत्यथ दोषा च नक्तञ्च रजनाविति ॥ ३६१.२१ ॥  
  
तिर्यगर्थे साचि तिरोऽप्यथ सम्बोधनार्थकाः ।  
स्युः प्याट्‌पाडङ्ग हे है भोः समया निकषा हिरुक् ॥ ३६१.२२ ॥  
  
अतर्किते तु सहसा स्यात् पुरः पुरतोऽग्रतः ।  
स्वाहा देवहविर्दाने श्रौषट् वौषट् वषट् स्वधा ॥ ३६१.२३ ॥  
  
किञ्चिदीषन्मनागल्पे प्रेत्याऽमुत्र भवान्तरे ।  
यथा तथा चैव साम्ये अहो ही इति विस्मये ॥ ३६१.२४ ॥  
  
मौने तु तूष्णीं तूष्णीकं सद्यः सपदि तत्क्षणे ।  
दिष्ट्या शमुपयोषञ्चेत्यानन्देऽथान्तरेऽन्तरा ॥ ३६१.२५ ॥  
  
अन्तरेण च मध्ये स्युः प्रसह्य तु हठार्थकम् ।  
युक्ते द्वे साम्प्रतं स्थानेऽभीक्ष्‌णं शश्वदनारते ॥ ३६१.२६ ॥  
  
अभावे नह्यनो नापि मास्म मालञ्च वारणे ।  
पक्षान्तरे चेद्यदि च तत्त्वे त्वऽद्धाऽञ्चसा द्वयम् ॥ ३६१.२७ ॥  
  
प्राकाश्ये प्रादुराविः स्यादोमेवं परमं मते ।  
समन्ततस्तु परितः सर्वतो विश्वगित्यपि ॥ ३६१.२८ ॥  
  
अकामानुमतौ काममसूयोपगमेऽस्तु च ।  
ननु च स्याद्विरोधोक्तौ क्कच्चित् कामप्रवेदने ॥ ३६१.२९ ॥  
  
निःषमं दुःषमं गर्ह्ये यथास्वलन्तु यथायथं ।  
मृषा मिथ्या च वितथे यथार्थन्तु यथातथं ॥ ३६१.३० ॥  
  
स्युरेवन्तु पुनर्वैवेत्यवधारणवाचकाः ।  
प्रागतीतार्थकं नूनमवश्यं निश्चये द्वयं ॥ ३६१.३१ ॥  
  
संवद्वर्षेऽवरे त्वर्वागामेवं स्वयमात्मना ।  
अल्पे नीचैर्महत्युच्चैः प्रायोभूम्न्यऽद्रुते शनैः ॥ ३६१.३२ ॥  
  
सना नित्ये वहिर्वाह्ये स्मातीतेऽस्तमदर्शने ।  
अस्ति सच्चवे रुषोक्तावूमुं प्रश्नेऽनुनये त्वयि ॥ ३६१.३३ ॥  
  
हूं तर्के स्यादुषा रात्रेकरवसाने नमो नतौ ।  
पुनरर्थेऽङ्गनिन्दायां दुष्ठु सुष्ठु प्रशंसने ॥ ३६१.३४ ॥  
  
सायं साये प्रगे प्रातः प्रभाते निकषाऽन्तिके ।  
परुत्परार्य्यैषमोऽब्दे पूर्वे पूर्वतरे यति ॥ ३६१.३५ ॥  
  
अद्यात्राह्न्यऽथ पूर्वलह्नीत्यदौ पूर्वोत्तरा परात् ।  
तथाऽधरान्यान्यतरेतरात्पूर्व्वोदुरादयः ॥ ३६१.३६ ॥  
  
उभयद्युश्चोभयेद्युः परे त्वह्नि परेद्यवि ।  
ह्यो गतेऽनागतेऽह्नि स्वः परश्वः श्वः परेऽहनि ॥ ३६१.३७ ॥  
  
तदा तदानीं युगपदेकदा सर्वदा सदा ।  
पतर्हि सम्प्रतीदानीमधुना साम्प्रतन्तथा ॥ ३६१.३८ ॥  
  
इत्यादिमहापुराणे आग्नेये अव्ययवर्गानाम एकषष्ट्यथिकत्रिशततमोऽध्यायः॥