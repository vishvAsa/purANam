---
title: ०६१ शुनःशेफकथा
title_english: 061 Legend of shunashshepa

---


विश्वामित्रो महात्माथ प्रस्थितान् प्रेक्ष्य तानृषीन्।  
अब्रवीन्नरशार्दूलस्सर्वांस्तान् वनवासिनः ॥ 1.61.1 ॥   
महान् विघ्नः प्रवृत्तोऽयं दक्षिणामास्थितो दिशम्।  
दिशमन्यां प्रपत्स्यामस्तत्र तप्स्यामहे तपः ॥ 1.61.2 ॥   
पश्चिमायां विशालायां पुष्करेषु महात्मनः  
सुखं तपश्चरिष्यामो वरं तद्धि तपोवनम् ॥ 1.61.3 ॥   

एवमुक्त्वा महातेजाः पुष्करेषु महामुनिः।  
तप उग्रं दुराधर्षं तेपे मूलफलाशनः ॥ 1.61.4 ॥   

एतस्मिन्नेव काले तु अयोध्याधिपतिर्नृपः।  
अम्बरीष इति ख्यातो यष्टुं समुपचक्रमे ॥ 1.61.5 ॥   
तस्य वै यजमानस्य पशुमिन्द्रो जहार ह।  
प्रणष्टे तु पशौ विप्रो राजानमिदमब्रवीत् ॥ 1.61.6 ॥   

पशुरद्य हृतो राजन् प्रणष्टस्तव दुर्नयात्।  
अरक्षितारं राजानं घ्नन्ति दोषा नरेश्वर ॥ 1.61.7 ॥   
प्रायश्चित्तं महद्ध्येतन्नरं वा पुरुषर्षभ।  
आनयस्व पशुं शीघ्रं यावत् कर्म प्रवर्तते ॥ 1.61.8 ॥   
उपाध्यायवचः श्रुत्वा स राजा पुरुषर्षभ(भः)।  
अन्वियेष महाबुद्धिः पशुं गोभिः सहस्रशः ॥ 1.61.9 ॥   
देशान् जनपदांस्तांस्तान् नगराणि वनानि च।  
आश्रमाणि च पुण्यानि मार्गमाणो महीपतिः ॥ 1.61.10 ॥   

स पुत्रसहितं तात सभार्यं रघुनन्दन।  
भृगुतुन्दे समासीनमृचीकं सन्ददर्श ह ॥ 1.61.11 ॥   
तम् उवाच महातेजाः प्रणंय अभिप्रसाद्य च ।  
ब्रह्मर्षिं तपसा दीप्तं राजर्षिरमितप्रभः।  
पृष्ट्वा सर्वत्र कुशलमृचीकं तमिदं वचः ॥ 1.61.12 ॥   

गवां शतसहस्रेण विक्रीणीषे सुतं यदि।  
पशोरर्थे महाभाग कृतकृत्योऽस्मि भार्गव ॥ 1.61.13 ॥   
सर्वे परिसृता देशा याज्ञीयं न लभे पशुम्।  
दातुमर्हसि मूल्येन सुतमेकमितो मम ॥ 1.61.14 ॥   

एवमुक्तो महातेजा ऋचीकस्त्वब्रवीद्वचः।  
नाहं ज्येष्ठं नरश्रेष्ठ विक्रीणीयां कथञ्चन ॥ 1.61.15 ॥   

ऋचीकस्य वचः श्रुत्वा तेषां माता महात्मनाम्।  
उवाच नरशार्दूलमम्बरीषं तपस्विनी ॥ 1.61.16 ॥   
अविक्रेयं सुतं ज्येष्ठम् भगवान् आह भार्गवः ॥    
ममापि दयितं विद्धि कनिष्ठं शुनकं नृप।  
तस्मात्कनीयसं पुत्रं न दास्ये तव पार्थिव ॥ 1.61.17 ॥   
प्रायेण हि नरश्रेष्ठ ज्येष्ठाः पितृषु वल्लभाः।  
मातॄणां च कनीयांसस्तस्माद्रक्षे कनीयसम् ॥ 1.61.18 ॥   

उक्तवाक्ये मुनौ तस्मिन् मुनिपत्न्यां तथैव च।  
शुनःशेषः स्वयं राम मध्यमो वाक्यमब्रवीत् ॥ 1.61.19 ॥   
पिता ज्येष्ठमविक्रेयं माता चाह कनीयसम्।  
विक्रीतं मध्यमं मन्ये राजन् पुत्रं नयस्व माम् ॥ 1.61.20 ॥   
गवां शतसहस्रेण शुनःशेपं नरेश्वरः।  
(अथ राजा महाबाहो वाकान्ते ब्रह्मवादिनः।
हिरण्यस्य सुवर्णस्य कोटिभी रत्नराशिभिः।)  
गृहीत्वा परमप्रीतो जगाम रघुनन्दन ॥ 1.61.21 ॥   
अम्बरीषस्तु राजर्षी रथमारोप्य सत्वरः।  
शुनःशेपं महातेजा जगामाशुमहायशाः ॥ 1.61.22 ॥   