---
title: २७६

---
अग्निरुवाच  
कश्यपो वसुदेवोऽभूद्देवकी चादितिर्व्वरा ।  
देवक्यां वसुदेवात्तु कृष्णोऽभूत्तपसान्वितः ॥ २७६.१ ॥  
  
धर्म्मसंरक्षणार्थाय ह्यधर्म्महरणाय च ।  
सुरादेः पालनार्थञ्च दैत्यादेर्म्मथनाय च ॥ २७६.२ ॥  
  
रुक्मिणी सत्यभामा च सत्या नग्नजिती प्रिया ।  
सत्यभामा हरेः सेव्या गान्धारी लक्ष्मणा तथा ॥ २७६.३ ॥  
  
मित्रविन्दा१ च कालिन्दी देवी जाम्बवती तथा ।  
सुशीला च तथा माद्री कौशल्या विजया जया ॥ २७६.४ ॥  
  
एवमादीनि देवीनां सहस्राणि तु षोडश ।  
प्रद्युम्नाद्याश्च रुक्मिण्यां भीमाद्याः सत्यभामया ॥ २७६.५ ॥  
  
जाम्बवत्याञ्च शाम्बाद्याः कृष्णस्यासंस्तथापरे ।  
शतं शतसहस्राणां पुत्राणां तस्य धीमतः ॥ २७६.६ ॥  
  
अशीतिश्च सहस्राणि यादवाः कृष्णरक्षिताः ।  
प्रद्युम्नस्य तु वैदर्भ्यामनिरुद्धो रणप्रियः ॥ २७६.७ ॥  
  
अनिरुद्धस्य वज्राद्या यादवाः सुमहावलाः ।  
तिस्रः कोट्यो यादवानां षष्टिर्लक्षाणि दानवाः ॥ २७६.८ ॥  
  
मनुष्ये बाधका ये तु नन्नाशाय बभूव सः ।  
कर्त्तु कर्मव्यवस्थानं मनुष्यो जायते हरिः ॥ २७६.९ ॥  
  
देवासुराणां सङ्‌ग्रामा दायार्थं द्वादशाभवन् ।  
प्रथमो नारसिंहस्तु द्वितीयो वामनो रणः ॥ २७६.१० ॥  
  
सङ्‌ग्रामस्त्वथ वाराहश्चतुर्थोऽमृतमन्थनः ।  
तारकामयसङ्‌ग्रामः षष्ठो ह्याजीवको रणः ॥ २७६.११ ॥  
  
त्रैपुरश्चान्धकबधो नवमो वृत्रघातकः ।  
जितो हालाहलश्चाथ घोरः कोलाहलो रणः ॥ २७६.१२ ॥  
  
हिरण्यकशिपोश्चोरो विदार्य्य च नखैः पुरा ।  
नारसिंहो देवपालः प्रह्लादं कृतवान् नृपम् ॥ २७६.१३ ॥  
  
देवासुरे वामनश्च छतित्वा बलिमूर्ज्जतम् ।  
महेन्द्राय ददौ राज्यं काश्यपोऽदितिसम्भवः ॥ २७६.१४ ॥  
  
वराहस्तु हिरण्याक्षं हत्वा देवानपालयत् ।  
उज्जहार भुवं मग्नां देवदेवैरभिष्टुतः ॥ २७६.१५ ॥  
  
मन्थानं मन्दरं कृत्वा नेत्रं कृत्वा तु वासुकिम् ।  
सुरासुरैश्च मथितं२ देवेभ्यश्चामृतं ॥ २७६.१६ ॥  
  
तारकामयसङ्‌ग्रामे तदा देवाश्च पालिताः ।  
निवार्य्येन्द्रं गुरून् देवान् दानवान्सोमवंशकृत् ॥ २७६.१७ ॥  
  
विश्वामित्रवशिष्ठात्रिकवयश्च रणे सुरान् ।  
अपालयन्ते निर्व्यार्य्य रगद्वेषादिदानवान् ॥ २७६.१८ ॥  
  
पृथ्वीरथे ब्रह्मयन्तुरीशस्य शरणो हरिः ।  
ददाह त्रिपुरं देवपालको दैत्यमर्दनः ॥ २७६.१९ ॥  
  
गौरीं जिहीर्षुणा रुद्रमन्धकेनार्दितं हरिः ।  
अनुरक्तश्च रेवत्यां चक्रेचान्धासुरार्दनम् ॥ २७६.२० ॥  
  
अपां फेनमयो भूत्वा देवासुररणे हरन्३ ।  
वृत्रे देवहरं विष्णुर्देवधर्म्मानपालयत् ॥ २७६.२१ ॥  
  
शाल्वादीन् दानवान् जित्वा हरिः परशुरामकः ।  
अपालयत् सुरादींश्च दुष्टक्षत्रं निहत्य च ॥ २७६.२२ ॥  
  
हालाहलं विषं दैत्यं निराकृत्य महेश्वरात् ।  
भयं निर्णाशयामास देवानां मधुसूदनः ॥ २७६.२३ ॥  
  
हालाहलं विषं यश्च दैत्यः कोलाहलो जितः ।  
पालिताश्च सुराः सर्व्वे विष्णुना धम्मपालनात् ॥ २७६.२४ ॥  
  
देवासुरे रणे यश्च दैत्यः कोलाहलो जितः ।  
पालिताश्च सुराः सर्व्वे विष्णुना धर्म्मपालनात् ॥ २७६.२५ ॥  
  
राजानो राजपुत्राश्च मुनयो देवता हरिः ।  
यदुक्तं यच्छ नैवोक्तमवतारा हरेरिमे ॥ २७६.२६ ॥  
  
इत्यादिमहापुराणे आग्नेये द्वादशसङ्‌ग्रामा नाम षट्‌सप्तत्यधिकद्विशततमोऽध्यायः ॥