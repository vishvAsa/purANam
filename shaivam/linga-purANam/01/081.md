---
title: ०८१

---
ऋषय ऊचुः॥  
व्रतमेतत्त्वया प्रोक्तं पशुपाशविमोक्षणम्॥  
पूर्वभागे पाशुपतव्रतमाहात्म्यं नामाशीतितमोध्यायः॥ ८१.१ ॥  
  
वक्तुमर्हसि चास्माकं यथापूर्वं त्वया श्रुतम्॥  
सूत उवाच॥  
पुरा सनत्कुमारेण पृष्टः शैलादिरादरात्॥ ८१.२ ॥  
  
नन्दी प्राह वचस्तस्मै प्रवदामि समासतः॥  
देवैर्दैत्यैस्तथा सिद्धैर्गन्धर्वैः सिद्धचारणैः॥ ८१.३ ॥  
  
मुनिभिश्च महाभागैरनुष्ठितमनुत्तमम्॥  
व्रतं द्वादशलिङ्गाख्यं पशुपाशविमोक्षणम्॥ ८१.४ ॥  
  
भोगदं योगदं चैव कामदं मुक्तिदं शुभम्॥  
अवियोगकरं पुण्यं भक्तानां भयनाशनम्॥ ८१.५ ॥  
  
षडङ्गसहितान् वेदान्मथित्वा तेन निर्मितम्॥  
सर्वदानोत्तमं पुण्यमश्वमेधायुताधिकम्॥ ८१.६ ॥  
  
सर्वमङ्गलदं पुण्यं सर्वशत्रुविनाशनम्॥  
संसारार्णवमग्नानां जन्तूनामपि मोक्षदम्॥ ८१.७ ॥  
  
सर्वव्याधिहरं चैव सर्वज्वरविनाशनम्॥  
देवैरनुष्ठितं पूर्वं ब्रह्मणा विष्णुना तथा॥ ८१.८ ॥  
  
कृत्वाऽकनीयसं लिङ्गंस्नाप्य चन्दनवारिणा॥  
चैत्रमासादि विप्रेन्द्राः शिवलिङ्गव्रतं चरेत्॥ ८१.९ ॥  
  
कृत्वा हैमं शुभं पद्मं कर्णिकाकेसरान्वितम्॥  
नवरत्नैश्च खचितमष्टपत्रं यथाविधि॥ ८१.१० ॥  
  
कर्णिकायां न्यसेल्लिङ्गं स्फाटिकं पीठसंयुतम्॥  
तत्र भक्त्या यथान्यायमर्चयेद्बिल्वपत्रकैः॥ ८१.११ ॥  
  
सितैः सहस्रकमलै रक्तैर्नीलोत्पलैरपि॥  
श्वेतार्ककर्णिकारैश्च करवीरैर्बकैरपि॥ ८१.१२ ॥  
  
एतैरन्यैर्यथालाभं गायत्र्या तस्य सुव्रताः॥  
सम्पूज्य चैव गन्धाद्यैर्धूपैर्दीपैश्च मङ्गलैः॥ ८१.१३ ॥  
  
नीराजनाद्यैश्चान्यैश्च लिङ्गमूर्ति महेश्वरम्॥  
अगरुं दक्षिणे दद्यादघोरेण द्विजोत्तमाः॥ ८१.१४ ॥  
  
पश्चिमे सद्यमन्त्रेण दिव्यां चैव मनःशिलाम्॥  
उत्तरे वामदेवेन चन्दनं वापि दापयेत्॥ ८१.१५ ॥  
  
पुरुषेण मुनिश्रेष्ठा हरितालं च पूर्वतः॥  
सितागरूद्भवं विप्रास्तथा कृष्णागरूद्भवम्॥ ८१.१६ ॥  
  
तथा गुग्गुलुधूपं च सौगन्धिकमनुत्तमम्॥  
सितारं नाम धूपं च दद्यदीशाय भक्तितः॥ ८१.१७ ॥  
  
महाचरुर्निवेद्यः स्यादाढकान्नमथापि वा॥  
एतद्वः कथितं पुण्यं शिवलिङ्गमहाव्रतम्॥ ८१.१८ ॥  
  
सर्वमासेषु सामान्यं विशेषोपि च कीर्त्यते॥  
वैशाखे वज्रलिङ्गं च ज्येष्ठे मारकतं तथा॥ ८१.१९ ॥  
  
आषाढं मौक्तिकं लिङ्गं श्रावणे नीलनिर्मितम्॥  
मासि भाद्रपदे लिङ्गं पद्मरागमयं शुभम्॥ ८१.२० ॥  
  
आश्विने चैव विप्रेन्द्राः गोमेदकमयं शुभम्॥  
प्रवलेनैव कार्तिक्यां तथा वै मार्गशीर्षके॥ ८१.२१ ॥  
  
वैडूर्यनिर्मितंलिङ्गं पुष्परागेण पुष्यके॥  
माघे च सूर्यकान्तेन फाल्गुने स्फाटिकेन च॥ ८१.२२ ॥  
  
सर्वमासेषु कमलं हैममेकं विधीयते॥  
अलाभे राजतं वापि केवलं कमलं तु वा॥ ८१.२३ ॥  
  
रत्नानामप्यलाभे तु हेम्ना वा राजतेन वा॥  
रजतस्याप्यलाभे तु ताम्रलोहेन कारयेत्॥ ८१.२४ ॥  
  
शैलं वा दारुजं वापि मृन्मयं वा सवेदिकम्॥  
सर्वगन्धमयं वापि क्षाणिकं परिकल्पयेत्॥ ८१.२५ ॥  
  
हैमन्तिके महादेवं श्रीपत्रेणैव पूजयेत्॥  
सर्वमासेषु कमलं हैममेकमथापि वा॥ ८१.२६ ॥  
  
राजतं वापि कमलं हैमकर्णिकमुत्तमम्॥  
राजतस्याप्यभावे तु बिल्वपत्रैः समर्चयेत्॥ ८१.२७ ॥  
  
सहस्रकमलालाभेतदर्धेनापि पूजयेत्॥  
तदर्धार्धेन वा रुद्रमष्टोत्तरशतेन वा॥ ८१.२८ ॥  
  
बिल्वपत्रे स्थिता लक्ष्मीर्देवी लक्षणसंयुता॥  
नीलोत्पलेम्बिका साक्षादुत्पले षण्मुखः स्वयम्॥ ८१.२९ ॥  
  
पद्माश्रिता महादेवः सर्वदेवपतिः शिवः॥  
तस्मात्सर्वप्रयत्नेन श्रीपत्रं न त्यजेद्बुधः॥ ८१.३० ॥  
  
नीलोत्पलं चोत्पलं च कमलं च विशेषतः॥  
सर्ववश्यकरं पद्मं शिला सर्वार्थसिद्धिदा॥ ८१.३१ ॥  
  
कृष्णागरुसमुद्भूतं सर्वपापनिकृन्तनम्॥  
गुग्गुलु प्रभृतीनां च दीपानां च निवेदनम्॥ ८१.३२ ॥  
  
सर्वरोगक्षयं चैव चन्दनं सर्वसिद्धिदम्॥  
सौगन्धिकं तथा धूपं सर्वकामार्थसाधकम्॥ ८१.३३ ॥  
  
श्वेतागरूद्भवं चैव तथा कृष्णागरूद्भवम्॥  
सौम्यं सीतारिधूपं च साक्षान्निर्वाणसिद्धिदम्॥ ८१.३४ ॥  
  
श्वेतार्ककुसुमे साक्षाच्चतुर्वक्त्रः प्रजापतिः॥  
कर्णिकारस्य कुसुमे मेधा साक्षाद्व्यवस्थिता॥ ८१.३५ ॥  
  
करवीरे गणाध्यक्षो बके नारायणः स्वयम्॥  
सुगन्धिषु च सर्वेषु कुसुमेषु नगात्मजा॥ ८१.३६ ॥  
  
तस्मादेतैर्यथालाभं पुष्पधूपादिभिः शुभैः॥  
पूजयेद्देवदेवेशं भक्त्या वित्तानुसारतः॥ ८१.३७ ॥  
  
निवेदयेत्ततो भक्त्या पायसं च महाचरुम्॥  
सघृतं सोपदंशं च सर्वद्रव्यसमन्वितम्॥ ८१.३८ ॥  
  
शुद्धान्नं वापि मुद्गान्नमाढकं चार्धकं तु वा॥  
चामरं तालवृन्तं च तस्मै भक्त्या निवेदयेत्॥ ८१.३९ ॥  
  
उपहाराणि पुण्यानि न्यायेनैवार्जितान्यपि॥  
नानाविधानि चार्हाणि प्रोक्षितान्यम्भसा पुनः॥ ८१.४० ॥  
  
निवेदयेच्चरुद्राय भक्तियुक्तेन चेतसा॥  
क्षीराद्वै सर्वदेवानां स्थित्यर्थममृतं ध्रुवम्॥ ८१.४१ ॥  
  
विष्णुना जिष्णुना साक्षादन्ने सर्वं प्रतिष्ठितम्॥  
भूतानामन्नदानेन प्रीतिर्भवति शङ्करे॥ ८१.४२ ॥  
  
तस्मात्सम्पूजयेद्देवमन्ने प्राणाः प्रतिष्ठिताः॥  
उपहारे तथा तुष्टिर्व्यञ्जने पवनः स्वयम्॥ ८१.४३ ॥  
  
सर्वात्मको महादेवो गन्धतोये ह्यपाम्पतिः॥  
पीठे वै प्रकृतिः साक्षान्महदाद्यैर्व्यवस्थिता॥ ८१.४४ ॥  
  
तस्माद्देवं यजेद्भक्त्या प्रतिमासं यथाविधि॥  
पौर्णमास्यांव्रतं कार्यं सर्वकामार्थसिद्धये॥ ८१.४५ ॥  
  
सत्यं शौचं दया शान्तिः सन्तोषो दानमेव च॥  
पौर्णमास्याममावास्यामुपवासं च कारयेत्॥ ८१.४६ ॥  
  
संवत्सरान्ते गोदानं वृषोत्सर्गं विशेषतः॥  
भोजयेद्ब्राह्मणान्भक्त्या श्रोत्रियान् वेदपारगान्॥ ८१.४७ ॥  
  
तल्लिङ्गं पूजितं तेन सर्वद्रव्यसमन्वितम्॥  
स्थापयेद्वा शिवक्षेत्रे दापयेद्ब्राह्मणाय वा॥ ८१.४८ ॥  
  
य एवं सर्वमासेषु शिवलिङ्गमहाव्रतम्॥  
कुर्याद्भक्त्या मुनिश्रेष्ठाः स एव तपतां वरः॥ ८१.४९ ॥  
  
सूर्यकोटिप्रतीकाशैर्विमानै रत्नभूषितैः॥  
गत्वा शिवपुरं दिव्यं नेहायाति कदाचन॥ ८१.५० ॥  
  
अथवा ह्येकमासं वा चरेदेवं व्रतोत्तमम्॥  
शिवलोकमवाप्नोति नात्र कार्या विचारणा॥ ८१.५१ ॥  
  
अथवा सक्तचित्तश्चेद्यान्यान् सञ्चिन्तयेद्वरान्॥  
वर्षमेकं चरेदेवं तांस्तान्प्राप्य शिवंव्रजेत्॥ ८१.५२ ॥  
  
देवत्वं वा पितृत्वं वा देवराजत्वमेव च॥  
गाणपत्यपदं वापि सक्तोपि लभते नरः॥ ८१.५३ ॥  
  
विद्यार्थी लभते विद्यां भोगार्थि भोगमाप्नुयात्॥  
द्रव्यार्थी च निधिं पश्येदायुःकामश्चिरायुषम्॥ ८१.५४ ॥  
  
यान्यांश्चिन्तयते कामांस्तांस्तान्प्राप्येह मोदते॥  
एकमासव्रतादेव सोन्ते रुद्रत्वमाप्नुयात्॥ ८१.५५ ॥  
  
इदं पवित्रं परमं रहस्यं व्रतोत्तमं विश्वसृजापि सृष्टम्॥  
हिताय देवासुरसिद्धमर्त्यविद्याधराणां परमं शिवेन॥ ८१.५६ ॥  
  
सम्पूज्य पूज्यं विधिनैवमीशं प्रणम्य मूर्ध्ना सह भृत्यपुत्रैः॥  
व्यपोहनं नाम जपेत्स्तवं च प्रदक्षिणं कृत्य शिवं प्रयत्नात्॥ ८१.५७ ॥  
  
पुराकृतं विश्वसृजा स्तवं च हिताय देवेन जगत्त्रयस्य॥  
पितामहेनैव सुरैश्व सार्धं महानुभावेन महार्घ्यमेतत्॥ ८१.५८ ॥  
  
इति श्रीलिङ्गमहापुराणे पूर्वभागे पशुपाशविमोचनलिङ्गपूजादिकथनं नामैकाशीतितमोध्यायः॥ ८१ ॥