+++
title = "०४९ रामादिभिः गोमत्यादिनदीतरणम्"
title_english = "049 Rama crossed three rivers"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-049-Gomathyadi_Naditharanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/04-chitrakUTa-prAptiH/049_rAmAdibhiH_gomatyAdinadItaraNam.md">
<details><summary><h3>IITK ...{Loading}...</h3></summary>

Rama crosses the frontiers of the kingdom of Kosala -- crosses rivers
Vedasruti and Gomatispeaks to Sumantra.



#### श्लोकः
##### मूलम्
रामोऽपि रात्रिशेषेण तेनैव महदन्तरम्।  
जगाम पुरुषव्याघ्रः पितुराज्ञामनुस्मरन्॥2.49.1॥

##### शब्दार्थः
पुरुषव्याघ्रः foremost  among men, रामोऽपि Rama also, पितुः father's, आज्ञाम् command,  अनुस्मरन् recollecting, तेन by that, रात्रिशेषेणैव in the remaining part of the night, महत् vast, अन्तरम् distance, जगाम covered.

##### आङ्ग्लानुवादः
Recollecting his father's command, Rama, the foremost among men, covered a long distance during the remaining part of the night.



#### श्लोकः
##### मूलम्
तथैव गच्छतस्तस्य व्यपायाद्रजनी शिवा।  
उपास्य शिवां सन्ध्यां विषयान्तं व्यगाहत॥2.49.2॥

##### शब्दार्थः
तस्य for him, तथा in that manner, गच्छतः एव thus travelling, शिवा auspicious, रजनी night, व्यपायात् ended, (सः he), शिवाम् auspicious, सन्ध्याम् sandhya (morning twilight), उपास्य having worshipped, विषयान्तम् frontiers of the country, व्यगाहत reached.

##### आङ्ग्लानुवादः
While Rama was thus travelling, the auspicious night ended. With the sandhya (morning twilight), worship over, he reached the frontiers of the country.



#### श्लोकः
##### मूलम्
ग्रामान् विकृष्टसीमान्तान् पुष्पितानि वनानि च।  
पश्यन्नतिययौ शीघ्रं शनैरिव हयोत्तमैः॥2.49.3॥  
शृण्वन् वचो मनुष्याणां ग्रामसंवासवासिनाम्।

##### शब्दार्थः
विकृष्टसीमान्तान् ploughed outskirts, ग्रामान् villages, पुष्पितानि flowered, वनानि च forests, पश्यन् seeing, ग्रामसंवासवासिनाम् living in the midst of villages, मनुष्याणाम् of the people, वचः discussions, शृण्वन् hearing, हयोत्तमैः on those excellent horses, शीघ्रम् quickly travelling, शनैरिव as if going slowly, अतिययौ went a long distance.

##### आङ्ग्लानुवादः
Watching the villages furrowed at the outskirts, forests in blossom, hearing the gossips of the people living in the midst of villages, Rama felt he was moving very slowly whereas he had actually covered a long distance with those excellent (swift) horses.



#### श्लोकः
##### मूलम्
राजानं धिग्दशरथं कामस्य वशमागतम्॥2.49.4॥  
हा नृशंसाद्य कैकेयी पापा पापानुबन्धिनी।  
तीक्ष्णा सम्भिन्नमर्यादा तीक्ष्णकर्मणि वर्तते॥2.49.5॥  
या पुत्रमीदृशं राज्ञः प्रवासयति धार्मिकम्।  
वनवासे महाप्राज्ञं सानुक्रोशं जितेन्द्रियम्॥2.49.6॥

##### शब्दार्थः
कामस्य to passion, वशमागतम् overtaken by, राजानम् king, दशरथम् Dasaratha, धिक् fie on him, हा what a pity, नृशंसा wicked, पापा sinful, कैकेयी Kaikeyi, अद्य now, पापानुबन्धिनी is committed to sins, या that Kaikeyi, धार्मिकम् righteous, महाप्राज्ञम् sagacious,  सानुक्रोशम् full of compassion, जितेन्द्रियम् one who has control over his senses, ईदृशम् such a person, राज्ञः पुत्रम् king's son, वनवासे to dwell in the forest, प्रवासयति has  banished, तीक्ष्णा cruel, सम्भिन्नमर्यादा breaking all limits of decency, तीक्ष्णकर्मणि in an  extremely cruel act, वर्तते is committed.

##### आङ्ग्लानुवादः
(The villagers were speaking among themselves) Fie on the king who is overtaken by passion Alas, the heartless, sinful Kaikeyi, indulging in evil has banished into the forest this prince who is righteous and sagacious, compassionate and selfrestrained. How could this cruel Kaikeyi, by breaking all limits of decorum resort to such atrocious action?



#### श्लोकः
##### मूलम्
कथं नाम महाभागा सीता जनकनन्दिनी।  
सदा सुखेष्वभिरता दुःखान्यनुभविष्यति॥2.49.7॥

##### शब्दार्थः
महाभागा highly fortunate, जनकनन्दिनी Janaka's daughter, सदा always, सुखेषु in luxury, अभिरता always attached, सीता  Sita, कथं नाम how, दुःखानि discomforts, अनुभविष्यति will experience.

##### आङ्ग्लानुवादः
How will Sita, highly fortunate daughter of Janaka and used to comforts endure these sufferings?



#### श्लोकः
##### मूलम्
अहो दशरथो राजा निस्नेहः स्वसुतं प्रियम्।  
प्रजानामनघं रामं परित्यक्तुमिहेच्छति॥2.49.8॥

##### शब्दार्थः
राजा king, दशरथः Dasaratha, स्वसुतम् own son, प्रजानाम् of the subjects, प्रियम् dear, अनघम् sinless, रामम् Rama, निस्नेहः without affection, इह here, परित्यक्तुम् to abandon, इच्छति wishes, अहो alas

##### आङ्ग्लानुवादः
Alas, the loveless king Dasaratha now intends to abandon his own sinless son Rama who is dear to the subjects.



#### श्लोकः
##### मूलम्
एता वाचो मनुष्याणां ग्रामसंवासवासिनाम्।  
शृण्वन्नतिययौ वीरः कोसलान् कोसलेश्वरः॥2.49.9॥

##### शब्दार्थः
वीरः valiant, कोसलेश्वरः lord of Kosala Rama, ग्रामसंवासवासिनाम् living in villages and hamlets, मनुष्याणाम् people's, एताः these, वाचः words, शृण्वन् while listening, कोसलान्  boundaries of Kosala kingdom, अति ययौ crossed.

##### आङ्ग्लानुवादः
Such were the words of people living in villages and hamlets that Rama the valiant lord of Kosala happened to hear as he was crossing the boundaries of Kosala.



#### श्लोकः
##### मूलम्
ततो वेदश्रुतिं नाम शिववारिवहां नदीम्।  
उत्तीर्याभिमुखः प्रायादगस्त्याध्युषितां दिशम्॥2.49.10॥

##### शब्दार्थः
ततः thereafter, शिववारिवहाम् carrying the auspicious waters, वेदश्रुतिं नाम by name  
Vedasruti, नदीम् river, उत्तीर्य having crossed, अगस्त्याध्युषिताम् where Agastya was  residing, दिशम् quarter, अभिमुखः in the direction of, प्रायात् went.

##### आङ्ग्लानुवादः
He then crossed the river Vedasruti flowing with sacred waters and went in the southern direction where sage Agastya resided.



#### श्लोकः
##### मूलम्
गत्वा तु सुचिरं कालं ततः शीतजलां नदीम्।  
गोमतीं गोयुतानूपामतरत्सागरङ्गमाम्॥2.49.11॥

##### शब्दार्थः
ततः then, सुचिरं कालम् for a long time, गत्वा having travelled, शीत जलाम् of cool waters, गोयुतानूपाम् cows abounding in marshy areas, सागरङ्गमाम् flowing into the sea, गोमतीम्  Gomati, नदीम् river, अतरत् crossed.

##### आङ्ग्लानुवादः
Travelling for a long time along the river Gomati full of cool waters on whose marshy bank cows grazed, Rama crossed it at the point where it flows into the sea.



#### श्लोकः
##### मूलम्
गोमतीं चाप्यतिक्रम्य राघवः शीघ्रगैर्हयैः।  
मयूरहंसाभिरुतां ततार स्यन्दिकां नदीम्॥2.49.12॥

##### शब्दार्थः
राघवः Rama, शीघ्रगैः with swiftmoving, हयैः with horses, गोमतीं चापि Gomati river also, अतिक्रम्य having crossed, मयूरहंसाभिरुताम् echoed with the cries of peacocks and swans,  स्यन्दिकाम् नदीम् river Syandika, ततार crossed.

##### आङ्ग्लानुवादः
Gomati gone, Rama with the swiftmoving horses crossed the river Syandika echoing with the cries of peacocks and swans.



#### श्लोकः
##### मूलम्
स महीं मनुना राज्ञा दत्तामिक्ष्वाकवे पुरा।  
स्फीतां राष्ट्रावृतां रामो वैदेहीमन्वदर्शयत्॥2.49.13॥

##### शब्दार्थः
सः रामः that Rama, पुरा formerly, राज्ञा by the king, मनुना by Manu, इक्ष्वाकवे to Ikshvaku, दत्ताम् bestowed, स्फीताम् vast tracts, राष्ट्रावृताम् encircled by  kingdoms, महीम् land, वैदेहीम् to Sita, अन्वदर्शयत् showed.

##### आङ्ग्लानुवादः
Rama showed Sita vast tracts of land encircled by kingdoms which were formerly bestowed upon Ikshvaku by emperor Manu.



#### श्लोकः
##### मूलम्
सूत इत्येव चाभाष्य सारथिं तमभीक्ष्णशः।  
हंसमत्तस्वरश्श्रीमानुवाच पुरुषर्षभः॥2.19.14॥

##### शब्दार्थः
हंसमत्तस्वरः resembling the intoxicated voice of swans, पुरुषर्षभः the best among men,  
श्रीमान् graceful, सूत इत्येव O charioteer saying so, तं सारथिम् that charioteer, अभीक्ष्णशः repeatedly, आभाष्य having uttered, उवाच said.

##### आङ्ग्लानुवादः
Graceful Rama, best among men with a voice resembling that of an intoxicated swan, called the charioteer again and again and saidः



#### श्लोकः
##### मूलम्
कदाऽहं पुनरागम्य सरय्वा पुष्पिते वने।  
मृगयां पर्यटिष्यामि मात्रा पित्रा च सङ्गतः॥2.49.15॥

##### शब्दार्थः
अहम् I, पुनः again, आगम्य having returned, मात्रा with mother, पित्रा च also with father, सङ्गतः united with, सरय्वाः Sarayu river's, पुष्पिते blossoming, वने groves, मृगयाम् hunting, कदा when, पर्यटिष्यामि I shall roam about.

##### आङ्ग्लानुवादः
When shall I return and reunite with my father and mother and go hunting in the blooming forest on the bank of the river Sarayu?



#### श्लोकः
##### मूलम्
नात्यर्थमभिकाङ्क्षामि मृगयां सरयूवने।  
रतिर्ह्येषातुला लोके राजर्षिगणसम्मता॥2.49.16॥

##### शब्दार्थः
एषा this hunting, लोके in this world, अतुला incomparable, राजर्षिगणसम्मता is accepted by royal sages, रतिर्हि is delightful (sport indeed), सरयूवने in the Sarayu forest of, मृगयाम् hunting, अत्यर्थम् greatly, नाभिकाङ्क्षामि do not desire.

##### आङ्ग्लानुवादः
In this world, hunting is a unique pleasure. It is regarded as a delightful sport for  
royal sages. But I do not have a great longing for hunting in the forest on the bank of river Sarayu.



#### श्लोकः
##### मूलम्
राजर्षीणां हि लोकेऽस्मिन् रत्यर्थं मृगया वने।  
काले कृतां तां मनुजैर्घन्विनामभिकाङ्क्षिताम्॥2.49.17॥

##### शब्दार्थः
अस्मिन् in this, लोके world, वने in the woods, मृगया hunting, राजर्षीणाम् of royal sages, रत्यर्थं हि is for their pleasure, मनुजैः by people, काले in appropriate times, कृताम् is undertaken,  
धन्विनाम् for the bowmen, अभिकाङ्क्षिताम् a sought after one, ताम् that (hunting I do not seek.)

##### आङ्ग्लानुवादः
In this world, hunting in the woods is a pleasure for royal sages and is greatly sought after by bowmen. This was later resorted to by others.



#### श्लोकः
##### मूलम्
स तमध्वानमैक्ष्वाकस्सूतं मधुरया गिरा।  
तं तमर्थमभिप्रेत्य ययौ वाक्यमुदीरयन्॥2.49.18॥

##### शब्दार्थः
सः ऐक्ष्वाकः that descendant of Ikshvaku, Rama, तम् that, सूतम् to charioteer, मधुरया in sweet, गिरा words, तम् तम् these and other, अर्थम् thoughts, अभिप्रेत्य regarding, वाक्यम् words, उदीरयन् pronouncing, अध्वानम् the path, ययौ went (covered).

##### आङ्ग्लानुवादः
The descendant of Ikshvaku related to the charioteer in a sweet voice the thoughts that came to him and went on the way (continued his journey).  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकोनपञ्चाशस्सर्गः॥  
Thus ends the fortyninth sarga of Ayodhyakanda of  the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/04-chitrakUTa-prAptiH/049_rAmAdibhiH_gomatyAdinadItaraNam.md">
<details><summary><h3>भूषणम् ...{Loading}...</h3></summary>



रामो ऽपि रात्रिशेषेण तेनैव महदन्तरम् ।  

जगाम पुरुषव्याघ्रः पितुराज्ञामनुस्मरन्  ॥  २।४९।१  ॥   

अथ रामवृत्तान्तं प्रस्तौति--रामोपीति । तेनैव रात्रिशेषेण येन रात्रिशेषेण
पौरान् विहाय गतस्तेनैव । महदन्तरं महावकाशम् । महहूरमिति यावत्  ॥  २।४९।१
 ॥   

  

तथैव गच्छतस्तस्य व्यपायाद्रजनी शिवा ।  

उपास्य स शिवां सन्ध्यां विषयान्तं व्यगाहत  ॥  २।४९।२  ॥   

तथेति । गच्छतः गच्छति सति । व्यपायात् निरगात् । विषयान्तम्
उत्तरकोसलदक्षिणावधिम्  ॥  २।४९।२  ॥   

  

ग्रामान् विकृष्ट सीमान्तान् पुष्पितानि वनानि च ।  

पश्यन्नतिययौ शीघ्रं शनैरिव हयोत्तमैः ।  

श्रृण्वन् वाचो मनुष्याणां ग्रामसंवासवासिनाम्  ॥  २।४९।३  ॥   

ग्रामानिति । विकृष्टसीमान्तान् विशेषेण कृष्ट सीमान्तान्, बीजावापार्थं
सज्जीकृतक्षेत्रानित्यर्थः । शनैरिव ययौ उत्तमाश्वानां गतिचातुर्यात्
पुष्पितवनरामणीयकदर्शनपारवश्याच्चातिशीघ्रमपि गमनं शनैरिव जानन्
ययावित्यर्थः । ग्रामसंवासवासिनां ग्रामाः महाग्रामाः संवासा अल्पग्रामाः
तेषु वासिनाम् । श्रृण्वन्नतिययाविति पूर्वेण सम्बन्धः  ॥  २।४९।३  ॥   

  

राजानं धिग् दशरथं कामस्य वशमास्थितम् ।  

हा नृशंसाद्य कैकेयी पापा पापानुबन्धिनी  ॥  २।४९।४  ॥   

तीक्ष्णा सम्भिन्नमर्यादा तीक्ष्णकर्मणि वर्त्तते  ॥  २।४९।५  ॥   

या पुत्रमीदृशं राज्ञः प्रवासयति धार्मिकम् ।  

वनवासे महाप्रज्ञं सानुक्रोशं जितेन्द्रियम्  ॥  २।४९।६  ॥   

कथं नाम महाभागा सीता जनकनन्दिनी ।  

सदा सुखेष्वभिरता दुःखान्यनुभविष्यति  ॥  २।४९।७  ॥   

अहो दशरथो राजा निःस्नेहः स्वसुतं प्रियम् ।  

प्रजानामनघं रामं परित्यक्तुमिहेच्छति  ॥  २।४९।८  ॥   

एता वाचो मुनष्याणां ग्रामसंवासवासिनाम् ।  

श्रृण्वन्नतिययौ वीरः कोसलान् कोसलेश्वरः  ॥  २।४९।९  ॥   

वाच एव प्रपञ्चयति--राजानमित्यादि । पापा पापस्वभावा । पापानुबन्धिनी
नैरन्तर्येण पापकारिणीत्यर्थः । तीक्ष्णा क्रूरा । वनवासे वनवासनिमित्तं
प्रवासयतीत्यन्वयः । अतिययौ अतिक्रम्य ययौ  ॥  २।४९।४९  ॥   

  

ततो वेदश्रुतिं नाम शिववारिवहां नदीम् ।  

उत्तीर्याभिमुखः प्रायादगस्त्याध्युषितां दिशम्  ॥  २।४९।१०  ॥   

तत इति । अगस्त्याध्युषितां दिशं दक्षिणां दिशम्  ॥  २।४९।१०  ॥   

  

गत्वा तु सुचिरं कालं ततः शिवजलां नदीम् ।  

गोमतीं गोयुतानूपामतरत् सागरंगमाम्  ॥  २।४९।११  ॥   

गोमतीं चाप्यतिक्रम्य राघवः शीघ्रगैर्हयैः ।  

मयूरहंसाभिरुतां ततार स्यन्दिकां नदीम्  ॥  २।४९।१२  ॥   

गत्वेति । गोयुतानूपां गोयुक्तकच्छप्रदेशाम् । सागरंगमामिति "गमेः
सुप्युपसङ्ख्यानम्" इति खचि मुम्  ॥  २।४९।१११२  ॥   

  

स महीं मनुना राज्ञा दत्तामिक्ष्वाकवे पुरा ।  

स्फीतां राष्ट्रावृतां रामो वैदेहीमन्वदर्शयत्  ॥  २।४९।१३  ॥   

स इति । महीं कोसलदेशम् । राष्ट्रावृताम् अवान्तरजनपदावृताम् । यद्यपि
"इक्ष्वाकूणामियं भूमिः सशैलवनकानना" इति भूमिमात्रमिक्ष्वाकोरेव तथापि
तस्य जन्मभूमिरियम् । इतरजनपदस्थाः करदा इति बोध्यम्  ॥  २।४९।१३  ॥   

  

सूत इत्येव चाभाष्य सारथिं तमभीक्ष्णशः ।  

हंसमत्तस्वरः श्रीमानुवाच पुरुषर्षभः  ॥  २।४९।१४  ॥   

सूत इतीति । सूत इतीत्यत्र गुणाभावो वाक्यसन्धेरनित्यत्वात् । हंसमत्तस्वरः
हंसस्येव मत्तः कलः स्वरो यस्य स तथा  ॥  २।४९।१४  ॥   

  

कदाहं पुनरागम्य सरय्वाः पुष्पिते वने ।  

मृगयां पर्यटिष्यामि मात्रा पित्रा च सङ्गतः  ॥  २।४९।१५  ॥   

भाविपितृवियोगसूचकमौत्कण्ठ्यमाह--कदेति । पर्यटिष्यामि चरिष्यामि  ॥ 
२।४९।१५  ॥   

  

राजर्षीणां हि लोके ऽस्मिन् रत्यर्थं मृगया वने ।  

काले वृतां तां मनुजैः धन्विनामभिकांक्षिताम्  ॥  २।४९।१६  ॥   

नात्यर्थमभिकांक्षामि मृगयां सरयूवने ।  

रतिर्ह्येषातुला लोके राजर्षिगणसम्मता  ॥  २।४९।१७  ॥   

ननु "स्त्रीद्यूतमृगयामद्यवाक्पारुष्योग्रदण्डताः । अर्थस्य दूषणं चेति
राज्ञां व्यसनसप्तकम्  ॥ " इति निन्दिता मृगया कथं काङ्क्ष्यत इत्याशङ्क्य
हिंस्रमृगनिवृत्त्यर्था कादाचित्का न गर्हिता किंतु निरन्तरैव, यथा राजसूये
"तस्याः सभायामध्ये अधिदेवनमुद्धत्यावोक्ष्याक्षान्तं निर्वपेत्" इति
विहितं द्यूतमित्याह--राजर्षीणामिति। हि यस्मात्कारणात्। राजर्षीणां वने
मृगया रत्यर्थमस्तीति शेषः। काले श्राद्धादिकाले। मनुजैः सदाचारपरैः। वृतां
स्वीकृताम्। धन्विनामभिकाङ्क्षितां चललक्ष्यवेधनार्थं
धन्विभिरभिकाङ्क्षिताम् तां मृगयां नात्यर्थमभिकाङ्क्षामि किंचित्
काङ्क्षामीत्यर्थः। रतिः क्रीडा  ॥  २।४९।१६१७  ॥   

  

स तमध्वानमैक्ष्वाकः सूतं मधुरया गिरा ।  

तं तमर्थमभिप्रेत्य ययौ वाक्यमुदीरयन्  ॥  २।४९।१८  ॥   

स इति । ऐक्ष्वाकः "दाण्डिनायन--" इत्यादिना निपातनात्साधुः । स रामः सूतं
प्रति तं तमर्थं राजगुणादिरूपम् । अभिप्रेत्य हृदये कृत्वा । मधुरया गिरा
वाक्यमुदीरयन् सन् अध्वानं ययौ । अमुमर्थमुत्तरत्र दशरथं प्रति सूतो
व्यक्तीकरिष्यति  ॥  २।४९।१८  ॥   

  

इत्यार्षे० श्रीमदयोध्याकाण्डे एकोनपञ्चाशः सर्गः  ॥  ४९  ॥   

इति श्रीगो० श्रीरामा० पीताम्बरा० अयोध्याकाण्डव्याख्याने एकोनपञ्चाशः
सर्गः  ॥  ४९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/04-chitrakUTa-prAptiH/049_rAmAdibhiH_gomatyAdinadItaraNam.md">
<details><summary><h3>शिरोमणी ...{Loading}...</h3></summary>



पुरवासिवृत्तान्तमुक्त्वा रामवृत्तान्तमाह-- राम इत्यादिभिः । तेन
उत्थानकालादारब्धेन रात्रिविशेषेण महदन्तरमतिदूरं रामो जगाम  ॥  २।४९।१  ॥   

  

तथेति । तथा अतिवेगेन गच्छतस्तस्य रामस्य शिवा हर्षदा रजनी व्यपायादगच्छदत
एव शिवां सन्ध्यामुपास्य विषयान्देशान्तराणि अत्यगाहत  ॥  २।४९।२  ॥   

  

गमनप्रकारं वर्णयन्नाह-- ग्रामानिति । विकृष्टसीमान्तान् विकृष्टाः वपनाय
कर्षिताः सीमान्ताः सीमापर्यन्तभूमयो येषु तान् वनानि च पश्यन्
ग्रामसंवासवासिनां ग्रामाः बहुगृहकाः संवासाः अल्पगृहकाः तद्वासिनां वाचः
श्रृण्वन् सन् शरैरिव बाणवेगसदृशवेगविशिष्टैः हयोत्तमैः शीघ्रं ययौ अयमेव
पाठः कतकसम्मतः । तीर्थसम्मतस्तु "शनैः" इति पाठः । शनैरिव शीघ्रं ययौ
रमणीयदेशादिदर्शनपारवश्यादतिशीघ्रमपि गमनं शनैरिव प्रत्यभादिति
भट्टोदाहृततीर्थव्याख्या । सार्धश्लोक एकान्वयी  ॥  २।४९।३  ॥   

  

तद्वचनस्वरूपं बोधयन्नाह-- राजानमित्यादिभिः । राजानं दशरथं हा इमं पुत्रं
विना कथं जीविष्यतीति तत्सम्बन्धिनी शोच्यतेत्यर्थः । आस्थितं
कविभिर्वर्णितं कामस्य वशं कान्तिं धिक् रामकान्त्यग्रे
तत्कान्तिस्तुच्छेत्यर्थः  ॥  २।४९।४  ॥   

  

योग्यतया व्युत्क्रमेणान्वयः नृशंसा अतिक्रूरा अत एव पापा
क्रूरत्वकारणीभूतपापविशिष्टा अत एव पापानुबन्धिनी पापं
सर्वजनदुःखदानरूपाधर्ममनुबध्नाति शिक्षयतीत्यर्थः । तच्छीला अत एव तीक्ष्णा
अनम्रा अत एव सम्भिन्नमर्यादा सम्भिन्ना निवर्तिता मर्यादा
निश्चितकार्यासमापनरूपा यया सा या कैकेयी केकयीदासी मन्थरा
सानुक्रोशमतिदयावन्तमीदृशं राज्ञः पुत्रं विवासयति सा मन्थरा तीक्ष्णकर्मणि
अनम्रतासूचकव्यापारे स्वापराधक्षमापनाभावविशिष्टचेष्टायामद्यापि वर्तते ।
सार्धश्लोकद्वयमेकान्वयि  ॥  २।४९।५,६  ॥   

  

कथमिति । जनकनन्दिनी
दुःखान्दुःखोत्पादकान्पदार्थान्कण्टकादीन्कथमनुभविष्यति सहेतेत्यर्थः  ॥ 
२।४९।७  ॥   

  

अहो इति । प्रजानामनघमघनिवर्तकं रामं परित्यक्तुं राजा दशरथः इच्छति अतः
स्वसुतं प्रति निःस्नेहः स्नेहरहितो ऽस्तीति शेषः । अहो आश्चर्यमेतत्  ॥ 
२।४९।८  ॥   

  

एता इति । ग्रामेषु यः संवास उत्तमनिवासस्तद्वासिनां मनुष्याणाम् एता वाचः
शृण्वन्सन्कोशलेश्वरो रामः कोशलान्देशविशेषानतिययौ अतिक्रमणपूर्वकदेशान्तरं
प्राप  ॥  २।४९।९  ॥   

  

तत इति । ततः कोशलदेशातिक्रमणानन्तरं शिववारिवहां कल्याणप्रदजलवतीं
वेदश्रुतिं वेदश्रुत्यभिधां नदीमुत्तीर्य
अगस्त्याध्युषितामगस्त्यवासाधिकरणीभूतां दिशं दक्षिणामित्यर्थः । अभिमुखः
सम्मुखो ययौ  ॥  २।४९।१०  ॥   

  

गत्वेति । सुचिरं बहुकालं ततः वेदश्रुतिनद्याः गत्वा शीतवहां
शैत्यविशिष्टजलवहनकर्त्रीं गोयुतानूपां गोयुक्तजलप्रदेशविशिष्टां
सागरङ्गमां सर्वकालं गङ्गासङ्गमद्वारा समुद्रं प्राप्तां गोमतीं नदीमतरत् ।
गमेः सुप्युपसङ्ख्यानमिति खचि मुमि च सिद्धम्  ॥  २।४९।११  ॥   

  

गोमतीमिति । गोमतीमतिक्रम्य तीर्त्वा मयूरहंसाभिरुतां मयूरादिशब्दविशिष्टां
स्यन्दिकां तदभिधां नदीं ततार  ॥  २।४९।१२  ॥   

  

स इति । सः उत्तीर्णस्यन्दिकानदीको रामः इक्ष्वाकवे तदभिधमहाराजाय राज्ञा
राजराजेन मनुना दत्तां राजधानीप्रकल्पनायाज्ञप्तामित्यर्थः । स्फीतां
स्वच्छां राष्ट्रावृतामवान्तरदेशविशिष्टां महीं पृथ्वीं वैदेहीमन्वदर्शयत्
 ॥  २।४९।१३  ॥   

  

सूतेति । सारथिं सूत इति अभीक्ष्णशः आभाष्य सम्बोध्य हंसमत्तस्वरः  

मत्तहंसस्वरसदृशस्वरविशिष्टः श्रीमान् अतिशोभाविशिष्टो रामः उवाच  ॥ 
२।४९।१४  ॥   

  

तदाकारमाह-- कदेति । आगम्य वनवासान्निवृत्य पुष्पिते सरय्वाः वने
मात्रादिना सङ्गतो ऽहं मृगयामाखेटं कदा पर्यटिष्यामि  ॥  २।४९।१५  ॥   

  

ननु "स्त्रीद्यूतमृगयामद्यवाक्पारुष्योग्रदण्डताः । अर्थस्य दूषणं चेति
राज्ञां व्यसनसप्तकम्" इत्यादिना मृगयाया निषिद्धत्वाद्धिंसाप्रचुरत्वाच्च
कथं तामभिकाङ्क्षसे इत्यत आह-- नेति । सरयूवने
मृगयामाखेटमत्यर्थमर्थातिक्रमणां हिंसनमित्यर्थः नाभिकाङ्क्षामि । ननु पुनः
किमर्थमुच्यते इत्यत आह-- एषा मदीप्सिता मृगयारतिः मृगादिना विहरणमेव नतु
हिंसेत्यर्थः । अत एव राजर्षिगणसम्मता मन्वादिसम्मतिविषयीभूता अत एव लोके
अतुला हिंसाप्रचुराखेटोपमारहिता । एतेन निषेधवाक्यानि
प्रचुरहिंसाविशिष्टाखेटपराणीति सूचितम्  ॥  २।४९।१६  ॥   

  

राजर्षीणामिति । यतः राजर्षीणां रत्यर्थं मृगया अतः काले विहरणसमये मनुजैः
मनुवंशराजैः कृतां स्वीकृतामत एव धन्विनामितरधनुर्धराणामभिकाङ्क्षितां
मृगयामाकाङ्क्षामीति शेषः  ॥  २।४९।१७  ॥   

  

स इति । ऐक्ष्वाकः इक्ष्वाकुवंशप्रसूतः स रामः मधुरया गिरा वाक्यमुदीरयन्
सन् तं स्वोक्तवाक्यार्थं तं सूतमभिप्रेत्य बोधयित्वा तमध्वानं ययौ  ॥ 
२।४९।१८  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनपञ्चाशः सर्गः  ॥  २।४९  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/04-chitrakUTa-prAptiH/049_rAmAdibhiH_gomatyAdinadItaraNam.md">
<details><summary><h3>तिलकम् ...{Loading}...</h3></summary>



अथ रामवृत्तान्तमाह रामो ऽपीति । तेनैव यत्र रात्रिशेषे द्विजा
वञ्चितास्तेनैव महदन्तरं बहुदूरम्  ॥  २।४९।१  ॥   

  

व्यपायाद्गता विषयो देशः  ॥  २।४९।२  ॥   

  

विशेषेण कृष्टाः सीमान्ता येषु अनेन सौराज्यं ध्वनितम्
तान्यतिक्रामञ्छनैरिव शीघ्रं ययौ । रमणीयदेशादिदर्शनपारवश्यादतिशीघ्रमपि
गमनं शनैरिव प्रत्यभादित्यर्थः इति तीर्थः । "शरैरिव" इति पाठे
शरसदृशवेगवद्भिरश्वोत्तमैरित्यर्थः इति कतकः  ॥  २।४९।३  ॥   

  

ग्रामा महान्तः संवासाः स्वल्पग्रामाः शृण्वन्ययावित्यन्वयः । ता वाच आह
राजानं धिगित्यादि । आस्थितं प्राप्तम्  ॥  २।४९।४  ॥   

  

पापा पापकर्मारब्धशरीरा पापानुबन्धिनी पापकर्मनिरता तीक्ष्णा क्रूरदर्शना
संभिन्नमर्यादा त्यक्तमर्यादा  ॥  २।४९।५  ॥   

  

ईदृशमनेककल्याणगुणवन्तं, सानुक्रोशं सदयम्  ॥  २।४९।६  ॥   

  

प्रजानां प्रियमिति शेषः । यद्वा प्रजाविषये ऽनघं पापरिहतम्  ॥  २।४९।७  ॥   

  

कोसलानति अतिक्रम्य ययौ  ॥  २।४९।८  ॥   

  

शिववारिवहां शिवानि वारीणि वहन्तीम्  ॥  २।४९।९  ॥   

  

गोभिर्युतान्यनूपानि जलप्रायदेशा यस्याम् सागरंगमामित्यनेन यमुनावत्तस्या
अपि पृथक्सागरप्रवेशं सूचयति  ॥  २।४९।१०  ॥   

  

स्यन्दिकां तदाख्याम्  ॥  २।४९।११  ॥   

  

सो ऽतीतस्यन्दिकः महीं स्यन्दिकासीमां कोसलदेशरूपां
राष्ट्रवृतामवान्तरजनपदावृतां वैदेहीमन्वदर्शयत् इक्ष्वाकवे मनुना
दत्तकोसलदेशस्य दक्षिणसीमां कथयामासेत्यर्थः । यद्यपीक्ष्वाक्वादयः
सार्वभौमास्तथापि तेषां स्वराजधानीत्वात्स्यन्दः कोसलदेश एव सार्वभौमत्वं
तु तद्देशसिंहासनाधिष्ठातृसकलराजपालनीयाज्ञत्वमेवेत्यलम्  ॥  २।४९।१२  ॥   

  

सूत ३ प्लुतः शृण्वित्यादि आभाष्य संबोध्य हंसमत्तस्वरो मत्तहंसस्वरः  ॥ 
२।४९।१३  ॥   

  

अथ परिगृहीतमनुष्यदेहस्य तद्देहग्रहणानुरूपो ऽभिनयः कदेति । आगम्य
अतिक्रान्तं स्वदेशमिति शेषः  ॥  २।४९।१४  ॥   

  

ननु मृगयायाः "स्त्रीद्यूतमृगयामद्यवाक्पारुष्योग्रदण्डताः । अर्थस्य दूषणं
चेति राज्ञां व्यसनसप्तकम्" इत्युक्तेर्व्यसनानां निषेधाच्च कथं
तदिच्छेत्यत आह नात्यर्थमिति ।
प्रजान्यायचिन्तादिवैमुख्यापादकतयात्यन्तरतेरेव तस्यां निषेधात् नतु
सर्वथैव निषेधो ऽस्त्यत आह एषा  

रतिः क्रीडा लोके राजर्षिगणसंसता, अतो ऽतुला न सर्वथा निषिद्धेत्यर्थः ।
"गजादयो न हन्तव्या मृगयायां महेषुभिः" इत्यादिनास्या अप्यनुमतत्वमिति भावः
 ॥  २।४९।१५  ॥   

  

"राजर्षीणां हि" इति श्लोकः पुनरुक्तार्थक इव कतकासंमतश्चेति बोध्यम् । एवं
हि तद्व्याख्या हि यतोस्मिंल्लोके राजर्षिणां वने मृगया रत्यर्थमासीत् ।
अतो ऽहमपि काले श्राद्धादिकाले मनुजैर्मनुपुत्रैः सदाचारपरैरपि कृतां
स्वीकृतां धन्विनां चञ्चललक्ष्येष्विषुसिद्ध्यर्थमभिकाङ्क्षितां
नात्यर्थमभिकाङ्क्षामीति संबन्धः  ॥  २।४९।१६ ॥   

  

तं तमर्थमभिप्रेत्य विषयीकृत्य मधुरया गिरा सूतं प्रति वाक्यमुदीरयन्स
एक्ष्वाको रामस्तमध्वानं ययाविति संबन्धः  ॥  २।४९।१७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकोनपञ्चाशः सर्गः  ॥  २।४९  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/04-chitrakUTa-prAptiH/049_rAmAdibhiH_gomatyAdinadItaraNam.md">
<details><summary><h3>द्राविडपाठः ...{Loading}...</h3></summary>



  
रामोऽपि रात्रिशेषेण तेनैव महदन्तरम्।  
जगाम पुरुषव्याघ्रः पितुराज्ञामनुस्मरन् ॥ 2.49.1 ॥   
तथैव गच्छतस्तस्य व्यपायाद्रजनी शिवा।  
उपास्य स शिवां सन्ध्यां विषयान्तं व्यगाहत ॥ 2.49.2 ॥   
पश्यन्नतिययौ शीघ्रं शनैरिव हयोत्तमैः।  
श्रृण्वन् वाचो मनुष्याणां ग्रामसंवासवासिनाम् ॥ 2.49.3 ॥   
राजानं धिग् दशरथं कामस्य वशमास्थितम्।  
हा नृशंसाद्य कैकेयी पापा पापानुबन्धिनी ॥ 2.49.4 ॥   
तीक्ष्णा सम्भिन्नमर्यादा तीक्ष्णकर्मणि वर्त्तते ॥ 2.49.5 ॥   
या पुत्रमीदृशं राज्ञः प्रवासयति धार्मिकम्।  
वनवासे महाप्रज्ञं सानुक्रोशं जितेन्द्रियम् ॥ 2.49.6 ॥   
कथं नाम महाभागा सीता जनकनन्दिनी।  
सदा सुखेष्वभिरता दुःखान्यनुभविष्यति ॥ 2.49.7 ॥   
अहो दशरथो राजा निःस्नेहः स्वसुतं प्रियम्।  
प्रजानामनघं रामं परित्यक्तुमिहेच्छति ॥ 2.49.8 ॥   
एता वाचो मुनष्याणां ग्रामसंवासवासिनाम्।  
श्रृण्वन्नतिययौ वीरः कोसलान् कोसलेश्वरः ॥ 2.49.9 ॥   
ततो वेदश्रुतिं नाम शिववारिवहां नदीम्।  
उत्तीर्याभिमुखः प्रायादगस्त्याध्युषितां दिशम् ॥ 2.49.10 ॥   
गत्वा तु सुचिरं कालं ततः शिवजलां नदीम्।  
गोमतीं गोयुतानूपामतरत् सागरङ्गमाम् ॥ 2.49.11 ॥   
गोमतीं चाप्यतिक्रम्य राघवः शीघ्रगैर्हयैः।  
मयूरहंसाभिरुतां ततार स्यन्दिकां नदीम् ॥ 2.49.12 ॥   
स महीं मनुना राज्ञा दत्तामिक्ष्वाकवे पुरा।  
स्फीतां राष्ट्रावृतां रामो वैदेहीमन्वदर्शयत् ॥ 2.49.13 ॥   
सूत इत्येव चाभाष्य सारथिं तमभीक्ष्णशः।  
हंसमत्तस्वरः श्रीमानुवाच पुरुषर्षभः ॥ 2.49.14 ॥   
कदाहं पुनरागम्य सरय्वाः पुष्पिते वने।  
मृगयां पर्यटिष्यामि मात्रा पित्रा च सङ्गतः ॥ 2.49.15 ॥   
राजर्षीणां हि लोकेऽस्मिन् रत्यर्थं मृगया वने।  
काले वृतां तां मनुजैः धन्विनामभिकाङ्क्षिताम् ॥ 2.49.16 ॥   
नात्यर्थमभिकाङ्क्षामि मृगयां सरयूवने।  
रतिर्ह्येषातुला लोके राजर्षिगणसम्मता ॥ 2.49.17 ॥   
स तमध्वानमैक्ष्वाकः सूतं मधुरया गिरा।  
तं तमर्थमभिप्रेत्य ययौ वाक्यमुदीरयन् ॥ 2.49.18 ॥   

</details>
</div>
