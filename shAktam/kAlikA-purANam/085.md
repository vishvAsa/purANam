---
title: ०८५

---
॥ पञ्चाशीतितमोध्यायः ॥  
॥और्व्व उवाच॥  
सदाचारेषु राजेन्द्र विशेषाञ् शृणु सम्प्रति।  
यानवश्यं नृपः कुर्यात् तान्मत्तः सकलाञ् शृणु॥ ८५.१ ॥  
  
साधवः क्षीणदोषाश्च सच्छब्दः साधुवाचकः।  
तेषामाचरणं यत् तत् सदाचारः स उच्यते॥ ८५.२ ॥  
  
आगमेषु पुराणेषु संहितासु यथोदितान्।  
समुद्दिष्टसदाचारान् गृह्णीयात् तान् गृहस्थवत्॥ ८५.३ ॥  
  
ऋषीन् यजेद् वेदपाठैर्देवान् होमैः प्रपूजयेत्।  
श्राद्धैः पितृं स्तर्पयेत् तु भूतानि वलिभिस्तथा॥ ८५.४ ॥  
  
मैत्रं प्रसाधनं स्नानं दन्तधावनमञ्जनम्।  
सर्वं गृहस्थवत् कुर्यान्निषेकाद्यं विधिं तथा॥ ८५.५ ॥  
  
षट्कर्मसु नियुञ्जीत राजा विप्रान् समन्ततः।  
तथैव क्षत्रियादींश्च स्वे स्वे धर्मे नियोजयेत्॥ ८५.६ ॥  
  
यः स्वधर्मं परित्यज्य परधर्मं समाचरेत्।  
तं शतेन नृपो दण्डं पुनस्तस्मिन् नियोजयेत्॥ ८५.७ ॥  
  
सांवत्सरेषु कृत्येषु विशिष्यैतान् समाचरेत्।  
अवश्यं पार्थिवो राजन् तान् विशेषाञ् शृणुष्व मे॥ ८५.८ ॥  
  
शरत्काले महाष्टम्यां दुर्गायाः परिपूजनम्।  
नीराजनं दशम्यां तु कुर्याद् वै बलवृद्धये॥ ८५.९ ॥  
  
पौषे मासि तृतीयायां कुर्यात् पुष्याभिषेचनम्।  
पूजयित्वा श्रियं देवीं पञ्चम्याँ नृपतिश्चरेत्॥ ८५.१० ॥  
  
श्रीयज्ञं धनधान्यस्य वृद्धये नृपसत्तम।  
ज्यैष्ठे दशहरायां तु विष्णोरिष्टिं तथाचरेत्॥ ८५.११ ॥  
  
रवौ हरिस्थे द्वादश्यां शक्रपूजां समाचरेत्।  
विशिष्यैतांस्तु नृपतिः कुर्याद् यज्ञान् बहुव्ययैः॥ ८५.१२ ॥  
  
एभिः कृतैर्बलं राज्यं कोषश्चापि विवर्धते।  
अकृतेष्वेषु यज्ञेषु दुर्भिक्षं मरणं तथा॥ ८५.१३ ॥  
  
जायन्ते चेतयः सर्वा विशिष्यैतांस्ततश्चरेत्।  
शरत्काले महाष्टम्यां दुर्गाया; पूजने विधिः॥ ८५.१४ ॥  
  
पुरा प्रोक्तस्तु विधिना तेन कार्यं तु पूजनम्।  
विधिं नीराजनस्य त्वं शृणु पार्थिवसत्तम॥ ८५.१५ ॥  
  
कृतेन येन चाश्वानां गजानामपि वर्धनम्।  
आश्विने शुक्लपक्षै तु तृतीया स्वातीयोगिनी॥ ८५.१६ ॥  
  
ऐशान्यां स्वपुरस्यैव गृह्णीयात् स्थानमुत्तमम्।  
नीराजनं ततः कुर्यात् सम्प्राप्ते दिवसेऽष्टमे॥ ८५.१७ ॥  
  
नीराजनस्य कालस्तु पूर्वमुक्तो मया तव।  
विधानमात्रं शृणु मे कृतकृत्यो भविष्यसि॥ ८५.१८ ॥  
  
एकं हयं महासत्त्वं सुमनोहरमेव च।  
पूजयेत् सप्तदिवसान् गन्धपुष्पांशुकादिभिः॥ ८५.१९ ॥  
  
तृतीयादौ पूजयित्वा नयेत यज्ञमण्डलम्।  
चेष्टां निरूपयंस्तस्य जानीयात् तु शुभाशुभम्॥ ८५.२० ॥  
  
परराष्ट्रावमर्दः स्यादश्वो यदि पलायते।  
म्रियते राजपुत्रस्तु यदि चाश्रूणि मुञ्चति॥ ८५.२१ ॥  
  
नीयमानो न गच्छेत् तु महिषीमरणं ततः।  
तथैव मुखनासाक्षि शब्दं कुर्याद्धयो यदि॥ ८५.२२ ॥  
  
यः काष्ठाभिमुखः कुर्यात् तत् काष्ठायां जयेद्रिपून्।  
उत्क्षिप्य दक्षिणाग्रं तु पदमश्वो भवेत् पुरः॥ ८५.२३ ॥  
  
तदा यदि समस्तांश्च नृपतिर्विजयेद्रिपून्।  
प्रातर्नाराजनं कुर्याद् दशम्यां नृपसत्तम॥ ८५.२४ ॥  
  
तदप्राप्तौ च द्वादश्यां तस्यामेव समाचरेत्।  
कार्तिके पञ्चदश्यां वा तत्राभावे तु पार्थिव॥ ८५.२५ ॥  
  
ऐशान्यां स्वपुरस्योच्चैर्हस्तमानेन षोडश।  
दशहस्तं तु विपुलां कुर्याद् वै तत्र तोरणम्॥ ८५.२६ ॥  
  
द्वात्रिंशद्धस्तमात्रं तु हस्तषोडशविस्तृतम्।  
यज्ञार्थं मण्डलं कुर्यान्मध्ये वेदिं वनिर्दिशेत्॥ ८५.२७ ॥  
  
वेद्याश्चोत्तरतश्चाश्व-वेदिं कुर्यादनुत्तमाम्।  
यत्र संस्थाप्य चाश्वश्च पूजितव्यः पुरोहितैः॥ ८५.२८ ॥  
  
सर्जोदुम्बरशाखानामर्जुनस्याथवा नृप।  
मत्स्यशङ्खाङ्कितैचक्रैजैश्चाप्यभिभूषयेत्॥ ८५.२९ ॥  
  
तोरणं कनकरत्नस्तथा नानार्विधैः फलैः।  
भल्लातकं शालिकुष्ठं सिद्ध्यर्थं सैन्धवस्य तु॥ ८५.३० ॥  
  
कण्ठदेशे निबध्नीयात् पुष्टिशान्त्यर्थमेव च।  
वैष्णवं मण्डलं कृत्वा दिक्पालांश्च नवग्रहान्॥ ८५.३१ ॥  
  
विश्वेदेवांस्तु मन्त्रेण विष्णुमुख्यान् प्रपूजयेत्।  
आज्यैस्तिलैश्च पुष्पैश्च मिश्रीकृत्य पुरोहितः॥ ८५.३२ ॥  
  
रवेस्तु वरुणस्यैव प्रजेशस्य तथैव च।  
पुरुहुतस्य विष्णोश्च होमं सप्ताहमाचरेत्॥ ८५.३३ ॥  
  
एकैकस्य सहस्रं वा अष्टोत्तरशतं च वा।  
कुर्यात् तु प्रत्यहं होमं चतुर्वर्गस्य सिद्धये॥ ८५.३४ ॥  
  
समधश्चापि होतव्याः पालाशाः खादिरास्तथा।  
औदुम्बर्यश्च काश्मर्या आश्वत्थाश्च पुरोधसा॥ ८५.३५ ॥  
  
सौवर्णान् राजतान् वापि मार्तिकान् वा यथेच्छया।  
कुर्यात् तु कलशानष्टौ फलाम्राम्वरयोजितान्॥ ८५.३६ ॥  
  
क्षिपेत् तेषु घटेष्वेव समङ्गहरितालकम्।  
चन्दनं च तथा कुष्ठं प्रियङ्गुं च मनःशिलाम्॥ ८५.३७ ॥  
  
अञ्जनं च हरिद्रां च श्वेतां दन्तीं तथैव च।  
भल्लातकं पूर्णकोशं सहदेवीं शतावरीम्॥ ८५.३८ ॥  
  
वचां सनागकुसुमां सोमराजीं सुगुप्तिकाम्।  
तुत्थं च करवीरं च तुलसीदलमेव च॥ ८५.३९ ॥  
  
एतानि निक्षिपेन्मध्ये कलशानां पुरोहितः।  
कनकरम्बुजैर्यज्ञदारुभिः स्रुक्स्रुवौ तथा॥ ८५.४० ॥  
  
कर्तव्ये शान्तिकामेन नीराजनविधौ नृप।  
एवं सप्ताहपर्यन्तं पूजाभिर्हवनैस्तथा॥ ८५.४१ ॥  
  
पूर्वोक्तान् पूजयित्वा तु नृपः सप्ताहमाचरेत्।  
यावन्नीराजनं कुर्यात् तावद्राजा वसेद् गृहे॥ ८५.४२ ॥  
  
रात्रौ न यज्ञभूमौ तु निवसेच्छान्तिमिच्छ्रुकः।  
नारोहयेत् तुरङ्गं तं गजं वा तत्र पार्थिवः॥ ८५.४३ ॥  
  
यावत् सप्ताहपर्यन्तं यानेनान्येन वै व्रजेत्।  
भक्ष्यैर्नानाविधैश्चैव मधुपायसयावकैः॥ ८५.४४ ॥  
  
मोदकैर्वा बलिं कुर्यादन्नव्यञ्जनसम्भवैः।  
पूर्वोक्तानां तु देवानां सप्ताहं यावदुत्तमम्॥ ८५.४५ ॥  
  
सप्तमेऽह्नि तु रेभन्तं पूजयेत् तोरणान्तरे।  
सूर्यपुत्रं महाबाहुं द्विभुजं कवचोज्ज्वलम्॥ ८५.४६ ॥  
  
ज्वलन्तं शुक्लवस्त्रेण केशानुद्ग्रथ्य वासवा।  
कशां वामकरे बिभ्रद् दक्षिणं तु करं पुनः॥ ८५.४७ ॥  
  
स खड्गं न्यस्य वामायां सितसैन्धवसंस्थितम्।  
एवंविधे तु रेभन्तं प्रतिमायां घटेऽपि वा॥ ८५.४८ ॥  
  
सूर्यपूजाविधानेन पूजयेत तोरणान्तरे।  
पूजयित्वा तु रेभन्त द्विरदं तुरगं तथा॥ ८५.४९ ॥  
  
अहताम्बरसंवीतं स्रक्चन्दनसमन्वितम्।  
सुवर्णविद्धनिस्त्रिंशं विचित्रं कवचादिभिः॥ ८५.५० ॥  
  
युक्तं तु होमकुण्डस्य ऐशान्यामश्ववेदिकाम्।  
पूर्वं कृतां नयेदश्वगजपालौ पृथक् पृथक्॥ ८५.५१ ॥  
  
नीयमाने गजे चाश्वे पूर्वोक्तं तु निमित्तकम्।  
यत्नाद् वीक्षेत नृपतिः फलं चैवावधारयेत्॥ ८५.५२ ॥  
  
होमकुण्डस्योत्तरस्यां वैयाघ्रे चर्मणि स्थितः।  
वेदविदा चाश्वविदा सहितो वीक्ष्य सैन्धवम्॥ ८५.५३ ॥  
  
नीताय तुरगायाशु भक्तपिण्डीं सुगन्धिनीम्।  
दद्यात् पुरोहितस्तत्र सम्मन्त्र्य शान्तिमन्त्रकैः॥ ८५.५४ ॥  
  
भक्षणाद् यदि जिघ्रेत् तदश्नीयाद् वा हयः सच।  
तदा स्यात् सर्वकल्याणं विपरीतमतोऽन्यथा॥ ८५.५५ ॥  
  
शाखामौदुम्बरीमाम्रीं सकुशां च घटोदके।  
आप्लाव्याप्लाव्य तुरगान् गजान् भूपं च सैनिकान्॥ ८५.५६ ॥  
  
रथांश्च संस्पृशेन्मन्त्रैः शान्तिकैः पौष्टिकैस्तथा।  
सेचयेत् सहितैर्विप्रैश्चतुरङ्गं पुरोहितः॥ ८५.५७ ॥  
  
दिक्पालानां ग्रहाणां च मन्त्रैश्च वैष्णवैस्तथा।  
बहुधा चाभिषिच्याथ ततः सौवर्ण दर्पणम्॥ ८५.५८ ॥  
  
वीक्षयित्वा नृपं चर्त्विक् ततो मन्त्रिणमेव च।  
राजपुत्रं तथामात्यानन्यानपि च सैनिकान्॥ ८५.५९ ॥  
  
कम्पयन् द्विजशार्दूलः सर्वानेव तु दर्शयेत्।  
चतुरङ्गस्य स्वस्यापि कृत्वैवं शान्तिपौष्टिके॥ ८५.६० ॥  
  
मृन्मयं शात्रवं कृत्वा चाभिचारिकमन्त्रकैः।  
हृदि शूलेन विध्वा तं शिरं खड्गेन छेदयेत्॥ ८५.६१ ॥  
  
आचार्यः कविकां पश्चादभिमन्त्र्य हयाय वै।  
ऐन्द्रैः प्राभाकरैर्मन्दत्रैर्दद्याद् वक्त्रे स्वयं पुनः॥ ८५.६२ ॥  
  
तमनेन तु मन्त्रेण समारुह्य नृपस्तदा।  
गच्छेदुत्तरपूर्वां तु दिशं सर्वैर्बलैर्युतः॥ ८५.६३ ॥  
  
ऋत्विक् पुरोहिताचार्याः सर्व एव नृपं तदा।  
अनुगच्छेयुरन्यानि निमित्तानि विलोकितुम्॥ ८५.६४ ॥  
  
वादित्रघोषैस्तुमुलैरातपत्रैर्वृतस्तथा।  
गच्छेन्नीराजने राजा दारयन्निव मेदीनीम्॥ ८५.६५ ॥  
  
मणिविद्रुममुक्तादि-स्वर्ण-रत्नैरलङ्कृतः।  
क्रोशमात्रं ततो गत्वा पूर्वद्वारेण पार्थिवः॥ ८५.६६ ॥  
  
स्वपुरं प्रविशेद् विप्रैर्यज्ञं यायात् पुरोहितः।  
तत्र गत्वा दक्षिणां तु हिरण्यं गां तथा तिलम्॥ ८५.६७ ॥  
  
दत्त्वा पश्चाद् द्विजेभ्यस्तु दद्याद् दानानि शक्तितः।  
एवं नीराजनं कृत्वा बालानां च महीक्षितः॥ ८५.६८ ॥  
  
प्रेत्येह सुस्थिरां लक्ष्मीं नृपतिः प्राप्नुयात् तथा।  
त्वमश्वामृतसञ्जात सागरोद्भव सैन्धव॥ ८५.६९ ॥  
  
येन सत्येन बहसे शक्तं तेनेह मां वह।  
येन सत्येन रेभन्तं येन सत्येन भास्करम्॥ ८५.७० ॥  
  
वहसे तेन सत्येन विजयाय वहस्व माम्।  
आभ्यां तु भूप मन्त्राभ्यामश्वारोहणमाचरेत्॥ ८५.७१ ॥  
  
आरुह्याग्रे महिष्यास्तु शुद्धान्ते लम्बयेत् ततः।  
महिषी च ततो भूपं पर्यङ्कोपरि संस्थितम्॥ ८५.७२ ॥  
  
दूर्वाक्षतैः ससिद्धार्थः स्त्रीभिः सह तमर्चयेत्।  
कृते तु भूमिग्रहणे तृतीयायां निराजने॥ ८५.७३ ॥  
  
सूतकं यदि जायेत तत्र दुष्यति केवलम्।  
सूतकी मृतकी वापि पार्थिवस्तु यथा तथा॥ ८५.७४ ॥  
  
बलनीराजनं कुर्यात् तन्मात्रं च विशेषतः।  
सद्यः शौचं भवेद्राज्ञो व्यवहारविलोकने॥ ८५.७५ ॥  
  
तथाधिवासने यज्ञे परराष्ट्रविमर्दने।  
अयं ते कथितो राजन्नीराजनक्रमो मया।  
पुष्यस्नानविघानं तु पार्थिव शृणु साम्प्रतम्॥ ८५.७६ ॥  
  
॥ इति श्रीकालिकापुराणेपञ्चाशीतितमोऽध्यायः॥ ८५ ॥