---
title: १२७ व्युषिताश्व-कथा
unicode_script: devanagari

---


अध्यायः 127

कुन्त्या पाण्डुं प्रति व्युषिताश्वकथाकथनम् ॥ 1 ॥
वैशम्पायन उवाच ।	001  
एवमुक्ता महाराज कुन्ती पाण्डुमभाषत ।	001a  
कुरूणामृषभं वीरं तदा भूमिपतिं पतिम् ॥	001c  
कुन्त्युवाच ।	002  
न मामर्हसि धर्मज्ञ वक्तुमेवं कथञ्चन ।	002a  
धर्मपत्नीमभिरतां त्वयि राजीवलोचने ॥	002c  
त्वमेव तु महाबाहो मय्यपत्यानि भारत ।	003a  
वीर वीर्योपपन्नानि धर्मतो जनयिष्यसि ॥	003c  
स्वर्गं मनुजशार्दूल गच्छेयं सहिता त्वया ।	004a  
अपत्याय च मां गच्छ त्वमेव कुरुनन्दन ॥	004c  
न ह्यहं मनसाप्यन्यं गच्छेयं त्वदृते नरम् ।	005a  
त्वत्तः प्रति विशिष्टश्च कोऽन्योऽस्ति भुवि मानवः ॥	005c  
इमां च तावद्धर्मात्मन्पौराणीं शृणु मे कथाम् ।	006a  
परिश्रुतां विशालाक्ष कीर्तयिष्यामि यामहम् ॥	006c  
व्युषइताश्व इति ख्यातो बभूव किल पार्थिवः ।	007a  
पुरा परमधर्मिष्ठः पूरोर्वंशविवर्धनः ॥	007c  
तस्मिंश्च यजमाने वै धर्मात्मनि महाभुजे ।	008a  
उपागमंस्ततो देवाः सेन्द्रा देवर्षिभिः सह ॥	008c  
अमाद्यदिन्द्रः सोमेन दक्षिणाभिर्द्विजातयः ।	009a  
व्युषिताश्वस्य राजर्षेस्ततो यज्ञे महात्मनः ॥	009c  
देवा ब्रह्मर्षयश्चैव चक्रुः कर्म स्वयं तदा ।	010a  
व्युषिताश्वस्ततो राजन्नति मर्त्यान्व्यरोचत ॥	010c  
सर्वभूतान्प्रति यथा तपनः शिशिरात्यये ।	011a  
स विजित्य गृहीत्वा च नृपतीन्राजसत्तमः ॥	011c  
प्राच्यानुदिच्यान्पाश्चात्यान्दाक्षिणात्यानकालयत् ।	012a  
अश्वमेधे महायज्ञे व्युषिताश्वः प्रतापवान् ॥	012c  
बभूव स हि राजेन्द्रो दशनागबलान्वितः ।	013a  
अप्यत्र गाथां गायन्ति ये पुराणविदो जनाः ॥	013c  
व्युषिताश्वे यशोवृद्धे मनुष्येन्द्रे कुरूत्तम ।	014a  
व्युषिताश्वः समुद्रान्तां विजित्येमां वसुन्धराम् ॥	014c  
अपालयत्सर्ववर्णान्पिता पुत्रानिवौरसान् ।	015a  
यजमानो महायज्ञैर्ब्राह्मणेभ्यो धनं ददौ ॥	015c  
अनन्तरत्नान्यादाय स जहार महाक्रतून् ।	016a  
सुषाव च बहून्सोमान्सोमसंस्थास्ततान च ॥	016c  
आसीत्काक्षीवती चास्य भार्या परमसम्मता ।	017a  
भद्रा नाम मनुष्येन्द्र रूपेणासदृशी भुवि ॥	017c  
कामयामासतुस्तौ च परस्परमिति श्रुतम् ।	018a  
स तस्यां कामसम्पन्नो यक्ष्मणा समपद्यत ॥	018c  
तेनाचिरेण कालेन जगामास्तमिवांशुमान् ।	019a  
तस्मिन्प्रेते मनुष्येन्द्रे भार्याऽस्य भृशदुःखिता ॥	019c  
अपुत्रा पुरुषव्याघ्र विललापेति नः श्रुतम् ।	020a  
भद्रा परमदुःखार्ता तन्निबोध जनाधिप ॥	020c  
भद्रोवाच ।	021  
नारी परमधर्मज्ञ सर्वा भर्तृविनाकृता ।	021a  
पतिं विना जीवति या न सा जीवति दुःखिता ॥	021c  
पतिं विना मृतं श्रेयो नार्याः क्षत्रियपुङ्गव ॥	022a  
त्वद्गतिं गन्तुमिच्छामि प्रसीदस्वनयस्वमाम् ॥	022c  
त्वया हीना क्षणमपि नाहं जीवितुमुत्सहे ।	023a  
प्रसादं कुरु मे राजन्नितस्तूर्णं नयस्व माम् ॥	023c  
पृष्ठतोऽनुगमिष्यामि समेषु विषमेषु च ।	024a  
त्वामहं नरशार्दूल गच्छन्तमनिवर्तितुम् ॥	024c  
छायेवानुगता राजन्सततं वशवर्तिनी ।	025a  
भविष्यामि नरव्याघ्र नित्यं प्रियहिते रता ॥	025c  
अद्यप्रभृति मां राजन्कष्टा हृदयशोषणाः ।	026a  
आधयोऽभिभविष्यन्ति त्वामृते पुष्करेक्षण ॥	026c  
अभाग्यया मया नूनं वियुक्ताः सहचारिणः ।	027a  
तेन मे विप्रयोगोऽयमुपपन्नस्त्वया सह ॥	027c  
विप्रयुक्ता तु या पत्या मुहूर्तमपि जीवति ।	028a  
दुःखं जीवति सा पापा नरकस्थेव पार्थिव ॥	028c  
संयुक्ता विप्रयुक्ताश्च पूर्वदेहे कृता मया ।	029a  
तदिदं कर्मभिः पापैः पूर्वदेहेषु सञ्चितम् ॥	029c  
दुःखं मामनुसम्प्राप्तं राजंस्त्वद्विप्रयोगजम् ।	030a  
अद्यप्रभृत्यहं राजन्कुशसंस्तरशायिनी ।	030c  
भविष्याम्यसुखाविष्टा त्वद्दर्शनपरायणा ॥	030e  
दर्शयस्व नरव्याघ्र शाधि मामसुखान्विताम् ।	031a  
कृपणां चाथ करुणं विलपत्नीं नरेश्वर ॥	031c  
कन्त्युवाच ।	032  
एवं बहुविधं तस्यां विलपन्त्यां पुनःपुनः ।	032a  
तं शवं सम्परिष्वज्य वाक्किलाऽन्तर्हिताऽब्रवीत् ॥	032c  
उत्तिष्ठ भद्रे गच्छ त्वं ददानीह वरं तव ।	033a  
जनयिष्याम्यपत्यानि त्वय्यहं चारुहासिनि ॥	033c  
आत्मकीये वरारोहे शयनीये चतुर्दशीम् ।	034a  
अष्टमीं वा ऋतुस्नाता संविशेथा मया सह ॥	034c  
एवमुक्ता तु सा देवी तथा चक्रे पतिव्रता ।	035a  
यथोक्तमेव तद्वाक्यं भद्रा पुत्रार्थिनी तदा ॥	035c  
सा तेन सुषुवे देवी शवेन भरतर्षभ ।	036a  
त्रीञ्शाल्वांश्चतुरो मद्रान्सुतान्भरतसत्तम ॥	036c  
तथा त्वमपि मय्येवं मनसा भरतर्षभ ।	037a  
शक्तो जनयितुं पुत्रांस्तपोयोगबलान्वितः ॥ ॥	037c  

इति श्रीमन्महाभारते आदिपर्वणि सम्भवपर्वणि सप्तविंशत्यधिकशततमोऽध्यायः ॥ 127 ॥

1-127-12 अकालयद्वशीकृतवान् ॥ 1-127-16 जहार आहृतवान् चकारेत्यर्थः । सोमसंस्थाः अग्निष्टोमात्यग्निष्टोमादयः सप्त ॥ 1-127-22 मृतं मरणं ॥ 1-127-32 शवं प्रेवशरीरं सम्परिष्वज्य विलपन्त्यामित्यन्वयः ॥ सप्तविंशत्यधिकशततमोऽध्यायः ॥ 127 ॥