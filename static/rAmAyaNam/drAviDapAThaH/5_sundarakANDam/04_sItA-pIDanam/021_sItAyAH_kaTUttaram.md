---
title: ०२१ सीतायाः कटूत्तरम्
title_english: 021 Seetha s reply

---


  
तस्य तद्वचनं श्रुत्वा सीता रौद्रस्य रक्षसः।  
आर्ता दीनस्वरा दीनं प्रत्युवाच शनैर्वचः ॥ 5.21.1 ॥   
चिन्तयन्ती वरारोहा पतिमेव पतिव्रता।  
तृणमन्तरतः कृत्वा प्रत्युवाच शुचिस्मिता ॥ 5.21.2 ॥   
निवर्तय मनो मत्तः स्वजने क्रियतां मनः।  
न मां प्रार्थयितुं युक्तं सुसिद्धिमिव पापकृत् ॥ 5.21.3 ॥   
अकार्यं न मया कार्यमेकपत्न्या विगर्हितम्।  
कुलं संप्राप्तया पुण्यं कुले महति जातया ॥ 5.21.4 ॥   
एवमुक्त्वा तु वैदेही रावणं तं यशस्विनी।  
राक्षसं पृष्ठतः कृत्वा भूयो वचनमब्रवीत् ॥ 5.21.5 ॥   
नाहमौपयिकी भार्या परभार्या सती तव।  
साधुधर्मवेक्षस्व साधु साधुव्रतं चर ॥ 5.21.6 ॥   
यथा तव तथाऽन्येषां दारा रक्ष्या निशाचर।  
आत्मानमुपमां कृत्वा स्वेषु दारेषु रम्यताम् ॥ 5.21.7 ॥   
अतुष्टं स्वेषु दारेषु चपलं चलितेन्द्रितम्।  
नयन्ति निकृतिप्रज्ञं परदाराः पराभवम् ॥ 5.21.8 ॥   
इह सन्तो न वा सन्ति सतो वा नानुवर्तसे।  
तथाहि विपरीता ते बुद्धिराचारवर्जिता ॥ 5.21.9 ॥   
वचो मिथ्याप्रणीतात्मा पथ्यमुक्तं विचक्षणैः।  
राक्षसानामभावाय त्वं वा न प्रतिपद्यसे ॥ 5.21.10 ॥   
अकृतात्मानमासाद्य राजानमनये रतम्।  
समृद्धानि विनश्यन्ति राष्ट्राणि नगराणि च ॥ 5.21.11 ॥   
तथेयं त्वां समासाद्य लङ्का रत्नौघसङ्कुला।  
अपराधात्तवैकस्य नचिराद्विनशिष्यति ॥ 5.21.12 ॥   
स्वकृतैर्हन्यमानस्य रावणादीर्घदर्शिनः।  
अभिनन्दन्ति भूतानि विनाशे पापकर्मणः ॥ 5.21.13 ॥   
एवं त्वां पापकर्माणं वक्ष्यन्ति निकृता जनाः।  
दिष्ट्यैतद्व्यसनं प्राप्तो रौद्र इत्येव हर्षिताः ॥ 5.21.14 ॥   
शक्या लोभयितुं नाहमैश्वर्येण धनेन वा।  
अनन्या राघवेणाहं भास्करेण प्रभा यथा ॥ 5.21.15 ॥   
उपधाय भुजं तस्य लोकनाथस्य सत्कृतम्।  
कथं नामोपधास्यामि भुजमन्यस्य कस्यचित् ॥ 5.21.16 ॥   
अहमौपयिकी भार्या तस्यैव वसुधापतेः।  
व्रतस्नातस्य धीरस्य विद्येव विदितात्मनः ॥ 5.21.17 ॥   
साधु रावण रामेण मां समानय दुःखिताम्।  
वने वाशितया सार्धं करेण्वेव गजाधिपम् ॥ 5.21.18 ॥   
वधं चानिच्छता घोरं त्वयाऽसौ पुरुषर्षभः।  
विदितः स हि धर्मज्ञः शरणागतवत्सलः ॥ 5.21.19 ॥   
तेन मैत्री भवतु ते यदि जीवितुमिच्छसि।  
प्रसादयस्व त्वं चैनं शरणागतवत्सलम् ॥ 5.21.20 ॥   
मां चास्मै प्रयतो भूत्वा निर्यातयितुमर्हसि ॥ 5.21.21 ॥   
एवं हि ते भवेत् स्वस्ति सम्प्रदाय रघूत्तमे।  
अन्यथा त्वं हि कुर्वाणो वधं प्राप्यसि रावण ॥ 5.21.22 ॥   
वर्जयेद्वज्रमुत्सृष्टं वर्जयेदन्तकश्चिरम्।  
त्वद्विधं तु न सङ्क्रुद्धौ लोकनाथः स राघवः ॥ 5.21.23 ॥   
रामस्य धनुषः शब्दं श्रोष्यसि त्वं महास्वनम्।  
शतक्रतुविसृष्टस्य निर्घोषमशनेरिव ॥ 5.21.24 ॥   
इह शीघ्रं सुपर्वाणो ज्वलितास्या इवोरगाः।  
इषवो निपतिष्यन्ति रामलक्ष्मणलक्षणाः ॥ 5.21.25 ॥   
रक्षांसि परिनिघ्नन्तः पुर्यामस्यां समन्ततः।  
असम्पातं करिष्यन्ति पतन्तः कङ्कवाससः ॥ 5.21.26 ॥   
राक्षसेन्द्रमहासर्पान् स रामगरुडो महान्।  
उद्धरिष्यति वेगेन वैनतेय इवोरगान् ॥ 5.21.27 ॥   
अपनेष्यति मां भर्ता त्वत्तः शीघ्रमरिन्दमः।  
असुरेभ्यः श्रियं दीप्तां विष्णुस्त्रिभिरिव क्रमैः ॥ 5.21.28 ॥   
जनस्थाने हतस्थाने निहते रक्षसां बले।  
अश्क्तेन त्वया रक्षः कृतमेतदसाधु वै ॥ 5.21.29 ॥   
आश्रमं तु तयोः शून्यं प्रविश्य नरसिंहयोः।  
गोचरं गतयोर्भ्रात्रोरपनीता त्वयाऽधम ॥ 5.21.30 ॥   
नहि गन्धमुपाघ्राय रामलक्ष्मणयोस्त्वया।  
शक्यं सन्दर्शने स्थातुं शुना शार्दूलयोरिव ॥ 5.21.31 ॥   
तस्य ते विग्रहे ताभ्यां युगग्रहणमस्थिरम्।  
वृत्रस्येवेन्द्रबाहुभ्यां बाहोरेकस्य निग्रहः ॥ 5.21.32 ॥   
क्षिप्रं तव स नाथो मे रामः सौमित्रिणा सह।  
तोयमल्पमिवादित्यः प्राणानादास्यते शरैः ॥ 5.21.33 ॥   
गिरिं कुबेरस्य गतोऽपधाय वा सभां गतो वा वरुणस्य राज्ञः।  
असंशयं दाशरथेर्न मोक्ष्यसे महाद्रुमः कालहतोऽशनेरिव ॥ 5.21.34 ॥   