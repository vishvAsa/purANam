+++
title = "ललितासहस्रनामस्तोत्रम्"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2994"
source_url = "https://www.ebharatisampat.in/readbook3.php?bookid=ODY0MTE4OTQ3MjE0Nzgy&pageno=MjI0MjQyNjk5NTk="

+++
[[ललितासहस्रनामस्तोत्रम्	Source: [EB](https://www.ebharatisampat.in/readbook3.php?bookid=ODY0MTE4OTQ3MjE0Nzgy&pageno=MjI0MjQyNjk5NTk=)]]

\[



ललिता सहस्र नाम स्तोत्रम्

   ॥ न्यासः ॥  
अस्य श्रीललितासहस्रनामस्तोत्रमाला मन्त्रस्य ।  
वशिन्यादिवाग्देवता ऋषयः ।  
अनुष्टुप् छन्दः ।  
श्रीललितापरमेश्वरी देवता ।  
श्रीमद्वाग्भवकूटेति बीजम् ।  
मध्यकूटेति शक्तिः ।  
शक्तिकूटेति कीलकम् ।  
श्रीललितामहात्रिपुरसुन्दरीप्रसादसिद्धिद्वारा  
चिन्तितफलावाप्त्यर्थे जपे विनियोगः ।

   ॥ ध्यानम् ॥  
सिन्दूरारुण विग्रहां त्रिनयनां माणिक्यमौलि स्फुरत्  
तारा नायक शेखरां स्मितमुखी मापीन वक्षोरुहाम् ।  
पाणिभ्यामलिपूर्ण रत्न चषकं रक्तोत्पलं बिभ्रतीं  
सौम्यां रत्न घटस्थ रक्तचरणां ध्यायेत् परामम्बिकाम् ॥

   ॥ अथ श्री ललिता सहस्रनाम स्तोत्रम् ॥  
ॐ श्रीमाता श्रीमहाराज्ञी श्रीमत्सिंहासनेश्वरी ।  
चिदग्निकुण्डसम्भूता देवकार्यसमुद्यता ॥ १॥  
उद्यद्भानुसहस्राभा चतुर्बाहुसमन्विता ।  
रागस्वरूपपाशाढ्या क्रोधाकाराङ्कुशोज्ज्वला ॥ २॥  
मनोरूपेक्षुकोदण्डा पञ्चतन्मात्रसायका ।  
निजारुणप्रभापूरमज्जद्ब्रह्माण्डमण्डला ॥ ३॥  
चम्पकाशोकपुन्नागसौगन्धिकलसत्कचा ।  
कुरुविन्दमणिश्रेणीकनत्कोटीरमण्डिता ॥ ४॥  
अष्टमीचन्द्रविभ्राजदलिकस्थलशोभिता ।  
मुखचन्द्रकलङ्काभमृगनाभिविशेषका ॥ ५॥  
वदनस्मरमाङ्गल्यगृहतोरणचिल्लिका ।  
वक्त्रलक्ष्मीपरीवाहचलन्मीनाभलोचना ॥ ६॥  
नवचम्पकपुष्पाभनासादण्डविराजिता ।  
ताराकान्तितिरस्कारिनासाभरणभासुरा ॥ ७॥  
कदम्बमञ्जरीक्लिप्तकर्णपूरमनोहरा ।  
ताटङ्कयुगलीभूततपनोडुपमण्डला ॥ ८॥  
पद्मरागशिलादर्शपरिभाविकपोलभूः ।  
नवविद्रुमबिम्बश्रीन्यक्कारिरदनच्छदा ॥ ९॥ ओर् दशनच्छदा  
शुद्धविद्याङ्कुराकारद्विजपङ्क्तिद्वयोज्ज्वला ।  
कर्पूरवीटिकामोदसमाकर्षिदिगन्तरा ॥ १०॥  
निजसल्लापमाधुर्यविनिर्भर्त्सितकच्छपी । ओर् निजसंलाप  
मन्दस्मितप्रभापूरमज्जत्कामेशमानसा ॥ ११॥  
अनाकलितसादृश्यचिबुकश्रीविराजिता । ओर् चुबुकश्री  
कामेशबद्धमाङ्गल्यसूत्रशोभितकन्धरा ॥ १२॥  
कनकाङ्गदकेयूरकमनीयभुजान्विता ।  
रत्नग्रैवेयचिन्ताकलोलमुक्ताफलान्विता ॥ १३॥  
कामेश्वरप्रेमरत्नमणिप्रतिपणस्तनी ।  
नाभ्यालवालरोमालिलताफलकुचद्वयी ॥ १४॥  
लक्ष्यरोमलताधारतासमुन्नेयमध्यमा ।  
स्तनभारदलन्मध्यपट्टबन्धवलित्रया ॥ १५॥  
अरुणारुणकौसुम्भवस्त्रभास्वत्कटीतटी ।  
रत्नकिङ्किणिकारम्यरशनादामभूषिता ॥ १६॥  
कामेशज्ञातसौभाग्यमार्दवोरुद्वयान्विता ।  
माणिक्यमुकुटाकारजानुद्वयविराजिता ॥ १७॥  
इन्द्रगोपपरिक्षिप्तस्मरतूणाभजङ्घिका ।  
गूढगुल्फा कूर्मपृष्ठजयिष्णुप्रपदान्विता ॥ १८॥  
नखदीधितिसंछन्ननमज्जनतमोगुणा ।  
पदद्वयप्रभाजालपराकृतसरोरुहा ॥ १९॥  
सिञ्जानमणिमञ्जीरमण्डितश्रीपदाम्बुजा । ओर् शिञ्जान  
मरालीमन्दगमना महालावण्यशेवधिः ॥ २०॥  
सर्वारुणाऽनवद्याङ्गी सर्वाभरणभूषिता ।  
शिवकामेश्वराङ्कस्था शिवा स्वाधीनवल्लभा ॥ २१॥  
सुमेरुमध्यशृङ्गस्था श्रीमन्नगरनायिका ।  
चिन्तामणिगृहान्तस्था पञ्चब्रह्मासनस्थिता ॥ २२॥  
महापद्माटवीसंस्था कदम्बवनवासिनी ।  
सुधासागरमध्यस्था कामाक्षी कामदायिनी ॥ २३॥  
देवर्षिगणसंघातस्तूयमानात्मवैभवा ।  
भण्डासुरवधोद्युक्तशक्तिसेनासमन्विता ॥ २४॥  
सम्पत्करीसमारूढसिन्धुरव्रजसेविता ।  
अश्वारूढाधिष्ठिताश्वकोटिकोटिभिरावृता ॥ २५॥  
चक्रराजरथारूढसर्वायुधपरिष्कृता ।  
गेयचक्ररथारूढमन्त्रिणीपरिसेविता ॥ २६॥  
किरिचक्ररथारूढदण्डनाथापुरस्कृता ।  
ज्वालामालिनिकाक्षिप्तवह्निप्राकारमध्यगा ॥ २७॥  
भण्डसैन्यवधोद्युक्तशक्तिविक्रमहर्षिता ।  
नित्यापराक्रमाटोपनिरीक्षणसमुत्सुका ॥ २८॥  
भण्डपुत्रवधोद्युक्तबालाविक्रमनन्दिता ।  
मन्त्रिण्यम्बाविरचितविषङ्गवधतोषिता ॥ २९॥  
विशुक्रप्राणहरणवाराहीवीर्यनन्दिता ।  
कामेश्वरमुखालोककल्पितश्रीगणेश्वरा ॥ ३०॥  
महागणेशनिर्भिन्नविघ्नयन्त्रप्रहर्षिता ।  
भण्डासुरेन्द्रनिर्मुक्तशस्त्रप्रत्यस्त्रवर्षिणी ॥ ३१॥  
कराङ्गुलिनखोत्पन्ननारायणदशाकृतिः ।  
महापाशुपतास्त्राग्निनिर्दग्धासुरसैनिका ॥ ३२॥  
कामेश्वरास्त्रनिर्दग्धसभण्डासुरशून्यका ।  
ब्रह्मोपेन्द्रमहेन्द्रादिदेवसंस्तुतवैभवा ॥ ३३॥  
हरनेत्राग्निसंदग्धकामसञ्जीवनौषधिः ।  
श्रीमद्वाग्भवकूटैकस्वरूपमुखपङ्कजा ॥ ३४॥  
कण्ठाधःकटिपर्यन्तमध्यकूटस्वरूपिणी ।  
शक्तिकूटैकतापन्नकट्यधोभागधारिणी ॥ ३५॥  
मूलमन्त्रात्मिका मूलकूटत्रयकलेबरा ।  
कुलामृतैकरसिका कुलसंकेतपालिनी ॥ ३६॥  
कुलाङ्गना कुलान्तस्था कौलिनी कुलयोगिनी ।  
अकुला समयान्तस्था समयाचारतत्परा ॥ ३७॥  
मूलाधारैकनिलया ब्रह्मग्रन्थिविभेदिनी ।  
मणिपूरान्तरुदिता विष्णुग्रन्थिविभेदिनी ॥ ३८॥  
आज्ञाचक्रान्तरालस्था रुद्रग्रन्थिविभेदिनी ।  
सहस्राराम्बुजारूढा सुधासाराभिवर्षिणी ॥ ३९॥  
तडिल्लतासमरुचिः षट्चक्रोपरिसंस्थिता ।  
महाशक्तिः कुण्डलिनी बिसतन्तुतनीयसी ॥ ४०॥  
भवानी भावनागम्या भवारण्यकुठारिका ।  
भद्रप्रिया भद्रमूर्तिर् भक्तसौभाग्यदायिनी ॥ ४१॥  
भक्तिप्रिया भक्तिगम्या भक्तिवश्या भयापहा ।  
शाम्भवी शारदाराध्या शर्वाणी शर्मदायिनी ॥ ४२॥  
शाङ्करी श्रीकरी साध्वी शरच्चन्द्रनिभानना ।  
शातोदरी शान्तिमती निराधारा निरञ्जना ॥ ४३॥  
निर्लेपा निर्मला नित्या निराकारा निराकुला ।  
निर्गुणा निष्कला शान्ता निष्कामा निरुपप्लवा ॥ ४४॥  
नित्यमुक्ता निर्विकारा निष्प्रपञ्चा निराश्रया ।  
नित्यशुद्धा नित्यबुद्धा निरवद्या निरन्तरा ॥ ४५॥  
निष्कारणा निष्कलङ्का निरुपाधिर् निरीश्वरा ।  
नीरागा रागमथनी निर्मदा मदनाशिनी ॥ ४६॥  
निश्चिन्ता निरहंकारा निर्मोहा मोहनाशिनी ।  
निर्ममा ममताहन्त्री निष्पापा पापनाशिनी ॥ ४७॥  
निष्क्रोधा क्रोधशमनी निर्लोभा लोभनाशिनी ।  
निःसंशया संशयघ्नी निर्भवा भवनाशिनी ॥ ४८॥ ओर् निस्संशया  
निर्विकल्पा निराबाधा निर्भेदा भेदनाशिनी ।  
निर्नाशा मृत्युमथनी निष्क्रिया निष्परिग्रहा ॥ ४९॥  
निस्तुला नीलचिकुरा निरपाया निरत्यया ।  
दुर्लभा दुर्गमा दुर्गा दुःखहन्त्री सुखप्रदा ॥ ५०॥  
दुष्टदूरा दुराचारशमनी दोषवर्जिता ।  
सर्वज्ञा सान्द्रकरुणा समानाधिकवर्जिता ॥ ५१॥  
सर्वशक्तिमयी सर्वमङ्गला सद्गतिप्रदा ।  
सर्वेश्वरी सर्वमयी सर्वमन्त्रस्वरूपिणी ॥ ५२॥  
सर्वयन्त्रात्मिका सर्वतन्त्ररूपा मनोन्मनी ।  
माहेश्वरी महादेवी महालक्ष्मीर् मृडप्रिया ॥ ५३॥  
महारूपा महापूज्या महापातकनाशिनी ।  
महामाया महासत्त्वा महाशक्तिर् महारतिः ॥ ५४॥  
महाभोगा महैश्वर्या महावीर्या महाबला ।  
महाबुद्धिर् महासिद्धिर् महायोगेश्वरेश्वरी ॥ ५५॥  
महातन्त्रा महामन्त्रा महायन्त्रा महासना ।  
महायागक्रमाराध्या महाभैरवपूजिता ॥ ५६॥  
महेश्वरमहाकल्पमहाताण्डवसाक्षिणी ।  
महाकामेशमहिषी महात्रिपुरसुन्दरी ॥ ५७॥  
चतुःषष्ट्युपचाराढ्या चतुःषष्टिकलामयी ।  
महाचतुःषष्टिकोटियोगिनीगणसेविता ॥ ५८॥  
मनुविद्या चन्द्रविद्या चन्द्रमण्डलमध्यगा ।  
चारुरूपा चारुहासा चारुचन्द्रकलाधरा ॥ ५९॥  
चराचरजगन्नाथा चक्रराजनिकेतना ।  
पार्वती पद्मनयना पद्मरागसमप्रभा ॥ ६०॥  
पञ्चप्रेतासनासीना पञ्चब्रह्मस्वरूपिणी ।  
चिन्मयी परमानन्दा विज्ञानघनरूपिणी ॥ ६१॥  
ध्यानध्यातृध्येयरूपा धर्माधर्मविवर्जिता ।  
विश्वरूपा जागरिणी स्वपन्ती तैजसात्मिका ॥ ६२॥  
सुप्ता प्राज्ञात्मिका तुर्या सर्वावस्थाविवर्जिता ।  
सृष्टिकर्त्री ब्रह्मरूपा गोप्त्री गोविन्दरूपिणी ॥ ६३॥  
संहारिणी रुद्ररूपा तिरोधानकरीश्वरी ।  
सदाशिवाऽनुग्रहदा पञ्चकृत्यपरायणा ॥ ६४॥  
भानुमण्डलमध्यस्था भैरवी भगमालिनी ।  
पद्मासना भगवती पद्मनाभसहोदरी ॥ ६५॥  
उन्मेषनिमिषोत्पन्नविपन्नभुवनावली ।  
सहस्रशीर्षवदना सहस्राक्षी सहस्रपात् ॥ ६६॥  
आब्रह्मकीटजननी वर्णाश्रमविधायिनी ।  
निजाज्ञारूपनिगमा पुण्यापुण्यफलप्रदा ॥ ६७॥  
श्रुतिसीमन्तसिन्दूरीकृतपादाब्जधूलिका ।  
सकलागमसन्दोहशुक्तिसम्पुटमौक्तिका ॥ ६८॥  
पुरुषार्थप्रदा पूर्णा भोगिनी भुवनेश्वरी ।  
अम्बिकाऽनादिनिधना हरिब्रह्मेन्द्रसेविता ॥ ६९॥  
नारायणी नादरूपा नामरूपविवर्जिता ।  
ह्रींकारी ह्रीमती हृद्या हेयोपादेयवर्जिता ॥ ७०॥  
राजराजार्चिता राज्ञी रम्या राजीवलोचना ।  
रञ्जनी रमणी रस्या रणत्किङ्किणिमेखला ॥ ७१॥  
रमा राकेन्दुवदना रतिरूपा रतिप्रिया ।  
रक्षाकरी राक्षसघ्नी रामा रमणलम्पटा ॥ ७२॥  
काम्या कामकलारूपा कदम्बकुसुमप्रिया ।  
कल्याणी जगतीकन्दा करुणारससागरा ॥ ७३॥  
कलावती कलालापा कान्ता कादम्बरीप्रिया ।  
वरदा वामनयना वारुणीमदविह्वला ॥ ७४॥  
विश्वाधिका वेदवेद्या विन्ध्याचलनिवासिनी ।  
विधात्री वेदजननी विष्णुमाया विलासिनी ॥ ७५॥  
क्षेत्रस्वरूपा क्षेत्रेशी क्षेत्रक्षेत्रज्ञपालिनी ।  
क्षयवृद्धिविनिर्मुक्ता क्षेत्रपालसमर्चिता ॥ ७६॥  
विजया विमला वन्द्या वन्दारुजनवत्सला ।  
वाग्वादिनी वामकेशी वह्निमण्डलवासिनी ॥ ७७॥  
भक्तिमत्कल्पलतिका पशुपाशविमोचिनी ।  
संहृताशेषपाषण्डा सदाचारप्रवर्तिका ॥ ७८॥ ओर् पाखण्डा  
तापत्रयाग्निसन्तप्तसमाह्लादनचन्द्रिका ।  
तरुणी तापसाराध्या तनुमध्या तमोऽपहा ॥ ७९॥  
चितिस्तत्पदलक्ष्यार्था चिदेकरसरूपिणी ।  
स्वात्मानन्दलवीभूतब्रह्माद्यानन्दसन्ततिः ॥ ८०॥  
परा प्रत्यक्चितीरूपा पश्यन्ती परदेवता ।  
मध्यमा वैखरीरूपा भक्तमानसहंसिका ॥ ८१॥  
कामेश्वरप्राणनाडी कृतज्ञा कामपूजिता ।  
शृङ्गाररससम्पूर्णा जया जालन्धरस्थिता ॥ ८२॥  
ओड्याणपीठनिलया बिन्दुमण्डलवासिनी ।  
रहोयागक्रमाराध्या रहस्तर्पणतर्पिता ॥ ८३॥  
सद्यःप्रसादिनी विश्वसाक्षिणी साक्षिवर्जिता ।  
षडङ्गदेवतायुक्ता षाड्गुण्यपरिपूरिता ॥ ८४॥  
नित्यक्लिन्ना निरुपमा निर्वाणसुखदायिनी ।  
नित्याषोडशिकारूपा श्रीकण्ठार्धशरीरिणी ॥ ८५॥  
प्रभावती प्रभारूपा प्रसिद्धा परमेश्वरी ।  
मूलप्रकृतिर् अव्यक्ता व्यक्ताव्यक्तस्वरूपिणी ॥ ८६॥  
व्यापिनी विविधाकारा विद्याविद्यास्वरूपिणी ।  
महाकामेशनयनकुमुदाह्लादकौमुदी ॥ ८७॥  
भक्तहार्दतमोभेदभानुमद्भानुसन्ततिः ।  
शिवदूती शिवाराध्या शिवमूर्तिः शिवङ्करी ॥ ८८॥  
शिवप्रिया शिवपरा शिष्टेष्टा शिष्टपूजिता ।  
अप्रमेया स्वप्रकाशा मनोवाचामगोचरा ॥ ८९॥  
चिच्छक्तिश् चेतनारूपा जडशक्तिर् जडात्मिका ।  
गायत्री व्याहृतिः सन्ध्या द्विजबृन्दनिषेविता ॥ ९०॥  
तत्त्वासना तत्त्वमयी पञ्चकोशान्तरस्थिता ।  
निःसीममहिमा नित्ययौवना मदशालिनी ॥ ९१॥ ओर् निस्सीम  
मदघूर्णितरक्ताक्षी मदपाटलगण्डभूः ।  
चन्दनद्रवदिग्धाङ्गी चाम्पेयकुसुमप्रिया ॥ ९२॥  
कुशला कोमलाकारा कुरुकुल्ला कुलेश्वरी ।  
कुलकुण्डालया कौलमार्गतत्परसेविता ॥ ९३॥  
कुमारगणनाथाम्बा तुष्टिः पुष्टिर् मतिर् धृतिः ।  
शान्तिः स्वस्तिमती कान्तिर् नन्दिनी विघ्ननाशिनी ॥ ९४॥  
तेजोवती त्रिनयना लोलाक्षीकामरूपिणी ।  
मालिनी हंसिनी माता मलयाचलवासिनी ॥ ९५॥  
सुमुखी नलिनी सुभ्रूः शोभना सुरनायिका ।  
कालकण्ठी कान्तिमती क्षोभिणी सूक्ष्मरूपिणी ॥ ९६॥  
वज्रेश्वरी वामदेवी वयोऽवस्थाविवर्जिता ।  
सिद्धेश्वरी सिद्धविद्या सिद्धमाता यशस्विनी ॥ ९७॥  
विशुद्धिचक्रनिलयाऽऽरक्तवर्णा त्रिलोचना ।  
खट्वाङ्गादिप्रहरणा वदनैकसमन्विता ॥ ९८॥  
पायसान्नप्रिया त्वक्स्था पशुलोकभयङ्करी ।  
अमृतादिमहाशक्तिसंवृता डाकिनीश्वरी ॥ ९९॥  
अनाहताब्जनिलया श्यामाभा वदनद्वया ।  
दंष्ट्रोज्ज्वलाऽक्षमालादिधरा रुधिरसंस्थिता ॥ १००॥  
कालरात्र्यादिशक्त्यौघवृता स्निग्धौदनप्रिया ।  
महावीरेन्द्रवरदा राकिण्यम्बास्वरूपिणी ॥ १०१॥  
मणिपूराब्जनिलया वदनत्रयसंयुता ।  
वज्रादिकायुधोपेता डामर्यादिभिरावृता ॥ १०२॥  
रक्तवर्णा मांसनिष्ठा गुडान्नप्रीतमानसा ।  
समस्तभक्तसुखदा लाकिन्यम्बास्वरूपिणी ॥ १०३॥  
स्वाधिष्ठानाम्बुजगता चतुर्वक्त्रमनोहरा ।  
शूलाद्यायुधसम्पन्ना पीतवर्णाऽतिगर्विता ॥ १०४॥  
मेदोनिष्ठा मधुप्रीता बन्धिन्यादिसमन्विता ।  
दध्यन्नासक्तहृदया काकिनीरूपधारिणी ॥ १०५॥  
मूलाधाराम्बुजारूढा पञ्चवक्त्राऽस्थिसंस्थिता ।  
अङ्कुशादिप्रहरणा वरदादिनिषेविता ॥ १०६॥  
मुद्गौदनासक्तचित्ता साकिन्यम्बास्वरूपिणी ।  
आज्ञाचक्राब्जनिलया शुक्लवर्णा षडानना ॥ १०७॥  
मज्जासंस्था हंसवतीमुख्यशक्तिसमन्विता ।  
हरिद्रान्नैकरसिका हाकिनीरूपधारिणी ॥ १०८॥  
सहस्रदलपद्मस्था सर्ववर्णोपशोभिता ।  
सर्वायुधधरा शुक्लसंस्थिता सर्वतोमुखी ॥ १०९॥  
सर्वौदनप्रीतचित्ता याकिन्यम्बास्वरूपिणी ।  
स्वाहा स्वधाऽमतिर् मेधा श्रुतिः स्मृतिर् अनुत्तमा ॥ ११०॥  
पुण्यकीर्तिः पुण्यलभ्या पुण्यश्रवणकीर्तना ।  
पुलोमजार्चिता बन्धमोचनी बन्धुरालका ॥ १११॥ ओर् मोचनी  
बर्बरालका  
विमर्शरूपिणी विद्या वियदादिजगत्प्रसूः ।  
सर्वव्याधिप्रशमनी सर्वमृत्युनिवारिणी ॥ ११२॥  
अग्रगण्याऽचिन्त्यरूपा कलिकल्मषनाशिनी ।  
कात्यायनी कालहन्त्री कमलाक्षनिषेविता ॥ ११३॥  
ताम्बूलपूरितमुखी दाडिमीकुसुमप्रभा ।  
मृगाक्षी मोहिनी मुख्या मृडानी मित्ररूपिणी ॥ ११४॥  
नित्यतृप्ता भक्तनिधिर् नियन्त्री निखिलेश्वरी ।  
मैत्र्यादिवासनालभ्या महाप्रलयसाक्षिणी ॥ ११५॥  
परा शक्तिः परा निष्ठा प्रज्ञानघनरूपिणी ।  
माध्वीपानालसा मत्ता मातृकावर्णरूपिणी ॥ ११६॥  
महाकैलासनिलया मृणालमृदुदोर्लता ।  
महनीया दयामूर्तिर् महासाम्राज्यशालिनी ॥ ११७॥  
आत्मविद्या महाविद्या श्रीविद्या कामसेविता ।  
श्रीषोडशाक्षरीविद्या त्रिकूटा कामकोटिका ॥ ११८॥  
कटाक्षकिङ्करीभूतकमलाकोटिसेविता ।  
शिरःस्थिता चन्द्रनिभा भालस्थेन्द्रधनुःप्रभा ॥ ११९॥  
हृदयस्था रविप्रख्या त्रिकोणान्तरदीपिका ।  
दाक्षायणी दैत्यहन्त्री दक्षयज्ञविनाशिनी ॥ १२०॥  
दरान्दोलितदीर्घाक्षी दरहासोज्ज्वलन्मुखी ।  
गुरुमूर्तिर् गुणनिधिर् गोमाता गुहजन्मभूः ॥ १२१॥  
देवेशी दण्डनीतिस्था दहराकाशरूपिणी ।  
प्रतिपन्मुख्यराकान्ततिथिमण्डलपूजिता ॥ १२२॥  
कलात्मिका कलानाथा काव्यालापविनोदिनी । ओर् विमोदिनी  
सचामररमावाणीसव्यदक्षिणसेविता ॥ १२३॥  
आदिशक्तिर् अमेयाऽऽत्मा परमा पावनाकृतिः ।  
अनेककोटिब्रह्माण्डजननी दिव्यविग्रहा ॥ १२४॥  
क्लींकारी केवला गुह्या कैवल्यपददायिनी ।  
त्रिपुरा त्रिजगद्वन्द्या त्रिमूर्तिस् त्रिदशेश्वरी ॥ १२५॥  
त्र्यक्षरी दिव्यगन्धाढ्या सिन्दूरतिलकाञ्चिता ।  
उमा शैलेन्द्रतनया गौरी गन्धर्वसेविता ॥ १२६॥  
विश्वगर्भा स्वर्णगर्भा वरदा वागधीश्वरी ।  
ध्यानगम्याऽपरिच्छेद्या ज्ञानदा ज्ञानविग्रहा ॥ १२७॥  
सर्ववेदान्तसंवेद्या सत्यानन्दस्वरूपिणी ।  
लोपामुद्रार्चिता लीलाक्लिप्तब्रह्माण्डमण्डला ॥ १२८॥  
अदृश्या दृश्यरहिता विज्ञात्री वेद्यवर्जिता ।  
योगिनी योगदा योग्या योगानन्दा युगन्धरा ॥ १२९॥  
इच्छाशक्तिज्ञानशक्तिक्रियाशक्तिस्वरूपिणी ।  
सर्वाधारा सुप्रतिष्ठा सदसद्रूपधारिणी ॥ १३०॥  
अष्टमूर्तिर् अजाजैत्री लोकयात्राविधायिनी । ओर् अजाजेत्री  
एकाकिनी भूमरूपा निर्द्वैता द्वैतवर्जिता ॥ १३१॥  
अन्नदा वसुदा वृद्धा ब्रह्मात्मैक्यस्वरूपिणी ।  
बृहती ब्राह्मणी ब्राह्मी ब्रह्मानन्दा बलिप्रिया ॥ १३२॥  
भाषारूपा बृहत्सेना भावाभावविवर्जिता ।  
सुखाराध्या शुभकरी शोभना सुलभा गतिः ॥ १३३॥  
राजराजेश्वरी राज्यदायिनी राज्यवल्लभा ।  
राजत्कृपा राजपीठनिवेशितनिजाश्रिता ॥ १३४॥  
राज्यलक्ष्मीः कोशनाथा चतुरङ्गबलेश्वरी ।  
साम्राज्यदायिनी सत्यसन्धा सागरमेखला ॥ १३५॥  
दीक्षिता दैत्यशमनी सर्वलोकवशङ्करी ।  
सर्वार्थदात्री सावित्री सच्चिदानन्दरूपिणी ॥ १३६॥  
देशकालापरिच्छिन्ना सर्वगा सर्वमोहिनी ।  
सरस्वती शास्त्रमयी गुहाम्बा गुह्यरूपिणी ॥ १३७॥  
सर्वोपाधिविनिर्मुक्ता सदाशिवपतिव्रता ।  
सम्प्रदायेश्वरी साध्वी गुरुमण्डलरूपिणी ॥ १३८॥  
कुलोत्तीर्णा भगाराध्या माया मधुमती मही ।  
गणाम्बा गुह्यकाराध्या कोमलाङ्गी गुरुप्रिया ॥ १३९॥  
स्वतन्त्रा सर्वतन्त्रेशी दक्षिणामूर्तिरूपिणी ।  
सनकादिसमाराध्या शिवज्ञानप्रदायिनी ॥ १४०॥  
चित्कलाऽऽनन्दकलिका प्रेमरूपा प्रियङ्करी ।  
नामपारायणप्रीता नन्दिविद्या नटेश्वरी ॥ १४१॥  
मिथ्याजगदधिष्ठाना मुक्तिदा मुक्तिरूपिणी ।  
लास्यप्रिया लयकरी लज्जा रम्भादिवन्दिता ॥ १४२॥  
भवदावसुधावृष्टिः पापारण्यदवानला ।  
दौर्भाग्यतूलवातूला जराध्वान्तरविप्रभा ॥ १४३॥  
भाग्याब्धिचन्द्रिका भक्तचित्तकेकिघनाघना ।  
रोगपर्वतदम्भोलिर् मृत्युदारुकुठारिका ॥ १४४॥  
महेश्वरी महाकाली महाग्रासा महाशना ।  
अपर्णा चण्डिका चण्डमुण्डासुरनिषूदिनी ॥ १४५॥  
क्षराक्षरात्मिका सर्वलोकेशी विश्वधारिणी ।  
त्रिवर्गदात्री सुभगा त्र्यम्बका त्रिगुणात्मिका ॥ १४६॥  
स्वर्गापवर्गदा शुद्धा जपापुष्पनिभाकृतिः ।  
ओजोवती द्युतिधरा यज्ञरूपा प्रियव्रता ॥ १४७॥  
दुराराध्या दुराधर्षा पाटलीकुसुमप्रिया ।  
महती मेरुनिलया मन्दारकुसुमप्रिया ॥ १४८॥  
वीराराध्या विराड्रूपा विरजा विश्वतोमुखी ।  
प्रत्यग्रूपा पराकाशा प्राणदा प्राणरूपिणी ॥ १४९॥  
मार्ताण्डभैरवाराध्या मन्त्रिणीन्यस्तराज्यधूः । ओर् मार्तण्ड  
त्रिपुरेशी जयत्सेना निस्त्रैगुण्या परापरा ॥ १५०॥  
सत्यज्ञानानन्दरूपा सामरस्यपरायणा ।  
कपर्दिनी कलामाला कामधुक् कामरूपिणी ॥ १५१॥  
कलानिधिः काव्यकला रसज्ञा रसशेवधिः ।  
पुष्टा पुरातना पूज्या पुष्करा पुष्करेक्षणा ॥ १५२॥  
परंज्योतिः परंधाम परमाणुः परात्परा ।  
पाशहस्ता पाशहन्त्री परमन्त्रविभेदिनी ॥ १५३॥  
मूर्ताऽमूर्ताऽनित्यतृप्ता मुनिमानसहंसिका ।  
सत्यव्रता सत्यरूपा सर्वान्तर्यामिनी सती ॥ १५४॥  
ब्रह्माणी ब्रह्मजननी बहुरूपा बुधार्चिता ।  
प्रसवित्री प्रचण्डाऽऽज्ञा प्रतिष्ठा प्रकटाकृतिः ॥ १५५॥  
प्राणेश्वरी प्राणदात्री पञ्चाशत्पीठरूपिणी ।  
विशृङ्खला विविक्तस्था वीरमाता वियत्प्रसूः ॥ १५६॥  
मुकुन्दा मुक्तिनिलया मूलविग्रहरूपिणी ।  
भावज्ञा भवरोगघ्नी भवचक्रप्रवर्तिनी ॥ १५७॥  
छन्दःसारा शास्त्रसारा मन्त्रसारा तलोदरी ।  
उदारकीर्तिर् उद्दामवैभवा वर्णरूपिणी ॥ १५८॥  
जन्ममृत्युजरातप्तजनविश्रान्तिदायिनी ।  
सर्वोपनिषदुद्घुष्टा शान्त्यतीतकलात्मिका ॥ १५९॥  
गम्भीरा गगनान्तस्था गर्विता गानलोलुपा ।  
कल्पनारहिता काष्ठाऽकान्ता कान्तार्धविग्रहा ॥ १६०॥  
कार्यकारणनिर्मुक्ता कामकेलितरङ्गिता ।  
कनत्कनकताटङ्का लीलाविग्रहधारिणी ॥ १६१॥  
अजा क्षयविनिर्मुक्ता मुग्धा क्षिप्रप्रसादिनी ।  
अन्तर्मुखसमाराध्या बहिर्मुखसुदुर्लभा ॥ १६२॥  
त्रयी त्रिवर्गनिलया त्रिस्था त्रिपुरमालिनी ।  
निरामया निरालम्बा स्वात्मारामा सुधासृतिः ॥ १६३॥ ओर् सुधास्रुतिः  
संसारपङ्कनिर्मग्नसमुद्धरणपण्डिता ।  
यज्ञप्रिया यज्ञकर्त्री यजमानस्वरूपिणी ॥ १६४॥  
धर्माधारा धनाध्यक्षा धनधान्यविवर्धिनी ।  
विप्रप्रिया विप्ररूपा विश्वभ्रमणकारिणी ॥ १६५॥  
विश्वग्रासा विद्रुमाभा वैष्णवी विष्णुरूपिणी ।  
अयोनिर् योनिनिलया कूटस्था कुलरूपिणी ॥ १६६॥  
वीरगोष्ठीप्रिया वीरा नैष्कर्म्या नादरूपिणी ।  
विज्ञानकलना कल्या विदग्धा बैन्दवासना ॥ १६७॥  
तत्त्वाधिका तत्त्वमयी तत्त्वमर्थस्वरूपिणी ।  
सामगानप्रिया सौम्या सदाशिवकुटुम्बिनी ॥ १६८॥ ओर् सोम्या  
सव्यापसव्यमार्गस्था सर्वापद्विनिवारिणी ।  
स्वस्था स्वभावमधुरा धीरा धीरसमर्चिता ॥ १६९॥  
चैतन्यार्घ्यसमाराध्या चैतन्यकुसुमप्रिया ।  
सदोदिता सदातुष्टा तरुणादित्यपाटला ॥ १७०॥  
दक्षिणादक्षिणाराध्या दरस्मेरमुखाम्बुजा ।  
कौलिनीकेवलाऽनर्घ्यकैवल्यपददायिनी ॥ १७१॥  
स्तोत्रप्रिया स्तुतिमती श्रुतिसंस्तुतवैभवा ।  
मनस्विनी मानवती महेशी मङ्गलाकृतिः ॥ १७२॥  
विश्वमाता जगद्धात्री विशालाक्षी विरागिणी ।  
प्रगल्भा परमोदारा परामोदा मनोमयी ॥ १७३॥  
व्योमकेशी विमानस्था वज्रिणी वामकेश्वरी ।  
पञ्चयज्ञप्रिया पञ्चप्रेतमञ्चाधिशायिनी ॥ १७४॥  
पञ्चमी पञ्चभूतेशी पञ्चसंख्योपचारिणी ।  
शाश्वती शाश्वतैश्वर्या शर्मदा शम्भुमोहिनी ॥ १७५॥  
धरा धरसुता धन्या धर्मिणी धर्मवर्धिनी ।  
लोकातीता गुणातीता सर्वातीता शमात्मिका ॥ १७६॥  
बन्धूककुसुमप्रख्या बाला लीलाविनोदिनी ।  
सुमङ्गली सुखकरी सुवेषाढ्या सुवासिनी ॥ १७७॥  
सुवासिन्यर्चनप्रीताऽऽशोभना शुद्धमानसा ।  
बिन्दुतर्पणसन्तुष्टा पूर्वजा त्रिपुराम्बिका ॥ १७८॥  
दशमुद्रासमाराध्या त्रिपुराश्रीवशङ्करी ।  
ज्ञानमुद्रा ज्ञानगम्या ज्ञानज्ञेयस्वरूपिणी ॥ १७९॥  
योनिमुद्रा त्रिखण्डेशी त्रिगुणाम्बा त्रिकोणगा ।  
अनघाऽद्भुतचारित्रा वाञ्छितार्थप्रदायिनी ॥ १८०॥  
अभ्यासातिशयज्ञाता षडध्वातीतरूपिणी ।  
अव्याजकरुणामूर्तिर् अज्ञानध्वान्तदीपिका ॥ १८१॥  
आबालगोपविदिता सर्वानुल्लङ्घ्यशासना ।  
श्रीचक्रराजनिलया श्रीमत्त्रिपुरसुन्दरी ॥ १८२॥  
श्रीशिवा शिवशक्त्यैक्यरूपिणी ललिताम्बिका ।  
एवं श्रीललिता देव्या नाम् नां साहस्रकं जगुः ।  
॥ इति श्री ब्रह्माण्ड पुराणे उत्तरखण्डे श्री हयग्रीवागस्त्यसंवादे  
श्रीललिता सहस्रनाम स्तोत्र कथनं सम्पूर्णम् ॥





\]
