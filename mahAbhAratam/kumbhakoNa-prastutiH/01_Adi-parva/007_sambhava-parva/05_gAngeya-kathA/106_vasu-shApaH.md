---
title: १०६ वसु-शापः
unicode_script: devanagari

---


अध्यायः 106

स्वगोहर्तॄणां वसूनां वसिष्ठेन शापः ॥ 1 ॥ पुनस्तत्प्रार्थनया तुष्टने वसिष्टेन शापसङ्कोचः ॥ 2 ॥ गङ्गाया भीष्मेण सह स्वलोकगमनम् ॥ 3 ॥
शान्तनुरुवाच ।	001  
आपवो नाम कोन्वेष वसूनां किं च दुष्कृतम् ।	001a  
\'शशाप यस्मात्कल्याणि स वसूंश्चारुदर्शने ।\'	001c  
यस्याभिशापात्ते सर्वे मानुषीं योनिमागताः ॥	001e  
अनेन च कुमारेण त्वया दत्तेन किं कृतम् ।	002a  
यस्य चैव कृतेनायं मानुषेषु निवत्स्यति ॥	002c  
ईशा वै सर्वलोकस्य वसवस्ते च वै कथम् ।	003a  
मानुषेषूदपद्यन्त तन्ममाचक्ष्व जाह्नवि ॥	003c  
वैशम्पायन उवाच ।	004  
एवमुक्ता तदा गङ्गा राजानमिदमब्रवीत् ।	004a  
भर्तारं जाह्नवी देवी शान्तनुं पुरुषर्षभ ॥	004c  
गङ्गोवाच ।	005  
यं लेभे वरुणः पुत्रं पुरा भरतसत्तम ।	005a  
वसिष्ठनामा स मुनिः ख्यात आपव इत्युत ॥	005c  
तस्याश्रमपदं पुण्यं मृगपक्षिसमन्वितम् ।	006a  
मेरोः पार्श्वे नगेन्द्रस्य सर्वर्तुकुसुमावृतम् ॥	006c  
स वारुणिस्तपस्तेपे तस्मिन्भरतसत्तम ।	007a  
वने पुण्यकृतां श्रेष्ठः स्वादुमूलफलोदके ॥	007c  
दक्षस्य दुहिता या तु सुरभीत्यभिशब्दिता ।	008a  
गां प्रजाता तु सा देवी कश्यपाद्भरतर्षभ ॥	008c  
अनुग्रहार्थं जगतः सर्वकामदुहां वराम् ।	009a  
तां लेभे गां तु धर्मात्मा होमधेनुं स वारुणिः ॥	009c  
सा तस्मिंस्तापसारण्ये वसन्ती मुनिसेविते ।	010a  
चचार पुण्ये रम्ये च गौरपेतभया तदा ॥	010c  
अथ तद्वनमाजग्मुः कदाचिद्भरतर्षभ ।	011a  
पृथ्वाद्या वसवः सर्वे देवा देवर्षिसेवितम् ॥	011c  
ते सदारा वनं तच्च व्यचरन्त समन्ततः ।	012a  
रेमिरे रमणीयेषु पर्वतेषु वनेषु च ॥	012c  
तत्रैकस्याथ भार्या तु वसोर्वासवविक्रम ।	013a  
सञ्चरन्ती वने तस्मिन्गां ददर्श सुमध्यमा ॥	013c  
नन्दिनीं नाम राजेन्द्र सर्वकामधुगुत्तमाम् ।	014a  
सा विस्मयसमाविष्टा शीलद्रविणसम्पदा ॥	014c  
द्यवे वै दर्शयामास तां गां गोवृषभेक्षण ।	015a  
आपीनां च सुदोग्ध्रीं च सुवालधिखुरां शुभां ॥	015c  
उपपन्नां गुणैः सर्वैः शीलेनानुत्तमेन च ।	016a  
एवङ्गुणसमायुक्तां वसवे वसुनन्दिनी ॥	016c  
दर्शयामास राजेन्द्र पुरा पौरवनन्दन ।	017a  
द्यौस्तदा तां तु दृष्ट्वैव गां गजेन्द्रेन्द्रविक्रम ॥	017c  
उवाच राजंस्तां देवीं तस्या रूपगुणान्वदन् ।	018a  
एषा गौरुत्तमा देवी वारुणेरसितेक्षणा ॥	018c  
ऋषेस्तस्य वरारोहे यस्येदं वनमुत्तमम् ।	019a  
अस्याः क्षीरं पिबेन्मर्त्यः स्वादु यो वै सुमध्यमे ॥	019c  
दशवर्षसहस्राणि स जीवेत्स्थिरयौवनः ।	020a  
वैशम्पायन उवाच ।	020  
एतच्छ्रुत्वा तु सा देवी नृपोत्तम सुमध्यमा ॥	020c  
तमुवाचानवद्याङ्गी भर्तारं दीप्ततेजसम् ।	021a  
अस्ति मे मानुषे लोके नरदेवात्मजा सखी ॥	021c  
नाम्नाजितवती नाम रूपयौवनशालिनी ।	022a  
उशीनरस्य राजर्षेः सत्यसन्धस्य धीमतः ॥	022c  
दुहिता प्रथिता लोके मानुषे रूपसम्पदा ।	023a  
तस्या हेतोर्महाभाग सवत्सां गां ममेप्सिताम् ॥	023c  
आनयस्वामरश्रेष्ठ त्वरितं पुण्यवर्धन ।	024a  
यावदस्याः पयः पीत्वा सा सखी मम मानद ॥	024c  
मानुषेषु भवत्वेका जरारोगविवर्जिता ।	025a  
एतन्मम महाभाग कर्तुमर्हस्यनिन्दित ॥	025c  
प्रियात्प्रियतरं ह्यस्मान्नास्ति मेऽन्यत्कथञ्चन ।	026a  
एतच्छ्रुत्वा वचस्तस्या देव्याः प्रियचिकीर्षया ॥	026c  
पृथ्वाद्यैर्भ्रातृभिः सार्धं द्यौस्तदा तां जहार गाम् ।	027a  
तया कमलपत्राक्ष्या नियुक्तो द्यौस्तदा नृप ॥	027c  
ऋषेस्तस्य तपस्वीव्रं न शशाक निरीक्षितुम् ।	028a  
हृता गौः सा तदा तेन प्रपातस्तु न तर्कितः ॥	028c  
अथाश्रमपदं प्राप्तः फलान्यादाय वारुणिः ।	029a  
न चापश्यत्स गां तत्र सवत्सां काननोत्तमे ॥	029c  
ततः स मृगयामास वने तस्मिंस्तपोधनः ।	030a  
नाध्यागमच्च मृगयंस्तां गां मुनिरुदारधीः ॥	030c  
ज्ञात्वा तथाऽपनीतां तां वसुभिर्दिव्यदर्शनः ।	031a  
ययौ क्रोधवशं सद्यः शशाप च वसूंस्तदा ॥	031c  
यस्मान्मे वसवो जह्रुर्गां वै दोग्ध्रीं सुवालधिम् ।	032a  
तस्मात्सर्वे जनिष्यन्ति मानुषेषु न संशयः ॥	032c  
एवं शशाप भगवान्वसूंस्तान्भरतर्षभ ।	033a  
वशं क्रोधस्य सम्प्राप्त आपवो मुनिसत्तमः ॥	033c  
शप्त्वा च तान्महाभागस्तपस्येव मनो दधे ।	034a  
एवं स शप्तवान्राजन्वसूनष्टौ तपोधनः ॥	034c  
महाप्रभावो ब्रह्मर्षिर्देवान्क्रोधसमन्वितः ।	035a  
\'एवं शप्तास्ततस्तेन मुनिना यामुनेन वै ॥	035c  
अष्टौ समस्ता वसवो दिवो दोषेण सत्तम ।\'	036a  
अथाश्रमपदं प्राप्तास्ते वै भूयो महात्मनः ॥	036c  
शप्ताः स्म इति जानन्त ऋषिं तमुपचक्रमुः ।	037a  
प्रसादयन्तस्तमृषिं वसवः पार्थिवर्षभ ॥	037c  
लेभिरे न च तस्मात्ते प्रसादमृषिसत्तमात् ।	038a  
आपवात्पुरुषव्याघ्र सर्वधर्मविशारदात् ॥	038c  
उवाच च स धर्मात्मा शप्ता यूयं धरादयः ।	039a  
अनुसंवत्सरात्सर्वे शापमोक्षमवाप्स्यथ ॥	039c  
अयं तु यत्कृते यूयं मया शप्ताः स वत्स्यति ।	040a  
द्यौस्तदा मानुषे लोके दीर्घकालं स्वकर्मणः ॥	040c  
नानृतं तच्चिकीर्षामि क्रुद्धो युष्मान्यदब्रुवम् ।	041a  
न प्रजास्यति चाप्येष मानुषेषु महामनाः ॥	041c  
भविष्यति च धर्मात्मा सर्वशास्त्रविशारदः ।	042a  
पितुः प्रियहिते युक्तः स्त्रीभोगान्वर्जयिष्यति ॥	042c  
एवमुक्त्वा वसून्सर्वान्सजगाम महानृषिः ।	043a  
ततो मामुपजग्मुस्ते समेता वसवस्तदा ॥	043c  
अयाचन्त च मां राजन्वरं तच्च मया कृतम् ।	044a  
जाताञ्जातान्प्रक्षिपास्मान्स्वयं गङ्गे त्वमम्भसि ॥	044c  
एवं तेषामहं सम्यक् शप्तानां राजसत्तम ।	045a  
मोक्षार्थं मानुषाल्लोकाद्यथावत्कृतवत्यहम् ॥	045c  
अयं शापादृषेस्तस्य एक एव नृपोत्तम ।	046a  
द्यौ राजन्मानुषे लोके चिरं वत्स्यति भारत ॥	046c  
अयं कुमारः पुत्रस्ते विवृद्धः पुनरेष्यति ।	047a  
अहं च ते भविष्यामि आह्वानोपगता नृप ॥	047c  
वैशम्पायन उवाच ।	048  
एतदाख्याय सा देवी तत्रैवान्तरधीयत ।	048a  
आदाय च कुमारं तं जगामाथ यथेप्सितम् ॥	048c  
स तु देवव्रतो नाम गाङ्गेय इति चाभवत् ।	049a  
द्युनामा शान्तनोः पुत्रः शान्तनोरधिको गुणैः ॥	049c  
शान्तनुश्चापि शोकार्तो जगाम स्वपुरं ततः ।	050a  
तस्याहं कीर्तयिष्यामि शान्तनोरधिकान्गुणान् ॥	050c  
महाभाग्यं च नृपतेर्भारतस्य महात्मनः ।	051a  
यस्येतिहासो द्युतिमान्महाभारतमुच्यते ॥ ॥	051c  

इति श्रीमन्महाभारते आदिपर्वणि सम्भवपर्वणि षडधिकशततमोऽध्यायः ॥ 106 ॥

1-106-8 गां प्रजाता नन्दिनीं जनितवती ॥ 1-106-15 द्यवे द्युसंज्ञाय वसवे । वालधिः पुच्छम् ॥ 1-106-16 वसुनन्दिनी वसुप्रिया ॥ 1-106-28 प्रपातो वसिष्ठशापरूपः ॥ 1-106-41 न प्रजास्यत्यात्मनः प्रजेच्छां न करिष्यति । क्यजन्तोयम् ॥ षडधिकशततमोऽध्यायः ॥ 106 ॥