---
title: २९४

---
अग्निरुवाच  
नागादयोऽथ भावादिदशस्थानानि कर्म्म च ।  
सूतकं दष्टचेष्टेति सप्तलक्षणमुच्यते ॥ २९४.१ ॥  
  
शेषवासुकितक्षाख्याः कर्कटोऽब्जो महाम्बुजः ।  
शङ्खपालश्च कुलिक इत्याष्टौ नागवर्य्यकाः ॥ २९४.२ ॥  
  
दशाष्टपञ्चत्रिगुणशतमूर्द्धान्वितौ क्रमात् ।  
विप्रौ नृपो विशौ शूद्रौ द्वौ द्वौ नागेषु कीर्त्तितौ ॥ २९४.३ ॥  
  
तदन्वयाः पञ्चशतं तेभ्यो जाता असङ्ख्यकाः ।  
फणिमण्डलिराजीलवातपित्तकफात्मकाः ॥ २९४.४ ॥  
  
व्यन्तरा दोषमिश्रास्ते सर्पा दर्व्वीकराः समृताः ।  
रथाङ्गलाङ्गलच्छत्रस्वस्तिकाङ्कुशधारिणः ॥ २९४.५ ॥  
  
गोनसा मन्दगा दीर्घा मण्डलैर्विविधैस्चिताः ।  
राजिलाश्चित्रिताः स्निग्धास्तिर्य्यगूद्‌र्ध्वञ्च वाजिभिः ॥ २९४.६ ॥  
  
व्यन्तरा मिश्रचिह्नाश्च भूवर्षाग्नेयवायवः ।  
चतुर्विधास्ते षड्‌विंशभेदाः षोडश गोनसाः ॥ २९४.७ ॥  
  
त्रयोदश च राजीला व्यन्तरा एकविशतिः ।  
येऽनुक्तकाले जायन्ते सर्पास्ते व्यन्तराः स्मृताः ॥ २९४.८ ॥  
  
आषाढादित्रिमासैः स्याद् गर्भो माषटतुष्टये ।  
अण्डकानां शते द्वे च तत्वारिंशत् प्रसूयते ॥ २९४.९ ॥  
  
सर्पा ग्रसन्ति सूतौघान् विना स्त्रीपुन्नपुंसकान् ।  
उन्मीलतेऽक्षि सप्ताहात् कृष्णो मासाद्भवेद्वहिः ॥ २९४.१० ॥  
  
द्वादशाहात् सुबोधः स्यात् दन्ताः स्युः सूर्य्यदर्शनात् ।  
द्वात्रिंशद्दिनविंशत्या चतुस्रस्तेषु दंष्ट्रिकाः ॥ २९४.११ ॥  
  
कराली मकरी कालरात्री च यमदूतिका ।  
एतास्तीः सविषा दंष्ट्रा वामदक्षिणपार्श्वगाः ॥ २९४.१२ ॥  
  
षण्मासान्मुच्यते कृत्तिं जीवेत्षष्टिसमाद्वयं ।  
नागाः सूर्य्यादिवारेशाः सप्त उक्ता दिवा निशि ॥ २९४.१३ ॥  
  
स्वेषां षट् प्रतिवारेषु कुलिकः सर्व्वसन्धिषु ।  
शङ्खेन वा महाव्जेन सह तस्योदयोऽथवा ॥ २९४. १४ ॥  
  
द्वयोर्व्वा नाडिकामन्त्रमन्त्रकं कुलिकोदयः ।  
दुष्टः स कालः सर्व्वत्र सर्पदंशे विशेषतः ॥ २९४.१५ ॥  
  
कृत्तिका भरणी स्वाती मूलं पूर्व्वत्रयाश्विनी ।  
विशाखार्द्रा मघाश्लेषा श्रवणरोहिणो ॥ २९४.१६ ॥  
  
हस्ता मन्दकुजौ वारौ पञ्चमी चाष्टमी तिथिः ।  
षष्ठी रिक्ता शिवा निन्द्या पञ्चमी च चतुर्द्दशी ॥ २९४.१७ ॥  
  
सन्ध्याचतुष्टयं दुष्टं दग्धयोगाश्च राशयः ।  
एकद्विबहवो दंशा दष्टविद्धञ्च खण्डितम् ॥ २९४.१८ ॥  
  
अदंशमवगुप्तं स्याद्दंशमेवं चतुर्विधम् ।  
त्रयो द्‌व्येकक्षता दंशा वेदना रुधिरोल्वणा ॥ २९४.१९ ॥  
  
नक्तन्त्वेकाङ्‌घ्रिकूर्म्माबा दंशाश्च यमचोदिताः ।  
दीहीपिपीलिकास्पर्शी कण्ठशोथरुजान्वितः ॥ २९४.२० ॥  
  
सतोदो ग्रन्थितो दंशः सविषो न्यस्तनिर्व्विषः ।  
देवालये शून्यगृहे वल्मीकोद्यानकोटरे ॥ २९४.२१ ॥  
  
रथ्यासन्धौ श्मशाने च नद्याञ्च सिन्धुसङ्गमे ।  
द्वीपे चतुष्पथे सौधे गृहेऽब्जे पर्व्वताग्रतः ॥ २९४.२२ ॥  
  
विलद्वारे जीर्णकूपे जीर्णवेश्मनि कुड्यके ।  
शिग्रुश्लेष्मातकाक्षेषु जम्बू डुम्बरणेषु च ॥ २९४.२३ ॥  
  
वटे च जीर्णप्राकारे खास्यहृत्‌कक्षजत्रुणि ।  
तालौ शङ्खे गले मूद्‌र्ध्नि चिवुके नाभिपादयोः ॥ २९४.२४ ॥  
  
दंशोऽशुभः शुभो दूनः पुष्पहस्तः सुवाक् सुधीः ।  
लिङ्गवर्णंसमानश्च शुक्लवस्त्रोऽमलः शुचिः ॥ २९४.२५ ॥  
  
अपद्वारगतः शस्त्री प्रमादी भूगतेक्ष्णः ।  
विवर्णवासाः पाशादिहस्तो गदगदवर्णभाक् ॥ २९४.२६ ॥  
  
शुष्ककाष्ठाश्रितः खिन्नस्तिलाक्तककरांशुकः ।  
आर्द्रवासाः कृष्णारक्तपुष्पयुक्तशिरोरुहः ॥ २९४.२७ ॥  
  
कुचमर्दीं नखच्छेदी गुदस्पृक् पादलेखकः ।  
केशमुञ्ची तृणच्छेदी दुष्टा दूतास्तथैकशः ॥ २९४.२८ ॥  
  
इडान्या वा वहेद्‌द्वेधा यदि दूतस्य चात्मनः ।  
आभ्यां द्वाभ्यां पुष्टयास्मान् विद्यास्त्रीपुन्नपुंसकान् ॥ २९४.२९ ॥  
  
दूतः स्पृशति यद्‌गात्रं तस्मिन् दंशमुदाहरेत् ।  
दूताङ्‌घ्रिचलनं दुष्टमुत्थितिर्निश्चला शुभा ॥ २९४.३० ॥  
  
जीवपार्श्वे शुभो दूतो दुष्टोऽन्यत्र समागतः ।  
जीवो गतागतैर्दुष्टः शुभो दूतनिवेदने ॥ २९४.३१ ॥  
  
द्तस्य वाक् प्रदुष्टा सा पूर्व्वामजार्द्धनिन्दिता ।  
विभक्तैस्तस्य वाक्यान्तैर्विषैर्निर्व्विषकालता ॥ २९४.३२ ॥  
  
आद्यैः स्वरैश्च काद्यैश्च वर्गैर्भिन्नलिपिर्द्विधा ।  
स्वरजो वसुमान्वर्गी इतिक्षेपा च मातृका ॥ २९४.३३ ॥  
  
वाताग्नीन्द्रजलात्मानो वर्गेषु च चतुष्टयम् ।  
नपुंसकाः पञ्चमाः स्युः स्वराः शक्राम्बुयोनयः ॥ २९४.३४ ॥  
  
दुष्टौ दूतस्य वाक्‌पादौ वातग्नी मध्यमो हरिः ।  
प्रशस्ता वारुणा वर्णा अतिदुष्टा नपुंसकाः ॥ २९४.३५ ॥  
  
प्रस्थाने मङ्गलं वाक्यं गर्ज्जितं मेघहस्तिनोः ।  
प्रदक्षिणं फले वृक्षे वामस्य च रुतं जितं ॥ २९४.३६ ॥  
  
शुभा गीतादिशब्दाः स्युरीदृशं स्यादसिद्धये ।  
अनर्थगीरथाक्रन्दो दक्षिणे विरुतं क्षुतम् ॥ २९४.३७ ॥  
  
वेश्या क्षुतो नृपः कन्या गौर्द्दन्ती मुरजध्वजौ ।  
क्षीराज्यदधिङ्खाम्बु छत्रं भेरी फलं सुराः ॥ २९४.३८ ॥  
  
तण्डुला हेम रूप्यञ्च सिद्धयेऽभिमुखा अमी ।  
सकाष्ठः सानलः कारुर्म्मलिनाम्बरभावभृत् ॥ २९४.३९ ॥  
  
गलस्थटङ्को गोमायुगृध्रोलूककपर्द्दिकाः ।  
तैलं कपालकार्पासा निषेधे भस्म नष्टये ॥ २९४.४० ॥  
  
विषरोगाश्च सप्त स्युर्धातोर्धात्वन्तराप्तितः ।  
विषदंशो ललाटं यात्यतो नेत्रं ततो मुखम् ।  
  
आस्याच्च वचनीनाड्यौ धातून् प्राप्नोति हि क्रमात् ॥ २९४.४१ ॥  
  
इत्यादिमहापुराणे आग्नेये नागलक्षणादिर्नाम चतुर्नवत्यधिकद्विशततमोऽध्यायः ॥