---
title: ०५६

---
॥शांशपायन उवाच ॥  
अगात्कथममावास्यां मासि मासि दिवं नृपः।  
ऐलः पुरूरवाः सूत कथं वाऽतर्पयत् पितॄन् ॥ ५६.१ ॥  
  
॥सूत उवाच॥  
तस्य चाहं प्रवक्ष्यामि प्रभावं शांशपायन।  
ऐलस्यादित्यसंयोगं सोमस्य च महात्मनः ॥ ५६.२ ॥  
  
अपांसारमयस्येन्दोः पक्षयोः शुक्लकृष्णयोः।  
ह्रासवृद्धी पितृमतः पक्षस्य च विनिर्णयः ॥ ५६.३ ॥  
  
सोमाच्चैवामृतप्राप्तिः पितॄणां तर्पणं तथा।  
कव्याग्नेश्चात्तसोमानां पितॄणाञ्चैव दर्शनम् ॥ ५६.४ ॥  
  
यथा पुरूरवाश्चैल तर्पयामास वै पितॄन्।  
एतत्सर्वं प्रवक्ष्यामि पर्वाणि च यथाक्रमम् ॥ ५६.५ ॥  
  
यदा तु चन्द्रसूर्यौ तौ नक्षत्रेण समागतौ।  
अमावास्यान्निवसत एकरात्रैकमण्डले ॥ ५६.६ ॥  
  
स गच्छति तदा द्रष्टुं दिवाकरनिशाकरौ।  
अमावस्याममावास्यां मातामहपितामहौ।  
अभिवाद्य तदा तत्र कालापेक्षः प्रतीक्ष्यते ॥ ५६.७ ॥  
  
प्रसीदमानात् सोमाच्च पित्रर्थं तत्परिस्रवात्।  
ऐलः पुरूरवा विद्वान् मासि मासि प्रयत्नतः।  
उवास्ते पितृमन्तं तं ससोमं स दिवास्थितः ॥ ५६.८ ॥  
  
द्विलवं कुहुमात्रं तु ते उभे तु विचार्य सः।  
सिनीवालीप्रमाणेन सिनीवालीमुपासकः ॥ ५६.९ ॥  
  
कुहूमात्रां कलाञ्चैव ज्ञात्वोपास्ते कुहुं पुनः।  
स तदा भानुमत्येक कालावेक्षी प्रपश्यति ॥ ५६.१० ॥  
  
सुधामृतं कुतः सोमात् प्रस्रवेन्मासतृप्तये।  
दशभिः पञ्चभिश्चैव सुधामृतपरिस्रवैः ॥ ५६.११ ॥  
  
कृष्णपक्षे तदा पीत्वा दुह्यमानं तथांशुभिः।  
सद्यः पक्षरता तेन सौम्येन मधुना च सः ॥ ५६.१२ ॥  
  
निर्वापणार्थं दत्तेन पित्रेण विधिना नृपः।  
सुधामृतेन राजेन्द्रस्तर्पयामास वै पितॄन्।  
सौम्या बर्हिषदः काव्या अग्निष्वात्तास्तथैव च ॥ ५६.१३ ॥  
  
ऋतुरग्निस्तु यः प्रोक्तः स तु संवत्सरो मतः।  
जज्ञिरे ह्यृतवस्तस्मादृतुभ्यश्चार्त्तवाश्च ये । ५६.१४ ॥  
  
आर्त्तवा ह्यर्द्धमासाख्याः पितरो ह्यब्दसूनवः।  
ऋतुः पितामहा मासा ऋतुश्चैवाभ्दसूनवः ॥ ५६.१५ ॥  
  
प्रपितामहास्तु वै देवाः पञ्चाब्दा ब्रह्मणः सुताः।  
सौम्यास्तु सौम्यजा ज्ञेयाः काव्या ज्ञेयाः कवेः सुताः ॥ ५६.१६ ॥  
  
उपहूताः स्मृताः देवाः सोमजाः सोमपास्तथा।  
आज्यपास्तु स्मृताः काव्यास्तृप्यन्ति पितृजातयः ॥ ५६.१७ ॥  
  
काव्या बर्हिषदश्चैव अग्निष्वात्ताश्च ते त्रिधा।  
गृहस्था ये च यज्वाना ऋतुर्बर्हिषदो ध्रुवम् ॥ ५६.१८ ॥  
  
गृहस्थाश्चापि यज्वाना अग्निष्वात्तास्तथार्त्तवाः।  
अष्टकापतयः काव्याः पञ्चाब्दास्तान्निबोधत ॥ ५६.१९ ॥  
  
एषां संवत्सरो ह्यग्निः सूर्यस्तु परिवत्सरः।  
सोम ईद्वत्सरः प्रोक्तो वायुश्चैवानुवत्सरः ॥ ५६.२० ॥  
  
रुद्रस्तु वत्सरस्तेषां पञ्चाब्दा ये युगात्मकाः।  
लेशाश्वैवोष्मपाश्चैव दिवाकीर्त्याश्च ते स्मृताः ॥ ५६.२१ ॥  
  
एते पिबन्त्यमावास्यां मासि मासि सुधां दिवि ।  
तांस्तेन तर्पयामास यावदासीत् पुरूरवाः ॥ ५६.२२ ॥  
  
यस्मात् प्रस्रवते सोमान्मासि मासि निबोधत।  
तस्मात् सुधामृतं द्वै पितॄणां सोमपायिनाम् ॥ ५६.२३ ॥  
  
एवं तदमृतं सौम्यं सुधा च मधु चैव ह ।  
कृष्णपक्षे यथा चेन्दोः कलाः पञ्चदश क्रमात् ॥ ५६.२४ ॥  
  
पिबन्त्यम्बुमयीर्दे वास्त्रयस्त्रिंशत्तु छन्दजाः।  
पीत्वा च मासं गच्छन्ति चतुर्द्दश्यां सुधामृतम् ॥ ५६.२५ ॥  
  
इत्येवं पीयमानस्तु दैवतैश्च निशाकरः।  
समागच्छदमावास्यां भागे पञ्चदशे स्थितः ॥ ५६.२६।  
सुषुम्नाप्यायितञ्चैव अमावास्यां यथाक्रमम्।  
पिबन्ति द्विकलं कालं पितरस्ते सुधामृतम् ॥ ५६.२७ ॥  
  
ततः पीतक्षये सोमे सूर्योऽसावेकरश्मिना।  
आप्याययत्सुषुम्नेन पितॄणां सोमपायिनाम् ॥ ५६.२८ ॥  
  
निःशेषायां कलायान्तु सोममाप्याययत् पुनः।  
सुषुम्नाप्यायमानस्य भागं भाग महःक्रमात्।  
कलाः क्षीयन्ति ताः कृष्णाः शुक्लाश्चाप्याययन्ति च ॥ ५६.२९ ॥  
  
एवं सूर्यस्य वीर्येण चन्द्रस्याप्यायिता तनुः।  
दृश्यते पौर्णमास्यां वै शुक्लः सम्पूर्णमण्डलः।  
संसिद्धिरेवं सोमस्य पक्षयोः शुक्लकृष्णयोः ॥ ५६.३० ॥  
  
इत्येष पितृमान् सोमः स्मृत इद्वत्सरः क्रमात् ।  
क्रान्तः पञ्चदशैः सार्द्धं सुधा मृतपरिस्रवैः ॥ ५६.३१ ॥  
  
अतः पर्वाणि वक्ष्यामि पर्वणां सन्धयस्तथा।  
ग्रन्थिमन्ति यथा पर्वाणीक्षुवेण्वोर्भवन्त्युत ॥ ५६.३२ ॥  
  
तथार्द्धमासपर्वाणि शुक्लकृष्णानि वै विदुः।  
पूर्णामावास्ययोर्भेदैर्ग्रन्थिर्या सन्धयश्च वै ।  
अर्द्धमासास्तु पर्वाणि तृतीयाप्रभृतीनि तु ॥ ५६.३३ ॥  
  
अग्नयाधानक्रिया यस्मात् क्रियते पर्वसन्धिषु।  
सायाह्ने प्रतिपच्चैव स कालः पौर्णमासिकः ॥ ५६.३४ ॥  
  
व्यतीपाते स्थिते सूर्ये लेसोर्द्धन्तु युगान्तरे।  
युगान्तरोदिते चैव लेखोर्द्धं शशिनः क्रमात् ॥ ५६.३५ ॥  
  
पौर्णमासे व्यतीपाते यदीक्षेते परस्परम्।  
यस्मिन्काले स सीमान्ते स व्यतीपात एव तु ॥ ५६.३६ ॥  
  
कालं सूर्यस्य निर्द्देशं दृष्ट्वा सङ्ख्या तु सर्पति।  
स वै पथं क्रियाकालः कालात्सद्यो विधीयते ॥ ५६.३७ ॥  
  
पूर्णेन्दोः पूर्णपक्षे तु रात्रिसन्धिषु पूर्णिमा।  
यस्मात्तामनुपश्यन्ति पितरो दैवतैः सह।  
तस्मादनुमतिर्नाम पूर्णिमा प्रथमा स्मृता ॥ ५६.३८ ॥  
  
अत्यर्थं भ्राजते यस्मात् पौर्णमास्यान्निशाकरः।  
रञ्जनाच्चैव चन्द्रस्य राकेति कवयो विदुः ॥ ५६.३९ ॥  
  
अमा वसेतामृक्षे तु यदा चन्द्रदिवाकरौ।  
एकां पञ्चदशीं रात्रिममावास्या ततः स्मृता ॥ ५६.४० ॥  
  
ततोऽपरस्य तैर्व्यक्तः पौर्णमास्यां निशाकरः।  
यदीक्षते व्यतीपाते दिवा पूर्णे परस्परम्।  
चन्द्रार्कावपराह्ने तु पूर्णात्मानौ तु पूर्णिमा ॥ ५६.४१ ॥  
  
विच्छिन्नां ताममावास्यां पश्यतश्च समागतौ।  
अन्योन्यं चन्द्रसूर्यौ तौ यदा तद्दर्श उच्यते ॥ ५६.४२ ॥  
  
द्वौ द्वौ लवावमावास्यां यः कालः पर्वसन्धिषु।  
द्वाक्षरं कुहुमात्रं तु एवं कालस्तु स स्मृतः।  
नष्टचन्द्रा प्यमावास्या मध्यसूर्येण सङ्गता ॥ ५६.४३ ॥  
  
दिवसार्द्धेन रात्र्यर्द्धं सूर्यं प्राप्य तु चन्द्रमाः.  
सूर्येण सहसा मुक्तिं गत्वा प्रातस्तनोत्सवौ ।  
द्वौ कालौ सङ्गमश्चैव मध्याह्ने निष्पतेद्रविः ॥ ५६.४४ ॥  
  
प्रतिपच्छुक्लपक्षस्य चन्द्रमाः सूर्यमण्डलात्।  
निर्मुच्यमानयोर्मध्ये तयोर्मण्डलयोस्तु वै ॥ ५६.४५ ॥  
  
स तदा ह्याहुतेः कालो दर्शस्य च वषट्क्रिया।  
एतदृतुमुखं ज्ञेयममावास्यास्य पर्वणः ॥ ५६.४६ ॥  
  
दिवा पर्वण्यमावास्यां क्षीणेन्दौ बहुले तु वै।  
तस्माद्दिवा ह्यमावास्यां गृह्यतेऽसौ दिवाकरः।  
गृह्यते वै दिवा ह्यस्मादमावास्यां दिविक्षयैः ॥ ५६.४७ ॥  
  
कलानामपि वै तासां बहुमान्याजडात्मकैः।  
तिथीनां नाम धेयानि विद्वद्भिः सञ्ज्ञितानि वै ॥ ५६.४८ ॥  
  
दर्शयेतामथान्योन्यं सूर्याचन्द्रमसावुभौ ।  
निष्क्रामत्यथ तेनैव क्रमशः सूर्यमण्डलात् ॥ ५६.४९ ॥  
  
द्विलवेन ह्यहो रात्रं भास्करं स्पृशते शशी।  
स तदा ह्याहुतेः कालो दर्शस्य च वषट्‌क्रिया ॥ ५६.५० ॥  
  
कुहेति कोकिरेनोक्तो यः कालः परिचिह्नितः।  
तत्कालसञ्ज्ञिता यस्मादमावास्या कुहुः स्मृता ॥ ५६.५१ ॥  
  
सिनीवालीप्रमाणेन क्षीणशेषो निशाकरः।  
अमावास्यां विशत्यर्कं सिनीवाली ततः स्मृता ॥ ५६.५२ ॥  
  
पर्वणः पर्वकालस्तु तुल्यो वै तु वषट्‌क्रिया।  
चन्द्रसूर्यव्यतीपाते उभे ते पूर्णिमे स्मृते ॥ ५६.५३ ॥  
  
प्रतिपत्पञ्चदश्योश्च पर्वकालो द्विमात्रकः।  
कालः कुहुसिनीवाल्योः समुद्रो द्विलवः स्मृतः ॥ ५६.५४ ॥  
  
अर्काग्निमण्डले सोमे पर्वकालः कलाश्रयः।  
एवं स शुक्रपक्षो वै रजन्याः पर्वसन्धिषु ॥ ५६.५५ ॥  
  
सम्पूर्णमण्डलः श्रीमांश्चन्द्रमा उपरज्यते।  
यस्मादाप्यायते सोमः पञ्चदश्यान्तु पूर्णिमा ॥ ५६.५६ ॥  
  
दशभिः पञ्चभिश्चैव कलाभिर्दिवसक्रमात्।  
तस्मात् कला पञ्चदशी सोमे नास्ति तु षोडशी।  
तस्मात्सोमस्य भवति पञ्चदश्यां महाक्षयः ॥ ५६.५७ ॥  
  
इत्येते पितरो देवाः सोमपाः सोमवर्द्धनाः।  
आर्त्तवा ऋतवो यस्मात्ते देवा भावयन्ति च ॥ ५६.५८ ॥  
  
अतः पितॄन् प्रवक्ष्यामि मासश्राद्धभुजस्तु ये।  
तेषां गतिञ्च सत्त्वञ्च गतिं श्राद्धस्य चैव हि ॥ ५६.५९ ॥  
  
न मृतानां गतिः शक्या विज्ञातुं पुनरागतिः।  
तपसापि प्रसिद्धेन किं पुनर्मांसचक्षुषा ॥ ५६.६० ॥  
  
श्राद्धदेवान् पिदॄनेतान् पितरो लौकिकाः स्मृताः।  
देवाः सौम्याश्च यज्वानः सर्वे चैव ह्ययोनिजाः ॥ ५६.६१ ॥  
  
देवास्ते पितरः सर्वे देवास्तान् भावयन्त्युत।  
मनुष्याः पितरश्चैव तेभ्योऽन्ये लौकिकाः स्मृताः ॥ ५६.६२ ॥  
  
पिता पितामहश्चैव तथैव प्रपितामहः।  
यज्वानो ये तु सोमे न सोमवन्तस्तु ते स्मृताः ॥ ५६.६३ ॥  
  
ये यज्वानः स्मृतास्तेषां ते वै बर्हिषदः स्मृताः।  
कर्मस्वेतेषु युक्तास्ते तृप्यन्त्यादेहसम्भवात् ॥ ५६.६४ ॥  
  
अग्निष्वात्ताः स्मृतास्तेषां होमिनो याज्ययाजिनः।  
ये वाप्याश्रमधर्मेण प्रस्थानेषु व्यवस्थिताः ॥ ५६.६५ ॥  
  
अन्ते च नैव सीदन्ति श्रद्धायुक्तेन कर्मणा।  
ब्रह्मचर्येण तपसा यज्ञेन प्रजया च वै ॥ ५६.६६ ॥  
  
श्रद्धया विद्यया चैव प्रदानेन च सप्तधा।  
कर्मस्वेतेषु ये युक्ता भवन्त्या देवपातनात् ॥ ५६.६७ ॥  
  
देवैस्तैः पितृभिः सार्द्धं सूक्ष्मकैः सोमपायकैः।  
स्वर्गता दिवि मोदन्ते पितृमन्तमुपासते ॥ ५६.६८ ॥  
  
प्रजावतां प्रशंसैव स्मृता सिद्धा क्रियावताम्।  
तेषां निवापदत्तान्नं तत्कुलीनैश्च बान्धवैः ॥ ५६.६९ ॥  
  
मासं श्राद्धभुजस्तृप्ति लभन्ते सोमलौकिकाः।  
एते मनुष्याः पितरो मासि श्राद्ध भुजस्तु ते ॥ ५६.७० ॥  
  
तेभ्योऽपरे तु ये चान्ये सङ्कीर्णाः कर्मयोनिषु।  
भ्रष्टाश्चाश्रमधर्मेभ्यः स्वधास्वाहाविवर्जिताः ॥ ५६.७१ ॥  
  
भिन्नदेहा दुरात्मनः प्रेतभूता यमक्षये।  
स्वकर्माण्येव शोचन्ति यातनास्थानमागताः ॥ ५६.७२ ॥  
  
दीर्घायुषोऽतिशुष्काश्च विवर्णाश्च विवाससः।  
क्षुत्पिपासापरीताश्च विद्रवन्ति इतस्ततः ॥ ५६.७३ ॥  
  
सरित्सरस्तडागानि वापिश्चैव जलेप्सवः।  
परान्नानि च लिप्सन्ते कम्पमानास्ततस्ततः ॥ ५६.७४ ॥  
  
स्थानेषु पाच्यमानाश्च यातायातेषु तेषु वै।  
शाल्मलौ वैतरण्याञ्च कुम्भीपाकेषु तेषु च ॥ ५६.७५ ॥  
  
करम्भवालुकायाञ्च असिपत्रवने तथा।  
शिलासम्पेषणे चैव पात्यमानाः स्वकर्मभिः ॥ ५६.७६ ॥  
  
तत्र स्थानानि तेषां वै दुःखानामप्यनाकवत्।  
तेषां लोकान्तरस्थानां विविधैर्नामगोत्रतः ॥ ५६.७७ ॥  
  
भूम्यापसव्यदर्भेषु दत्त्वा पिण्डत्रयन्तु वै।  
पति तांस्तर्पयन्ते च प्रेतस्थानेष्वधिष्ठिताः ॥ ५६.७८ ॥  
  
अप्राप्ता यातनास्थानं सृष्टा ये भुवि पञ्चधा।  
पश्चादिस्थावरान्तेषु भूतानां तेषु कर्मसु ॥ ५६.७९ ॥  
  
नानारूपासु जातीषु तिर्यग्योनिषु चातिषु।  
यदाहारा भवन्त्येते तासु तास्विह योनिषु।  
तस्मिस्तस्मिंस्तदाहारं श्राद्धदत्तोपतिष्ठति ॥ ५६.८० ॥  
  
काले न्यायागतं पात्रं विधिना प्रतिपादितम्।  
प्राप्नोत्यन्नं यथा दत्तं बन्धुर्यत्रावतिष्ठते ॥ ५६.८१ ॥  
  
यथा गोषु प्रनष्टासु वत्सो विन्दति मातरम्।  
तथा श्राद्धे तदिष्टानां मन्त्रः प्रापयते पितॄन् ॥ ५६.८२ ॥  
  
एवं ह्यविकलं श्राद्धं श्राद्धदत्तन्तु मन्त्रतः।  
सनत्कुमारः प्रोवाच पश्यन् दिव्येन चक्षुषा।  
गतागतिज्ञः प्रेतानां मन्त्रः प्रापयते पितॄन् ॥ ५६.८३ ॥  
  
बह्वीकास्वोष्मपाश्चैव दिवाकीर्त्याश्च ते स्मृताः।  
कृष्णपक्षस्त्वहस्तेषां शुक्लः स्वप्राय शर्वरी ॥ ५६.८४ ॥  
  
इत्ये ते पितरो देवा देवाश्च पितरश्च वै।  
ऋतार्त्तवा अनेके तु अन्योन्यपितरः स्मृताः ॥ ५६.८५ ॥  
  
एते तु पितरो देवा मानुषाः पितरश्च ये।  
प्रीतेषु तेषु प्रीयन्ते श्रद्धायुक्तेन कर्मणा ॥ ५६.८६ ॥  
  
इत्येवं पितरः प्रोक्ताः पिदॄणां सोमपायिनाम्।  
एतत् पितृमतत्वं हि पुराणे निश्चयो मतः ॥ ५६.८७ ॥  
  
इत्यर्कपितृ सोमानामैलस्य च समागमः।  
सुधामृतस्य चावाप्तिः पितॄणाञ्चैव तर्पणम् ॥ ५६.८८ ॥  
  
पूर्णिमावास्ययोः कालः पितॄणां स्थानमेव च।  
समासात्कीर्त्तितस्तुभ्यमेष सर्गः सनातनः ॥ ५६.८९ ॥  
  
वैश्वरूप्यन्तु सर्वस्य कथितञ्चैकदेशिकम्।  
न शक्यं परिसङ्ख्यातुं श्रद्धेयं भूतिमिच्छता ॥ ५६.९० ॥  
  
स्वायम्भुवस्य हीत्येष सर्गः क्रान्तो मयात्र वै।  
विस्तरेणानुपूर्व्या च भूयः किं वर्णयाम्यहम् ॥ ५६.९१ ॥  
  
इति श्रीमहापुराणे वायुप्रोक्ते पितृवर्णनं नाम षच्पञ्चाशोऽध्यायः ॥ ५६ ॥