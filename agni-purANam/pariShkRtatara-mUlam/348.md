---
title: ३४८

---
अग्निरुवाच  
एकाक्षराभिधानञ्च मातृकान्तं वदामि ते ।  
अ विष्णुः प्रतिषेधः स्यादा पितामहवाक्ययोः ॥ ३४८.१ ॥  
  
सीमायामथाव्ययं आ भवेत्सङ्क्रोधपीडयो ।  
इः कामे रतिलक्ष्म्योरी उः शिवे रक्षकाद्य ऊः ॥ ३४८.२ ॥  
  
ऋ शब्दे चादितौ ऋस्यात् लृ लॄ ते वै दितौ गुहे ।  
ए देवी ऐ योगिनी स्यादो ब्रह्मा औ महेश्वरः ॥ ३४८.३ ॥  
  
अङ्कामः अः प्र्सस्तः स्यात् को ब्रह्मादौ कु कुत्सिते ।  
खं शून्येन्द्रियं खङ्गो गन्धर्व्वे च विनायके ॥ ३४८.४ ॥  
  
गङ्गीते गो गायने स्याद् घो घण्टा किङ्किणीमुखे ।  
ताडने ङ्श्च विषयेस्पृहायाञ्चैव भैरवे ॥ ३४८.५ ॥  
  
चो दुर्जने निर्म्मले छश्छेदे जिर्ज्जयने तथा ।  
जं गीते ज्ञः प्रशस्ते स्याद् बले ञो गायने च टः ॥ ३४८.६ ॥  
  
ठश्चन्द्रमणअडले शून्ये शिवे चोद्‌बन्धने मतः ।  
डश्च रुद्रे ध्वनौ त्रासे ढक्कायां ढो ध्वनौ मतः ॥ ३४८.७ ॥  
  
णो निष्कर्षे निश्चये च तश्चौरे क्रोडपुच्छके ।  
भक्षणे थश्छेदने दो धारणे शोभने मतः ॥ ३४८.८ ॥  
  
धो धातरि च धूस्तूरे नो वृन्दे सुगते तथा ।  
प उपवने विख्यातः फश्च झञ्झानिले मतः ॥ ३४८.९ ॥  
  
फुः फुत्कारे निष्फले च विः पक्षी भञ्च तारके ।  
मा श्रीर्म्मानञ्च माता स्याद्यागे यो यातृवीरणे ॥ ३४८.१० ॥  
  
रो वह्नौ च लः शक्रे च लो विधातरि ईरितः ।  
विश्लेषणे वो वरुणे शयने शश्च शं सुखे ॥ ३४८.११ ॥  
  
षः श्रेष्ठे सः परोक्षे च सा लक्ष्मीः सं कचे मतः ।  
धारणे हस्तथा रुद्रे क्षः क्षत्त्त्रे चाक्षरे मतः ॥ ३४८.१२ ॥  
  
क्षो नृसिंहे हरौ तद्वत् क्षेत्रपालकयोरपि ।  
मन्त्र एकाक्षरो देवो भुक्तिमुक्तिप्रदायकः ॥ ३४८.१३ ॥  
  
हैहयशिरसे नमः सर्व्वविद्याप्रदो मनुः ।  
अकाराद्यास्तथा मन्त्रा मातृकामन्त्र उत्तमः ॥ ३४८.१४ ॥  
  
एकपद्मेऽर्चयेदेतान्नव दुर्गाश्च पूजयेत् ।  
भगवती कात्यायनी कौशिकी चाथ चण्डिका ॥ ३४८.१५ ॥  
  
प्रचण्डा सुरनायिका उग्रा पार्व्वती दुर्गया ।  
ओं चण्डिकायै विद्महे भगवत्यै धीमहि तन्नो दुर्गा प्रचोदयात् ।  
  
क्रमादि तु षडङ्गं स्याद् गणो गुरुर्गुरुः क्रमात् ॥ ३४८.१६ ॥  
अजितापराजिता चाथ जया च विजया ततः ।  
  
कात्यायनी भद्रकाली मङ्गला सिद्धिरेवती ॥ ३४८.१७ ॥  
सिद्दादिवटुकाः पूज्या हेतुकश्च कपालिकः ।  
  
एकपादो भीमरूपो दिक्पालान्मध्यतो नव ॥ ३४८.१८ ॥  
ह्रीं दुर्गे दुर्गे रक्षणि स्वाहा मन्त्रार्थसिद्धये ।  
  
गौरी पूज्या च धर्म्मद्याः स्कन्दाद्याः शक्तयो यजेत् ॥ ३४८.१९ ॥  
प्रज्ञा ज्ञाना क्रिया वाचा वागीशी ज्वालिनी तथा ।  
  
कामिनी काममाला च इन्द्राद्याः शक्तिपूजनं ॥ ३४८.२० ॥  
ओं गं स्वाहा मूलमन्त्रोऽयं गं वा गणपतये नमः ।  
  
षडङ्गो रक्तशुक्लश्च कदन्कताक्षपरशूत्कटः ॥ ३४८.२१ ॥  
समोदकोऽथ गन्धादिगन्धोल्कायेति च क्रमात् ।  
  
गजो महागणपतिर्म्महो ल्कः पूज्य एव च ॥ ३४८.२२ ॥  
कुष्माण्डाय एकदन्तत्रिपुरान्तकाय श्यामदन्तविकटहरहासाय ।  
  
लम्वनाशाननाय पद्मदंष्ट्राय मेघोल्काय धूमोल्काय ।  
वक्रतुण्डाय विघ्नेश्वराय विकटोत्कटाय गजेन्द्रगमनाय ॥ ३४८.२३ ॥  
  
वक्रतुण्डाय विघ्नेश्वराय विकटोत्कटाय गजेन्द्रगमनाय ।  
भुजगेन्द्रहाराय शशाङ्कधराय गणाधिपतये स्वाहा ॥ ३४८.२४ ॥  
  
एतैर्म्मनुभिः स्वाहान्तैः पूज्य तिलहोमादिनार्थभाक् ।  
काद्यैर्वा वीजसंयुक्तैराद्यैश्च नमोऽन्तकैः ॥ ३४८.२५ ॥  
  
मन्त्राः पृथक् पृथग्वा स्युर्द्विरेफद्विर्मुखाक्षिणः ।  
कात्यायनं स्कन्द आह यत्तद्व्याकरणं वदे ॥ ३४८.२६ ॥  
  
इत्यादिमहापुराणे आग्नेये एकाक्षराभिधानं नामाष्टचत्वारिंशदधिकत्रिशततमोऽध्यायः ॥