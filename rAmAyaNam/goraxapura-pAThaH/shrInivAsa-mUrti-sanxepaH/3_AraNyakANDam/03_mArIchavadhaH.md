+++
title = "०३ ०३ मारीचवधः"

+++


१. ततः शूर्पणखी दृष्ट्वा सहस्राणि चतुर्दश ।  
२. हतान्येकेन रामेण रक्षसां भीमकर्मणाम् ।  
३. दूषणं च खरं चैव हतं त्रिशिरसा सह ।  
४. जगाम परमोद्विग्ना लङ्कां रावणपालिताम् ॥  
५. सा ददर्श विमानाग्रे रावणं दीप्ततेजसम् ।  
६. उपोपविष्टं सचिवैः मरुद्भिरिव वासवम् ॥  
७. आसीनं सूर्यसङ्काशे काञ्चने परमासने ।  
८. रुक्मवेदिगतं प्राज्यं ज्वलन्तमिव पावकम् ।  
९. देवगन्धर्वभूतानां ऋषीणां च महात्मनाम् ।  
१०. अजेयं समरे शूरं व्यात्ताननमिवान्तकम् ।  
११. देवासुरविमर्देषु वज्राशनिकृतव्रणम् ।  
१२. विंशद्भुजं दशग्रीवं दर्शनीयपरिच्छदम् ।  
१३. विशालवक्षसं वीरं राजलक्षणशोभितम् ।  
१४. स्निग्धवैडूर्यसङ्काशं तप्तकाञ्चनकुण्डलम् ।  
१५. क्षेप्तारं पर्वतेन्द्राणां सुराणां च प्रमर्दनम् ।  
१६. उच्छेत्तारं च धर्माणां परदाराभिमर्शनम् ।  
१७. सर्वदिव्यास्त्रयोक्तारं यज्ञविघ्नकरं सदा ।  
१८. अभयं यस्य सङ्ग्रामे मृत्युतो मानुषादृते ।  
१९. कर्कशं निरनुक्रोशं प्रजानामहिते रतम् ।  
२०. अभिगम्याब्रवीत् वाक्यं राक्षसी भयविह्वला ॥  
२१. प्रमत्तः कामभोगेषु स्वैरवृत्तो निरङ्कुशः ।  
२२. समुत्पन्नं भयं घोरं बोद्धव्यं नावबुद्ध्यसे ॥  
२३. येषां चारश्च कोशश्च नयश्च जयतां वर ।  
२४. अस्वाधीना नरेन्द्राणां प्राकृतैस्ते जनैः समाः ॥  
२५. अयुक्तचारं मन्ये त्वां प्राकृतैः सचिवैर्वृतम् ।  
२६. स्वजनं तु जनस्थानं हतं यो नावबुद्ध्यसे ॥  
२७. चतुर्दशसहस्राणि रक्षसां क्रूरकर्मणाम् ।  
२८. हतान्येकेन रामेण खरश्च सहदूषणः ॥  
२९. ऋषीणामभयं दत्तं कृतक्षेमाश्च दण्डकाः ।  
३०. धर्षितं च जनस्थानं रामेणाक्लिष्टकर्मणा ॥  
३१. अप्रमत्तश्च यो राजा सर्वज्ञो विजितेन्द्रियः ।  
३२. कृतज्ञो धर्मशीलश्च स राजा तिष्ठते चिरम् ॥  
३३. नयनाभ्यां प्रसुप्तोऽपि जागर्ति नयचक्षुषा ।  
३४. व्यक्तक्रोधप्रसादश्च स राजा पूज्यते जनैः ॥  
३५. त्वं तु रावण दुर्बुद्धिः गुणैरेतैर्विवर्जितः ।  
३६. यस्य तेऽविदितश्चारै रक्षसां सुमहान् वधः ॥  
३७. इति स्वदोषान् परिकीर्तितान्स्तया  
३८. समीक्ष्य बुद्ध्या क्षणदाचरेश्वरः ।  
३९. धनेन दर्पेण बलेन चान्वितो  
४०. विचिन्तयामास चिरं स रावणः ॥  
४१. ततः शूर्पणखां क्रुद्धां ब्रुवन्तीं परुषं वचः ।  
४२. अमात्यमध्ये सङ्क्रुद्धः परिपप्रच्छ रावणः ॥  
४३. कश्च रामः कथम्वीर्यः किम्रूपः किम्पराक्रमः ।  
४४. किमर्थं दण्डकारण्यं प्रविष्टः स दुरासदम् ॥  
४५. आयुधं किञ्च रामस्य निहता येन राक्षसाः ।  
४६. खरश्च निहतः सङ्ख्ये दूषणः त्रिशिरास्तथा ॥  
४७. इत्युक्ता राक्षसेन्द्रेण राक्षसी क्रोधमूर्च्छिता ।  
४८. ततो रामं यथातत्त्वमाख्यातुमुपचक्रमे ॥  
४९. दीर्घबाहुर्विशालाक्षः चीरकृष्णाजिनाम्बरः ।  
५०. कन्दर्पसमरूपश्च रामो दशरथात्मजः ॥  
५१. शक्रचापनिभं चापं विकृश्य कनकाङ्गदम् ।  
५२. दीप्तान् क्षिपति नाराचान् सर्पानिव महाविषान् ॥  
५३. रक्षसां भीमरूपाणां सहस्राणि चतुर्दश ।  
५४. निहतानि शरैस्तीक्ष्णैः तेनैकेन पदातिना ।  
५५. अर्धाधिकमुहूर्तेन खरश्च सहदूषणः ॥  
५६. ऋषीणामभयं दत्तं कृतक्षेमाश्च दण्डकाः ॥  
५७. भ्राता चास्य महातेजा गुणतस्तुल्यविक्रमः ।  
५८. अनुरक्तश्च भक्तश्च लक्ष्मणो नाम वीर्यवान् ॥  
५९. अमर्षी दुर्जयो जेता विक्रान्तो बुद्धिमान् बली ।  
६०. रामस्य दक्षिणो बाहुः नित्यं प्राणो बहिश्चरः ॥  
६१. रामस्य तु विशालाक्षी पूर्णेन्दुसदृशानना ।  
६२. धर्मपत्नी प्रिया भर्तुः नित्यं प्रियहिते रता ।  
६३. सीता नाम वरारोहा वैदेही तनुमध्यमा ॥  
६४. नैव देवी न गन्धर्वी न यक्षी न च किन्नरी ।  
६५. नैवं रूपा मया नारी दृष्टपूर्वा महीतले ॥  
६६. यस्य सीता भवेत् भार्या यं च हृष्टा परिष्वजेत् ।  
६७. अतिजीवेत् स सर्वेषु लोकेष्वपि पुरन्दरात् ॥  
६८. सा सुशीला वपुह्श्लाघ्या रूपेणाप्रतिमा भुवि ।  
६९. तवानुरूपा भार्या स्यात् त्वं च तस्यास्तथा पतिः ॥  
७०. तां तु विस्तीर्णजघनां पीनश्रोणीपयोधराम् ।  
७१. भार्यार्थे च तवानेतुं उद्यताहं वराननाम् ॥  
७२. विरूपितास्मि क्रूरेण लक्ष्मणेन महाभुज ॥  
७३. तां तु दृष्ट्वाद्य वैदेहीं पूर्णचन्द्रनिभाननाम् ।  
७४. मन्मथस्य शराणां वै त्वं विधाता भविष्यसि ॥  
७५. यदि तस्यामभिप्रायो भार्यार्थे तव जायते ।  
७६. विज्ञायेहात्मशक्तिं च ह्रियतामबला बलात् ॥  
७७. कुरु प्रियं तथा तेषां रक्षसां राक्षसेश्वर ।  
७८. वधात्तस्य नृशम्सस्य रामस्याश्रमवासिनः ॥  
७९. तं शरैर्निशितैर्हत्वा लक्ष्मणं च महारथम् ।  
८०. हतनाथां सुखं सीतां यथावदुपभोक्ष्यसि ॥  
८१. रोचते यदि ते वाक्यं ममैतद्राक्षसेश्वर ।  
८२. क्रियतां निर्विशङ्केन वचनं मम रावण ॥  
८३. ततः शूर्पणखावाक्यं तच्छ्रुत्वा रोमहर्षणम् ।  
८४. सचिवानभ्यनुज्ञाय कार्य्यं बुद्ध्वा जगाम सः ॥  
८५. तत्कार्यमनुगम्याथ यथावदुपलभ्य च ।  
८६. दोषाणां च गुणानां च सम्प्रधार्य बलाबलम् ।  
८७. इतिकर्तव्यमित्येव कृत्वा निश्चयमात्मनः ।  
८८. काञ्चनं रथमास्थाय कामगं रत्नभूषितम् ।  
८९. मेघप्रतिमनादेन स तेन धनदानुजः ।  
९०. राक्षसाधिपतिः श्रीमान् ययौ नदनदीपतिम् ॥  
९१. स मारीचाश्रमं प्राप्य ताटकेयमुपागमत् ।  
९२. मारीचेनार्चितो राजा भक्ष्यभोज्यैरमानुषैः ।  
९३. तं स्वयं पूजयित्वा तु आसनेनोदकेनच ।  
९४. अर्थोपहितया वाचा मारीचो वाक्यमब्रवीत् ॥  
९५. कच्चित् सुकुशलं राजन् लोकानां राक्षसेश्वर ।  
९६. आशङ्के नाथ जाने त्वं यतस्तूर्णमिहागतः ॥  
९७. एवमुक्तो महातेजा मारीचेन स रावणः ।  
९८. तं तु पश्चादिदं वाक्यमब्रवीत् वाक्यकोविदः ॥  
९९. मारीच श्रूयतां तात वचनं मम भाषतः ।  
१००. आर्तोऽस्मि मम चार्तस्य भवान् हि परमा गतिः ॥  
१०१. आरक्षो मे हतस्तात रामेणाक्लिष्टकर्मणा ।  
१०२. जनस्थानमवध्यं तत् सर्वं युधि निपातितम् ॥  
१०३. चतुर्दशसहस्राणि रक्षसामुग्रतेजसाम् ।  
१०४. निहतानि शरैस्तीक्ष्णैः मानुषेण पदातिना ॥  
१०५. खरश्च निहतः सङ्ख्ये दूषणश्च निपातितः ।  
१०६. हतश्च त्रिशिराश्चापि निर्भयाः दण्डकाः कृताः ॥  
१०७. पित्रा निरस्तः क्रुद्धेन सभार्यः क्षीणजीवितः ।  
१०८. स हन्ता तस्य सैन्यस्य रामः क्षत्रियपाम्सनः ॥  
१०९. दुह्शीलः कर्कशस्तीक्ष्णो मूर्खो लुब्धोऽजितेन्द्रियः ।  
११०. त्यक्तधर्मो ह्यधर्मात्मा भूतानामहिते रतः ॥  
१११. येन वैरं विनारण्ये सत्त्वमाश्रित्य केवलम् ।  
११२. कर्णनासापहरणात् भगिनी मे विरूपिता ॥  
११३. तस्य भार्यां जनस्थानात् सीतां सुरसुतोपमाम् ।  
११४. आनयिष्यामि विक्रम्य सहायस्तत्र मे भव ॥  
११५. त्वया ह्यहं सहायेन पार्श्वस्थेन महाबल ।  
११६. भ्रातृभिश्च सुरान् युद्धे समग्रान् नाभिचिन्तये ॥  
११७. उपायज्ञो महान् शूरः सर्वमायाविशारदः ।  
११८. वीर्ये युद्धे च दर्पे च नह्यस्ति सदृशस्तव ॥  
११९. तस्य रामकथां श्रुत्वा मारीचस्य महात्मनः ।  
१२०. शुष्कं समभवत् वक्त्रं परित्रस्तो बभूव ह ॥  
१२१. ओष्ठौ परिलिहन् शुष्कौ नेत्रैरनिमिशैरिव ।  
१२२. मृतभूत इवार्तस्तु रावणं समुदैक्षत ॥  
१२३. स रावणं त्रस्तविषण्णचेता  
१२४. महावने रामपराक्रमज्ञः ।  
१२५. कृताञ्जलिस्तत्त्वमुवाच वाक्यम्  
१२६. हितं च तस्मै हितमात्मनश्च ॥  
१२७. सुलभाः पुरुषा राजन् सततं प्रियवादिनः ।  
१२८. अप्रियस्य च पथ्यस्य वक्ता श्रोता च दुर्लभः ॥  
१२९. आख्याता केन सीता सा मित्ररूपेण शत्रुणा ।  
१३०. त्वया राक्षसशार्दूल को न नन्दति निन्दितः ॥  
१३१. अपि स्वस्ति भवेत् तात सर्वेषां भुवि रक्षसाम् ।  
१३२. अपि रामो न सङ्क्रुद्धो कुर्याल्लोकमराक्षसम् ॥  
१३३. अपि ते जीवितान्ताय नोत्पन्ना जनकात्मजा ।  
१३४. अपि सीतानिमित्तं च न भवेद् व्यसनं मम ॥  
१३५. अपि त्वामीश्वरं प्राप्य कामवृत्तं निरङ्कुशम् ।  
१३६. न विनश्येत् पुरी लङ्का त्वया सह सराक्षसा ॥  
१३७. त्वद्विधः कामवृत्तो हि दुह्शीलः पापमन्त्रितः ।  
१३८. आत्मानं स्वजनं राष्‍ट्रं स राजा हन्ति दुर्मतिः ॥  
१३९. रामो विग्रहवान् धर्मः साधुः सत्यपराक्रमः ।  
१४०. राजा सर्वस्य लोकस्य देवानां मघवानिव ॥  
१४१. कथं त्वं तस्य वैदेहीं रक्षितां स्वेन तेजसा ।  
१४२. इच्छसि प्रसभं हर्तुं प्रभामिव विवस्वतः ॥  
१४३. कदाचिदप्यहं वीर्यात् पर्यटन् पृथिवीमिमाम् ।  
१४४. व्यचरन् दण्डकारण्ये ऋषिमाम्सानि भक्षयन् ।  
१४५. (विश्वामित्राश्रमे) वेदिमभ्यधावं कृतत्वरः ॥  
१४६. अजातव्यञ्जनः श्रीमान् पद्मपत्रनिभेक्षणः ।  
१४७. एकवस्त्रधरो धन्वी शिखी कनकमालया ।  
१४८. अदृश्यत ततो रामो बालचन्द्र इवोदितः ॥  
१४९. मां तु दृष्ट्वा धनुः सज्यं असम्भ्रान्तश्चकार सः ।

॥  
१५०. तेन मुक्तस्ततो बाणः शितः शत्रुनिबर्हणः ॥  
१५१. तेनाहं त्वाहतः क्षिप्तः समुद्रे शतयोजने ।  
१५२. प्राप्य सञ्ज्ञां चिरात्तात लङ्कां प्रति गतः पुरीम् ॥  
१५३. एवमस्मि तदा मुक्तः (तन्निबोध निशाचर) ।  
१५४. अकृतास्त्रेण बालेन रामेणाक्लिष्टकर्मणा ॥  
१५५. वृक्षे वृक्षे च पश्यामि चीरकृष्णाजिनाम्बरम् ।  
१५६. गृहीतधनुषं रामं पाशहस्तमिवान्तकम् ॥  
१५७. अपि रामसहस्राणि भीतः पश्यामि रावण ।  
१५८. रामभूतमिदं सर्वमरण्यं प्रतिभाति मे ॥  
१५९. रकारादीनि नामानि रामत्रस्तस्य रावण ।  
१६०. रत्नानि च रथाश्चैव त्रासं सञ्जनयन्ति मे ॥  
१६१. अहं तस्य प्रभावज्ञो न युद्धं तेन ते क्षमम् ॥  
१६२. बहवः साधवो लोके युक्ता धर्ममनुष्ठिताः ।  
१६३. परेषामपराधेन विनष्टाः सपरिच्छदाः ॥  
१६४. सोऽहं तवापराधेन विनश्येयं निशाचर ।  
१६५. कुरु यत्ते क्षमं तत्वमहं त्वां नानुयामि ह ॥  
१६६. तन्मया वार्यमाणस्त्वं यदि रामेण विग्रहम् ।  
१६७. करिष्यस्यापदं घोरां क्षिप्रं प्राप्स्यसि रावण ॥  
१६८. जीवितं च सुखं चैव राज्यं चैव सुदुर्लभम् ।  
१६९. यदीच्छसि चिरं भोक्तुं मा कृथा रामविप्रियम् ॥  
१७०. दोषाणां च गुणानां च सम्प्रधार्य बलाबलम् ।  
१७१. आत्मनश्च बलं ज्ञात्वा राघवस्य च तत्त्वतः ।  
१७२. हिताहितं विनिश्चित्य क्षमं त्वं कर्तुमर्हसि ॥  
१७३. मारीचेन तु तद्वाक्यं क्षमं युक्तं निशाचरः ।  
१७४. उक्तो न प्रतिजग्राह मर्तुकाम इवौषधम् ॥  
१७५. तं पथ्यहितवक्तारं मारीचं राक्षसाधिपः ।  
१७६. अब्रवीत् परुषं वाक्यमयुक्तं कालचोदितः ॥  
१७७. सम्पृष्टेन तु वक्तव्यं सचिवेन विपश्चिता ।  
१७८. उद्यताञ्जलिना राज्ञे य इच्छेद् भूतिमात्मनः ॥  
१७९. वाक्यमप्रतिकूलं तु मृदुपूर्वं हितं शुभम् ।  
१८०. उपचारेण युक्तं च वक्तव्यं वसुधाधिपः ॥  
१८१. त्वं तु धर्ममविज्ञाय केवलं मोहमास्थितः ।  
१८२. अभ्यागतं मां दौरात्म्यात् परुषं वक्तुमिच्छसि ॥  
१८३. गुणदोषौ न पृच्छामि क्षमं चात्मनि राक्षस ।  
१८४. मयोक्तं तव चैतावत् सम्प्रत्यमितविक्रम ॥  
१८५. सौवर्णस्त्वं मृगो भूत्वा चित्रो रजतबिन्दुभिः ।  
१८६. आश्रमे तस्य रामस्य सीतायाः प्रमुखे चर ॥  
१८७. त्वां तु मायामृगं दृष्ट्वा काञ्चनं जातविस्मया ।  
१८८. आनयैनमिति क्षिप्रं रामं वक्ष्यति मैथिली ॥  
१८९. अपक्रान्ते तु काकुत्स्थे दूरं यात्वा व्युदाहर ।  
१९०. हा सीते लक्ष्मणेत्येवं रामवाक्यानुरूपकम् ॥  
१९१. तच्छ्रुत्वा रामपदवीं सीतया च प्रचोदितः ।  
१९२. अनुगच्छति सम्भ्रान्तः सौमित्रिरपि सौहृदात् ॥  
१९३. अपक्रान्ते च काकुत्स्थे लक्ष्मणे च यथासुखम् ।  
१९४. आनयिष्यामि वैदेहीं सहस्राक्षः शचीमिव ॥  
१९५. एवं कृत्वा त्विदं कार्यं यथेष्टं गच्छ राक्षस ।  
१९६. राज्यस्यार्धं प्रयच्छामि मारीच तव सुव्रत ॥  
१९७. न चेत् करोषि मारीच हन्मि त्वामहमद्य वै ।  
१९८. एतत् कार्यमवश्यं मे बलादपि करिष्यसि ॥  
१९९. राज्ञो हि प्रतिकूलस्थो न जातु सुखमेधते ॥  
२००. आज्ञप्तोऽराजवद् वाक्यं प्रतिकूलं निशाचरः ।  
२०१. अब्रवीत् परुषं वाक्यं मारीचो राक्षसाधिपम् ॥  
२०२. केनेदमुपदिष्टं ते क्षुद्रेणाहितवादिना ।  
२०३. यस्त्वामिच्छन्ति नश्यन्तं स्वकृतेन निशाचर ॥  
२०४. वध्याः खलु न हन्यन्ते सचिवास्तव रावण ।  
२०५. ये त्वामुत्पथमारूढं न निगृह्णन्ति सर्वशः ॥  
२०६. अमात्यैः कामवृत्तो हि राजा कापथमाश्रितः ।  
२०७. निग्राह्यः सर्वथा सद्भिः न निग्राह्यो निगृह्यसे ॥  
२०८. राजमूलो हि धर्मश्च जयश्च जयतां वर ।  
२०९. तस्मात् सर्वास्ववस्थासु रक्षितव्या नराधिपाः ॥  
२१०. अवश्यं विनशिष्यन्ति सर्वे रावण राक्षसाः ।  
२११. येषां त्वं कर्कशो राजा दुर्बुद्धिरजितेन्द्रियः ॥  
२१२. तदिदं काकतालीयं घोरमापादितं मया ।  
२१३. मां निहत्य तु रामश्च न चिरात् त्वां वधिष्यति ॥  
२१४. अनेन कृतकृत्योऽस्मि म्रिये यदरिणा हतः ।  
२१५. दर्शनादेव रामस्य हतं मामुपधारय ॥  
२१६. आनयिष्यसि चेत् सीतामाश्रमात् सहितो मया ।  
२१७. नैव त्वमसि नाहं च नैव लङ्का न राक्षसाः ॥  
२१८. निवार्यमाणस्तु मया हितैषिणा  
२१९. न मृष्यसे वाक्यमिदं निशाचर ।  
२२०. परेतकल्पा हि गतायुषो नरा  
२२१. हितं न गृह्णन्ति सुहृद्भिरीरितम् ॥  
२२२. एवमुक्त्वा तु वचनं मारीचो रावणं ततः ।  
२२३. गच्छावेत्यब्रवीद्दीनो भयाद् रात्रिञ्चरप्रभोः ॥  
२२४. न हि रामं पराक्रम्य जीवन् प्रतिनिवर्तते ।  
२२५. किन्नु शक्यं मया कर्तुमेवं त्वयि दुरात्मनि ।  
२२६. एष गछाम्यहं तात स्वस्ति तेऽस्तु निशाचर ॥  
२२७. प्रहृष्टस्त्वभवत् तेन वचनेन स रावणः ।  
२२८. परिष्वज्य सुसम्हृष्टमिदं वचनमब्रवीत् ॥  
२२९. एतत् शौण्डीर्ययुक्तं ते मच्छन्दादिव भाषितम् ।  
२३०. इदानीमसि मारीचः पूर्वमन्यो निशाचरः ॥  
२३१. ततो रावणमारीचौ विमानमिव तं रथम् ।  
२३२. आरुह्य ययतुः शीघ्रं तस्मादाश्रममण्डलात् ॥  
२३३. तथैव तत्र पश्यन्तौ पत्तनानि वनानि च ।  
२३४. गिरीन्श्च सरितः सर्वा राष्‍ट्राणि नगराणि च ॥  
२३५. समेत्य दण्डकारण्यं राघवस्याश्रमं ततः ।  
२३६. ददर्श सह मारीचो रावणो राक्षसाधिपः ॥  
२३७. अवतीर्य रथात् तस्मात् मारीचो राक्षसस्तदा ।  
२३८. (भव्यम्) रूपं समास्थाय महदद्भुतदर्शनम् ।  
२३९. मणिप्रवरशृङ्गाग्रः सितासितमुखाकृतिः ।  
२४०. किञ्चिदभ्युन्नतग्रीवः इन्द्रनीलदलाधरः ।  
२४१. विचरन् गच्छते तस्मात् शाद्वलानि समन्ततः ॥  
२४२. रूप्यैर्बिन्दुशतैश्चित्रो भूत्वा स प्रियदर्शनः ।  
२४३. विटपीनां किसलयान् भङ्क्त्वादन् विचचार ह ॥  
२४४. सीतादर्शनमाकाङ्क्षन् राक्षसो मृगतां गतः ।  
२४५. परिभ्रमति चित्राणि मण्डलानि विनिष्पतन् ॥  
२४६. समुद्वीक्ष्य च तं सर्वे मृगा ह्यन्ये वनेचराः ।  
२४७. उपागम्य समाघ्राय विद्रवन्ति दिशो दश ॥  
२४८. राक्षसः सोऽपि तान्वन्यान् मृगान् मृगवधे रतः ।  
२४९. प्रच्छादनार्थं भावस्य न भक्षयति सम्स्पृशन् ॥  
२५०. तस्मिन्नेव ततः काले वैदेही शुभलोचना ।  
२५१. कुसुमापचयव्यग्रा पादपानभ्यवर्तत ॥  
२५२. कर्णिकारानशोकान् च चूतान्श्च मदिरेक्षणा ।  
२५३. कुसुमान्यपचिन्वन्ती चचार रुचिरानना ॥  
२५४. अनर्हारण्यवासस्य सा तं रत्नमयं मृगम् ।  
२५५. मुक्तामणिविचित्राङ्गं ददर्श परमाङ्गना ॥  
२५६. सा तं रुचिरदन्तोष्ठी रूप्यधातुतनूरुहम् ।  
२५७. विस्मयोत्फुल्लनयना सस्नेहं समुदैक्षत ॥  
२५८. स च तां रामदयितां पश्यन् मायामयो मृगः ।  
२५९. विचचार पुनश्चित्रं दीपयन्निव तद्वनम् ॥  
२६०. सा तं सम्प्रेक्ष्य सुश्रोणी कुसुमान्यपचिन्वती ।  
२६१. हैमराजतवर्णाभ्यां पार्श्वाभ्यामुपशोभितम् ।  
२६२. भर्तारमभिचक्रन्द लक्ष्मणं चापि सायुधम् ॥  
२६३. तथाहूतौ नरव्याघ्रौ वैदेह्या रामलक्ष्मणौ ।  
२६४. वीक्षमाणौ तु तं देशं तदा ददृशतुर्मृगम् ॥  
२६५. शङ्कमानस्तु तं दृष्ट्वा लक्ष्मणो राममब्रवीत् ।  
२६६. मृगो ह्येवम्विधो रत्नविचित्रो नास्ति राघव ।  
२६७. जगत्यां जगतीनाथ मायैषा हि न संशयः ॥  
२६८. एवं ब्रुवाणं काकुत्स्थं प्रतिवार्य शुचिस्मिता ।  
२६९. उवाच सीता सम्हृष्टा चर्मणा हृतचेतना ॥  
२७०. आर्यपुत्राभिरामोऽसौ मृगो हरति मे मनः ।  
२७१. आनयैनं महाबाहो क्रीडार्थं नो भविष्यति ॥  
२७२. अहो रूपमहो लक्ष्मीः स्वरसम्पच्च शोभना ।  
२७३. मृगोऽद्भुतो विचित्राङ्गो हृदयं हरतीव मे ॥  
२७४. यदि ग्रहणमभ्येति जीवन्नेव मृगस्तव ।  
२७५. समाप्तवनवासानां राज्यस्थानां च नः पुनः ।  
२७६. अन्तह्पुरविभूषार्थो मृग एष भविष्यति ॥  
२७७. भरतस्यार्यपुत्रस्य श्वश्रूणां मम च प्रभो ।  
२७८. मृगरूपमिदं व्यक्तं विस्मयं जनयिष्यति ॥  
२७९. जीवन्न यदि तेऽभ्येति ग्रहणं मृगसत्तमः ।  
२८०. अजिनं नरशार्दूल रुचिरं मे भविष्यति ॥  
२८१. तेन काञ्चनरोंणा तु मणिप्रवरशृङ्गिणा ।  
२८२. तारुणादित्यवर्णेन नक्षत्रपथवर्चसा ।  
२८३. बभूव राघवस्यापि मनो विस्मयमागतम् ॥  
२८४. लोभितस्तेन रूपेण सीतया च प्रचोदितः ।  
२८५. उवाच राघवो हृष्टो भ्रातरं लक्षणं वचः ॥  
२८६. न वने नन्दनोद्देशे न चैत्ररथसम्श्रये ।  
२८७. कुतः पृथिव्यां सौमित्रे योऽस्य कश्चित् समो मृगः ॥  
२८८. प्रतिलोमानुलोमाश्च रुचिरा रोमराजयः ।  
२८९. शोभन्ते मृगमाश्रित्य चित्राः कनकबिन्दुभिः ॥  
२९०. पश्यास्य जृम्भमाणस्य दीप्तामग्निशिखोपमाम् ।  
२९१. जिह्वां मुखात् निस्सरन्तीं मेघादिव शतह्रदाम् ॥  
२९२. एतस्य मृगरत्नस्य परार्घ्ये काञ्चनत्वचि ।  
२९३. उपवेक्ष्यति वैदेही मया सह सुमध्यमा ॥  
२९४. यदि वायं तथा यन्मां भवेद् वदसि लक्ष्मण ।  
२९५. मायैषा राक्षसस्येति कर्तव्योऽस्य वधो मया ॥  
२९६. इह त्वं भव सन्नद्धो यन्त्रितो रक्ष मैथिलीम् ।  
२९७. अहमेनं वधिष्यामि ग्रहीष्याम्यपि वा मृगम् ॥  
२९८. यावद् गच्छामि सौमित्रे मृगमानयितुं द्रुतम् ।  
२९९. अप्रमत्तेन ते भाव्यमाश्रमस्थेन सीतया ॥  
३००. तथा तु तं समादिश्य भ्रातरं रघुनन्दनः ।  
३०१. बद्धासिर्धनुरादाय प्रदुद्राव यतो मृगः ॥  
३०२. तं स्म पश्यति रूपेण द्योतमानमिवाग्रतः ।  
३०३. अवेक्ष्यावेक्ष्य धावन्तं धनुष्पाणिं महावने ॥  
३०४. दृश्यमानमदृश्यं च वनोद्देषेषु केषुचित् ।  
३०५. छिन्नाभ्रैरिव सम्वीतं शारदं चन्द्रमण्डलम् ॥  
३०६. मुहूर्तादेव ददृशे मुहुर्दूरात् प्रकाशते ।  
३०७. दर्शनादर्शनादेवं सोऽपाकर्षत राघवम् ।  
३०८. सुदूरमाश्रमस्यास्य मारीचो मृगतां गतः ॥  
३०९. आसीत् क्रुद्धस्तु काकुत्स्थो विवशस्तेन मोहितः ।  
३१०. अथावतस्थे सम्भ्रान्तः छायामाश्रित्य शाद्वले ॥  
३११. स तमुन्मादयामास मृगरूपो निशाचरः ।  
३१२. मृगैः परिवृतो वन्यैरदूरात् प्रत्यदृश्यत ॥  
३१३. ग्रहीतुकामं दृष्ट्वैनं पुनरेवाभ्यधावत ॥  
३१४. दृष्ट्वा रामो महातेजास्तं हन्तुं कृतनिश्चयः ।  
३१५. सूर्यरश्मिप्रतीकाशं ज्वलन्तमरिमर्दनः ।  
३१६. सन्धाय सुदृढे चापे विकृश्य बलवद् बली ।  
३१७. मुमोच ज्वलितं दीप्तमस्त्रं ब्रह्मविनिर्मितम् ॥  
३१८. शरीरं मृगरूपस्य विनिर्भिद्य शरोत्तमः ।  
३१९. मारीचस्यैव हृदयं बिभेदाशनिसन्निभः ॥  
३२०. तालमात्रमथोत्प्लुत्य न्यपतत् स शरातुरः ।  
३२१. विनदन् भैरवं नादं धरण्यामल्पजीवितः ॥  
३२२. स प्राप्तकालमाज्ञाय चकार च ततः स्वनम् ।  
३२३. सदृशं राघवस्यैव हा सीते लक्ष्मणेति च ॥  
३२४. तेन मर्मणि निर्विद्धः शरेणानुपमेन च ।  
३२५. मृगरूपं तु तत्त्यक्त्वा राक्षसं रूपमात्मनः ।  
३२६. चक्रे स सुमहाकायो मारीचो जीवितं त्यजन् ॥  
३२७. तं दृष्ट्वा पतितं भूमौ राक्षसं घोरदर्शनम् ।  
३२८. रामो रुधिरसिक्ताङ्गं वेष्टमानं महीतले ।  
३२९. जगाम मनसा सीतां लक्ष्मणस्य वचः स्मरन् ॥  
३३०. हा सीते लक्ष्मणेत्येवं श्रुत्वा सीता कथं भवेत् ।  
३३१. लक्ष्मणश्च महाबाहुः कामवस्थां गमिष्यति ।  
३३२. इति रामं भयं तीव्रमाविवेश विषादजम् ॥  
३३३. त्वरमाणो जनस्थानं ससाराभिमुखस्तदा ॥  
३३४. आर्तस्वरं तु तं भर्तुः विज्ञाय सदृशं वने ।  
३३५. उवाच लक्ष्मणं सीता गच्छ जानीहि राघवम् ॥  
३३६. न हि मे हृदयं स्थाने जीवितं वावतिष्ठति ।  
३३७. क्रोशतः परमार्तस्य श्रुतः शब्दो मया भृशम् ॥  
३३८. आक्रन्दमानं तु वने भ्रातरं त्रातुमर्हसि ।  
३३९. तं क्षिप्रमभिधाव त्वं भ्रातरं शरणैषिणम् ॥  
३४०. रामं विना क्षणमपि नहि जीवामि भूतले ॥  
३४१. न जगाम तथोक्तस्तु भ्रातुराज्ञाय शासनम् ।  
३४२. अब्रवील्लक्षमणस्त्रस्तां सीतां मृगवधूमिव ॥  
३४३. पन्नगासुरगन्धर्वदेवमानुषराक्षसैः ।  
३४४. अशक्यस्तव वैदेहि भर्ता जेतुं न संशयः ॥  
३४५. हृदयं निर्वृतं तेऽस्तु सन्तापस्त्यज्यतामयम् ।  
३४६. आगमिष्यति ते भर्ता शीघ्रं हत्वा मृगोत्तमम् ॥  
३४७. कृतवैराश्च वैदेहि वयमेतैः निशाचरैः ।  
३४८. खरस्य निधनादेव जनस्थानवधं प्रति ॥  
३४९. राक्षसा विविधा वाचो विसृजन्ति महावने ।  
३५०. हिम्साविहारा वैदेहि न चिन्तयितुमर्हसि ॥  
३५१. न्यासभूतासि वैदेहि न्यस्ता मयि महात्मना ।  
३५२. रामेण त्वं वरारोहे न त्वां त्यक्तुमिहोत्सहे ॥  
३५३. लक्ष्मणेनैवमुक्ता सा क्रुद्धा सम्रक्तलोचना ।  
३५४. अब्रवीत् परुषं वाक्यं लक्ष्मणं सत्यवादिनम् ॥  
३५५. सौमित्रे मित्ररूपेण भ्रातुस्त्वमसि शत्रुवत् ।  
३५६. यस्त्वमस्यामवस्थायां भ्रातरं नाभिपत्स्यसे ॥  
३५७. इच्छसि त्वं विनश्यन्तं रामं लक्ष्मण मत्कृते ।  
३५८. लोभान्मम कृते नूनं नानुगच्छसि राघवम् ॥  
३५९. गोदावरीं प्रवेक्ष्यामि विना रामेण लक्ष्मण ।  
३६०. पिबाम्यहं विषं तीक्ष्णं प्रवेक्ष्यामि हुताशनम् ॥  
३६१. न त्वहं राघवादन्यं पदापि पुरुषं स्पृशे ॥  
३६२. इति लक्ष्मणमाक्रुश्य सीता दुःखसमन्विता ।  
३६३. पाणिभ्यां रुदती दुःखात् उदरं प्रजघान ह ॥  
३६४. इत्युक्तः परुषं वाक्यं सीतया रोमहर्षणम् ।  
३६५. अब्रवीलक्ष्मणः सीतां प्राञ्जलिर्विजितेन्द्रियः ॥  
३६६. उत्तरं नोत्सहे वक्तुं दैवतं भवती मम ।  
३६७. वाक्यमप्रतिरूपं तु न चित्रं स्त्रीषु मैथिली ॥  
३६८. न सहे हीदृशं वाक्यं वैदेहि जनकात्मजे ।  
३६९. श्रोत्रयोरुभयोर्मेऽद्य तप्तनाराचसन्निभम् ॥  
३७०. उपशृण्वन्तु मे सर्वे साक्षिभूता वनेचराः ।  
३७१. न्यायवादी यथान्यायमुक्तोऽहं परुषं त्वया ॥  
३७२. गमिष्ये यत्र काकुत्स्थः स्वस्ति तेऽस्तु वरानने ।  
३७३. रक्षन्तु त्वां विशालाक्षि समग्रा वनदेवताः ॥  
३७४. ततस्तु सीतामभिवाद्य लक्ष्मणह्  
३७५. कृताञ्जलिः किञ्चिदभिप्रणम्य च ।  
३७६. अन्वीक्षमाणो बहुशश्च मैथिलीम्  
३७७. जगाम रामस्य समीपमात्मवान् ॥


