+++
title = "००४ लङ्कापुरीप्रवेशः"
title_english = "004 Hanuma enters the city of Lanka"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-004-Hanuma_enters_the_city_of_Lanka.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/01-lankA-praveshaH/004_lankApurIpraveshaH.md">
<details><summary><h3>IITK ...{Loading}...</h3></summary>

Hanuman witnesses Ravana's strength at Lanka.



#### श्लोकः
##### मूलम्
स निर्जित्य पुरीं श्रेष्ठां लङ्कां तां कामरूपिणीम्।  
विक्रमेण महातेजा हनुमान् कपिसत्तमः॥5.4.1॥  
अद्वारेण च महाबाहुः प्राकारमभिपुप्लुवे।

##### शब्दार्थः
कपिसत्तमः monkey chief, महातेजाः mighty, महाबाहुः of strong shoulders, सः हनुमान् that Hanuman, कामरूपिणीम् who can assume any form at free will, श्रेष्ठाम् excellent, तां लङ्काम् that deity of Lanka, विक्रमेण by his prowess, निर्जित्य having won, अद्वारेण by the rear entrance, प्राकारम् boundary, अभिपुप्लुवे leapt over.

##### आङ्ग्लानुवादः
Hanuman, the strongshouldered, mighty monkey chief having defeated the (presiding) deity of Lanka who could assume any form at her will, leaped over the boundary wall of the rear entrance of the excellent city by his prowess.



#### श्लोकः
##### मूलम्
प्रविश्य नगरीं लङ्कां कपिराजहितंकरः॥5.4.2॥  
चक्रेऽथ पादं सव्यं च शत्रूणां स तु मूर्धनि।

##### शब्दार्थः
कपिराजहितंकरः one who wishes the welfare of the king of monkeys, सः he, लङ्कां नगरीम् Lanka city, प्रविश्य entered, अथ then, शत्रूणाम् of enemy, मूर्धनि forehead, सव्यं पादम् left foot, चक्रे placed.

##### आङ्ग्लानुवादः
Hanuman, a devotee of the king of monkeys entered the city of Lanka placing his left foot first on the forehead of the city and proceeded (by tradition one enters the enemy's dwelling by placing the left foot first to cause defeat of the enemy).



#### श्लोकः
##### मूलम्
प्रविष्टः सत्त्वसम्पन्नो निशायां मारुतात्मजः॥5.4.3॥  
स महापथमास्थाय मुक्तापुष्पविराजितम्।  
ततस्तु तां पुरीं लङ्कां रम्यामभिययौ कपिः॥5.4.4॥

##### शब्दार्थः
सत्त्वसम्पन्नः endowed with great strength, सः मारुतात्मजः that son of the Windgod, निशायाम् at night, मुक्तापुष्पविराजितम् set with flowers of pearls, महापथम् highway, आस्थाय having made way, प्रविष्टः entered, ततः then, कपिः monkey, ताम् that, रम्याम् enchanting, लङ्कां पुरीम् Lanka city, अभिययौ went.

##### आङ्ग्लानुवादः
The son of the Windgod, endowed with great strength, entered the enchanting Lanka and walked along the highway set with flowers of pearls.



#### श्लोकः
##### मूलम्
हसितोत्कृष्टनिनदैस्तूर्यघोषपुरस्सरैः।  
वज्रांकुशनिकाशैश्च वज्रजालविभूषितैः॥5.4.5॥  
गृहमेघैः पुरी रम्या बभासे द्यौरिवाम्बुदैः।

##### शब्दार्थः
हसितोत्कृष्टनिनदैः filled with sounds of laughter, तूर्यघोषपुरः सरैः reverberating with sounds of musical instruments, वज्रांकुशनिकाशैश्च by those comparable to the goads of diamonds, वज्रजालविभूषितैः adorned with diamond lattices, गृहमेघैः  the houses like clouds, रम्या beautiful, पुरी city, अम्बुदैः with clouds, द्यौरिव like the sky, बभासे was shining.

##### आङ्ग्लानुवादः
The houses reverberating with sounds of laughter and of musical instruments, decorated with lattice windows of diamonds resembled the sky shining with clouds with a goad made of diamond (thunderbolt of Indra).



#### श्लोकः
##### मूलम्
प्रजज्वाल ततो लङ्का रक्षोगणगृहैः शुभैः॥5.4.6॥  
सिताभ्रसदृशैश्चित्रैः पद्मस्वस्तिकसंस्थितैः।  
वर्धमानगृहैश्चापि सर्वतः सुविभूषिता॥5.4.7॥

##### शब्दार्थः
ततः then, सिताभ्रसदृशैः resembling white clouds, चित्रैः with paintings, पद्मस्वस्तिकसंस्थितैः  with lotus, swastika marks engraved, शुभैः by auspicious ones, रक्षोगणगृहैः by the houses of demons, वर्धमानगृहैश्चापि by auspicious houses, सर्वतः all over, सुविभूषिता very well decorated, प्रजज्वाल glittering.

##### आङ्ग्लानुवादः
The city of Lanka appeared radiant with its tall mansions resembling white clouds. The  mansions had auspicious marks of lotus and swastika engraved on them and were opening in the direction of the south.



#### श्लोकः
##### मूलम्
तां चित्रमाल्याभरणां कपिराजहितङ्करः।  
राघवार्थं चरन् श्रीमान् ददर्श च ननन्द च॥5.4.8॥

##### शब्दार्थः
कपिराजहितङ्करः the wellwisher of the vanara king (Sugriva), श्रीमान् prosperous, राघवार्थम् for Raghava, चरन् looked around, चित्रमाल्याभरणाम् with colourful garland, ताम् that city, ददर्श saw, च and, ननन्द च felt glad.

##### आङ्ग्लानुवादः
Glorious Hanuman, wellwisher of Sugriva, king of vanaras, looked around the city, decorated with colourful garlands. Surveying it for the cause of Raghava, he was greatly delighted.



#### श्लोकः
##### मूलम्
भवनाद्भवनं गच्छन् ददर्श पवनात्मजः।  
विविधाकृतिरूपाणि भवनानि ततस्ततः॥5.4.9॥

##### शब्दार्थः
भवनात् from one building, भवनम् to another building, गच्छन्  going, पवनात्मजः Hanuman, ततस्ततः here and there, विविधाकृतिरूपाणि different kinds of structures, भवनानि buildings, ददर्श saw.

##### आङ्ग्लानुवादः
Going from one building to another, Hanuman saw mansions of different kinds  structures.



#### श्लोकः
##### मूलम्
शुश्राव मधुरं गीतं त्रिस्थानस्वरभूषितम्।  
स्त्रीणां मदसमृद्धानां दिवि चाप्सरसामिव॥5.4.10॥

##### शब्दार्थः
दिवि in heaven, अप्सरसामिव just like apsaras, मदसमृद्धानाम् of intoxicated ones, स्त्रीणाम् of women, त्रिस्थान from the three levels namely chest, neck, head  and three pitches known as Mandra, Madhya and Tara, स्वरभूषितम् decorated with swara (musical voice),  
मधुरम् melodious, गीतम् song, शुश्राव heard.

##### आङ्ग्लानुवादः
He heard melodious songs of intoxicated women set to tune in three places namely chest, throat and head and three pitches known as mandra (slow) madhya (medium) and tara (high). The songs resembled those of the apsarasas well set in musical notes set to music.



#### श्लोकः
##### मूलम्
शुश्राव काञ्चीनिनदं नूपुराणां च, निःस्वनम्।  
सोपाननिनदांश्चैव भवनेषु महात्मनाम्॥5.4.11॥  
अस्फोटितनिनादांश्च क्ष्वेलितांश्च ततस्ततः।

##### शब्दार्थः
महात्मानाम् of great persons, भवनेषु in the mansions, काञ्चीनिनदम् sounds of bells worn on the waist, नूपुराणाम् anklets, निस्स्वनम् sounds, सोपाननिनदांश्चैव sounds of climbing steps, अस्फोटितनिनादांश्च sounds of clapping of hands, क्ष्वेलितांश्च sounds of people joking, ततस्ततः everywhere, शुश्राव heard.

##### आङ्ग्लानुवादः
Great Hanuman heard the jingling sounds of waist bells and anklets of women and sounds of great men climbing up and down flights of steps, sounds of clapping and joking everywhere in the mansions.



#### श्लोकः
##### मूलम्
शुश्राव जपतां तत्र मन्त्रान् रक्षोगृहेषु वै॥5.4.12॥  
स्वाध्यायनिरतांश्चैव यातुधानान् ददर्श सः।  
रावणस्तवसंयुक्तान् गर्जतो राक्षसानपि॥5.4.13॥

##### शब्दार्थः
तत्र there, रक्षोगृहेषु in the demons' houses, जपताम् of those chanting, मन्त्रान् sacred (verses) words, शुश्राव heard, सः he, स्वाध्यायनिरतान् of those engaged in the study of Vedas continuously, यातुधानान् of demons, ददर्श saw, रावणस्तवसंयुक्तान् those engaged in the eulogy of Ravana, गर्जतः of those shouting, राक्षसानपि even the demons, ददर्श saw.

##### आङ्ग्लानुवादः
He heard chantings of sacred verses in the houses of demons engaged in the study of the vedas. And heard demons singing loudly the eulogy of Ravana.



#### श्लोकः
##### मूलम्
राजमार्गं समावृत्य स्थितं रक्षोबलं महत्।  
ददर्श मध्यमे गुल्मे रावणस्य चरान् बहून्॥5.4.14॥

##### शब्दार्थः
मध्यमे in the midst, गुल्मे in the city, राजमार्गम् highway, समावृत्य surrounding, स्थितम् stationed, महत् great, रक्षोबलम् army of demons, रावणस्य of Ravana, बहून् many, चरान् spies, ददर्श observed.

##### आङ्ग्लानुवादः
He observed large contingents of demons lining the highway and spies of Ravana stationed in the middle of the city.



#### श्लोकः
##### मूलम्
दीक्षितान् जटिलान् मुण्डान् गोजिनाम्बरवाससः।  
दर्भमुष्टिप्रहरणानग्निकुण्डायुघांस्तथा॥5.4.15॥  
कूटमुद्गरपाणींश्च दण्डायुधधरानपि।  
एकाक्षानेककर्णांश्च लम्बोदरपयोधरान्॥5.4.16॥  
करालान् भुग्नवक्त्रांश्च विकटान् वामनांस्तथा।  
धन्विनः खङ्गिनश्चैव शतघ्नीमुसलायुधान्॥5.4.17॥  
परिघोत्तमहस्तांश्च विचित्रकवचोज्ज्वलान्।  
नातिस्थूलान्नातिकृशान्नातिदीर्घातिह्रस्वकान्॥5.4.18॥  
नातिगौरान्नातिकृष्णान्नातिकुब्जान्न वामनान्।  
विरूपान् बहुरूपांश्च सुरूपांश्च सुवर्चसः।5.4.19॥  
ध्वजीन् पताकिनश्चैव ददर्श विविधायुधान्।

##### शब्दार्थः
दीक्षितान् priests, जटिलान् ascetics (with matted hair), मुण्डान् with shaven heads,  
गोजिनाम्बरवाससः robed in cowhides, दर्भमुष्टिप्रहरणान् who held darbha grass, तथा so also, अग्निकुण्डायुधान् equipped with tools for fire sacrifice, कूटमुद्गरपाणीन् च holding iron mallets and hammers in hand, दण्डायुधधरानपि holding staff and spikes, एकाक्षान् singleeyed, एककर्णांश्च those with a single ear, लम्बोदरपयोधरान् with huge drooping stomachs and breasts, करालान् frightful, भुग्नवक्त्रांश्च with stooping faces, विकटान् of distorted forms, तथा similarly, वामनान् dwarfs, धन्विनः men armed with bows, खडिगनश्चैव with swords, शतघ्नीमुसलायुधान् with shataghni or pestle (club tripped with iron) like thunderbolt, परिघोत्तमहस्तांश्च ironbolt like hands, विचित्रकवचोज्ज्वलान् radiant with wonderful shields, नातिस्थूलान् not very stout, नातिकृशान् not very thin, नातिदीर्घातिह्रस्वकान् not very tall or short, नातिगौरान् not very fair, नातिकृष्णान् nor very dark, नातिकुब्जान् not so hunchbacked, न वामनान् neither very short, विरूपान् nor too hideous, बहुरूपांश्च in many forms, सुरूपांश्च goodlooking ones, सुवर्चसः of goodlooking countenance, ध्वजीन् holding banners, पताकिनश्चैव and flags, विविधायुधान् holding several kinds of weapons, ददर्श saw.

##### आङ्ग्लानुवादः
Going around Lanka, Hanuman witnessed all kinds of demons priests who were performing rituals, ascetics with matted hair, some with shaven heads, and some robed in cowhides. Some were  holding fistfuls of darbha grass (as weapons), others held sacrificial tools (as weapons), some had mallets, some hammers and others had staff and spikes. Some looked frightful with a single eye, some with a single ear, some with drooping stomachs and sagging breasts and in distorted forms. Similarly some dwarfs and some wielding iron weapons, their bodies covered with wonderful shields some not very tall or short, not stout or thin, not very dark and not with hideous forms or mutilated bodies. Some had goodlooking countenances, some were seen holding posts and flags and weapons of several kinds.



#### श्लोकः
##### मूलम्
शक्तिवृक्षायुधांश्चैव पट्टिसाशनिधारिणः॥5.4.20॥  
क्षेपणीपाशहस्तांश्च ददर्श स महाकपिः।  
स्रग्विणस्त्वनुलिप्तांश्च वराभरणभूषितान्॥5.4.21॥  
नानावेषसमायुक्तान् यथास्स्वैरगतान् बहून्।  
तीक्ष्णशूलधरांश्चैव वज्रिणश्च महाबलान्॥5.4.22॥

##### शब्दार्थः
महाकपिः great monkey, शक्तिवृक्षायुथाश्चैव who held shaktis and trees as weapons, पट्टिसाशनिधारिणः  who held three pointed spears and missiles, क्षेपणीपाशहस्तांश्च holding  
slings from which missiles are thrown, स्रग्विणः some wearing garlands of flowers, अनुलिप्तांश्च smeared with unguents, वराभरणभूषितान् adorned with choicest ornaments, नानावेषसमायुक्तान् dressed in different ways, यथास्वैरगतान् those moving about freely, बहून् many, तीक्ष्णशूलधरांश्चैव holding sharp tridents, वज्रिणश्च armed with thunderbolts like weapons, महाबलान् very strong ones, ददर्श saw.

##### आङ्ग्लानुवादः
The great monkey saw the demons who held shaktis and trees as weapons (Shakti is a lance), some held threepointed spears, missiles and slings with which missiles are hurled. Some of them wore flower garlands, smeared unguents on their body and were bedecked with choicest ornaments. They were dressed in several ways and many of them moved freely. They were very strong and held sharp tridents and armed with thunderboltlike weapons.



#### श्लोकः
##### मूलम्
शतसाहस्रमव्यग्रमारक्षं मध्यमं कपिः।  
रक्षोधिपतिनिर्दिष्टं ददर्शान्तःपुराग्रतः॥5.4.23॥

##### शब्दार्थः
कपिः vanara, अन्तःपुराग्रतः in front of the harem, रक्षोधिपतिनिर्दिष्टं ordered (stationed) by the lord of demons, शतसाहस्रम् one hundred thousand, अव्यग्रम् vigilant, मध्यमम् midst, आरक्षम् army, ददर्श saw.

##### आङ्ग्लानुवादः
Hanuman saw in front of the harem one hundred thousand strong, vigilant soldiers of a middle rank ordered by the lord of demons.



#### श्लोकः
##### मूलम्
स तदा तद्गृहं दृष्ट्वा महाहाटकतोरणम्।  
राक्षसेन्द्रस्य विख्यातमद्रिमूर्ध्नि प्रतिष्ठितम्॥5.4.24॥  
पुण्डरीकावतंसाभिः परिखाभिरलङ्कृतम्।  
प्राकारावृतमत्यन्तं ददर्श स महाकपिः॥5.4.25॥

##### शब्दार्थः
सः that, महाकपिः great monkey, महाहाटकतोरणम् huge archway made of gold, अद्रिमूर्ध्नि as if touching the sky on the peak of the mountain, प्रतिष्ठितम् situated, विख्यातम् renowned, पुण्डरीकावतंसाभिः moats with white lotus flowers appearing like earornaments, परिखाभिः with moats, अलङ्कृतम् decorated, प्राकारावृतम् surrounded by a compound wall, राक्षसेन्द्रस्य  
demon king's, तत् that, गृहम् home, तदा then, दृष्टवा observed, अत्यन्तम् all over, ददर्श saw

##### आङ्ग्लानुवादः
The great monkey observed the huge archway of the demon king's palace made of gold situated on top of the mountain as if scraping the sky, circled by moats full of white lotuses appearing as though the moats were decorated with earornaments. The whole city was encircled by a boundary wall.



#### श्लोकः
##### मूलम्
त्रिविष्टपनिभं दिव्यं दिव्यनादनिनादितम्।  
वाजिहेषितसङ्घुष्टं नादितं भूषणैस्तथा॥5.4.26॥  
रथैर्यानैर्विमानैश्च तथा हयगजैः शुभैः।  
वारणैश्च चतुर्थन्तैः श्वेताभ्रनिचयोपमैः॥5.4.27॥  
भूषितं रुचिरद्वारं मत्तैश्च मृगपक्षिभिः।  
रक्षितं सुमहावीर्यैर्यातुधानैः सहस्रशः।  
राक्षसाधिपतेर्गुप्तमाविवेश महाकपिः॥5.4.28॥

##### शब्दार्थः
महाकपिः great vanara, त्रिविष्टपनिभम् resembling heaven, दिव्यम् wonderful, वाजिहेषितसङ्घुष्टम् filled with neighing horses, तथा similarly, भूषणैः with ornaments, नादितम् vibrant, रथैः with chariots, यानैः with carriages, विमानैश्च with flying chariots, शुभैः with auspicious, हयगजैः horses and elephants, श्वेताभ्रनिचयोपमैः appearing like a heap of white clouds, चतुर्थर्न्तैः four tusked, वारणैश्च with elephants also, भूषितम् ornamented, मत्तैः intoxicated, मृगपक्षिभिः beasts and birds, रुचिरद्वारम् a beautiful entrance, सुमहावीर्यैः with demon's of great valour, सहस्रशः in their thousands, यातुधानैः by demons, रक्षितम् guarded, राक्षसाधिपतेः of the lord of demons, गुप्तम् secret, आविवेश entered.

##### आङ्ग्लानुवादः
And then the great vanara entered the wonderful mansion that resembled heaven. It was resonating with pleasing sounds of jingling ornaments made more noisy by the neighing of the horses. There were carriages, chariots, flying chariots, horses and elephants. The beautiful entrance was looking splendid with intoxicated animals and birds. That place looked splendid with fourtusked elephants resembling heaps of white clouds. The beautiful entrance was guarded by thousands of valiant demons.



#### श्लोकः
##### मूलम्
सहेमजाम्बूनदचक्रवालं महार्हमुक्तामणिभूषितान्तम्।  
परार्थ्यकालागुरुचन्दनाक्तं स रावणान्तःपुरमाविवेश॥5.4.29॥

##### शब्दार्थः
सः he, सहेम with gold, जाम्बूनदचक्रवालम् walls polished with gold, महार्हमुक्तामणिभूषितान्तम् decorated with precious pearl strings throughout, परार्थ्यकालागुरुचन्दनाक्तम् sprinkled with best of fragrants of sandal, रावणान्तःपुरम्  harem of Ravana, आविवेश entered.

##### आङ्ग्लानुवादः
Hanuman entered the harem of Ravana surrounded by walls of gold inlaid with precious pearls and other gems and sprinkled with excellent black agaru and sandal water.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे चतुर्थस्सर्गः॥  
Thus ends the fourth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/01-lankA-praveshaH/004_lankApurIpraveshaH.md">
<details><summary><h3>भूषणम् ...{Loading}...</h3></summary>



स निर्जित्य पुरीं श्रेष्ठां लङ्कां तां कामरूपिणीम् ।  

विक्रमेण महातेजा हनूमान् कपिसत्तमः ।  

अद्वारेण महाबाहुः प्राकारमभिपुप्लुवे  ॥  ५।४।१ ॥   

स निर्जित्येत्यादि । अद्वारेणेत्यनेन लङ्कापरिभवो राक्षसैर्न ज्ञातुं शक्य
इति द्योत्यते  ॥  ५।४।१ ॥   

  

प्रविश्य नगरीं लङ्कां कपिराजहितङ्करः ।  

चक्रे ऽथ पादं सव्यं च शत्रूणां स तु मूर्धनि  ॥  ५।४।२ ॥   

प्रविष्टः सत्त्वसंपन्नो निशायां मारुतात्मजः ।  

स महापथमास्थाय मुक्तापुष्पविराजितम्  ॥  ५।४।३ ॥   

ततस्तु तां पुरीं लङ्कां रम्यामभिययौ कपिः  ॥  ५।४।४ ॥   

प्रविश्येति । चक्र इति । शत्रुदेशप्रवेशे प्रथमं सव्यपादः कार्यः स तु
शत्रोर्मूर्ध्नि कृतो भवेदिति राजशास्त्रम् । अनेन प्रथमं सव्यं पादं
लङ्कायं कृतवानित्यर्थः सिद्धः । तदाह बहस्पतिः" प्रयाणकाले च गृहप्रवेशं
विवाहकाले ऽपि च दक्षिणाङ्घ्रिम् । कृत्वा ऽग्रतः शत्रुपुरप्रवेशे वामं
निदध्याच्चरणं नृपालः" । इति । ५।४।२४  ॥   

  

हसितोत्कृष्टनिनदैस्तूर्यघोषपुरस्सरैः ।  

वज्राङ्कुशनिकाशैश्च वज्रजालविभूषितैः ।  

गृहमेघैः पूरी रम्या बभासे द्यौरिवाम्बुदैः  ॥  ५।४।५ ॥   

हसितेति । तूर्यघोषपुरस्सरैः हसितोत्कृष्टनिनदैः हसितानामुत्कृष्टस्वरैः
युक्तेत्यर्थः । वज्राङ्कुशनिकाशैः वज्रमङ्कुशो यस्य सः वज्राङ्कुशः ऐरावतः
तत्तुल्यैः तद्वच्छुभ्रैरित्यर्थः । वज्राङ्कुशतुल्यसंस्थानैर्वा ।
वज्रजालविभूषितैः वज्रो रत्नविशेषः । गृहमेघैः गृहश्रेष्ठैः । "उपमितं
व्याघ्रादिभिः" इत्युपमितसमासः  ॥  ५।४।५ ॥   

  

प्रजज्वाल तदा लङ्का रक्षोगणगृहैः शुभै  ॥  ५।४।६ ॥   

सिताभ्रसदृशैश्चित्रैः पद्मस्वस्तिकसंस्थितैः ।  

वर्धमानगृहैश्चापि सर्वतः सुविभूषिता ।  

\[गृहमुख्यः पुरी रम्या बभासे द्यौरिवाम्बुदैः\] ५।४।७  ॥   

तां चित्रमाल्याभरणां कपिराजहितङ्करः ।  

राघवार्थं चरन् श्रीमान् ददर्श च ननन्द च  ॥  ५।४।८ ॥   

भवनाद्भवनं गच्छन् ददर्श पवनात्मजः ।  

विविधाकृतिरूपाणि भवनानि ततस्ततः  ॥  ५।४।९ ॥   

प्रजच्वालेत्यादि । पद्मस्वस्तिकसंस्थितैः पद्मस्वस्तिकनामभ्यां
संस्थानविशेशषाभ्यां संस्थितैः । वर्द्धमानगृहैः वर्द्धमाननाम्ना संस्थानेन
संस्थितैः गृहैः । तल्लक्षणानि वराहमिहिरसंहितायां व्यक्तानि विस्तभयान्न
लिख्यन्ते  ॥  ५।४।६९ ॥   

  

शुश्राव मधुरं गीतं त्रिस्थानस्वरभूषितम् ।  

स्त्रीणां मदसमृद्धानां दिवि चाप्सरसामिव  ॥  ५।४।१० ॥   

शुश्रावेति । त्रिस्थानस्वरभूषितं त्रिस्थानस्वरभूषितं त्रिस्थानेषु
उरःकण्ठशिरस्सु भवैः स्वरैर्भूषितम् । ते च मन्द्रमध्यताराः  ॥  ५।४।१० ॥   

  

शुश्राव काञ्चीनिनदं नूपुराणां च निस्वनम् ।  

सोपाननिनदांश्चैव भवनेषु महात्मनाम् ।  

अस्फोटितनिनादांश्च क्ष्वेलितांश्च ततस्ततः  ॥  ५।४।११  ॥   

सोपाननिनदांश्च मणिहेमकृतानां सोपानानां नूपुरादिताडनेन ये निनदाः संभवन्ति
तान् । आस्फोटितनिनादान् व्यत्यस्तकरतलाभ्यां भुजाग्रास्फालनशब्दान् ।
क्ष्वेलितान् सिंहनादान्  ॥  ५।४।११ ॥   

  

शुश्राव जपतां तत्र मन्त्रान् रक्षो गृहेषु वै  ॥  ५।४।१२  ॥   

मन्त्रान् ऋग्वेदादीन्  ॥  ५।४।१२ ॥   

  

स्वाध्यायनिरतांश्चैव यातुधानान् ददर्श सः ।  

रावणस्तवसंयुक्तान् गर्जतो राक्षसानपि  ॥  ५।४।१३ ॥   

स्वाध्यायनिरतान् ब्रह्मभागपाठनिरतान्  ॥  ५।४।१३ ॥   

  

राजमार्गं समावृत्य स्थितं रक्षोबलं महत् ।  

ददर्श मध्यमे गुल्मे रावणस्य चरान् बहून्  ॥  ५।४।१४ ॥   

राजमार्गमिति । मध्यमे गुल्मे नगरमध्यस्थितसैन्यसमाजे । चरान्
स्वजनवृत्तान्तजिज्ञासया प्रधानप्रेरितान् प्रणिधीन्  ॥  ५।४।१४ ॥   

  

दीक्षितान् जटिलान् मुण्डान् गोजिनाम्बरवाससः ।  

दर्भमुष्टिप्रहरणानग्निकुण्डायुधांस्तथा  ॥  ५।४।१५ ॥   

दीक्षितानित्यादि । गोजिनाम्बरधारिणः वृषभचर्मरूपवस्त्रधारिणः ।
दर्भमुष्टिप्रहरणान् "यथा वज्रं हरेः पाणौ तथा विप्रकरे कुशः"इति
स्मरणादिति भावः । अग्निकुण्डायुधान् जयार्थं होमशीलान्  ॥  ५।४।१५ ॥   

  

कूटमुद्गरपाणींश्च दण्डायुधधरानपि ।  

एकाक्षानेककर्णांश्च लम्बोदरपयोधरान्  ॥  ५।४।१६ ॥   

कूटमुद्गरपाणीन् कूटो नामायस्कारकूटसदृश आयुधविशेषः । "कूटो ऽस्त्री
पुञ्जमायाद्रिशृङ्गायोघनवेश्मसु । छले बाणान्तरे दम्भे भग्नशृङ्गवृषे तु ना
।" इति शब्दरत्नाकरे । मुद्गरः द्रुघणो घनः ।" इति वैजयन्ती  ॥  ५।४।१६ ॥   

  

करालान् भग्नवक्त्रांश्च विकटान् वामनांस्तथा ।  

धन्विनः ख़ड्गिनश्चैव शतघ्नीमुसलायुधान्  ॥  ५।४।१७ ॥   

करालान् भीमान् । "करालो दन्तुरे तुङ्गे विशाले विकृते ऽपि च" इति भागुरिः
। भग्नवक्त्रान् कुटिलवक्त्रान् । "आविद्धं कुटिलं भग्नम्" इत्यमरः ।
विकटान् विषमाङ्गान् । शतघ्नी शतशङ्कुः अयोगदा । "अयः कण्टकसञ्छन्ना शतघ्नी
परिकीर्तिता" इति वैजयन्ती । मुसलम् आयसो ऽरत्निप्रमाणको दण्डः । "मुसलं
त्वायसो दण्डो धार्यो ऽरत्निप्रमाणकः" इति शब्दरत्नाकरे  ॥  ५।४।१७ ॥   

  

परिघोत्तमहस्तांश्च विचित्रकवचोज्ज्वलान् ।  

नातिस्थूलान्नातिकृशान्नातिदीर्घातिह्रस्वकान्  ॥  ५।४।१८ ॥   

नातिगौरान्नातिकृष्णान्नातिकुब्जान्नवामनान् ।  

विरूपान् बहुरूपांश्च सुरूपांश्च सुवर्चसः ।  

ध्वजीन् पताकिनश्चैव ददर्श विविधायुधान्  ॥  ५।४।१९ ॥   

परिघः दण्डविशेषः । नातिदीर्घातिहृस्वकानित्यत्र हकारोपरि ऋकारोच्चारणं
वृत्तभङ्गपरिहाराय । एवं ध्वजिनः इति वक्तव्ये ध्वजीनित्युक्तिश्च
छन्दोभङ्गपरिहारायैव  ॥  ५।४।१८,१९ ॥   

  

शक्तिवृक्षायुधांश्चैव पट्टिशाशनिधारिणः  ॥  ५।४।२० ॥   

शक्तीत्यादि । पट्टिशः तीक्ष्णधारो लोहदण्डः । "पट्टिशो यो
दीर्घदणडस्तीक्ष्णधारः क्षुरोपमः" इति निघण्टुः  ॥  ५।४।२० ॥   

  

क्षेपणीपाशहस्तांश्च ददर्श स महाकपिः ।  

स्त्रग्विणस्त्वनुलिप्तांश्च वराभरणभूषितान्  ॥  ५।४।२१ ॥   

नानावेषसमायुक्तान् यथास्वैरगतान् बहून् ।  

तीक्ष्णशूलधरांश्चैव वज्रिणश्च महाबलान्  ॥  ५।४।२२ ॥   

क्षेपणी क्षेपणीयः । वेषः अलङ्कारः । यथास्वैरगतान् यथेष्टचारिणः  ॥ 
५।४।२१,२२  ॥   

  

शतसाहस्रमव्यग्रमारक्षं मध्यमं कपिः ।  

रक्षोधिपतिनिर्दिष्टं ददर्शान्तःपुराग्रतः  ॥  ५।४।२३ ॥   

शतेति । शतसहस्रमेव शतसाहस्रम् । स्वार्थे अण् । आरक्षं गुल्मम् । अन्तः
पुराग्रतः अन्तर्नगराग्रतः रक्षोधिपतिनिर्दिष्टं मध्यमगुल्मभूतं रावणमूलबलं
ददर्शेत्यर्थः  ॥  ५।४।२३ ॥   

  

स तदा तद्गृहं दृष्ट्वा महाहाटकतोरणम् ।  

राक्षसेन्द्रस्य विख्यातमद्रिमूर्ध्नि प्रतिष्ठितम्  ॥  ५।४।२४ ॥   

पुण्डरीकावतंसाभिः परिघाभिरलङ्कृतम् ।  

प्राकारावृतमत्यन्तं ददर्श स महाकपिः  ॥  ५।४।२५ ॥   

स तदेत्यादिश्लोकद्वमेकान्वयम् । सः कपिः तत् आरक्षं दृष्ट्वा सः
राक्षसेन्द्रस्य गृहं ददर्शेत्यन्वयः । क्रियाभेदात्तच्छब्दद्वयम्  ॥ 
५।४।२४,२५ ॥   

  

त्रिविष्टपनिभं दिव्यं दिव्यनादविनादितम् ।  

वाजिहेषितसंघुष्टं नादितं भूषणैस्तदा  ॥  ५।४।२६ ॥   

रथैर्यानैर्विमानैश्च तथा हयगजैः शुभैः ।  

वारणैश्च चतुर्दन्तैः श्वेताभ्रनिचयोपमैः  ॥  ५।४।२७ ॥   

भूषितं रुचिराद्वारं मत्तैश्च मृगपक्षिभिः ।  

रक्षितं सुमहावीर्यैर्वासुधानैः सहस्रशः ।  

राक्षसाधिपतेर्गुप्तमाविवेश महाकपिः  ॥  ५।४।२८ ॥   

त्रविविष्टपेत्यादि । यानैः शिबिकादिभिः । विमानैः व्योमयानैः ।
हयगजैरित्यत्र गजशब्दः द्विदन्तगजपरः । अत्र न वारणैरित्यनेन पुनरुक्तिः ।
मृगपक्षिभिश्च भूषितमित्यन्वयः । रक्षिभिर्यातुधानैर्गुप्तमिति सम्बन्धः ।
आविवेश जगाम । गृहप्रवेशस्य दूरे वक्ष्यमाणत्वात्  ॥  ५।४।२६२८ ॥   

  

सहोमजाम्बूनदचक्रवालं महार्हमुक्तामणिभूषितानाम् ।  

परार्घ्यकालागरुचन्दनाक्तं स रावणान्तःपुरमाविवेश  ॥  ५।४।२९ ॥   

इत्यार्षे श्रीरामायणे वाल्माकीये आदिकाव्ये श्रीमन्सुन्दरकाण्डे चतुर्थः
सर्गः  ॥  ५।४ ॥   

सहेमेति । हेम अन्यत्र जातं सुवर्णम् । जाम्बूनदं जम्बूनद्यां जातम् ।
चक्रवालं प्रकारमण्डलम् । रावणान्तःपुरं रावणान्तर्नगरम्  ॥  ५।४।२९ ॥   

इति श्रीगोविन्दराजविरचिते श्रीरामयणभूषणे शृङ्गारतिलकाख्याने
सुन्दरकाण्डव्याख्याने चतुर्थः सर्गः  ॥  ५।४ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/01-lankA-praveshaH/004_lankApurIpraveshaH.md">
<details><summary><h3>शिरोमणी ...{Loading}...</h3></summary>



लङ्कापराभवानन्तरकालिकं हनुमद्वृत्तान्तमाह-- स इत्यादिभिः । स प्रसिद्धो
हनूमान् निशि विक्रमेण लङ्कां पुरीं निर्जित्य अद्वारेण द्वारमार्गभिन्नेन
उत्पथेनेत्यर्थः, प्राकारमवपुप्लुवे लङ्कां विवेश च । श्लोकद्वयमेकान्वयि
 ॥  ५।४।१,२  ॥   

  

प्रविश्येति । कपिराजहितङ्करः सुग्रीवहितस्य कारकः स हनूमान् नगरीं लङ्कां
प्रविश्य पुरो दक्षिणचरणनिधानेन प्रवेशं कृत्वा अथात एव सव्यं वामपादं
शत्रूणां मूर्धनि चक्रे । प्रथमं दक्षिणपादस्य पुरो निधाने वामः पादः
शत्रुविध्वंसको भवतीति प्रसिद्धम् । शत्रुपराभवं चक्रे इत्यर्थः । तथाहि
"प्रयाणकाले स्वगृहप्रवेशे विवाहकाले ऽपि च दक्षिणाङिघ्रम् । कृत्वा ऽग्रतः
शत्रुपुरप्रवेशे वामं निदध्याच्चरणं नृपालये" इति  ॥  ५।४।३  ॥   

  

प्रविष्ट इति । ततस्तस्यां निशायां प्रविष्टो मारुतात्मजः
मुक्तपुष्पैर्विराजितं विभूषितं महापथं राजमार्गमास्थाय लङ्कामभिययौ ।
सार्धश्लोक एकान्वयी  ॥  ५।४।४ ॥   

  

हसितेति । तूर्यघोषपुरस्कृतैः अग्रे स्थापिततूर्यघोषैः
हसितानामट्टहासानामुत्कृष्टनिनदैर्महास्वनैर्वज्राणामङ्कुशानां च निकाशा
प्रतिमा येषु तैः वज्रनिर्मितैर्जालैर्गवाक्षैः
पक्षिप्रवेशनिवारकावरणविशेषैर्वा विभूषितैः शोभितैः गृहमेधैः
मेधाकारगृहैश्च रम्या पुरी अम्बरैः अम्बरवर्तिगृहाकारमेघैर्द्यौरिवावभासे ।
सार्धश्लोक एकान्वयी  ॥  ५।४।५,६  ॥   

  

प्रेति । सिताभ्रसदृशैः चित्रैरनेकविधैः पद्मस्वस्तिकानां
पद्माद्यभिधचित्राणां संस्थितं विन्यासो येषु तैः पद्मादिसंज्ञकैर्वा ।
रक्षोगणगृहैर्वर्धमानगृहैः वर्धमानाभिधभवनैश्च लङ्का प्रजज्वाल शुशुभे ।
तथाहि "चतुःशालं चतुर्द्वारं सर्वतोभद्रसंज्ञकम् । पश्चिमद्वाररहितं
नन्द्यावर्ताह्वयं तु तत्  ॥  दक्षिणद्वाररहितं वर्धमानं धनप्रदम् ।
प्राग्द्वाररहितं स्वस्तिकाख्यं पुत्रधनप्रदम्" । सार्धश्लोक एकान्वयी  ॥ 
५।४।७  ॥   

  

तामिति । चित्रमालाभरणां तां लङ्कां राघवस्यार्थे चरन् हनुमान् ददर्श ननन्द
च । हितंकर इति अस्मादेव निर्देशात्साधु  ॥  ५।४।८  ॥   

  

भवनादिति । भवनात् भवनं भवनान्तरं गच्छन् सन् विविधाकृतिरूपाणि भवनानि
ददर्श । ततस्ततः तत्र तत्र त्रिस्थानस्वरैः
उरःकण्ठशिरोरूपस्थानत्रयजनितमन्दमध्यमतारस्वनविशेषैः भूषितं गीतं शुश्राव च
। सार्धश्लोक एकान्वयी  ॥  ५।४।९,१०  ॥   

  

स्त्रीणामिति । महात्मनां भवनेषु दिवि अप्सरसामिव मदनविद्धानां स्त्रीणां
काञ्चीनिनदं नूपुराणां निःस्वनं च सोपाननिनदान्
पादाघातहेतुकसोपानजनितस्वनांश्च आश्फोटितनिनदान् आस्फोटितानां विहारार्थं
करास्फालनानां निनादांश्च क्ष्वेडितान् सिंहस्वनान्
विहारकालकपरस्परपरिहासवचनानि वा शुश्राव । श्लोकद्वयमेकान्वयि  ॥ 
५।४।११,१२ ॥   

  

शुश्रावेति । तत्र तस्मिन् समये जपतां पठतां मन्त्रान् रक्षोगृहेषु शुश्राव
स्वाध्यायनिरतान् वेदपाठपरायणान् यातुधानान् रक्षोविशेषान्
रावणस्तवसंयुक्तान् रावणस्तुतिकर्तृ़न् गर्जतो राक्षसांश्च समावृत्य स्थितं
रक्षोगणं च ददर्श । श्लोकद्वयमेकान्वयि  ॥  ५।४।१३,१४  ॥   

  

ददर्शेति । मध्यमे गुल्मे मध्यकक्षायां राक्षसस्य चरान्
पुरवृत्तान्तबोधकप्रच्छन्नचारान् दीक्षितान् गृहीतयोगदीक्षावतः
गृहस्थानित्यर्थः, गावः किरणा अजिनं चर्म अम्बरमाकाशं वासो वस्त्रं येषां
तान् किरणवस्त्रत्वेन शीतनिवारकवस्त्राभावः आकाशवस्त्रत्वेन च नग्नत्वं
फलति । किंच गोजिनं गवां चर्म अम्बरं च वासो येषां तान् जटिलान् मुण्डान्
यतींश्च ददर्श । दर्भमुष्टयः प्रहरणानि विघ्ननिवारका येषां तान्
अग्निकुण्डान्येव आयुधानि कृत्याद्युत्पादकत्वेन शस्त्राणि येषां तांश्च
कूटाः रिपुणा चालयितुमशक्याः मुद्गराः पाणौ येषां तांश्च
दण्डरूपायुधधरांश्च ददर्श । तत्र विकटाः विषमावयवाः ।
श्लोकचतुष्टयमेकान्वयि  ॥  ५।४।१५१८  ॥   

  

नेति । नातिस्थूलान् अतिस्थूलाभिन्नान् उचितस्थौल्यविशिष्टान् इत्यर्थः ।
एवमुत्तरत्रापि विरूपादींश्च ददर्श । दीर्घातिह्रस्वकानित्यत्र
ह्रप्रेवेत्यनुशासनात् गुरुत्वाभावः । ध्वजिनः पताकिनश्चेत्यत्र छन्दोभङ्ग
आर्ष इति भट्टाः । पताकाध्वजिनश्च इति क्वाचित्कः पाठः ।
श्लोकद्वयमेकान्वयि  ॥  ५।४।१९,२०  ॥   

  

शक्तीति । शक्त्यायुधादीन् ददर्श  ॥  ५।४।२१  ॥   

  

स्कग्विण इति । यथास्वैरचरान् यथावत्स्वेच्छाविहारनिरतान्
तीक्ष्णशूलधरादीन् च अधिपतिना रावणेन निर्दिष्टमाज्ञापितम् अव्यग्रं
व्यग्रतारहितम् आरक्षं समन्ताद्रक्षकं मध्यमं मध्यकक्षावर्ति शतसाहस्रं
लक्षसंख्याकं रक्षश्च अन्तःपुराग्रतः अन्तःपुराग्रे प्राप्तः कपिः ददर्श ।
सार्धश्लोकद्वयमेकान्वयि  ॥  ५।४।२२,२३  ॥   

  

स इति । स महाकपिः महाकपित्वसहितः सः हनुमान् तत् लक्षसंख्याकरक्षः
दृष्ट्वा अद्रिमूर्ध्नि प्रतिष्ठितं संस्थितं पुण्डरीकावतंसाभिः
श्वेतपद्मैः भूषिताभिः परिखाभिः समावृतं विख्यातं प्रसिद्धं महाहाटकाः
तन्मयास्तोरणा यस्मिन् तत् राक्षसेन्द्रस्य गृहं ददर्श ।
श्लोकद्वयमेकान्वयि  ॥  ५।४।२४,२५  ॥   

  

त्रिविष्टपेति । दिव्यनादैः स्तुतिशब्दैर्विनादितं वाजिहेषितैरश्वशब्दैः
संघुष्टं हयादिभिः रुचिराणि द्वाराणि यस्य तत् सहस्रशो यातुधानैः रक्षितं
गुप्तं विजातीयैरलक्षितं त्रिविष्यपनिभं स्वर्गसदृशं राक्षसाधिपतेर्गृहं
कपिर्हनुमान् आविवेश । सार्धश्लोकत्रयमेकान्वयि  ॥  ५।४।२६२९  ॥   

  

तदेव भङ्गयन्तरेणाह स इति । स हनुमान् सहेम्ना सुवर्णसहितेन जाम्बूनदेन
सुवर्णविशेषेण रचितं चक्रवालं प्राकारमण्डलं यस्य तत्
महार्हमुक्तामणिभिर्भूषितः अन्तः अन्तर्भागो यस्य तत्
परार्ध्यकालागरुचन्दनैः अर्हं पूजितं रावणान्तःपुरमाविवेश  ॥  ५।४।३०  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे चतुर्थः
सर्गः  ॥  ५।४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/01-lankA-praveshaH/004_lankApurIpraveshaH.md">
<details><summary><h3>तिलकम् ...{Loading}...</h3></summary>



स इति  ॥  ५।४।१  ॥   

  

प्राकारमद्वारेणावपुप्लुवे । शत्रोः पुरं ग्रामं गृहं वा । "अद्वारेण
प्रविशेच्छत्रुविनाशाय" इति नीतिस्मृतेरिति भावः  ॥  ५।४।२  ॥   

  

अद्वारेण प्रवेशे ऽपि सव्यं पादं वामपादं प्रथमतश्चक्रे, यतः स तु
प्रथमनिक्षिप्तवामपादस्तु शत्रूणां मूर्धन्येव निहितो भवति । तथा विजयप्रदो
भवतीति भावः । उक्तं च-- "प्रयाणकाले स्वगृहप्रवेशे विवाहकाले ऽपि च
दक्षिणाङ्ध्रिम् । कृत्वा ऽग्रतः शत्रुपुरप्रवेशे वामं निदध्याच्चरणं
नृपालःऽ इति  ॥  ५।४।३  ॥   

  

महापथं राजमार्गम्  ॥  ५।४।४  ॥   

  

हसितैरट्टहासैरुत्पन्ना ये उत्कृष्टनिनदास्तूर्यघोषैः
पुरस्कृतास्तैरुपलक्षिताम्  ॥  ५।४।५  ॥   

  

वज्राणामङ्कुशानां निकाशाः प्रतिमा येषु गृहेषु तैर्बभासे । वज्रनिर्मितानि
जालानि गवाक्षाणि तद्विभूषितैर्गृहैः  ॥  ५।४।६  ॥   

  

पद्मादिसञ्ज्ञकं संस्थितं संस्थानं येषां तैः  ॥  ५।४।७  ॥   

  

वर्धमानगृहैर्वर्धमाननामकसंस्थानवद्गृहैः । "चतुःशालं चतुर्द्वारं
सर्वतोभद्रसञ्ज्ञितम् । पश्चिमद्वाररहितं नन्द्यावर्ताह्वयं तु तत्  ॥ 
दक्षिणद्वाररहितं वर्धमानं धनप्रदम् । प्राग्द्वाररहितं स्वस्तिकाख्यं
पुत्रधनप्रदम्  ॥ " इत्युक्तेः । हितंकर इत्यार्षः  ॥   

५।४।८  ॥   

चरंस्तां ददर्शेत्यन्वयः  ॥  ५।४।९  ॥   

  

विविधाकृतिरूपाणि विविधा आकारा रूपाणि वर्णाश्च येषां तानि भवनानि ददर्शेति
पृर्वेणान्वयः ।
त्रिस्थानस्वरभूषितमुरःकण्ठशिरोरूपस्थानत्रयजैर्मन्द्रमध्यतारस्वरैर्भूषितम्
 ॥  ५।४।१०,११ ॥   

  

सोपाननिनदान्सोपानसञ्चरत्कान्ताजनकाञ्चीमञ्जीरनिनदान् । यद्वा सोपानेषु
पदाघातजशब्दान् । आस्फोटितं विलासार्थं करास्फालनं तज्जन्यनिनादान् ।
क्ष्वेडितान्सिंहनिनादान्  ॥  ५।४।१२  ॥   

  

मन्त्रान्वेदमन्त्रान् । स्वाध्याये ऽदृष्टार्थे निरतान्  ॥  ५।४।१३,१४  ॥   

  

मध्यमे गुल्मे मध्यमकक्ष्याप्रदेशे । चरान्नगरवृत्तान्तावेदकगूढचारान् ।
दीक्षितजटिलमुण्डा गृहिवनियतयः गोजिनं गवाजिनं तद्वाससः अम्बरवाससो विवाससः
। ननु लङ्काया भारतखण्डाद्बहिर्भावेन कर्मभूमित्वाभावात्कथं तत्र रक्षसां
दीक्षितत्वमिति चेन्न । नित्यकर्मस्वन्यदेशेप्यधिकारात् ।
रावणादेस्तपोमाहात्म्यात्तत्र काम्यकर्मसिद्धिरपीत्यन्यत् । "यथा
त्वष्टुरमेन्द्रमेव सोममाजह्रे" इत्यादिशतपथोक्तरीत्या । एतेन
देवानामीषद्विकृतानपि यज्ञान्दर्शयतीति भाष्यरीत्या चाङ्गवैकल्ये
ऽप्यनुष्ठितात्कर्मणो पृत्रोत्पत्तिरूपकामनासिद्धिस्तथा प्रकृते
देशरूपाङ्गवैकल्ये ऽपि तत्सिद्धिः । रक्षसामपि देवयोनित्वात्  ॥  ५।४।१५
 ॥   

  

अरिष्टनिवारणपूर्वकमनुष्ठाननिर्वाहाय दर्भमुष्टिप्रहरणत्वं केषाचित् "यथा
वज्रं हरेः पाणौ तथा विप्रकरे कुशाः" इति स्मृतेः । कृत्याद्युत्पादनद्वारा
शत्रुमारकतयाग्निकुण्डानामायुधत्वम् । कूटो ऽयस्कारकूट आयुधविशेषः  ॥ 
५।४।१६  ॥   

  

एकपयोधरान्परभागे सूक्ष्मसंनिवेशस्तेनापि रहितान् । विकटान्विकटाङ्गान्  ॥ 
५।४।१७,१८  ॥   

  

नातिदीर्घातिह्रस्वाकारान् । वृत्तभङ्गो रेफहकारसंयोगपरो
गुरुर्लघुकार्यकारीति न  ॥  ५।४।१९  ॥   

  

छन्दोभङ्ग आर्षः  ॥  ५।४।२०  ॥   

  

वृक्षायुधा वक्रलकुटाद्यायुधाः । पट्टिशाशनी आयुधविशेषे । क्षेपणी
भिन्दिपालः  ॥  ५।४।२१  ॥   

  

यथास्वैरचरान्यथेष्टं स्वैरविहारं गतान्  ॥  ५।४।२२  ॥   

  

अव्यग्रं सावधानम् । आरक्षमासमन्तादन्तःपुररक्षकं सैन्यम् । मध्यमं
मध्यमकक्ष्यास्थितम्  ॥  ५।४।२३  ॥   

  

अन्तःपुराग्रतो रावणान्तःपुरगृहस्याग्रतः । तद्गृहमारक्षावस्थितिगृहं
दृष्ट्वा । स प्रकृतः प्रसिद्धः कपिः  ॥  ५।४।२४  ॥   

  

राक्षसेन्द्रस्य गृहमुच्यमानविशेषणं ददर्श । पुण्डरीकावतंसाभिः
श्वेतपद्मभूषिताभिः  ॥  ५।४।२५,२६  ॥   

  

विमानैः पुष्पकादिभिः । विचित्रवर्णादिमत्त्वादद्भुतत्वं हयानाम् ।
हयगजैर्हयाकारैर्गजैः स्वल्पगजैरिति यावत्  ॥  ५।४।२७  ॥   

  

द्वारमित्यस्य ददर्शेति शेषः  ॥  ५।४।२८  ॥   

  

विवेशाससाद  ॥  ५।४।२९  ॥   

  

हेमतप्तवर्णं स्वर्णं तत्सहितेन जाम्बूनदेन षोडशवर्णस्वर्णेन निर्मितं
चक्रवालं प्राकारमण्डलं यस्य । महार्हमुक्तामणिभिर्भूषितो ऽन्तःशिरोभागो
यस्य । परार्ध्याभ्यामुत्तमाभ्यां कालागुरुचन्दनाभ्यामर्हो ऽर्हणं पूजा
यस्य तदन्तःपुरमाविवेश । स हनुमान्  ॥  ५।४।३०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे चतुर्थः सर्गः  ॥  ५।४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/01-lankA-praveshaH/004_lankApurIpraveshaH.md">
<details><summary><h3>द्राविडपाठः ...{Loading}...</h3></summary>



  
विक्रमेण महातेजा हनूमान् कपिसत्तमः।  
अद्वारेण महाबाहुः प्राकारमभिपुप्लुवे ॥ 5.4.1 ॥   
प्रविश्य नगरीं लङ्कां कपिराजहितङ्करः।  
चक्रेऽथ पादं सव्यं च शत्रूणां स तु मूर्धनि ॥ 5.4.2 ॥   
प्रविष्टः सत्त्वसम्पन्नो निशायां मारुतात्मजः।  
स महापथमास्थाय मुक्तापुष्पविराजितम् ॥ 5.4.3 ॥   
ततस्तु तां पुरीं लङ्कां रम्यामभिययौ कपिः ॥ 5.4.4 ॥   
वज्राङ्कुशनिकाशैश्च वज्रजालविभूषितैः।  
गृहमेघैः पूरी रम्या बभासे द्यौरिवाम्बुदैः ॥ 5.4.5 ॥   
प्रजज्वाल तदा लङ्का रक्षोगणगृहैः शुभै ॥ 5.4.6 ॥   
वर्धमानगृहैश्चापि सर्वतः सुविभूषिता।  
[गृहमुख्यः पुरी रम्या बभासे द्यौरिवाम्बुदैः] ॥ 5.4.7 ॥   
तां चित्रमाल्याभरणां कपिराजहितङ्करः।  
राघवार्थं चरन् श्रीमान् ददर्श च ननन्द च ॥ 5.4.8 ॥   
भवनाद्भवनं गच्छन् ददर्श पवनात्मजः।  
विविधाकृतिरूपाणि भवनानि ततस्ततः ॥ 5.4.9 ॥   
शुश्राव मधुरं गीतं त्रिस्थानस्वरभूषितम्।  
स्त्रीणां मदसमृद्धानां दिवि चाप्सरसामिव ॥ 5.4.10 ॥   
सोपाननिनदांश्चैव भवनेषु महात्मनाम्।  
अस्फोटितनिनादांश्च क्ष्वेलितांश्च ततस्ततः ॥ 5.4.11 ॥   
शुश्राव जपतां तत्र मन्त्रान् रक्षो गृहेषु वै ॥ 5.4.12 ॥   
स्वाध्यायनिरतांश्चैव यातुधानान् ददर्श सः।  
रावणस्तवसंयुक्तान् गर्जतो राक्षसानपि ॥ 5.4.13 ॥   
ददर्श मध्यमे गुल्मे रावणस्य चरान् बहून्**।  
स्वजनवृत्तान्तजिज्ञासया प्रधानप्रेरितान् प्रणिधीन् ॥ 5.4.14 ॥   
दीक्षितान् जटिलान् मुण्डान् गोजिनाम्बरवाससः।  
दर्भमुष्टिप्रहरणानग्निकुण्डायुधांस्तथा ॥ 5.4.15 ॥   
कूटमुद्गरपाणींश्च दण्डायुधधरानपि।  
एकाक्षानेककर्णांश्च लम्बोदरपयोधरान् ॥ 5.4.16 ॥   
करालान् भग्नवक्त्रांश्च विकटान् वामनांस्तथा।  
धन्विनः ख़ड्गिनश्चैव शतघ्नीमुसलायुधान् ॥ 5.4.17 ॥   
परिघोत्तमहस्तांश्च विचित्रकवचोज्ज्वलान्।  
नातिस्थूलान्नातिकृशान्नातिदीर्घातिह्रस्वकान् ॥ 5.4.18 ॥   
विरूपान् बहुरूपांश्च सुरूपांश्च सुवर्चसः।  
ध्वजीन् पताकिनश्चैव ददर्श विविधायुधान् ॥ 5.4.19 ॥   
शक्तिवृक्षायुधांश्चैव पट्टिशाशनिधारिणः ॥ 5.4.20 ॥   
क्षेपणीपाशहस्तांश्च ददर्श स महाकपिः।  
स्त्रग्विणस्त्वनुलिप्तांश्च वराभरणभूषितान् ॥ 5.4.21 ॥   
नानावेषसमायुक्तान् यथास्वैरगतान् बहून्।  
तीक्ष्णशूलधरांश्चैव वज्रिणश्च महाबलान् ॥ 5.4.22 ॥   
शतसाहस्रमव्यग्रमारक्षं मध्यमं कपिः।  
रक्षोधिपतिनिर्दिष्टं ददर्शान्तःपुराग्रतः ॥ 5.4.23 ॥   
स तदा तद्गृहं दृष्ट्वा महाहाटकतोरणम्।  
राक्षसेन्द्रस्य विख्यातमद्रिमूर्ध्नि प्रतिष्ठितम् ॥ 5.4.24 ॥   
पुण्डरीकावतंसाभिः परिघाभिरलङ्कृतम्।  
प्राकारावृतमत्यन्तं ददर्श स महाकपिः ॥ 5.4.25 ॥   
त्रिविष्टपनिभं दिव्यं दिव्यनादविनादितम्।  
वाजिहेषितसङ्घुष्टं नादितं भूषणैस्तदा ॥ 5.4.26 ॥   
रथैर्यानैर्विमानैश्च तथा हयगजैः शुभैः।  
वारणैश्च चतुर्दन्तैः श्वेताभ्रनिचयोपमैः ॥ 5.4.27 ॥   
रक्षितं सुमहावीर्यैर्वासुधानैः सहस्रशः।  
राक्षसाधिपतेर्गुप्तमाविवेश महाकपिः ॥ 5.4.28 ॥   
सहोमजाम्बूनदचक्रवालं महार्हमुक्तामणिभूषितानाम्।  
परार्घ्यकालागरुचन्दनाक्तं स रावणान्तःपुरमाविवेश ॥ 5.4.29 ॥   

</details>
</div>
