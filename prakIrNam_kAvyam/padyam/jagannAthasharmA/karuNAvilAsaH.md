+++
title = "करुणाविलासः"
author = "जगन्नाथशर्मा"
domain = "साहित्यम्"
sub-domain = "पद्यम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3106"
source_url = "https://www.ebharatisampat.in/readbook3.php?bookid=MjM3MjY5ODIzNDYxODky&pageno=MjI0MjQyNjk5NTk="

+++
[[करुणाविलासः	Source: [EB](https://www.ebharatisampat.in/readbook3.php?bookid=MjM3MjY5ODIzNDYxODky&pageno=MjI0MjQyNjk5NTk=)]]

\[



    ***करुणाविलासः***



\\\\दैवे पराग्वदनशालिनि हन्त जाते  
याते च सम्प्रति दिवं प्रति बन्धुरत्ने ।  
कस्मै मनः कथयितासि निजामवस्थां  
कः शीतलैः शमयिता वचनैस्तवाधिम्‌ ॥1॥

प्रत्युद्गता सविनयं सहसा पुरेव  
स्मेरैः स्मरस्य सचिवैः सरसावलोकैः  
मामद्य मञ्जुरचनैर्वचनैश्च बाले  
हा लेशतोऽपि न कथं शिशिरीकरोषि ॥2॥

सर्वेऽपि विस्मृतिपथं विषयाः प्रयाता  
विद्यापि खेदगलिता विमुखीबभूव ।  
सा केवलं हरिणशावकलोचना मे  
नैवापयाति हृदयादधिदेवतेव ॥3॥

निर्वाणमङ्गलपदं त्वरया विशन्त्या  
मुक्ता दयावति दयापि किल त्वयासौ ।  
यन्‌ मां न भामिनि निभालयसि प्रभात-  
नीलारविन्दमदभङ्गकरैः कटाक्षैः ॥4॥

धृत्वा पदस्खलनभीतिवशात्‌ करं मे  
यारूढवत्यसि शिलाशकलं विवाहे ।  
सा मां विहाय कथमद्य विलासिनि द्या-  
मारोहसीति हृदयं शतधा प्रयाति ॥5॥

निर्दूषणा गुणवती रसभावपूर्णा  
सालंकृतिः श्रवणकोमलवर्णराजिः ।  
सा मामकीनकवितेव मनोऽभिरामा  
रामा कदापि हृदयान्‌ मम नापयाति ॥6॥

चिन्ता शशाम सकलापि सरोरुहाणा-  
मिन्दोश्च बिम्बमसमां सुषमामयासीत्‌ ।  
अभ्युद्गतः कलकलः किल कोकिलानां  
प्राणप्रिये यदवधि त्वमितो गतासि ॥7॥

सौदामिनीविलसितप्रतिमानकाण्डे  
दत्वा कियन्त्यपि दिनानि महेन्द्रभोगान्‌ ।  
मन्त्रोज्झितस्य नृपतेरिव राज्यलक्ष्मी-  
र्भाग्यच्युतस्य करतो मम निर्गतासि ॥8॥

केनापि मे विलसितेन समुद्गतस्य  
कोपस्य किं नु करभोरु वशंवदाभूः ।  
यन् मां विहाय सहसैव पतिव्रतापि  
यातासि मुक्तिरमणीसदनं विदूरम्‌ ॥9॥

काव्यात्मना मनसि पर्यणमन्‌ पुरा मे  
पीयूषसारसरसास्तव ये विलासाः ।  
तानन्तरेण रमणीरमणीयशीले  
चेतोहरा सुकविता भविता कथं नः ॥10॥

या तावकीनमधुरस्मितकान्तिकान्ता  
भूमण्डले विफलतां कविषु व्यतानीत्‌ ।  
सा कातराक्षि विलयं त्वयि यातवत्यां  
राकाधुना वहति वैभवमिन्दिरायाः ॥11॥

मन्दस्मितेन सुधया परिषिच्य या मां  
नेत्रोत्पलैर्विकसितैरनिशं समीजे ।  
सा नित्यमङ्गलमयी गृहदेवता मे  
कामेश्वरी हृदयतो दयिता न याति ॥12॥

भूमौ स्थिता रमण नाथ मनोहरेति  
सम्बोधनैर्यमधिरोपितवत्यसि द्याम्‌ ।  
स्वर्गं गता कथमिव क्षिपसि त्वमेण-  
शावाक्षि तं धरणिधूलिषु मामिदानीम्‌ ॥13॥

लावण्यमुज्ज्वलमपास्ततुलं च शीलं  
लोकोत्तरं विनयमर्थमयं नयं च ।  
एतान्‌ गुणानशरणानथ मां च हित्वा  
हा हन्त सुन्दरि कथं त्रिदिवं गतासि ॥14॥

कान्त्या सुवर्णवरया परया च शुद्ध्या  
नित्यं स्विकाः खलु शिखाः परितः क्षिपन्तीम्‌ ।  
चेतोहरामपि कुशेशयलोचने त्वां  
जानामि कोपकलुषो दहनो ददाह ॥15॥

कर्पूरवर्तिरिव लोचनतापहन्त्री  
फुल्लाम्बुजस्त्रगिव कण्ठसुखैकहेतुः ।  
चेतस्चमत्कृतिपदं कवितेव सम्या  
नम्या नरीभिरमरीव हि सा विरेजे ॥16॥

स्वप्नान्तरेऽपि खलु भामिनि पत्युरन्यं  
या दृष्टवत्यसि न कंचन साभिलाषम्‌ ।  
सा स्प्रति प्रचलितासि गुणैर्विहीनं  
प्राप्तुं कथं कथय हन्त परं पुमांसम्‌ ॥17॥

दयितस्य गुणाननुस्मरन्ती  
शयने सम्प्रति या विलोकितासीत्‌ ।  
अधुना खलु हन्त सा कृशाङ्गी  
गिरमङ्गीकुरुते न भाषितापि ॥18॥

रीतिं गिराममृतवृष्टिकरीं तदीयां  
तां चाकृतिं कृतिवरैरभिनन्दनीयाम्‌ ।  
लोकोत्तरामथ कृतिं करुणारसार्द्रां  
स्तोतुं न कस्य समुदेति मनः प्रसारः ॥19॥




 \*\*\*\*\*\*\*\*\*\*\*\*


\]
