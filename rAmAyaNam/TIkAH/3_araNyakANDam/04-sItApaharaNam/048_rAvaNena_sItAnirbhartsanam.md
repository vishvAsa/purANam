+++
title = "०४८ रावणेन सीतानिर्भर्त्सनम्"
title_english = "048 Ravana tempts Seetha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-048-Ravanena_Sita_Nirbhartha_Sanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/048_rAvaNena_sItAnirbhartsanam.md">
<details><summary><h3>IITK ...{Loading}...</h3></summary>

Ravana takes on his true form -- speaks of his glory -- Sita abuses
Ravana in harsh words.



#### श्लोकः
##### मूलम्
एवं बृवन्त्यां सीतायां संरब्दः परुषं वचः।  
ललाटे भृकुटीं कृत्वा रावणः प्रत्युवाच ह॥3.48.1॥

##### शब्दार्थः
सीतायाम् when Sita, एवम् in that way, बृवन्त्याम् as she spoke, रावणः Ravana, संरब्धः roused to anger, ललाटे forehead, भृकुटीम् knitted eyebrows, कृत्वा doing, परुषम् harsh, वचः words, प्रत्युवाच replied.

##### आङ्ग्लानुवादः
Addressed thus by Sita, Ravana, his anger roused, knitted his eyebrows with a frown on his forehead and replied to her harshlyः



#### श्लोकः
##### मूलम्
भ्राता वैश्रवणस्याहं सापत्न्यो वरवर्णिनि।  
रावणो नाम भद्रं ते दशग्रीवः प्रतापवान्॥3.48.2॥

##### शब्दार्थः
वरवर्णिनि most beautiful woman, अहम् I, वैश्रवणस्य of Kubera's, सापत्न्यः stepmother's son, भ्राता brother, दशग्रीवः ten headed, प्रतापवान् powerful, रावणो नाम called Ravana, ते to you, भद्रम् be pleased.

##### आङ्ग्लानुवादः
O paragon of beauty  I am the halfbrother of Kubera, born of his stepmother. I am known as the tenheaded, powerful Ravana. Be blessed



#### श्लोकः
##### मूलम्
यस्य देवास्सगन्धर्वाः पिशाचपतगोरगाः।  
विद्रवन्ति भयाद्भीता मृत्योरिव सदा प्रजाः॥3.48.3॥

##### शब्दार्थः
प्रजाः people, मृत्योरिव like death, यस्य whose, भयात् out of fear, भीताः scared of, सगन्धर्वाः including gandharvas, देवाः gods, पिशाचपतगोरगाः evil spirits, birds and serpents, विद्रवन्ति run away.

##### आङ्ग्लानुवादः
Just as people get scared of death, all (creatures) including gandharvas, gods, evil spirits, birds and snakes run away from me.



#### श्लोकः
##### मूलम्
येन वैश्रवणो राजा द्वैमात्रः कारणान्तरे।  
द्वन्द्वमासादितः क्रोधाद्रणे विक्रम्य निर्जितः॥3.48.4॥

##### शब्दार्थः
येन by whom, कारणान्तरे for some other reason, क्रोधात् in anger, द्वन्द्वम् duel, आसादितः took place, द्वैमात्रः stepmother, वैश्रवणः राजा king Vaisravana, रणे in war, विक्रम्य with my prowess, निर्जितः was defeated.

##### आङ्ग्लानुवादः
For some reason or other a duel took place between me and king Kubera. With my prowess, I defeated him in the duel.



#### श्लोकः
##### मूलम्
यद्भयार्तः परित्यज्य स्वमधिष्ठानमृद्धिमत्।  
कैलासं पर्वतश्रेष्ठमध्यास्ते नरवाहनः॥3.48.5॥

##### शब्दार्थः
नरवाहनः Kubera (having a human being as his carrier), यद्भयार्तः due to fear of whom, ऋद्धिमत् prosperous, स्वम् his own, अधिष्ठानम् place of residence, परित्यज्य giving up, पर्वतश्रेष्ठम् mighty mountain, कैलासम् Kailasa, अध्यास्ते  residing.

##### आङ्ग्लानुवादः
Out of fear for me, Kubera is residing on the mighty mount Kailasa, leaving his own earlier prosperous place of residence.



#### श्लोकः
##### मूलम्
यस्य तत्पुष्पकं नाम विमानं कामगं शुभम्।  
वीर्यादेवार्जितं भद्रे येन यामि विहायसम्॥3.48.6॥

##### शब्दार्थः
भद्रे O noble lady, यस्य whose, तत् that, पुष्पकं नाम by name Pushpaka, कामगम् goes where one desires, शुभम् auspicious, विमानम् chariot, वीर्यादेव by valour alone, आर्जितम् gained over, येन in which, विहायसम् sky, यामि I move about.

##### आङ्ग्लानुवादः
O noble lady  with my valour I gained over from Kubera the aerial chariot 'Pushpaka',  
which can go wherever one desires and in which I move about in the sky.



#### श्लोकः
##### मूलम्
मम सञ्जातरोषस्य मुखं दृष्ट्वैव मैथिलि।  
विद्रवन्ति परित्रस्तास्सुराश्शक्रपुरोगमाः॥3.48.7॥

##### शब्दार्थः
मैथिलि O Maithili, सञ्जातरोषस्य when I get angry, मम my, मुखम् face, दृष्ट्वैव on seeing alone, परित्रस्ताः frightened , शक्रपुरोगमाः led by Indra, सुराः gods, विद्रवन्ति run away.

##### आङ्ग्लानुवादः
O Princess from Mithila, seeing my angry face  even gods led by Indra take to their heels in fear.



#### श्लोकः
##### मूलम्
यत्र तिष्ठाम्यहं तत्र मारुतो वाति शङ्कितः।  
तीव्रांशुश्शिशिरांशुश्च भयात्सम्पद्यते रविः॥3.48.8॥

##### शब्दार्थः
अहम् I am, यत्र wherever, तिष्ठामि stay, तत्र there, मारुतः the Windgod, शङ्कितः hesitantly, वाति blows, तीव्रांशुः the Sun with scorching rays, रविः च even Sun, भयात् in fear, शिशिरांशुः Moon of cool radiance, सम्पद्यते discharges duties.

##### आङ्ग्लानुवादः
Wherever I am, the Windgod blows with hesitation. So are the Sun and the Moon afraid of me. Afraid of me the Sun duly discharges his duties.



#### श्लोकः
##### मूलम्
निष्कम्पपत्रास्तरवो नद्यश्च स्तिमितोदकाः।  
भवन्ति यत्र यत्राहं तिष्ठामि विचरामि च॥3.48.9॥

##### शब्दार्थः
अहम् I am, यत्र यत्र wherever, तिष्ठामि stay, विचरामि move about, उदकाः water, निष्कम्पपत्राः  with their leaves, तरवः trees, नद्यश्च the rivers also, स्तिमितोदकाः have still waters, भवन्ति   remain.

##### आङ्ग्लानुवादः
Wherever I stay or move about, the leaves of trees do not shake, and the waters in rivers remain still.



#### श्लोकः
##### मूलम्
मम पारे समुद्रस्य लङ्का नाम पुरी शुभा।  
सम्पूर्णा राक्षसैर्घोरैर्यथेन्द्रस्यामरावती॥3.48.10॥

##### शब्दार्थः
घोरैः by the terrific, राक्षसैः by demons, सम्पूर्णा filled with, लङ्का नाम known as Lanka, शुभा auspicious, इंद्रस्य Indra's, अमरावतीव like Amaravati, मम my, पुरी city, समुद्रस्य on these, पारे shore.

##### आङ्ग्लानुवादः
My city known as Lanka, teeming with terrific demons, is on the other side of the sea. It is  beautiful like the city of Indra's Amaravati.



#### श्लोकः
##### मूलम्
प्राकारेण परिक्षिप्ता पाण्डुरेण विराजता।  
हेमकक्ष्या पुरी रम्या वैढूर्यमयतोरणा॥3.48.11॥

##### शब्दार्थः
रम्या beautiful, पाण्डुरेण pale white, विराजता  shining , प्राकारेण by a ramparts, परिक्षिप्ता surrounded, हेमकक्ष्या interiors built of gold, वैढूर्यमयतोरणा entrance gates encrusted with vaidurya (cat's eye).

##### आङ्ग्लानुवादः
The beautiful city of Lanka  shines with its pale white ramparts and golden interiors. The entrance gates are encrusted with vaidurya (cat'seye).



#### श्लोकः
##### मूलम्
हस्त्यश्वरथसम्बाधा तूर्यनादविनादिता।  
सर्वकालफलैर्वृक्षैस्सङ्कुलोद्द्यानशोभिता॥3.48.12॥

##### शब्दार्थः
हस्त्यश्वरथसम्बाधा crowded with elephants, horses, and chariots, तूर्यनादविनादिता resounding with trumpets, सर्वकालफलैः yielding fruits in all seasons, वृक्षैः by  trees, सङ्कुलोद्यानशोभिता looks splendid with delightful pleasuregardens.

##### आङ्ग्लानुवादः
It is crowded with elephants, horses and chariots. It resounds with the music of trumpets. The trees in the delightful pleasuregardens yield fruits in all seasons.



#### श्लोकः
##### मूलम्
तत्र त्वं वसती सीते राजपुत्रि मया सह।  
न स्मरिष्यसि नारीणां मानुषीणां मनस्विनि॥3.48.13॥

##### शब्दार्थः
राजपुत्रि princess, मनस्विनि highminded, सीते Sita, तत्र there, मया सह along with me, वसती  while residing, मानुषीणाम् of human beings, नारीणाम् of women, न स्मरिष्यसि you will not think of.

##### आङ्ग्लानुवादः
O highminded princess, O Sita while living with me, you will not even think of other women.



#### श्लोकः
##### मूलम्
भुञ्जाना मानुषान्भोगान्दिव्यांश्च वरवर्णिनि।  
न स्मरिष्यसि रामस्य मानुषस्य गतायुषः॥3.48.14॥

##### शब्दार्थः
वरवर्णिनि blessed lady of excellant complexion, मानुषान् mortals, भोगान् pleasures, दिव्यांश्च  wonderful as well as divine, भुञ्जाना enjoying, मानुषस्य mortals, गतायुषः of a short lifespan, रामस्य Rama's, न स्मरिष्यिसि not think of.

##### आङ्ग्लानुवादः
O blessed lady of fine complexion, while enjoying both human and heavenly  pleasures with me there, you will not remember Rama who is a mortal of short lifespan.



#### श्लोकः
##### मूलम्
स्थापयित्वा प्रियं पुत्रं राज्ञा दशरथेन यः।  
मन्दवीर्यस्सुतो ज्येष्ठस्ततः प्रस्थापितो वनम्॥3.48.15॥

##### शब्दार्थः
राज्ञा by the king, दशरथेन Dasaratha's, प्रियम् dear, पुत्रम्  son (Bharata), स्थापयित्वा consecrating, ततः then, मन्दवीर्यः weakling, ज्येष्ठः सुतः eldest son, यः one who is, वनम् forest, प्रस्थापितः sent away.

##### आङ्ग्लानुवादः
Considering the eldest son a weakling, king Dasaratha has sent him away to the forest so that he could consecrate his dear son(Bharata).



#### श्लोकः
##### मूलम्
तेन किं भ्रष्टराज्येन रामेण गतचेतसा।  
करिष्यसि विशालाक्षि तापसेन तपस्विना॥3.48.16॥

##### शब्दार्थः
विशालाक्षि O largeeyed, भ्रष्टराज्येन  dislodged from the kingdom, गतचेतसा lost the capacity to think, तापसेन ascetic, तपस्विना by a pitiable man, तेन रामेण such Rama, किं करिष्यसि what can he do (for you) ?

##### आङ्ग्लानुवादः
O largeeyed Sita dislodged from the kingdom, Rama has lost his capacity to think. He is doing penance, assuming an ascetic role. What can he do (for you)?



#### श्लोकः
##### मूलम्
सर्वराक्षसभर्तारं कामात्स्वयमिहागतम्।  
न मन्मथशराविष्टं प्रत्याख्यातुं त्वमर्हसि॥3.48.17॥

##### शब्दार्थः
कामात् owing to passion, स्वयम् I myself, इह here, आगतम् came, मन्मथशराविष्टम्   overcome by the arrows of the god of love, सर्वराक्षसभर्तारम् lord of all demons, त्वम्  you, प्रत्याख्यातुम् to reject, न अर्हसि not proper.

##### आङ्ग्लानुवादः
I am lord of all the demons. You should not reject me I am here (only because I am) overcome by the arrows of the god of love.



#### श्लोकः
##### मूलम्
प्रत्याख्याय हि मां भीरु परितापं गमिष्यसि।  
चरणेनाभिहत्येव पुरूरवसमूर्वशी॥3.48.18॥

##### शब्दार्थः
भीरु O timid lady, माम् me, प्रत्याख्याय after you reject, पुरूरवसम् Pururava, चरणेन by the feet, अभिहत्य kicking, ऊर्वशीव like Urvasi, परितापम् regret, गमिष्यसि will you experience later.

##### आङ्ग्लानुवादः
O timid lady if you reject me, you will regret like Urvasi who kicked Pururava and regretted later.



#### श्लोकः
##### मूलम्
अङ्गुल्या न समो रामो मम युद्धे स मानुषः।  
तव भाग्येन सम्प्राप्तं भजस्व वरवर्णिनि॥3.48.19॥

##### शब्दार्थः
वरवर्णिनि O lady of fine complexion, मानुषः a mere mortal, सः रामः that Rama, युद्धे in war, मम for me, अङ्गुल्या with my finger, समः equal, न not, तव your, भाग्येन by your luck,  
सम्प्राप्तम्  have I come, भजस्व take refuge.

##### आङ्ग्लानुवादः
O lady of fine complexion, Rama is a (mere) mortal. In war he is no match (even) for my finger. It is your good fortune that you have got me here. Take refuge in me.



#### श्लोकः
##### मूलम्
एवमुक्ता तु वैदेही क्रुद्धा संरक्तलोचना।  
अब्रवीत्परुषं वाक्यं रहिते राक्षसाधिपम्॥3.48.20॥

##### शब्दार्थः
एवम् that way, उक्ता told, वैदेही Vaidehi, क्रुद्धा enraged, संरक्तलोचना eyes turned red, रहिते in that solitary place, राक्षसाधिपम् chief of the demons, परुषम् harsh, वाक्यम् words, अब्रवीत्  said.

##### आङ्ग्लानुवादः
Thus addressed, Sita was enraged and her eyes turned red. She replied in harsh words to the chief of the demons in that solitary placeः.



#### श्लोकः
##### मूलम्
कथं वैश्रवणं देवं सर्वभूतनमस्कृतम्।  
भ्रातरं व्यपदिश्य त्वमशुभं कर्तुमिच्छसि॥3.48.21॥

##### शब्दार्थः
सर्वभूतनमस्कृतम् worshipped by all beings, देवम् god, वैश्रवणम्  Kubera, भ्रातरम् brother, व्यपदिश्य addressing him, त्वम् you, अशुभम् inauspicious deed, कर्तुम् to do, कथम् how come, इच्छसि you desire.

##### आङ्ग्लानुवादः
Why do you wish to do something inauspicious by calling Lord Kubera who is worshipped by all beings your brother ?



#### श्लोकः
##### मूलम्
अवश्यं विनशिष्यन्ति सर्वे रावण राक्षसाः।  
येषां त्वं कर्कशो राजा दुर्बुद्धिरजितेन्द्रियः॥3.48.22॥

##### शब्दार्थः
रावण O Ravana, कर्कशः cruel, दुर्बुद्धिः evilminded, अजितेन्द्रियः having no control over the senses, त्वम्  you, येषाम् of whom, राजा king, सर्वे all of them, राक्षसाः demons, अवश्यम् certainly, विनशिष्यन्ति will be destroyed.

##### आङ्ग्लानुवादः
O Ravana ,you are cruel and evilminded. You have no control over your senses. (And yet) you are the ruler of your breed. Surely they are going to be destroyed.



#### श्लोकः
##### मूलम्
अपहृत्य शचीं भार्यां शक्यमिन्द्रस्य जीवितुम्।  
न च रामस्य भार्यां मामपनीयास्ति जीवितम्॥3.48.23॥

##### शब्दार्थः
इन्द्रस्य Indra's, भार्याम् wife, शची Sachi, अपहृत्य after abducting, जीवितुम् to live, शक्यम् may be possible, रामस्य Rama's, भार्याम् wife, माम् me, अपनीय after carrying away, जीवितम् life, नास्ति not there.

##### आङ्ग्लानुवादः
It may be possible (for some one) to live after abducting Indra's wife, Sachi, but it is not possible for any one to live after kidnapping the wife of Rama.



#### श्लोकः
##### मूलम्
जीवेच्चिरं वज्रधरस्य हस्ताच्छचीं प्रधृष्याप्रतिरूपरूपाम्।  
न मादृशीं राक्षस दूशयित्वा पीतामृतस्यापि तवास्ति मोक्षः॥3.48.24॥

##### शब्दार्थः
राक्षस demon, अप्रातिरूपरूपाम् most beautiful lady, शचीम् Sachi, वज्रधरस्य wielder of the thunderbolt, Indra's, हस्ताम् from the hands, प्रधृष्य after snatching, चिरम् long, जीवेत्  may live, मादृशीम् one like me, दूषयित्वा after assualting, पीतामृतस्यापि even after drinking  nectar, तव your, मोक्षः release from death, न not possible.

##### आङ्ग्लानुवादः
O demon, you may live long after forcibly snatching the most beautiful Sachi, from the hands of Indra, the wielder of the thunderbolt, but after abusing a woman like me, you will not be released from death even if you drink nectar.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे अष्टचत्वारिंशस्सर्गः॥  
Thus ends the fortyeighty sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/048_rAvaNena_sItAnirbhartsanam.md">
<details><summary><h3>भूषणम् ...{Loading}...</h3></summary>



एवं ब्रुवन्त्यां सीतायां संरब्धः परुषं वचः ।  

ललाटे भ्रुकुटीं कृत्वा रावणः प्रत्युवाच ह  ॥  ३।४८।१  ॥   

एवं ब्रुवन्तीं सीतां रावणो भर्त्सयति एवमित्यादिना । संरब्धः कुपितः
सम्भ्रमाविष्टो वा  ॥  ३।४८।१  ॥   

  

भ्राता वैश्रवणस्याहं सापत्न्यो वरवर्णिनि ।  

रावणो नाम भद्रं ते दशग्रीवः प्रतापवान्  ॥  ३।४८।२  ॥   

भ्रातेति । वैश्रवणस्य सपत्न्या मातुरपत्यं पुमान् सापत्नः, सापत्न एव
सापत्न्यः । स्वार्थे ष्यञ्  ॥  ३।४८।२  ॥   

  

यस्य देवाः सगन्धर्वाः पिशाचपतगोरगाः ।  

विद्रवन्ति भयाद्भीता मृत्योरिव सदा प्रजाः  ॥  ३।४८।३  ॥   

यस्येति । यस्य सम्बन्धिनो भयात् देवादयः मृत्योर्भीताः प्रजा इव
विद्रवन्ति  ॥  ३।४८।३  ॥   

  

येन वैश्रवणो राजा द्वैमात्रः कारणान्तरे ।  

द्वन्द्वमासादितः क्रोधाद्रणे विक्रम्य निर्जितः  ॥  ३।४८।४  ॥   

येनेति । द्वयोर्मात्रोरपत्यं द्वैमात्रः, सपन्तीमातृपुत्र इत्यर्थः ।
कारणान्तरे कस्मिंश्चित् कारणावकाशे । द्वन्द्वं युद्धम् । "द्वन्द्वं
कलहयुग्मयोः" इत्यमरः  ॥  ३।४८।४  ॥   

  

यद्भयार्तः परित्यज्य स्वमधिष्ठानमृद्धिमत् ।  

कैलासं पर्वतश्रेष्ठमध्यास्ते नरवाहनः  ॥  ३।४८।५  ॥   

स्वमधिष्ठानं स्वां पुरीं कैलासमध्यास्ते प्रबलावष्टम्भार्थमिति भावः ।
"अधिशीङ्स्थासां कर्म" इत्यधिकरणस्य कर्मसंज्ञा । नरवाहनः कुबेरः  ॥  ३।४८।५
 ॥   

  

यस्य तत् पुष्पकं नाम विमानं कामगं शुभम् ।  

वीर्यादेवार्जितं भद्रे येन यामि विहायसम्  ॥  ३।४८।६  ॥   

यस्येति । तत् पसिद्धम् । कामेन गच्छतीति कामगम्, अधिष्ठातृकामानुरूपं
गच्छतीत्यर्थः । येन पुष्पकेण । विहायसम् आकाशम् । एतादृशविशेषणविशिष्टो यो
रावणो नाम रावण इति प्रसिद्धः सो ऽहमिति पूर्वोणान्वयः  ॥  ३।४८।६  ॥   

  

मम सञ्जातरोषस्य मुखं दृष्ट्वैव मैथिलि ।  

विद्रवन्ति परित्रस्ताः सुराः शक्रपुरोगमाः  ॥  ३।४८।७  ॥   

ममेति । विद्रवन्ति विद्रवेयुः  ॥  ३।४८।७  ॥   

  

यत्र तिष्ठाम्यहं तत्र मारुतो वाति शङ्कितः ।  

तीव्रांशुः शिशिरांशुश्च भयात् सम्पद्यते रविः  ॥  ३।४८।८  ॥   

यत्र देशे । तीव्रांशुश्च तीक्ष्णांशुरपि रविः मद्भयात् शिशिरांशुः
शीतलांशुः सम्पद्यते  ॥  ३।४८।८  ॥   

  

निष्कम्पपत्त्रास्तरवो नद्यश्च स्तिमितोदकाः ।  

भवन्ति यत्र यत्राहं तिष्ठामि विचरामि च  ॥  ३।४८।९  ॥   

निष्कम्पेति । पत्त्राण्यपि न चलन्तीत्यर्थः  ॥  ३।४८।९  ॥   

मम पारे समुद्रस्य लङ्का नाम पुरी शुभा ।  

सम्पूर्णा राक्षसैर्घोरैर्यथेन्द्रस्यामरावती  ॥  ३।४८।१०  ॥   

पारे पारसदृशे । त्रिकूटे समुद्रस्य मध्य इति पूर्वमुक्तत्वात्
यथेन्द्रस्यामरावती तथा मम लङ्का पुरी असाधारणेत्यर्थः । अस्तीति शेषः  ॥ 
३।४८।१०  ॥   

  

प्राकारेण परिक्षिप्ता पाण्डरेण विराजता ।  

हेमकक्ष्या पुरी रम्या वैडूर्यमयतोरणा  ॥  ३।४८।११  ॥   

हस्त्यश्वरथसम्बाधा तूर्यनादविनादिता ।  

\[शतयोजनविस्तीर्णा त्रिंशद्योजनमायता ।\]  

सर्वकालफलैर्वृक्षैः सङ्कुलोद्यानशोभिता  ॥  ३।४८।१२  ॥   

लङ्कां वर्णयति प्राकारेणेति । रजतमयत्वात् पाण्डरेण हेममय्यः कक्ष्याः
हर्म्याङ्गणादयो यस्याः सा । "कक्ष्या प्रकोष्ठे हर्म्यादेः काञ्च्यां
मध्येभबन्धने" इत्यमरः । तोरणो बहिर्द्वारम् । सम्बाधा सङ्कुला ।
तूर्यनादेन वाद्यशब्देन विनादिता । सर्वः कालो येषां तानि सर्वकालानि,
सर्वकालसम्भवानीत्यर्थः । तादृशानि फलानि येषां तैः सर्वकालफलैः ।
सङ्कुलोद्यानैः व्याप्तोद्यानैः शोभिता एतादृशी सा पुरी रम्येत्यन्वयः  ॥ 
३।४८।११,१२  ॥   

  

तत्र त्वं वसती सीते राजपुत्रि मया सह ।  

न स्मरिष्यसि नारीणां मानुषीणां मनस्विनी  ॥  ३।४८।१३  ॥   

तत्रेति । वसती वसन्ती । अनित्यमागमशासनमिति नुमभावः । नारीणामिति
"अधीगर्थ" इति षष्ठी । मनस्वनी तत्समासक्तेत्यर्थः  ॥  ३।४८।१३  ॥   

  

भुञ्जाना मानुषान् भोगान् दिव्यांश्च वरवर्णिनि ।  

न स्मरिष्यसि रामस्य मानुषस्य गतायुषः  ॥  ३।४८।१४  ॥   

मानुषान् मनुष्यलोकसम्भावान् । दिव्यान् स्वर्गसम्भवान् । गतायुषः
गतप्रायायुषः, अल्पायुष इत्यर्थः । अनेन भुज्जाना मानुषान् भोगानिति पूर्वं
सीतोक्तस्य परिहार उक्तः  ॥  ३।४८।१४  ॥   

  

स्थापयित्वा प्रियं पुत्रं राज्ञा दरशथेन यः ।  

मन्दवीर्यः सुतो ज्येष्ठस्ततः प्रस्थापितो ह्ययम्  ॥  ३।४८।१५  ॥   

तेन किं भ्रष्टराज्येन रामेण गतचेतसा ।  

करिष्यसि विशालाक्षि तापसेन तपस्विना  ॥  ३।४८।१६  ॥   

अथ रामस्य स्वापेक्षया उक्तमतिशयं प्रतिवक्ति स्थापयित्वेत्यादिना,
श्लोकद्वयमेकान्वयम् । प्रियं पुत्रं भरतं राज्ये स्थापयित्वा ततो राज्यात्
प्रव्राजितः । जेष्ठत्वे ऽपि प्रव्राजनान्मदवीर्यत्वं सिद्धमित्याह तेनेति
। तेन मन्दवीर्येण । गतचेतसा कर्तव्याकर्तव्यमूढमनसा । तापसेन "भग्नाः
कृषेर्भागवता भवन्ति" इति न्यायेन अशूरेण । तपस्विना शोच्येन । "तपस्वी
तापसः शोच्यः" इति विश्वः । अनेन इतः परं राज्यं साधयिष्यतीत्याशा न
कर्तव्येत्युक्तम्  ॥  ३।४८।१५,१६  ॥   

  

सर्वराक्षसभर्तारं कामात् स्वयमिहागतम् ।  

न मन्मथशराविष्टं प्रत्याख्यातुं त्वमर्हसि  ॥  ३।४८।१७  ॥   

सर्वराक्षसेति । सर्वराक्षसभर्तारं त्वया प्रार्थनीयमित्यर्थः । स्वयं
कामात् अर्थितया इहागतं प्रत्याख्यातुं निराकर्तुम् । स्वयमागमने हेतुः
मन्मथेति  ॥  ३।४८।१७  ॥   

  

प्रत्याख्याय हि मां भीरु परितापं गमिष्यसि ।  

चरणेनाभिहत्येव पुरूरवसमुर्वशी  ॥  ३।४८।१८  ॥   

प्रत्याख्यानफलमाह प्रत्याख्यायेति । भीरु इत्यनेन रामात् भीतिः
प्रत्याख्यानमूलमिति मम मन इति व्यज्यते । परितापं पश्चात्तापम् । पुरूरवसं
राजानं चरणेनाभिहत्य उर्वशीव, उरून् महतो वशीकरोतीत्युर्वशी । "वश कान्तौ"
पृषोदरादित्वादुकारलोपः । गौरादित्वात् ङीष् । एवं
ह्रस्वादिस्तालव्यान्तश्च । तथाच माघयमकम् । "दधत्युरोजद्वयमुर्वशीतलं भुवो
गतेव स्वयमुर्वशी तलम्" इति । नारायणस्य ऊरौ वसतीति व्यत्पत्तावपि
पृषोदरादित्वाद्वर्णलोपादिना ह्रस्वादिस्तालव्यान्त एव च युक्तः । उर्वशी
किल स्वयमेव प्रार्थयन्तं पुरूरवसं प्रथमं निरस्य पश्चात्तापेन
पुनस्तमागतेति पौराणिकी कथा  ॥  ३।४८।१८  ॥   

  

अङ्गुल्या न समो रामो मम युद्धे स मानुषः ।  

तव भाग्येन सम्प्राप्तं भजस्व वरवर्णिनि  ॥  ३।४८।१९  ॥   

अङ्गुल्या अङ्गुलिबलेन । न समः न समबलः । सम्प्राप्तं मामिति शेषः  ॥ 
३।४८।१९  ॥   

  

एवमुक्ता तु वैदेही क्रुद्धा संरक्तलोचना ।  

अब्रवीत्परुषं वाक्यं रहिते राक्षसाधिपम्  ॥  ३।४८।२०  ॥   

संरक्तेति कोपातिशयो द्योत्यते । रहिते निर्जने वने "रागं विविक्ता इति
वर्धयन्तीः" इति रागजननौचित्ये ऽपि परुषमब्रवीत् । हन्त सीतायाः
पातिव्रत्यमेतदिति ऋषिर्विस्मयते  ॥  ३।४८।२०  ॥   

  

कथं वैश्रवणं देवं सर्वभूतनमस्कृतम् ।  

भ्रातरं व्यपदिश्य त्वमशुभं कर्तुमिच्छसि  ॥  ३।४८।२१  ॥   

कथमिति । पुण्यात्मनः कुबेरस्य भ्राता सन् कथं पापकर्मणि प्रवर्तस इत्यर्थः
 ॥  ३।४८।२१  ॥   

  

अवश्यं विनशिष्यन्ति सर्वे रावण राक्षसाः ।  

येषां त्वं कर्कशो राजा दुर्बुद्धिरजितेन्द्रियः  ॥  ३।४८।२२  ॥   

कर्कशः क्रूरः  ॥  ३।४८।२२  ॥   

  

अपहृत्य शचीं भार्यां शक्यमिन्द्रस्य जीवितुम् ।  

न च रामस्य भार्यां मामपनीयास्ति जीवितम्  ॥  ३।४८।२३  ॥   

अपनीय स्थितस्य तवेति शेषः  ॥  ३।४८।२३  ॥   

  

जीवेच्चिरं वज्रधरस्य हस्ताच्छचीं प्रधृष्याप्रतिरूपरूपाम् ।  

न मादृशीं राक्षस दूषयित्वा पीतामृतस्यापि तवास्ति मोक्षः  ॥  ३।४८।२४  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
अष्टचत्वारिंशः सर्गः  ॥  ४८  ॥   

क्रोधातिशयेनोक्तमेव पुनराह जीवेदिति । अप्रतिरूपम् अनुपमं रूपं यस्यास्तां
मादृशीम् । अश्लीलत्वपरिहाराय न मामित्यनुक्तिः । मोक्षः मरणादिति शेषः ।
अमृतमपि न त्वद्रक्षणसमर्थमित्यर्थः  ॥  ३।४८।२४  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने अष्टचत्वारिंशः सर्गः  ॥  ४८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/048_rAvaNena_sItAnirbhartsanam.md">
<details><summary><h3>शिरोमणी ...{Loading}...</h3></summary>



सीतावचनश्रवणानन्तरकालिकं रावणोक्तिमुपक्रमते--एवमिति । सीतायामेवं
ब्रुवन्त्यां सत्यां संरब्धः संक्रुद्धः रावणः भ्रुकुटीं ललाटे कृत्वा
प्रत्युवाच ऽसंरम्भः संभ्रमः कोपःऽ इति विश्वः  ॥  ३।४८।१  ॥   

  

तत्प्रतिवचनाकारमाह--भ्रातेति । वरवर्णिनि हे उत्तमवर्णविशिष्टे यस्य भयात्
मृत्योर्भीताः प्रजा इव देवादयो विद्रवन्ति येन च कारणान्तरे
कस्मिंश्चित्कारणे सति द्वन्द्वं द्वन्द्वयुद्धम् आसादितः प्रापितः
वैमात्रः विमातृपुत्रः वैश्रवणो भ्राता रणे क्रोधाद्विक्रम्य विक्रमं
प्रकटय्य निर्जितः स वैश्रवणस्य कुबेरस्य सापत्न्यः मातृसपत्नीपुत्रः
प्रतापवान् दशग्रीवः रावणो नाम भ्राताहमस्मीति शेषः, सापत्न्यशब्द
सपत्नीशब्दप्रकृतिकशिवाद्यणन्तप्रकृतिकस्वार्थष्यञन्तः ऽद्वैमात्रःऽ इति
पाठे द्वितीयाया मातुरपत्यमित्यर्थः । मातुरुदित्युत्वाभाव आर्ष इति भट्टाः
। श्लोकत्रयमेकान्वयि  ॥  ३।४८।२४  ॥   

  

मदिति । येन विहायसमाकाशं यामि तत् यस्य तत्संबन्धि पुष्पकं वीर्यात्
स्वपराक्रमात् आवर्जितं गृहीतं सः मद्भयार्तो नरवाहनः कुबेरः ऋद्धिमत्
सकलसंपत्तिविशिष्टं स्वं स्वकीयमधिष्ठानं लङ्कामित्यर्थः, परित्यज्य
पर्वतश्रेष्ठं कैलासमध्यास्ते । श्लोकद्वयमेकान्वयि  ॥  ३।४८।५६  ॥   

  

ममेति । हे मैथिलि संजातरोषस्य मम मुखं दृष्ट्वैव परित्रस्ताः शक्रपुरोगमाः
सुराः विद्रवन्ति  ॥  ३।४८।७  ॥   

  

यत्रेति । यत्राहं तिष्ठामि तत्र मारुतः शङ्कितः सन् वाति तीव्रांशुः भयात्
भीतेः शिशिरांशुः शीतकिरणः सम्पद्यते भवति  ॥  ३।४८।८  ॥   

  

निष्क्रम्येति । यत्राहं तिष्ठामि चरामि वा तत्र तरवो वृक्षाः
निष्कम्पपत्राः नद्यश्च स्तिमितोदका भवन्ति । एकश्चो वार्थे  ॥  ३।४८।९  ॥   

  

ममेति । घोरैः राक्षसैः सम्पूर्णा समुद्रस्य पारे इन्द्रस्यामरावतीव शुभा
लङ्का नाम मम पुरी अस्तीति शेषः  ॥  ३।४८।१०  ॥   

  

पुरीमेव वर्णयन्नाह--प्राकारेणेति । पाण्डुरेण राजतत्वात्
पाण्डुरवर्णविशिष्टेन प्राकारेण परिक्षिप्ता अत एव विराजिता विशेषेण शोभिता
हेमकक्ष्या स्वर्णमयहर्म्यादिप्रकोष्ठविशिष्टा वैदूर्यमयानि तोरणानि
बहिर्द्वाराणि यस्यां सा ऽकक्ष्या बृहतिकायां स्यात्काञ्च्यां मध्येभबन्धने
। हर्म्यादीनां प्रकोष्ठे च कार्यं हेतौ प्रयोजनेऽ इति मेदिनी ऽतोरणो
ऽस्त्री बहिर्द्वारंऽ इत्यमरः । हस्त्यश्वरथसम्बाधा हस्त्यादिभिः पूर्णा
सर्वकालफलैः सर्वेषु कालेषु फलन्ति तैः वृक्षैः संकुलानि
व्याप्तान्येवोद्यानानि तैर्भूषितां मया सर्वलक्ष्म्या सह सहिता या पुरी
लङ्का तत्र वसती वसन्ती त्वं मानुषीणां नारीणां न स्मरिष्यसि "अधीगर्थ--"
इति षष्ठी । आगमशास्त्रस्यानित्यत्वात् नुमभावः । श्लोकत्रयमेकान्वयि  ॥ 
३।४८।१११३  ॥   

  

भुञ्जानेति । हे वरवर्णिनि मानुषान् दिव्यांश्च भोगान् भुञ्जाना त्वं
गतायुषः त्वद्वियोगदुःखेन निवृत्तान्यत्रप्रीतेः मानुषस्य रामस्य त्वं न
स्मरिष्यसि षष्ठी पूर्ववत्  ॥  ३।४८।१४  ॥   

  

रामप्रीतिमपाकुर्वन्नाह--स्थापयित्वेति । प्रियं पुत्रं भरतं राज्ये
स्थापयित्वा ततः राज्यप्रयोजनाभावाद्धेतोः मन्दवीर्यः अल्पवीर्यत्वेन
राज्यानर्ह इत्यर्थः, ज्येष्ठः सुतो यो रामः वनं प्रस्थापितः तेन
भ्रष्टराज्येन अत एव गतचेतसा तापसेन तपोनिरतेन तपस्विना नित्यं विचारपरेण
रामेण किं करिष्यसि । श्लोकद्वयमेकान्वयि  ॥  ३।४८।१५१६  ॥   

  

रक्षेति । राक्षसभर्तारं मां रक्ष पालय मन्मथशराविष्टं रिपुमदध्वंसकशरैः
आविष्टं पूर्णं पराजेतुमशक्यमित्यर्थः, कामात् स्वेच्छपया स्वयमिहागतं मां
प्रत्याख्यातुं त्वं नार्हसि ऽसर्वराक्षसऽ इति तीर्थपाठः  ॥  ३।४८।१७  ॥   

  

प्रतीति । हे भीरु मां प्रत्याख्याय मत्प्रार्थितमनादृत्येत्यर्थः, त्वं
पश्चात्तापं गमिष्यसि  ॥  ३।४८।१८  ॥   

  

ननु मदपहरणे रामस्त्वां हनिष्यतीत्यत आह--अङ्गुल्येति । सः प्रसिद्धो
मानुषो रामः युद्धे ममाङ्गुल्या न समः अतः तव भाग्येन त्वत्सेवार्थं
सम्प्राप्तं मां भज स्वसेवकोचितप्रीतिं कुरु भाग्यशब्दस्तु
सेवार्थकभजधातुप्रकृतिकघञन्तप्रकृतिकस्वार्थष्यञन्त  ॥  ३।४८।१९  ॥   

  

एवमिति । एवमुक्ता रावणेन कथिता अत एव क्रुद्धा अत एव संरक्तलोचना रहिते
सज्जनशून्यदेशे विद्यमाना वैदेही राक्षसाधिपं परुषं वाक्यमब्रवीत्  ॥ 
३।४८।२०  ॥   

  

तद्वचनाकारमाह--कथमित्यादिभिः । सर्वदेवनमस्कृतं देवं वैश्रवणं कुबेरं
भ्रातरं स्वनिरूपितभ्रातृत्वविशिष्टं व्यपदिश्य उक्त्वा
अशुभमपहरणरूपामङ्गलकारकं कर्म कथं कर्तुमिच्छसि  ॥  ३।४८।२१  ॥   

  

अमङ्गलमेवाह--अवश्यमिति । हे रावण कर्कशः परुषवाक् दुर्बुद्धिः दुष्टचित्तः
अजितेन्द्रियस्त्वं येषां राक्षसानां राजा ते सर्वे राक्षसाः अवश्यं
विनशिष्यन्ति विनङ्क्ष्यन्ति  ॥  ३।४८।२२  ॥   

  

दुर्बुद्धिज्ञपकं लिङ्गमाह--अपहृत्येति । इन्द्रस्य शचीं भार्यामपहृत्य
जीवितुं शक्यं मामानीय तु स्वस्तिमान्न भवेत्  ॥  ३।४८।२३  ॥   

  

तदेव भङ्ग्यन्तरेणाह--जीवेदिति । अप्रतिरूपरूपाम् अनुपमरूपविशिष्टां शचीं
पश्चात् इन्द्रशून्यकाले प्रधृष्य अपहृत्येत्यर्थः, चिरं जीवेत् मादृशीं
धर्षयित्वा पीतामृतस्यापि तव मोक्षः कल्याणं नास्ति  ॥  ३।४८।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
ऽष्टचत्वारिंशः सर्गः  ॥  ३।४८  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/048_rAvaNena_sItAnirbhartsanam.md">
<details><summary><h3>तिलकम् ...{Loading}...</h3></summary>



एवमिति । परुषम् क्रोधावेशेन वर्णानां
चर्वणेनैवोच्चारणाच्छ्रुतिकट्वक्षरमित्यर्थः । संरब्धः क्रुद्धः  ॥  ३।४८।१
 ॥   

  

सापत्नः शिवाद्यणम् । "सापत्ने" इति पाठे मातृसपत्नीपुत्रत्वे प्रसिद्ध
इत्यर्थः । भ्रातेत्यत्र च "साक्षात्" इति तदा पाठः । एतेन
कुलप्राशस्त्यमुक्तम्  ॥  ३।४८।२,३  ॥   

  

वैमात्रः प्राग्वत् । "द्वैमात्रः" इति पाठे द्वितीया माता द्विमाता ।
तदपत्यमित्यर्थे "मातुरुत्" इत्युत्वाभाव आर्षः । अस्य द्विशब्दस्य
द्विपूरणार्थत्वे ऽपि सङ्ख्यार्थत्वाभावान्नोत्वमित्यन्ये । कारणान्तरे
निमित्तविशेषे । द्वन्द्वं द्वन्द्वयुद्धम् आसादितः प्रापितः  ॥  ३।४८।४
 ॥   

  

स्वमधिष्ठानं स्वां पुरीं लङ्काम् । कैलासाश्रयणं प्रबलाश्रयणबुद्ध्या  ॥ 
३।४८।५ ॥   

  

येन पुष्पकेण । वीर्यादावर्जितमाच्छिद्य गृहीतम् । मयेति शेषः  ॥  ३।४८।६,७
 ॥   

  

तीव्रांशुरपि मम भयाच्छिशिरांशुः संपद्यते  ॥  ३।४८।८  ॥   

  

यत्र चरामि येन मार्गेण गच्छामीति यावत् । यत्र च तिष्ठामि तत्र
भवन्तीत्यन्वयः  ॥  ३।४८।९  ॥   

  

समुद्रस्य पारे मम लङ्का नाम पुरीत्यन्वयः  ॥  ३।४८।१०  ॥   

  

प्राकारस्य पाण्डुरत्वं सुधालेपाद्राजतत्वाद्वा । हेम्नः कक्ष्या अवच्छदा
यस्यां सा । तारेण पुरद्वारम्  ॥  ३।४८।११,१२  ॥   

  

मानुषीणां नारीणां न स्मरिष्यसि । शेषे षष्ठी । मन्नगरे
दिव्यनारीसमागमादिति भावः । युगपन्मानुषदिव्यभोगस्तत्रान्यत्र तूभयं
युगपद्दुर्लभमिति भावः  ॥  ३।४८।१३  ॥   

  

गतायुष एकादशसहस्रसङ्ख्यया मितायुषः । खरादिवधजक्रोधेन मया वधाद्वा
तत्त्वम्  ॥  ३।४८।१४  ॥   

  

यो रामो मन्दवीर्य इति ज्ञात्वा ज्येष्ठो ऽपि राज्ये प्रियं भरतं
स्थापयित्वा वनं प्रस्थापितः  ॥  ३।४८।१५  ॥   

  

तेन गतचेतसा किं करिष्यसीत्यन्वयः । भ्रष्टराज्यत्वाच्चेतोहीनत्वम् ।
तापसेन तपस्विना तापसश्रेष्ठतपस्विना । यद्वा तापसेन शोच्यत्वेन । तपस्विना
ऽशूरेण  ॥  ३।४८।१६  ॥   

  

"रक्ष रक्षणे" रक्ष पालय  ॥  ३।४८।१७  ॥   

  

उर्वशी पुरूरवसं चरणेनाभिहत्य यथा पश्चात्तापं गतेति पुराणेषु प्रसिद्धम् ।
तथा पश्चात्तापं गमिष्यसि  ॥  ३।४८।१८  ॥   

  

अङ्गुल्या न समो ऽङ्गुलीबलेनापि तुल्यो न । अनेन मया नीतां पुना राम
आनयिष्यतीति न शङ्क्यमिति भावः । संप्राप्तम् मामिति शेषः  ॥  ३।४८।१९,२०
 ॥   

  

रहिते रामरहिते आश्रमे स्थिति शेषः । ईदृशवंश्यस्येदृशं कृत्यमनुचितमिति
मिथ्यैवान्यवंशं स्ववंशत्वेन कथयसीति व्यङ्ग्यम्  ॥  ३।४८।२१  ॥   

  

एवंभूतस्य राज्ञः प्रजानां सर्वथा नाशः । मम नयने सर्वजीवितच्छेद एवेति
भावः  ॥  ३।४८।२२,२३  ॥   

  

अप्रतिरूपरूपामनुपमसौन्दर्याम् । मोक्षः मृत्योरिति शेषः ।
अतिमलिनान्तःकरणत्वान्मोक्षो ज्ञानैकप्राप्यस्तव नास्त्येवेति भावः  ॥ 
३।४८।२४  ॥   

  

अत्र सर्गे रावणोक्तौ-- "सप्तसप्तकवेत्ताहमष्टाष्टकविभूषितः ।
पञ्चपञ्चकतत्त्वज्ञो रावणो ऽहं भजस्व माम् । इति श्लोकः क्वचित्पठ्यते ।
तमेवं व्याचक्षते-- सप्तसप्तकं षडङ्गसहितवेदोपवेदसहितचतुर्दशविद्यारूपं
तद्वेत्ता । अष्टाष्टकविभूषितश्चतुःषष्टिकलाभूषितः । पञ्चपञ्चकतत्त्वज्ञः
पञ्चविंशतितत्त्वज्ञः पञ्चविंशतितत्त्वस्वारूपवेत्ता ।
नित्यानित्यवस्तुविवेकवानिति यावत् इति । स
कतकाद्यव्याख्यातत्वात्प्रक्षिप्त इति ज्ञायते । आद्यपादे ऽर्थासंगतिरपि ।
परपादपर्यालोचनया तृतीयपादोक्तज्ञानवत ईदृशे कर्मणि प्रवृत्तिरप्यनुचितेति
भाति  ॥  ३।४८।२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे ऽष्टचत्वारिंशः सर्गः  ॥  ३।४८  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/048_rAvaNena_sItAnirbhartsanam.md">
<details><summary><h3>द्राविडपाठः ...{Loading}...</h3></summary>


एवं ब्रुवन्त्यां सीतायां संरब्धः परुषं वचः।  
ललाटे भ्रुकुटीं कृत्वा रावणः प्रत्युवाच ह ॥ 3.48.1 ॥   
भ्राता वैश्रवणस्याहं सापत्न्यो वरवर्णिनि।  
रावणो नाम भद्रं ते दशग्रीवः प्रतापवान् ॥ 3.48.2 ॥   
यस्य देवाः सगन्धर्वाः पिशाचपतगोरगाः।  
विद्रवन्ति भयाद्भीता मृत्योरिव सदा प्रजाः ॥ 3.48.3 ॥   
येन वैश्रवणो राजा द्वैमात्रः कारणान्तरे।  
द्वन्द्वमासादितः क्रोधाद्रणे विक्रम्य निर्जितः ॥ 3.48.4 ॥   
यद्भयार्तः परित्यज्य स्वमधिष्ठानमृद्धिमत्।  
कैलासं पर्वतश्रेष्ठमध्यास्ते नरवाहनः ॥ 3.48.5 ॥   
यस्य तत् पुष्पकं नाम विमानं कामगं शुभम्।  
वीर्यादेवार्जितं भद्रे येन यामि विहायसम् ॥ 3.48.6 ॥   
मम सञ्जातरोषस्य मुखं दृष्ट्वैव मैथिलि।  
विद्रवन्ति परित्रस्ताः सुराः शक्रपुरोगमाः ॥ 3.48.7 ॥   
यत्र तिष्ठाम्यहं तत्र मारुतो वाति शङ्कितः।  
तीव्रांशुः शिशिरांशुश्च भयात् सम्पद्यते रविः ॥ 3.48.8 ॥   
निष्कम्पपत्त्रास्तरवो नद्यश्च स्तिमितोदकाः।  
भवन्ति यत्र यत्राहं तिष्ठामि विचरामि च ॥ 3.48.9 ॥   
मम पारे समुद्रस्य लङ्का नाम पुरी शुभा।  
सम्पूर्णा राक्षसैर्घोरैर्यथेन्द्रस्यामरावती ॥ 3.48.10 ॥   
प्राकारेण परिक्षिप्ता पाण्डरेण विराजता।  
हेमकक्ष्या पुरी रम्या वैडूर्यमयतोरणा ॥ 3.48.11 ॥   
[शतयोजनविस्तीर्णा त्रिंशद्योजनमायता।] सर्वकालफलैर्वृक्षैः सङ्कुलोद्यानशोभिता ॥ 3.48.12 ॥   
तत्र त्वं वसती सीते राजपुत्रि मया सह।  
न स्मरिष्यसि नारीणां मानुषीणां मनस्विनी ॥ 3.48.13 ॥   
भुञ्जाना मानुषान् भोगान् दिव्यांश्च वरवर्णिनि।  
न स्मरिष्यसि रामस्य मानुषस्य गतायुषः ॥ 3.48.14 ॥   
स्थापयित्वा प्रियं पुत्रं राज्ञा दरशथेन यः।  
मन्दवीर्यः सुतो ज्येष्ठस्ततः प्रस्थापितो ह्ययम् ॥ 3.48.15 ॥   
तेन किं भ्रष्टराज्येन रामेण गतचेतसा।  
करिष्यसि विशालाक्षि तापसेन तपस्विना ॥ 3.48.16 ॥   
सर्वराक्षसभर्तारं कामात् स्वयमिहागतम्।  
न मन्मथशराविष्टं प्रत्याख्यातुं त्वमर्हसि ॥ 3.48.17 ॥   
प्रत्याख्याय हि मां भीरु परितापं गमिष्यसि।  
चरणेनाभिहत्येव पुरूरवसमुर्वशी ॥ 3.48.18 ॥   
अङ्गुल्या न समो रामो मम युद्धे स मानुषः।  
तव भाग्येन सम्प्राप्तं भजस्व वरवर्णिनि ॥ 3.48.19 ॥   
एवमुक्ता तु वैदेही क्रुद्धा संरक्तलोचना।  
अब्रवीत्परुषं वाक्यं रहिते राक्षसाधिपम् ॥ 3.48.20 ॥   
कथं वैश्रवणं देवं सर्वभूतनमस्कृतम्।  
भ्रातरं व्यपदिश्य त्वमशुभं कर्तुमिच्छसि ॥ 3.48.21 ॥   
अवश्यं विनशिष्यन्ति सर्वे रावण राक्षसाः।  
येषां त्वं कर्कशो राजा दुर्बुद्धिरजितेन्द्रियः ॥ 3.48.22 ॥   
अपहृत्य शचीं भार्यां शक्यमिन्द्रस्य जीवितुम्।  
न च रामस्य भार्यां मामपनीयास्ति जीवितम् ॥ 3.48.23 ॥   
जीवेच्चिरं वज्रधरस्य हस्ताच्छचीं प्रधृष्याप्रतिरूपरूपाम्।  
न मादृशीं राक्षस दूषयित्वा पीतामृतस्यापि तवास्ति मोक्षः ॥ 3.48.24 ॥   

</details>
</div>
