+++
title = "००५ रावणप्रासादवर्णनम्"
title_english = "005 Ravana s palace"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-005-Ravana_s_palace.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/02-rAvaNa-gRham/005_rAvaNaprAsAdavarNanam.md">
<details><summary><h3>IITK ...{Loading}...</h3></summary>

Hanuman finds demons all over Lanka -- feels sad, unable to find Sita.



#### श्लोकः
##### मूलम्
ततः स मध्यंगतमंशुमन्तं ज्योत्स्नावितानं महदुद्वमन्तम्।  
ददर्श धीमान् दिवि भानुमन्तं गोष्ठे वृषं मत्तमिव भ्रमन्तम्॥5.5.1॥

##### शब्दार्थः
ततः then, धीमान् intelligent, सः that, मध्यं गतम् ascended to the centre (of the sky), अंशुमन्तम् luminous lord, महत् great, ज्योत्स्नावितानम् a canopy of moonlight, उद्वमन्तम्  spreading, गोष्ठे in the stable, भ्रमन्तम् moving about, मत्तम् intoxicated, वृषमिव like a mighty bull, भानुमन्तम् like Sun, दिवि in the sky, ददर्श saw.

##### आङ्ग्लानुवादः
Then intelligent Hanuman observed the Moon in the central part of the sky spreading a canopy of his luminescence like the Sun, and looking like an intoxicated mighty (white) bull moving in a stable.



#### श्लोकः
##### मूलम्
लोकस्य पापानि विनाशयन्तं महोदधिं चापि समेधयन्तम्।  
भूतानि सर्वाणि विराजयन्तं ददर्श शीतांशुमथाभियान्तम्॥5.5.2॥

##### शब्दार्थः
लोकस्य world's, पापानि agony, विनाशयन्तम् warding off, महोदधिम् great ocean, समेधयन्तं चापि augmenting the ocean even, सर्वाणि all, भूतानि creatures, विराजयन्तम् illuminating, अभियान्तम् moving forward (the earth, space and sky), शीतांशुम् Moon, ददर्श saw.

##### आङ्ग्लानुवादः
While moving forward, Hanuman saw the Moon spreading his light, thereby warding off the agony of all creatures, causing the swelling of the ocean and illuminating the earth as well as the sky.



#### श्लोकः
##### मूलम्
या भाति लक्ष्मीर्भुवि मन्दरस्था तथा प्रदोषेषु च सागरस्था।  
तथैव तोयेषु च पुष्करस्था रराज सा चारुनिशाकरस्था॥5.5.3॥

##### शब्दार्थः
भुवि on earth, या that, लक्ष्मीः splendour (beauty), मन्दरस्था found on Mandara mountain,  
भाति glows, तथा so also, प्रदोषेषु at dusk, सागरस्था found in the ocean, तथैव the same, तोयेषु in water, पुष्करस्था in lotuses in the lakes, सा such, चारुनिशाकरस्था is found in beautiful Moon, रराज shone.

##### आङ्ग्लानुवादः
'The  same splendour on the Mandara mountain on earth, which glows at dusk lay on the ocean is there, on lotuses in the lakes and on the beautiful Moon also.



#### श्लोकः
##### मूलम्
हंसो यथा राजतपञ्जरस्थः सिंहो यथा मन्दरकन्दरस्थः।  
वीरो यथा गर्वितकुञ्जरस्थ चन्द्रोऽपि बभ्राज तथाम्बरस्थः॥5.5.4॥

##### शब्दार्थः
राजतपञ्जरस्थः found in a silver cage, हंसः swan, यथा like that, मन्दरकन्दरस्थः in the caves of Mandara mountain, सिंहः lion, यथा like that, गर्वितकुञ्जरस्थः  mounted on a proud elephant, वीरः hero, यथा like, अम्बरस्थः in the sky, चन्द्रः Moon, तथा in the same way, बभ्राज looked very lustrous.

##### आङ्ग्लानुवादः
'Like a swan in a cage of silver, like a lion in a cave of Mandara mountain, like a hero on a proud, intoxicated elephant, the Moon shone in the sky.



#### श्लोकः
##### मूलम्
स्थितः ककुद्मानिव तीक्ष्णशृङ्गो महाचलः श्वेत इवोच्चशृङ्गः।  
हस्तीव जाम्बूनदबद्धशृङ्गो रराज चन्द्रः परिपूर्णशृङ्गः॥5.5.5॥

##### शब्दार्थः
तीक्ष्णशृङ्गः lofty peaks, स्थितः remaining, ककुद्मानिव horned bull, उच्चशृङ्गः tall peaks, श्वेतः white, महाचलः great mountain, जाम्बूनदबद्धशृङ्गः gold plated tusks, हस्तीव like elephant, परिपूर्णशृङ्गः complete with horn, चन्द्रः Moon, रराज shone.

##### आङ्ग्लानुवादः
The fullmoon with its hornlike spot  shone like a bull with sharp horns, like the  white Himalayan mountain with its lofty peaks, and like an elephant with gold plated tusks



#### श्लोकः
##### मूलम्
विनष्टशीताम्बुतुषारपङ्को महाग्रहग्राहविनष्टपङ्कः।  
प्रकाशलक्ष्म्याश्रयनिर्मलाङ्कः रराज चन्द्रो भगवान् शशाङ्कः॥5.5.6॥

##### शब्दार्थः
विनष्टशीताम्बुतुषारपङ्कः with the dew formed with frost, महाग्रहग्राह विनष्टपङ्कः the frost  
destroyed by the  great planet (Sun), प्रकाशलक्ष्म्याश्रयनिर्मलाङ्कः the clean surface resting on graceful radiance, शशाङ्कः the rabbitlike figure on Moon, भगवान् god, चन्द्रः Moon, रराज shone.

##### आङ्ग्लानुवादः
With the Sun, the great planet (star), destroying the frost that forms the dew, the Moon with its stain shone with graceful radiance.



#### श्लोकः
##### मूलम्
शिलातलं प्राप्य यथा मृगेन्द्रो महारणं प्राप्य यथा गजेन्द्रः।  
राज्यं समासाद्य यथा नरेन्द्र स्तथाप्रकाशो विरराज चन्द्रः॥5.5.7॥

##### शब्दार्थः
तथा प्रकाशः effulgent, चन्द्रः Moon, मृगेन्द्रः lion, the lord of animals, शिलातलम् on a rock, प्राप्य having reached, यथा as, गजेन्द्रः lord of elephants, महारणम् deep forest, प्राप्य after entering, यथा as, नरेन्द्रः lord of earth, राज्यं समासाद्य on attaining kingdom, विरराज shone bright .

##### आङ्ग्लानुवादः
The Moon shone bright like a lion mounted on a rock, like a lordly elephant in a deep forest, like a king on attaining the kingdom.



#### श्लोकः
##### मूलम्
प्रकाशचन्द्रोदयनष्टदोषः प्रवृत्तरक्षः पिशिताशदोषः।  
रामाभिरामेरितचित्तदोषः स्वर्गप्रकाशो भगवान् प्रदोषः॥5.5.8॥

##### शब्दार्थः
प्रकाशचन्द्रोदयनष्टदोषः the darkness dispelled with the rise of the radiant Moon, प्रवृत्तरक्षःपिशिताशदोषः dark deeds dispelled, canibals started by their movement, रामाभिरामेरितचित्तदोषः the natural instinct for love among women is incited, भगवान् resplendent Moon, प्रदोषः dusk, स्वर्गप्रकाशः spread its bliss like heaven every where.

##### आङ्ग्लानुवादः
At  the time of moonrise, the darkness of dusk is dispelled, the dark deeds of cannibals disappear, the natural instinct for love returns to women as the radiance of the Moon spreads everywhere like in heaven.



#### श्लोकः
##### मूलम्
तन्त्रीस्वनाः कर्णसुखाः प्रवृत्ताः स्वपन्ति नार्यः पतिभिः सुवृत्ताः।  
नक्तंचराश्चापि तथा प्रवृत्ताः विहर्तुमत्यद्भुतरौद्रवृत्ताः॥5.5.9॥

##### शब्दार्थः
कर्णसुखाः pleasing to the ears, तन्त्रीस्वनाः sounds of string instruments, प्रवृत्ताः started, सुवृत्ताः chaste, नार्यः women, पतिभिः with their husbands, स्वपन्ति are sleeping, तथा likewise, अत्यद्भुतरौद्रवृत्ताः whose deeds were wonderful exhibiting their anger, नक्तंचराश्चापि night walkers also, विहर्तुम् to roam about, प्रवृत्ताः started.

##### आङ्ग्लानुवादः
Pleasing sounds of string instruments had begun to be heard. Chaste women were found asleep with their husbands.The nightrangers had begun their strange (evil and cruel) deeds exhibiting their anger.



#### श्लोकः
##### मूलम्
मत्तप्रमत्तानि समाकुलानि रथाश्वभद्रासनसङ्कुलानि।  
वीरश्रिया चापि समाकुलानि ददर्श धीमान् स कपिः कुलानि॥5.5.10॥

##### शब्दार्थः
वीरः heroic, धीमान् intelligent, सः कपिः vanara Hanuman, मत्तप्रमत्तानि intoxicated and dull, समाकुलानि filled, रथाश्वभद्रासनसंकुलानि filled with chariots, drawn by horses with choicest seats, श्रिया चापि also prosperous, समाकुलानि filled (scattered), कुलानि houses, ददर्श observed.

##### आङ्ग्लानुवादः
Intelligent Hanuman, the great warrior, observed there in the prosperous mansions, demons proud of their wealth, highly intoxicated and dull, their houses full of horsedrawn chariots with comfortable seats.



#### श्लोकः
##### मूलम्
परस्परं चाधिकमाक्षिपन्ति भुजांश्च पीनानधिकं क्षिपन्ति।  
मत्तप्रलापानधिकं क्षिपन्ति मत्तानि चान्योन्यमधिक्षिपन्ति॥5.5.11॥

##### शब्दार्थः
परस्परम् among themselves, अधिकम् very much, आक्षिपन्ति ridiculing each other, पीनान् stout, भुजान् च arms and, अधिकं क्षिपन्ति excessively throwing, अधिकम् highly, मत्तप्रलापान् intoxicated and blabbering, क्षिपन्ति indulge in vulgar conversation, मत्तानि by intoxication, अन्योन्यं one to the other, अधिक्षिपन्ति quarrelling.

##### आङ्ग्लानुवादः
The intoxicated demons were quarrelling, ridiculing one another bitterly and wildly throwing their stout arms on one another, indulging in incoherent talk, uttering vulgar words.



#### श्लोकः
##### मूलम्
रक्षांसि वक्षांसि च विक्षिपन्ति गात्राणि कान्तासु च विक्षिपन्ति।  
रूपाणि चित्राणि च विक्षिपन्ति दृढानि चापानि च विक्षिपन्ति॥5.5.12॥

##### शब्दार्थः
वक्षांसि their chests, विक्षिपन्ति expanding, कान्तासु women, गात्राणि limbs, विक्षिपन्ति placing, चित्राणि wonderful, रूपाणि forms, विक्षिपन्ति assuming, दृढानि powerful , चापानि bows, विक्षपन्ति drew, रक्षांसि demons.

##### आङ्ग्लानुवादः
The demons were seen expanding their chests sportively and caressing their wives by placing their limbs on them. They were assuming wonderful forms, and drawing their bows up to their ears.



#### श्लोकः
##### मूलम्
ददर्श कान्ताश्च समालभन्त्य स्तथा परास्तत्र पुनः स्वपन्त्यः।  
सुरूपवक्त्राश्च तथा हसन्त्यः क्रुद्धाः पराश्चापि विनिःश्वसन्त्य॥5.5.13॥

##### शब्दार्थः
कान्ताः च even women, समालभन्त्य collected there, तथा likewise, तत्र there, अपराः पुनः others again, स्वसन्त्य sleeping women, तथा likewise, सुरूपवक्त्राः women of beautiful countenance, हसन्त्यः laughing, पराः च at others, क्रुद्धाः angry, विनिःश्वसन्त्यः sighing, ददर्श saw.

##### आङ्ग्लानुवादः
He even saw women collected there, their limbs smeared with unguents on their bodies, like wise women with beautiful countenances laughing at others, some sleeping, and others hissing (sighing) like angry serpents.



#### श्लोकः
##### मूलम्
महागजैश्चापि तथा नदद्भिः सुपूजितैश्चापि तथा सुसद्भिः।  
रराज वीरैश्च विनिःश्वसद्भिः ह्रदो भुजङ्गैरिव निःश्वसद्भिः॥5.5.14॥

##### शब्दार्थः
तथा likewise, नदद्भिः trumpeting, महागजैश्चापि huge elephants, तथा likewise, सुपूजितैः revered, सुसद्भिः चापि by the wellkept ones, रराज stood, विनिःश्वसद्भः those breathing heavily, वीरैचः heroes, निःश्वसद्भिः  by hissing, भुजङ्गैः by serpents, ह्रदः इव like a lake, रराज stood.

##### आङ्ग्लानुवादः
There were huge elephants trumpeting, respected people, warriors sighing for the lack of enemies (to vanquish). It had a lake infested with hissing snakes.



#### श्लोकः
##### मूलम्
बुद्धिप्रधानान् रुचिराभिधानान् संश्रद्धधानान् जगतः प्रधानान्।  
नानाविधानान् रुचिराभिधानान् ददर्श तस्यां पुरि यातुधानान्॥5.5.15॥

##### शब्दार्थः
बुद्धिप्रधानान् intellectuals, रुचिराभिधानान् who were sweet in expression, संश्रद्धधानान् who had faith in religion, जगतः in the world, प्रधानान् preeminent, नाना विधानान् heroes of different kinds, रुचिराभिधानान् of good practices, यातुधानान् demons, तस्याम् in that, पुरि city, ददर्श saw.

##### आङ्ग्लानुवादः
He saw there in the city of Lanka, demons, who were intellectuals, pleasing in words, with faith in religion, preeminent heroes of the world  of different kinds, followers of good practices and with lovely names.



#### श्लोकः
##### मूलम्
ननन्द दृष्ट्वा स च तान् सुरूपान्नानागुणानात्मगुणानुरूपान्।  
विद्योतमानान्स तदानुरूपान् ददर्श कांश्चिच्च पुनर्विरूपान्॥5.5.16॥

##### शब्दार्थः
सः that, सुरूपान् handsome, नानागुणान् with many virtues, आत्मगुणानुरूपान् whose appearance was in accordance with their virtues, विद्योतमानान् radiating, तान् them, दृष्ट्वा seeing, ननन्द rejoiced, तदा then, सः he, विरूपान् ugly, अनुरूपान् those having similar form, काञ्श्चित् च and some indeed, पुनः again, ददर्श saw.

##### आङ्ग्लानुवादः
He rejoiced to see the handsome demons radiant with forms commensurate with their virtues. He also saw some ugly figures, their traits in conformity to their forms.



#### श्लोकः
##### मूलम्
ततो वरार्हाः सुविशुद्धभावा स्तेषां स्त्रियस्तत्र महानुभावाः।  
प्रियेषु पानेषु च सक्तभावा ददर्श तारा इव सुप्रभावाः॥5.5.17॥

##### शब्दार्थः
ततः then, तत्र there, वरार्हाः adorned with chiocest robes and ornaments, विशुद्धभावाः women whose minds were pure, महानुभावाः magnanimous, प्रियेषु attached to their lovers, पानेषु च and to drinking (wine), सक्तभावाः gentle, सुप्रभावाः bright, ताराः इव like stars, तेषां स्त्रियः their wives, ददर्श saw.

##### आङ्ग्लानुवादः
There he saw demonesses adorned with choicest ornaments, their minds attached faithfully to their husbands and bottles of wine. Some of the wives of the demons, however, looked gentle and bright like stars.



#### श्लोकः
##### मूलम्
श्रिया ज्वलन्तीस्त्रपयोपगूढा निशीथकाले रमणोपगूढाः।  
ददर्श काश्चित्प्रमदोपगूढा यथा विहङ्गाः कुसुमोपगूढाः॥5.5.18॥

##### शब्दार्थः
श्रिया with grace, ज्वलन्ती shining brightly, त्रपया with shyness, उपगूढाः embraced, निशीथकाले at night, रमणोपगूढाः embraced by the beloved, प्रमदोपगूढाः filled with joy, कुसुमोपगूढाः adorned with flowers, विहङ्गाः यथा like birds, काश्चित् indeed, ददर्श saw.

##### आङ्ग्लानुवादः
There he saw cheerful demonesses shining brightly, abashed by the embrace of their beloveds during the night. He also saw those sporting with their beloveds freely and looking like birds embracing flowers.



#### श्लोकः
##### मूलम्
अन्याः पुनर्हर्म्यतलोपविष्टा स्तत्र प्रियाङ्केषु सुखोपविष्टाः।  
भर्तुः प्रिया धर्मपरा निविष्टा ददर्श धीमान् मदनाभिविष्टाः॥5.5.19॥

##### शब्दार्थः
धीमान् Intelligent, हर्म्यतलोपविष्टाः seated on the terraces of the mansions, तत्र there, प्रियाङ्केषु on the laps of their beloved ones, सुखोपविष्टाः seated happily, भर्तुः husband's, प्रियाः beloveds, धर्मपराः attachment, मदनाभिविष्टाः overwhelmed with sexual pleasure, निविष्टाः engaged in love, अन्याः others, ददर्श he saw.

##### आङ्ग्लानुवादः
Intelligent Hanuman saw demonesses seated happily on the laps of their beloved ones on the terraces of the mansions, exhibiting their attachment to one another,  overwhelmed with sexual pleasure.



#### श्लोकः
##### मूलम्
अप्रावृताः काञ्चनराजिवर्णाः काश्चित्परार्थ्यास्तपनीयवर्णाः।  
पुनश्च काश्चिच्छशलक्ष्मवर्णाः कान्तप्रहीणा रुचिराङ्गवर्णाः॥5.5.20॥

##### शब्दार्थः
अप्रावृताः without any veil, काञ्चनराजिवर्णाः of golden hue,परार्थ्याः altruistic demonesses, तपनीयवर्णाः shining with polished gold, काश्चित् a few, पुनश्च again, शशलक्ष्मवर्णाः pale white  
like the colour of Moon, काश्चित् a few, रुचिराङ्गवर्णाः of attractive complexion, कान्तप्रहीणाः separated from their husbands.

##### आङ्ग्लानुवादः
Ogresses without veil, some altruistic, some separated from their husbands looked pale like the Moon, though possessed of  polished gold complexion.



#### श्लोकः
##### मूलम्
ततः प्रियान् प्राप्य मनोभिरामाः सुप्रीतियुक्ताः प्रसमीक्ष्यरामाः।  
गृहेषु हृष्टाः परमाभिरामाः हरिप्रवीरः स ददर्श रामाः॥5.5.21॥

##### शब्दार्थः
हरिप्रवीरः eminent vanara, ततः then, मनोभिरामाः entieing, प्रियान्  loved ones, प्राप्य having obtained, सुप्रीतियुक्ताः enjoying very much, प्रसमीक्ष्यरामाः seeing those demonesses, परमाभिरामाः ecstatic, गृहेषु in the houses, हृष्टाः happily, रामाः demonesses, सः he, ददर्श saw.

##### आङ्ग्लानुवादः
That heroic monkey saw ogresses delighted in the happy company of their loved ones who have joined them, ecstatic wives in the houses.



#### श्लोकः
##### मूलम्
चन्द्रप्रकाशाश्च हि वक्त्रमालाः वक्राक्षिपक्ष्माश्च सुनेत्रमालाः।  
विभूषणानां च ददर्श मालाः शतह्रदानामिव चारुमालाः॥5.5.22॥

##### शब्दार्थः
चन्द्रप्रकाशाः radiating like the Moon, वक्त्रमालाश्च rows of faces, वक्राक्षिपक्ष्माश्च many with sidelong glances and graceful lashes, सुनेत्रमालाः rows of beautiful eyes, शतह्रदानाम् of lightning, चारुमालाः many lovely rows, विभूषणानाम् of ornaments, मालाः च and streaks.

##### आङ्ग्लानुवादः
He saw rows of faces of shedemons shining like moonlight with sidelong glances and graceful eyelashes wearing ornaments resembling charmimg flashes of lightning.



#### श्लोकः
##### मूलम्
न त्वेव सीतां परमाभिजातां पथि स्थिते राजकुले प्रजाताम्।  
लतां प्रपुल्लामिव साधु जातां ददर्श तन्वीं मनसाभिजाताम्॥5.5.23॥

##### शब्दार्थः
परमाभिजाताम् born in a noble family, पथि on the right path, स्थिते abiding by, राजकुले in a royal family, प्रजाताम् born, साधु excellent,जाताम् born,प्रपुल्लाम् blossoming, लताम् इव like a  
creeper, तन्वीम् a delicate beautiful lady, मनसा through his mind, अभिजाताम् of noble descent, सीतां तु and Sita, न ददर्श not seen.

##### आङ्ग्लानुवादः
Hanuman could not find Sita  anywhere, an excellent lady  born in a noble royal family, adopting the right path, a lady  delicate like a blossoming creeper of good breed, or so he imagined.



#### श्लोकः
##### मूलम्
सनातने वर्त्मनि सन्निविष्टां रामेक्षणां तां मदनाभिविष्टाम्।  
भर्तुर्मनः श्रीमदनुप्रविष्टां स्त्रीभ्यो वराभ्यश्च सदा विशिष्टाम्॥5.5.24॥

##### शब्दार्थः
सनातने the eternal, वर्त्मनि on the path, सन्निविष्टाम् abiding, रामेक्षणाम् a lady of beautiful eyes, मदनाभिविष्टाम् overwhelmed by love, श्रीमत् prosperous, भर्तुः husband's, मनः in mind, अनुप्रविष्टाम् ever established, वराभ्यः compared to the choicest women, स्त्रीभ्यश्च compared to wives, सदा ever, विशिष्टाम् a distinguished demoness, ताम् her, न ददर्श not seen.

##### आङ्ग्लानुवादः
'Sita must have had a pair of beautiful eyes. She must have been a passionate lady with mind fixed on her glorious husband. Ever established in dharma, she is perhaps a distinguished lady compared to her counterparts (in Lanka).



#### श्लोकः
##### मूलम्
उष्णार्दितां सानुसृतास्रकण्ठीम् पुरा वरार्होत्तमनिष्ककण्ठीम्।  
सुजातपक्ष्मामभिरक्तकण्ठीं वनेऽप्रवृत्तामिव नीलकण्ठीम्॥5.5.25॥

##### शब्दार्थः
उष्णार्दिताम् shedding hot tears, सानुसृतास्रकण्ठीम् with her throat choked with incessant tears, पुरा earlier, वरार्होत्तमनिष्ककण्ठीम् wearing costly ornaments on the neck, सुजातपक्ष्माम्  who has beautiful eyelashes, अभिरक्तकण्ठीम् a woman of sweet, loving voice, वने in the forest, अप्रवृत्ताम् wandering, नीलकण्ठीमिव like a peahen.

##### आङ्ग्लानुवादः
She whose neck  was adorned with costly ornaments earlier must be shedding hot tears now, her throat choked with grief. With her beautiful eyelashes and a sweet loving voice, she would be now like a  peahen wandering in the woods.



#### श्लोकः
##### मूलम्
अव्यक्तरेखामिव चन्द्ररेखां पांसुप्रदिग्धामिव हेमरेखाम्।  
क्षतप्ररूढामिव बाणरेखां वायुप्रभिन्नामिव मेघरेखाम्॥5.5.26॥

##### शब्दार्थः
अव्यक्तरेखाम् an invisible ray, चन्द्ररेखामिव like the rays of the Moon, पांसुप्रदिग्धाम् covered with dust, हेमरेखामिव like a streak of gold, क्षतप्ररूढाम् scar of superficially healed wound, बाणरेखामिव path of an arrow, वायुप्रभिन्नाम् swept off by the wind, मेघरेखामिव like a flake of cloud.

##### आङ्ग्लानुवादः
She would be like a barely visible ray of the Moon, like a streak of gold covered with dust, like an unhealed scar of a wound caused by an arrow only superficially covered and like a flake of cloud swept off by the wind.



#### श्लोकः
##### मूलम्
सीतामपश्यन् मनुजेश्वरस्य रामस्य पत्नीं वदतां वरस्य।  
बभूव दुःखाभिहतश्चिरस्य प्लवङ्गमो मन्द इवाचिरस्य॥5.5.27॥

##### शब्दार्थः
प्लवङ्गमः monkey, वदताम् among those who are good at speech, वरस्य of the best ones, मनुजेश्वरस्य of the lord of men, रामस्य Rama's, पत्नीम् wife, सीताम् Sta, चिरस्य for a short while, अपश्यन् not able to find, दुःखाभिहितः hit by grief, अचिरस्य for a while, मन्दः इव as though dull, बभूव became.

##### आङ्ग्लानुवादः
Hanuman stood griefstricken, having (unsuccessfully) searched for a long time for the wife of Rama, the lord of men. The highly eloquent was now despondent. For a while he looked dull and dejected.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे पञ्चमस्सर्गः॥  
Thus ends the fifth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/02-rAvaNa-gRham/005_rAvaNaprAsAdavarNanam.md">
<details><summary><h3>भूषणम् ...{Loading}...</h3></summary>



ततः स मध्यं गतमंशुमन्तं ज्योत्स्नावितानं महदुद्वमन्तम् ।  

ददर्श धीमान् दिवि भानुमन्तं गोष्ठे वृषं मत्तमिव भ्रमन्तम्  ॥  ५।५।१  ॥   

ततः स मध्यमित्यादि । दिवि आकाशे मध्यं गतम् आकाशमध्यगतमित्यर्थः ।
लङ्काप्रवेशे चन्द्रोदयोक्तेः रावणनगरप्रवेशे अर्धरात्र इति सूच्यते ।
उत्तरश्लोके अभियान्तमित्यनेन नाभिगमनमुच्यते । दक्षिणां दिशं गच्छतो
ऽभिमुखत्वासंभवात्, किन्तु गमनमात्रम् । सप्तदेशे सर्गेपि "प्रजगाम
नभश्चन्द्रः" इति प्रकर्षेण गमनवचनं नभोमध्यातीतत्वमाचष्टे । अंशुमन्तमिति
चन्द्र एवोच्यते । भानुमानं दीप्तिमन्तम् । वृषं श्वेतम् । अस्मिन्सर्गे
छेकानुप्रासः न तु यमकम्, अर्थभेदाभावात् । तदुक्तं काव्यप्रकाशे--
"भिन्नार्थानां त्र्यादीनां वर्णानां विवृत्तिर्यमकम्" इति  ॥  ५।५।१  ॥   

  

लोकस्य पापानि विनाशयन्तं महोदधिं चापि समेधयन्तम् ।  

भूतानि सर्वाणि विराजयन्तं ददर्श शीतांशुमथाभियान्तम्  ॥  ५।५।२  ॥   

पापानि दुःखानि  ॥  ५।५।२ ॥   

  

या भाति लक्ष्मीर्भुवि मन्दरस्था तथा प्रदोषेषु च सागरस्था ।  

तथैव तोयेषु च पुष्करस्था रराज सा चारुनिशाकरस्था  ॥  ५।५।३ ॥   

भुवि मन्दरो लक्ष्मीवान् । प्रदोषेषु सागरः । तोयेषु पद्मं श्रीमत् ।
तद्वत्तदानीं चन्द्रो विशिष्टलक्ष्मीको बभूवेत्यर्थः ।
अत्रान्यस्यान्यत्रासम्बन्धान्मन्दरादिलक्ष्मीरिवास्य लक्ष्मीरिति
सादृश्याक्षेपान्निदर्शनालङ्कारः । तदुक्तं काव्यप्रकाशे
निदर्शनायाम्--"अभिमान्यस्तु सम्बन्ध उपमापरिकल्पकः" इति  ॥  ५।५।३ ॥   

  

हंसो यता राजतपञ्जरस्थः सिंहो यथा मन्दरकन्दरस्थः ।  

वीरो यथा गर्वितकृञ्जरस्थश्चन्द्रो विबभ्राज तथा ऽम्बरस्थः  ॥  ५।५।४ ॥   

हंस इति । राजतपञ्जरस्थः गगनगर्भस्य ज्योत्स्नाक्षालितत्वात् ।
मन्दरकन्दरस्थः तस्य श्वेतगिरित्वात् । गर्वितकुञ्जरस्थः नीलरूपस्य नभस
उपर्यवस्थानात् । अत्र पुष्टत्वादीनां
साधारणधर्माणामनुपादानाल्लुप्तोपमालङ्कारः  ॥  ५।५।४ ॥   

  

स्थितः ककुद्मानिव तीक्ष्णशृङ्गो महाचलः श्वेत इवोच्चशृङ्गः ।  

हस्तीव जाम्बूनदबद्धशृङ्गो रराज चन्द्रः परिपूर्णशृङ्गः  ॥  ५।५।५ ॥   

स्थित इति । परिपूर्णशृङ्गः परिपूर्णकलः । अत्र शृङ्गशब्दस्य
विषाणाद्यर्थभेदे ऽपि बिम्बप्रतिबिम्बभावेनौपम्यम्  ॥  ५।५।५ ॥   

  

विनष्टशीताम्बुतुषारपङ्को महाग्रहग्राहविनष्टपङ्कः ।  

प्रकाशलक्ष्म्याश्रयनिर्मलाङ्को रराज चन्द्रो भगवान् शशाङ्कः  ॥  ५।५।६ ॥   

विनष्टेति । शीताम्बु हिमाम्बु, तुषाराः पृषताः, पङ्कः तमः, विनष्टाः
शीताम्बुतुषारा एव पङ्काः यस्मिन् तथा । "तुषारः शीकरे हिमे" इति विश्वः ।
महाग्राणां शुक्रबृहस्पत्यादीनां ग्राहेण ग्रहणेन आच्छादनेन विनष्टः पङ्को
मलं यस्य सः महाग्रहग्राहविनष्टपङ्कः, स्वतेजसा महाग्रहतिरस्कारेण
व्यक्तनैर्मल्य इत्यर्थः । यद्वा महाग्रहः सूर्यः तस्य ग्राहेण
किरणपरिग्रहेण विनाशितः पङ्कः तमः येन सः । तदा तरणिकिरणसङ्क्रमणेन
देदीप्यमानमण्डल इत्यर्थः । तदुक्तं वराहमिहिरेण--"सलिल (सम)मये शशिनि
रवेदीर्धितयो मूर्च्छतास्तमो नैशम् । क्षपयन्ति दर्पणोदरनिहिता इव
मन्दिरस्यान्तः  ॥ " इति। प्रकाशलक्ष्म्याश्रयनिर्मलाङ्कः
तेजस्समृद्धियोगात्स्पष्टकलङ्कः। अतिधवले चन्द्रे परभागयोगेन
कलङ्कस्याप्यौज्ज्वल्यं भवतीत्यर्थः। शशाङ्कः इति। भूच्छायामयः शशरूपः
अङ्कः यस्य स तथा। "लोकच्छायामयं लक्ष्म तवाङ्के शशसन्निभम्" इति
हरिवंशोक्तेः। भगवान्महाप्रभाववान् ॥  ५।५।६  ॥   

  

शिलातलं प्राप्य यता मृगेन्द्रो महारणं प्राप्य यथा गजेन्द्रः ।  

राज्य समासाद्य यथा नरेन्द्रस्तथा प्रकाशो विरराज चन्द्रः  ॥  ५।५।७ ॥   

शिलेति । प्रकाशः प्रकाशमानः  ॥  ५।५।७ ॥   

  

प्रकाशचन्द्रोदयनष्टदोषः प्रवृद्धरक्षः पिशिताशदोषः ।  

रामाभिरामेरितचित्तदोषः स्वर्गप्रकाशो भगवान् प्रदोषः  ॥  ५।५।८ ॥   

प्रकाशेन चन्द्रोदयेन नष्टः दोषः तिमिरं यस्मिन् सः । प्रवृद्धः रक्षसां
पिशिताशनानां च दोषः सञ्जारूपो यस्मिन् स तथा । रामाभिः अभिरामैः कान्तैश्च
ईरितः त्यक्तः चित्तदोषः कोपाभिमानरूपः यस्मिन् । स्वर्गप्रकाशः
स्वर्गतुल्यः, तद्वदानन्दावह इत्यर्थः । भगवान् श्रीमान् । "भगः
श्रीकाममाहात्म्यवीर्ययत्नार्ककीर्तिषु" इत्यमरः । प्रदोषः गत इति शेषः ।
५।५।८  ॥   

  

तन्त्रीस्वनाः कर्णसुखाः प्रवृत्ताः स्वपन्ति नार्यः पतिभिस्सुवृत्ताः ।  

नक्तञ्चराश्चापि तथा प्रवृत्ता विहर्तुमत्यद्भुतरौद्रवृत्ताः  ॥  ५।५।९ ॥   

तन्त्रीति स्पष्टम्  ॥  ५।५।९ ॥   

  

मत्तप्रमत्तानि समाकुलानि रथाश्वभद्रासनसङ्कुलानि ।  

वीरश्रिया चापि समाकुलानि ददर्श धीमान् स कपिः कुलानि  ॥  ५।५।१० ॥   

मत्ताः मधुमदक्षीबाः । प्रमत्ताः प्रस्तुतकार्यविस्मारिणः ।
मत्तप्रमत्तजनयोगात् कुलान्यपि तथोच्यन्ते । कुलानि गृहाणि । समाकुलानि
समाकुलजनानि । वीरश्रिया वीरलक्ष्म्या । वीरः इति भिन्नं पदं वा
कपिविशेषणम्  ॥  ५।५।१० ॥   

  

परस्परं चाधिकमाक्षिपन्ति भुजांश्च पीनानधिनिक्षिपन्ति ।  

मत्तप्रलापानधिकं त्रिपन्ति मत्तानि चान्योन्यमधिक्षिपन्ति  ॥  ५।५।११ ॥   

रक्षंसि वक्षांसि च विक्षिपन्ति गात्राणि कान्तासु च विक्षपन्ति ।  

रूपाणि चित्राणि च विक्षिपन्ति दृढानि चापानि च विक्षिपन्ति  ॥  ५।५।१२  ॥   

परस्परं चेत्यादिश्लोकद्वमेकान्वयम् । ददर्शेति सम्बध्यते ।
आक्षिपन्तीत्यादीनि शत्रन्तानि रक्षोविशेषणानि । आक्षिपन्ति अपहसन्ति ।
अधिनिक्षिपन्ति अन्योन्यस्योपरि दधन्ति । अधिविक्षिपन्ति अधिकं मुञ्चन्ति ।
अधिक्षिपन्ति भर्त्सयन्ति । विक्षिपन्ति विवृण्यन्ति । चित्राणि विविधान्
वेषान् । विक्षिपन्ति वितन्वन्ति । चापानि चापान् विक्षिपन्ति विस्फारयन्ति
 ॥  ५।५।११,१२ ॥   

  

ददर्श कान्ताश्च समालभन्त्यस्तथा ऽपरास्तत्र पुनः स्वपन्त्यः ।  

सुरूपवक्त्राश्च तता हसन्त्यः क्रुद्धाः पराश्चापि विनिःश्वसन्त्यः  ॥ 
५।५।१३ ॥   

ददर्शेति । समालभन्त्यः अङ्गरागेणानुलिम्पन्त्यः । समालपन्त्य इति च पाठः ।
सर्वत्र व्यत्ययेन द्वितीयार्थे प्रथमा  ॥  ५।५।१३ ॥   

  

महागजैश्चापि तथा नदद्भिः सुपूजितैश्चापि तथा सुसद्भिः ।  

रराज वीरैश्च विनःश्वसद्भिर्ह्रदो भुजङ्गैरिव निःश्वसद्भिः  ॥  ५।५।१४ ॥   

महागजैरिति । सा पुरीति शेषः । सुसद्भिः सुतरां सद्भिः । विनिःश्वसद्भिः
युद्धयोग्यवीरालाभात्  ॥  ५।५।१४ ॥   

  

बुद्धिप्रधानान् रुचिराभिधानान् संश्रद्धधानान् जगतः प्रधानान् ।  

नानाविधानान् रुचिराभिधानन् ददर्श तस्यां पुरि यातुधानान्  ॥  ५।५।१५ ॥   

बुद्धिप्रधानान् बुद्थ्या श्रेष्ठान् प्रधानबुद्धीन्वा,
उत्तमबुद्धीनित्यर्थः । रुचिराभिधानान् शोभनव्यवहारान् । संश्रद्धधानान्
आस्तिकान् । नानाविधानान्नानाकारान् । रुचिराभिधानान् हृद्यनाम्नः  ॥ 
५।५।१५ ॥   

  

ननन्द दृष्ट्वा स च तान् सुरूपान्नानागुणानात्मगुणानुरूपान् ।  

विद्योतमानान् स तदा ऽनुरूपान् ददर्श कांश्चिच्च पुनर्विरूपान्  ॥ 
५।५।१६ ॥   

आत्मगुणानुरूपान् आत्मगुणानुरूपव्यवहारान्  ॥  ५।५।१६ ॥   

  

ततो वरार्हाः सुविशुद्धभावास्तेषां स्त्रियस्तत्र महानुभावाः ।  

प्रियेषु पानेषु च सक्तभावा ददर्श तारा इव सुप्रभावाः  ॥  ५।५।१७ ॥   

वराणां श्रेष्ठानाम् अर्हाः वरार्हाः । सुविशुद्धभावाः कान्तेषु
निर्मलहृदया । महानुभावाः पातिव्रत्यरूपमहाप्रभावाः । यद्वा महानुभावाः
अनुभावाः कटाक्षभुजक्षेपादयः सुप्रभावाः । शोभनवैभवाः  ॥  ५।५।१७ ॥   

  

श्रिया ज्वलन्तीस्त्रयोपगूढा निशीथकाले रमणोपगूढाः ।  

ददर्शकाश्चित्प्रमदोपकूढा यथा विहङ्गाः कुसुमोपगूढाः  ॥  ५।५।१८ ॥   

श्रियेति । प्रमदोपगूढाः । विहङ्गाः विहङ्गीः  ॥  ५।५।१८ ॥   

  

अन्याः पुनर्हर्म्यतलोपविष्टास्तत्र प्रियाङ्केषु सुखोपविष्टाः ।  

भर्तुः प्रिया धर्मपरा निविष्टा ददर्श धीमान् मदनाभिविष्टाः  ॥  ५।५।१९ ॥   

निविष्टाः ऊढाः पाणिगृहीता इत्यर्थः । "निवेशः शिबिरोद्वाहविन्यासेषु" इति
विश्वः  ॥  ५।५।१९ ॥   

  

अप्रावृत्ताः काञ्चनराजिवर्णाः काश्चित्परार्घ्यास्तपनीयवर्णाः ।  

पुनश्च काश्चिच्छशलक्ष्मवर्णाः कान्तप्रहीणा रुचिराङ्गवर्णाः  ॥  ५।५।२० ॥   

अप्रावृताः अनवकुण्ठिताः । काञ्चनराजिवर्णाः कनकरेखाकाराः । तपनीयवर्णाः  

तप्तकाञ्चनवर्णाः । शशलक्ष्मवर्णाः चन्द्रपाण्डुराः । कान्तप्रहीणाः
विरहिण्यः  ॥  ५।५।२० ॥   

  

ततः प्रियान् प्राप्य मनोभिरामान् सुप्रीतियुक्ताः प्रसमीक्ष्य रामाः ।  

गृहेषु हृष्टाः परमाभिरामा हरिप्रवीरः स ददर्श रामाः  ॥  ५।५।२१ ॥   

प्रियान्प्राप्य अभिसृत्य सुप्रीतियुक्ताः मनोभिरामाः रामाः प्रसमीक्ष्य
गृहेषु रामाश्च ददर्श । अभिसारिकाः कुलपालिकाश्च ददर्शेत्यर्थः  ॥ 
५।५।२१ ॥   

  

चन्द्रप्रकाशाश्च हि वक्त्रमाला वक्राक्षिपक्ष्माश्च सुनेत्रमालाः ।  

विभूषणानां च ददर्श मालाः शतह्रदानामिव चारुमालाः  ॥  ५।५।२२ ॥   

चन्द्रेति । वक्त्रनेत्रदर्शनं मानुषीत्वराक्षसीत्वविवेकार्थम् ।
आभरणदर्शनं स्वदृष्टसीताभरणतुल्याभरणदर्शनार्थम्  ॥  ५।५।२२ ॥   

  

न त्वेव सीतां परमाभिजातां पथि स्थिते राजकुले प्रजाताम् ।  

लतां प्रफुल्लामिव साधुजातां ददर्श तन्वीं मनसा ऽभिजाताम्  ॥  ५।५।२३ ॥   

न त्विति । परमाभिजाताम् अत्यन्ताभिरामाम् । साधुजातां सुरूपाम् । मनसा
ऽभिजाताम् अयोनिजामित्यर्थः  ॥  ५।५।२३ ॥   

  

सनातने वर्त्मनि सन्निविष्टां रामेक्षणान्तां मदनाभिविष्टाम् ।  

भर्तुर्मनः श्रीमदनुप्रविष्टां स्त्रीभ्यो वराभ्यश्च सदा विशिष्टाम्  ॥ 
५।५।२४ ॥   

सनातन इति । सानातने अविच्छिन्ने वर्त्मनि पातिव्रत्यधर्मे । रामेक्षणे
अन्तो निश्चयो यस्यास्ताम् । श्रीमत् सीताचिन्तनश्रीमत् । विशिष्टाम्
उत्कृष्टाम्  ॥  ५।५।२४ ॥   

  

उष्णार्दितां सानुसृतास्रकण्ठीं पुरा वरार्होत्तमनिष्ककण्ठीम् ।  

सुजातपक्ष्मामभिरक्तकण्ठीं वने प्रनृत्तामिव नीलकण्ठीम्  ॥  ५।५।२५ ॥   

उष्णेति । सानुसृतास्रकण्ठीम् अनुगतास्रेण अनुगतबाष्पेन कण्ठेन सह
वर्तमानाम् । पुरा रामपार्श्वावस्थानकाले । वरार्होत्तमनिष्ककण्ठीं वरार्हः
उत्तमश्च निष्कः कण्ठे यस्याः ताम् । उरः कण्ठसम्बन्धी भूषणविशेषो निष्कः ।
अभिरक्तकण्ठीं स्निग्धकण्ठीम्  ॥  ५।५।२५ ॥   

  

अव्यक्तरेखामिव चन्द्ररेखां पांसुप्रदिग्धामिव हेमरेखाम् ।  

क्षतप्रूढामिव बाणरेखां वायुप्रभिन्नामिव मेघरेखाम्  ॥  ५।५।२६ ॥   

अव्यक्तेति । अव्यक्तरेखाम् अव्यक्तस्वरूपां चन्द्ररेखां चन्द्रकलामिव
स्थिताम् । अत्यन्तकृशत्वे कान्तिहीनत्वे च दृष्टान्तो ऽयम् ।
पांसुप्रदिग्धां पांसुकलुषितां हेमरेखां कनकशलाकामिव स्थिताम् । स्वतः
शुद्धस्वभावस्य आगन्तुकमालिन्ये दृष्टान्तोयम् । क्षतप्ररूढां क्षतेन
प्ररूढाम् औषधादिना समाहिताम् । अन्तःशल्यदोषवतीं बहिस्समाहिताम् ।
बाणरेखां बाणक्षतिमिव स्थिताम् । अन्तर्वेदनातिशये दृष्टान्तो ऽयम् ।
वायुप्रभिन्नामिव मेघरेखाम्, पुनरसमाधेयशैथिल्ये दृ़ष्टन्तो ऽयम्  ॥ 
५।५।२६ ॥   

  

सीतामपश्यन् मनुजेश्वरस्य रामस्य पत्नीं वदतां वरस्य ।  

बभूव दुःखाभिहतश्चिरस्य प्लवङ्गमो मन्द इवाचिरस्य  ॥  ५।५।२७ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे पञ्चमः
सर्गः  ॥  ५।५ ॥   

सीतामिति । चिरस्यापश्यन् चिरकालं निरीक्ष्याप्यपश्यन् । अचिरस्य अचिरेण,
सपदीत्यर्थः । मन्दो मुग्ध दुःखाभिहतो बभूव । "मुग्धो मन्दो विवर्णश्च" इति
हलायुधः  ॥  ५।५।२७ ॥   

इति श्रीगोविन्दराजविरचिते श्रीरामायणभूषणे शृङ्गारतिलकाख्याने
सुन्दरकाण्डव्याख्याने पञ्चमः सर्गः  ॥  ५।५ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/02-rAvaNa-gRham/005_rAvaNaprAsAdavarNanam.md">
<details><summary><h3>शिरोमणी ...{Loading}...</h3></summary>



अन्तःपुरप्रवेशानन्तरकालिकं हनुमद्वृत्तान्तमाह तत इत्यादिभिः । ततः
अन्तःपुरप्रवेशानन्तरं धीमान् स हनुमान् मध्यं ताराणामन्तः गतं प्राप्तं
भानुमन्तं सूर्यमिव ज्योत्स्नावितानं चन्द्रिकाविस्तारं भुवि उद्वमन्तं
कुर्वन्तं गोष्ठे भ्रमन्तं वृषमिव अंशुमन्तं चन्द्रमसं ददर्श । इव
उभयान्वयी  ॥  ५।५।१  ॥   

  

तदेव भङ्ग्यन्तरेणाह लोकस्येत्यादिभिः । लोकस्य पापानि निशि जायमानचुरादीनि
विनाशयन्तं महोदधिं समेधयन्तं भूतानि विराजयन्तं प्रकाशयन्तमभियान्तं
शीतांशुं चन्द्रमसं ददर्श  ॥  ५।५।२  ॥   

  

येति । भुवि पृथिव्यां मध्ये या लक्ष्मीर्मन्दरस्था सती यथा भाति प्रकाशते
प्रदोषेषु च सागरस्था या यथा प्रकाशते तोयेषु च पुष्करस्था सती या यथा
प्रकाशते सा चारुनिशाकरस्था सती तथैव रराज । मन्दरसागरयोरधिकलक्ष्मीप्रकाशो
महात्मनां प्रत्यक्ष इति गम्यते  ॥  ५।५।३  ॥   

  

हंस इति । राजतपञ्जरस्थादिः हंसादिरिव अम्बरस्थः चन्द्रो ऽपि बभ्राज  ॥ 
५।५।४  ॥   

  

स्थित इति । तीक्ष्णशृङ्गः ककुद्मान् वृष इव स्थितः ऊर्ध्वशृङ्गः श्वेतो
महाचलः हिमगिरिरिव जाम्बूनदबद्धशृङ्गः सुवर्णबद्धदन्तः हस्तीव
परिपूर्णशृङ्गः उत्थितशृङ्गाकारङ्कवान् इत्यर्थः, चन्द्रो विभाति  ॥  ५।५।५
 ॥   

  

विनष्टेति । विनष्टः हिमालयस्य दूरत्वात् अपगतः शीताम्बुतुषाररूपपङ्कः यस्य
सः महाग्रहः सूर्यः तस्य ग्राहः किरणसंक्रमः तेन विनष्टः विनाशितः
पङ्कस्तम्भो येन । किंच महान्तो ये ग्रहग्राहाः ग्रहवशकर्तारः महाग्रहा
इत्यर्थः, ते विनष्टपङ्का निरस्तप्रकाशकत्वगर्वा येन सः
प्रकाशलक्ष्म्याश्रयेण प्रकाशरूपसंपत्त्याश्रयेण निर्मलः अङ्को लाञ्छनं
यस्य स शशाङ्को रराज  ॥  ५।५।६ ॥   

  

शिलेति । शिलातलादीन्प्राप्य मृगेन्द्रप्रभृतिरिव चन्द्रो विरराज  ॥  ५।५।७
 ॥   

  

प्रकाशेति । प्रकाशचन्द्रस्योदयेन नष्टो दोषस्तमो यस्य अत एव रामाणां
स्त्रीणामभिरामाय ईरितः प्राप्तः चित्तदोषः पुरुषमनोत्यासक्तिर्यस्मिन्
प्रवृद्धा रक्षस्सु पिशिताशदोषा यस्मिन् स्वर्गे ऽपि प्रकाशः शोभनत्वेन
प्रख्यातिर्यस्य भगवान् धर्मात्मभ्यः सफलैश्वर्यदातेत्यर्थः, प्रदोषः
रराजेत्यनुकृष्यते । यद्वा प्रदोषे चन्द्रनियन्तृत्वमारोप्याह प्रकाशेति ।
प्रकाशचन्द्रस्य प्रकाशविशिष्टचन्द्रमसः उदयेन नष्टो विनाशितः दोषः
स्त्रीविषयकपुरुषदयाभावो येन प्रवृद्धाः रक्षस्सु पिशिताशदोषाः
रुधिरपानरूपदुर्गुणाः यस्मिन् रामस्याभिरामाय सीतया सह रमणाय ईरितः चन्द्रो
दापनेन प्रापितः चित्तदोषः सीताविषयकराममनोत्यासक्तिरूपदोषो दोषाभासो येन
अत एव स्वर्गस्य सुखविशेषस्य प्रकाशः धर्मात्मसुप्रापकः अत एव भगवान्
समर्थः प्रदोषो रराजेत्यनुकृष्यते  ॥  ५।५।८  ॥   

  

तन्त्रीति । कर्णसुखाः श्रोत्रानन्दप्रदाः तन्त्रीस्वरा वीणानादाः
प्रवृत्ता पतिभिः सुपृक्ताः संयुक्ता नार्यः राक्षसपत्न्यः स्वपन्ति
अत्यद्भुतरौद्रवृत्ता नक्तञ्चरा राक्षसा विहर्तुं प्रवृत्ताः  ॥  ५।५।९  ॥   

  

मत्तेति । मत्तैः ऐश्वर्यादिहेतुकमदविशिष्टैर्युक्ताः प्रमत्ता
मद्यपानादिहेतुकमदविशिष्टाः सन्ति येषु तानि रथादिभिः संकुलानि व्याप्तानि
वीरश्रिया वीरसंपत्त्या च समाकुलानि व्याप्तानि समाकुलानि परस्परं
संमिलितानि कुलानि भवनसमूहान् कपिः स हनूमान् ददर्श । भद्रासनं स्वर्णपीठम्
 ॥  ५।५।१०  ॥   

  

परस्परमिति । मत्तानि रक्षांसि परस्परम् अधिकमाक्षिपन्ति
उत्तरप्रत्युत्तराभ्याम् आक्षेपवचनमुच्चारयन्ति अत एव भुजान्
अधिविक्षिपन्ति परिक्षिपन्ति अत एव मत्तप्रलापान् अधिविक्षिपन्ति
अधिकमुच्चारयन्ति अत एव अन्योन्यम् अधिक्षिपन्ति तिरस्कुर्वन्ति अत एव
वक्षांसि विक्षिपन्ति ताडयन्ति कान्तासु स्वस्वपत्नीषु गात्राणि करादीनि
विक्षिपन्ति संस्थापयन्ति रूपाणि प्रशस्तरूपविशिष्टानि चित्राणि
विक्षिपन्ति कुर्वन्ति चापानि विक्षिपन्ति आक्षिपन्तीत्यादीनां शत्रन्तत्वे
तु मत्तानि रक्षांसि ददर्शेति पूर्वेणोत्तरेण वा ऽन्वयो बोध्यः ।
श्लोकद्वयं संमिलितान्वयि  ॥  ५।५।११,१२  ॥   

  

ददर्शेति । समालभन्त्यः चन्दनाद्यनुलेपं कुर्वन्त्यः "समालम्भो ऽनुलेपनम्"
इत्यमरः । अपराः अन्याः स्वपत्न्यः अपराः स्वरूपवक्त्रा अवलोक्येति शेषः,
हसन्त्यः परा विनिस्वसन्त्यः कान्ता ददर्श । अपराः स्वरूपवक्त्रा इति
कान्ताविशेषणत्वे तु नावलोक्येति शेषप्रयोजनं समुदायस्य कर्मतया ऽन्वयात् ।
"तथाचोत्पत्तयः शुभाः" इत्यादाविव न द्वितीया  ॥  ५।५।१३  ॥   

  

महागजैरिति । नदद्भिर्महागजैः सुपूजितैः सुसद्भिः विभीषणादिभिः
विनिःश्वसद्भिर्भुजङ्गैरुपलक्षितो महाह्रद इव रराज  ॥  ५।५।१४  ॥   

  

बुद्धीति । बुद्धिप्रधानान् अतिबुद्धिमतः रुचिराभिधानान् शोभनवचनान्
संश्रद्दधानान् गुरुवाक्यादौ विश्वासयुक्तान् जगतः इतस्ततो गच्छतः
नानाविधान् येषां तान् रुचिराभिधानान् शोभननामयुक्तान् प्रधानान्
यातुधानान् तस्यां लङ्कायां ददर्श  ॥  ५।५।१५  ॥   

  

ननन्देति । सुरूपान् आत्मगुणानुरूपान् आत्मगुणेन रामसेवकत्वेन अनुरूपान्
स्वसदृशान् विद्योतमानान् विभीषणादीन् दृष्ट्वा स तान् चोरत्वेन सहितान्
सुरूपान् विरूपांश्च ददर्श  ॥  ५।५।१६  ॥   

  

तत इति । ततो ऽनन्तरं वरार्हाः उत्तमपूजनसामग्रीमतीः सुविशुद्धः भावो
ऽन्तःकरणं यासाम् अत एव सुस्वभावाः महानुभावाः अतिप्रभाववतीः प्रियेषु
प्रत्युत्पादकेषु पानेषु सक्तः भावो मनो यासां ताः तारा इव तारकासदृशीः
तेषां स्त्रियः तत्र लङ्कायां ददर्श  ॥  ५।५।१७  ॥   

  

श्रियेति । श्रिया रूपादिसंपत्त्या ज्वलन्तीः प्रकाशमानाः त्रपया लज्जया
उपगूढाः युक्ताः रमणोपगूढाः पत्यालिङ्गिताः अत एव प्रमदोपगूढाः
प्रमोदविशिष्टाः काश्चित् स्त्रियः विहगेन पक्षिविशेषेणोपगूढा विहङ्गा इव
ददर्श । अत्युन्नतप्रासादेषु शयनादीदृगुपमानोपमेयभावः  ॥  ५।५।१८  ॥   

  

अन्या इति । अन्या उक्ताभ्यो भिन्ना हर्म्यतलोपविष्टाः मदनोपविष्टाः
कामयुक्ताः अत एव तत्र हर्म्ये प्रियाङ्केषु सुखोपविष्टाः भर्तुः पराः
तर्पिकाः तत्र हेतुर्धर्मपरेषु पतिसेवारूपधर्मेषु आनिविष्टाः स्त्रियः
धीमान् हनूमान् ददर्श  ॥  ५।५।१९  ॥   

  

अप्रावृता इति । अप्रावृताः प्रावरणरहिताः कान्तप्रहीणाः पतिरहिताः अत एव
काञ्चनराजिवर्णाः सुवर्णरेखासदृशीः कृशाङ्गीरित्यर्थः, काश्चिद्ददर्श ।
परार्ध्याः अत्युत्तमाः तपनीयवर्णाः सुवर्णवर्णसदृशवर्णविशिष्टाः अतः एव
शशलक्ष्मवर्णाः चन्द्रकान्तीः अत एव रुचिराङ्गवर्णाः काश्चिद्ददर्शेति
पूर्वेणान्वयः  ॥  ५।५।२०  ॥   

  

तत इति । ततो ऽनन्तरं मनोभिरामान् प्रियान् प्राप्य सुप्रीतियुक्ताः
अत्यन्तप्रीतिविशिष्टाः सुमनोभिरामाः अत्यन्तमनोभिरामदात्र्यः परमाभिरामाः
अतिसुन्दरीः हृष्टाः रामाः गृहेषु ददर्श  ॥  ५।५।२१  ॥   

  

चन्द्रेति । चन्द्रप्रकाशाः चन्द्रसदृशप्रकाशविशिष्टाः वक्त्रमालाः
मुखसमूहान् वक्राः कुटिलनिरीक्षणाः सुपक्ष्माः शोभनपक्ष्मविशिष्टाः
सुनेत्रमालाश्च शतह्रदानां चारुमाला इव विभूषणानां मालाश्च ददर्श  ॥  ५।५।२२
 ॥   

  

नेति । मनसा परमात्मसंकल्पमात्रेण पथि सनातनधर्ममार्गे स्थिते राजकुले
अभिजातां प्रादुर्भूतां परममत्यैश्वर्यप्रापकमभिजातं प्राकट्यं यस्याः ताम्
अत एव साधुजातां शोभनप्राकट्यवतीं किं च साधोः साधुतायाः
रामकर्तृकमहात्मोपकृतेरित्यर्थः । जातं जन्म यस्याः तां प्रजातां
प्रफल्ललतामिव तन्वीं सूक्ष्माङ्गीं सनातने परंपराप्राप्ते वर्त्मनि
पतिव्रताधर्मे सन्निविष्टाम् अत एव रामेक्षणीं राममात्रेक्षणकत्रीं मदने
वियोगेन प्राप्तदैन्ये अभिविष्टां स्थितां श्रीमत् भर्तुर्मनः अनु
प्रविष्टां पराभ्यः स्त्रीभ्यो लक्ष्म्यादिभ्यः सदा नित्यं विशिष्टामधिकाम्
उष्णार्दितां वियोगजनिततापपीडिताम् अत एव सानुसृतास्रैः
निरन्तरनिस्सृतबाष्पैः सहितः कण्ठो यस्याः तां पुरा संयोगकाले वरः अर्हः
प्रशंसा यस्य तेन उत्तमनिष्केण विशिष्टभूषणेन युक्तः कण्ठो यस्यास्तां
सुजातपक्ष्मां शोभनपक्ष्मविशिष्टां अभिरक्तः मधुरस्वरवत्वेनानुरागोत्पादकः
कण्ठो यस्यास्तां नीलकण्ठीं मयूरीमिव वने प्रवृत्तां सीतां नैव ददर्श ।
श्लोकत्रयमेकान्वयि  ॥  ५।५।२३२५  ॥   

  

अव्यक्तेति । न व्यक्ता रेखा कलङ्को यस्यां तां चन्द्ररेखां
द्वितीयाचन्द्रमिव पांशुपदिग्धां धूलीधूसरां हेमरेखामिव क्षतेन
बाणकृतहिंसनेन प्ररूढां निष्पन्नां वर्णरेखां वर्णनीयव्रणचिह्नमिव
वायुप्रभग्नां वायुना चालितां मेघरेखामिव रामस्य पत्नीं सीतां चिरस्य
बहुकालमपश्यन् सन् प्लवङ्गमो हनुमान् अचिरस्य अल्पकालं दुःखोपहतः सन् मन्दः
शिथिल इव बभूव । श्लोकद्वयमेकान्वयि  ॥  ५।५।२६,२७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे पञ्चमः
सर्गः  ॥  ५।५  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/02-rAvaNa-gRham/005_rAvaNaprAsAdavarNanam.md">
<details><summary><h3>तिलकम् ...{Loading}...</h3></summary>



अग्रे "चन्द्रो ऽपि साचिव्यमिवास्य कुर्वस्तारागणैर्मध्यगतो विराजन् ।
ज्योत्स्नावितानेन निपत्य लोकानुत्तिष्ठते ऽनेकसहस्ररश्मिः  ॥ 
शङ्खप्रभाक्षीरमृणालवर्णं ह्युद्गम्यमानं ह्यवभासमानम् । ददर्श चन्द्रं स
कपिप्रवीरः पोप्लूयमानं सरसीव हंसम्  ॥ " इति श्लोकद्वयं प्रिक्षिप्तम्  ॥   

१  ॥  २  ॥   

ततो ऽन्तःपुरप्रेवेशोत्तरं रात्रेः प्रथमयामस्य समाप्तकल्पत्वमत्रेति
बोध्यम् । मध्यङ्गतं व्योममध्यं तारामध्यं च प्राप्तम् अंशुमन्तं शीतांशुम्
भानुमन्तं सूर्ययोगेन प्रकाशवत्किरणवन्तम् । गोष्ठे भ्रमन्तं मत्तं वृषमिव
 ॥  ५।५।१  ॥   

  

पापानि पापजनकदुःखानि नाशयन्तम् लोकाह्लादजनकत्वात् समेधयन्तं वर्धयन्तम्
विराजयन्तं प्रकाशयन्तम् अभितो यान्तमन्तःपुरदर्शनसाधनत्वेन खमध्यं
प्राप्तम्  ॥  ५।५।२  ॥   

  

भुवि मन्दरस्था भात्यधिकसंनिधाना भवति । पुष्करस्था अह्नीति शेषः । सेदानीं
निशाकरस्थेति पर्यायालङ्कारः पादचतुष्टये स्था इत्येकपदयमकं च भुवि मन्दरे
प्रदोषे सागरे ऽधिकलक्ष्मीसंनिधानमृषिवचनादेवावसेयम्  ॥  ५।५।३  ॥   

  

हंसो यथेति । किञ्चिदाधारप्रतिष्ठितशुक्लवस्तुत्वमात्रेणाम्बरस्थचन्द्रे
सादृश्यमिति कतकः । कुञ्जरो ऽप्यत्र श्वेत एव अम्बरमपि तत्किरणैरेव
श्वेतमिति बोध्यम् । अम्बरस्थो ऽम्बरमध्यस्थः  ॥  ५।५।४  ॥   

  

परिपूर्णशृङ्गः परिपूर्णकलङ्करूपहरिणशृङ्ग इत्यर्थः । जाम्बूनदबद्धेति
स्वरूपकथनमात्रम्  ॥  ५।५।५  ॥   

  

विनष्टः शीताम्बुतुषाररूपः शीतलजलबिन्दुसंपर्करूपः पङ्को यस्य तम् ।
तत्त्वं च वर्षाकालस्यातीतत्वाद्वस्तुतो हिमकाले ऽपि विनष्टः
शीतलजलबिन्दुसंपर्करूपः पङ्को यस्य तमित्यर्थः । हिमालयस्यातिदूरत्वादिति
भावः । विनष्टेति द्वितीयार्थे प्रथमामङ्गीकृत्येदम् । महाग्रहस्य सूर्यस्य
ग्राहेण किरणसङ्क्रमेण विनष्टो विनाशितः पङ्कस्तमो येन सः, अत एव
प्रकाशलक्ष्म्याश्रयेण हेतुना निर्मलाङ्को व्यक्तस्फुरल्लाञ्छनो रराज
गगनमध्यं प्राप्येति शेषः  ॥  ५।५।६  ॥   

  

शिलातलं गुहाबहिःस्थम्  ॥  ५।५।७  ॥   

  

प्रकाशयुक्तचन्द्रस्योदयेनोर्ध्वमागमनेन नष्टो नाशितो ऽन्तर्गृहे ऽपि
दोषस्तिमिरजो येन तथाभूतः प्रदोषो रजनीमुखं यामादूर्ध्वतनम् प्रवृद्धा
वर्धिता रक्षसां पिशिताशनरूपा दोषा येन पिशितभक्षणस्य
दोषत्वमविहितजीवहिंसाहेतुत्वात् । रामाणामभिरामविषयको रामणविषयक ईरितो
निरस्तश्चित्तदोषः प्रणयकलहरूपो येन स्वर्गस्य सुखस्य प्रकाशो यतः, अत एव
भगवान्पूज्यो रराजेत्यनुकर्षः  ॥  ५।५।८  ॥   

  

सुपृक्ता भेदग्रहाविषयाः । "स्ववृत्ताः" इति पाठे स्वं स्वीयं
सहजपातिव्रत्यलक्षणं वृत्तं चारित्रं यासां ताः । नक्तञ्चरा उलूकादयो
राक्षसाश्च तथा विहर्तुं प्रवृत्ताः  ॥  ५।५।९  ॥   

  

ऐश्वर्यादिमत्ताः प्रमत्ता मद्यादिना येषु तानि, अत एव समाकुलानि रक्षसां
गृहाणि रथाश्चेति सर्वयानोपलक्षणम् । भद्रासनं स्वर्णपीठम्  ॥  ५।५।१०  ॥   

  

आक्षिपन्त्युत्तरप्रत्युत्तरं कुर्वन्ति । अधिविक्षिपन्ति
परस्परमित्यनुकर्षः । मत्तप्रलापानधिकं विक्षिपन्ति मुञ्चन्ति भर्त्सयन्ति
वा । मत्तानि रक्षांसीत्याकर्षः । अधिक्षिपन्ति तिरस्कुर्वन्ति  ॥  ५।५।११
 ॥   

  

वक्षांसि विक्षिपन्ति परस्परमास्फालयन्ति । गात्राणां हस्तादीनां कान्तासु
क्षेपो न्यासः । चित्राणि रूपाणि नानाविधवेषान्विक्षिपन्ति कुर्वन्ति
कान्ताप्रीतये संपादयन्ति । धनुषां विक्षेपो विस्फारणम् । ईदृशानि रक्षांसि
ददर्श । शत्रन्तान्येतानि  ॥  ५।५।१२  ॥   

  

समालभन्त्यः चन्दनादीनीति शेषः । द्वितीयार्थे इमाः प्रथमाः ।
तत्रासंस्ताश्च ददर्शेति शेषो वा  ॥  ५।५।१३  ॥   

  

सुसद्भिः सुतरां सन्तो विभीषणादयस्तै रराज । पुरमिति शेषः । विनिःश्वसद्भिः
स्वापेक्षितयोद्धृलाभात्  ॥  ५।५।१४  ॥   

  

बुद्धिः प्रधानं प्रधानगुणो येषाम् रुचिरमभिधानं वचनं येषाम्
सम्यक्श्रद्दधानानास्तिकान् रुचिराभिधानान्रुचिरनाम्नः । नानाप्रकारं
विधानं वेषादेर्येषां तान्  ॥  ५।५।१५  ॥   

  

आत्मगुणानुरूपांस्तदुचितव्यवहारवतः । कांश्चित्पुनर्विरूपानपि
विद्योतमानान्सुरूपानिव ददर्शेत्यर्थः  ॥  ५।५।१६  ॥   

  

वरार्हाः श्रेष्ठविभूषणादियोग्या उत्तमोत्तमरूपाश्च । भावाः कटाक्षादयः ।
अनुभावः प्रभावः । भावो ऽन्तःकरणम् । तारास्तारकाः  ॥  ५।५।१७  ॥   

  

ज्वलन्ती रूपसंपदा ज्वलन्तीरिव । त्रपा लज्जा । प्रमदेन हर्षेणोपगूढाः
संबद्धा यथा विहङ्गाः विहङ्गीरिवेत्यर्थः । इन्द्रनीलमणिमयोर्ध्वगेहेषु
नीलतमःसदृशेषु शयनात्तत्सादृश्यम्  ॥  ५।५।१८  ॥   

  

भर्तुः परा उत्कृष्टत्वेनाभिमताः । धर्मपरा भर्तृसेवालक्षणधर्मतत्पराः ।
निविष्टा ऊढाः । "निवेशः शिबिरोद्वाहविन्यासेषु" इति कोशः । मदन उपविष्टो
यासु मदनाश्रया इत्यर्थः  ॥  ५।५।१९  ॥   

  

अप्रावृता उत्तरीयहीनाः काञ्चनराजिवर्णाः कनकरेखाकाराः परार्ध्या उत्तमाः
तपनीयवर्णास्तप्तस्वर्णवर्णाः शशलक्ष्मा चन्द्रः कान्तप्रहीणाः
प्रियवियुक्ताः रुचिराङ्गवर्णाः सुन्दरदेहकान्तयः प्रथमं ददर्श  ॥  ५।५।२०
 ॥   

  

प्रियान्प्राप्य प्रीतियुक्ता आसन् । सुमनोभिः पुष्पैरभिरामाः, अत एव
हृष्टाः परमया शोभया ऽभिरामाः स्वस्वकान्तमनोहरा रामा गृहेषु ददर्श ।
"प्रसमीक्ष्य रामाः" इति पाठे प्रियान्प्राप्य तान्समीक्ष्य प्रीतियुक्ता
रामस्तैः प्रियै रम्यमाणाः, अत एव गृहेषु हृष्टा रामाः । ददर्शेति शेषः  ॥ 
५।५।२१  ॥   

  

चही पादपूरकौ । वक्रमाला वक्रसमूहाः वक्राः वक्रप्रेक्षणाः । सुपक्ष्माः
शोभनपक्ष्मयुक्ता नेत्रमाला ददर्श । शतह्रदानां माला इव भूषणानां माला
ददर्श । "वक्राक्षिपक्ष्मा" इति पाठे ऽक्षिपदमधिकम् । वक्रपक्ष्मा
इत्येवोचितम् । पक्ष्मसु वक्रत्वमपि किमित्यपि चिन्त्यम्  ॥  ५।५।२२  ॥   

  

पथि स्थिते धर्ममार्गस्थे । नत्वेव ददर्शेत्यन्वयः । साधुजातामिति
लताविशेषणम् । मनसाभिजातां धात्रा मनसा सृष्टाम्  ॥  ५।५।२३  ॥   

  

सनातने वर्त्मन्यविच्छेदप्रवृत्ते पातिव्रत्यमार्गे । राममीक्षते ध्यायति
रामेक्षणी ताम् मदनेन रामविषयेणाभिविष्टां व्याप्ताम् श्रीमद्भर्तुर्मनो
ऽनुप्रविष्टाम् । अनेन परस्परानुरागो ध्वनितः  ॥  ५।५।२४  ॥   

  

उष्णार्दितां विरहतापपीडिताम् अनुसृतास्रेण प्रवृत्तबाष्पेण सह वर्तमानः
कण्ठो यस्यास्ताम् अत्र ङीषार्षः । "कण्ठाम्" इति वा पाठः । पुरा
रामसंनिधिकाले वराणामुत्तमभूषणानामर्हः, अत एवोत्तमनिष्क उत्तमभूषणः कण्ठो
यस्मास्ताम् । अभिरक्तो मधुरस्वरः कण्ठो यस्मास्ताम् । नीलकण्ठी मयूरी  ॥ 
५।५।२५  ॥   

  

अव्यक्ताभ्रादिना ऽस्पष्टा रेखा रेखाकारो यस्यास्ताम् प्रदिग्धां रूषिताम्
क्षतप्ररूढां क्षतेन प्ररूढामुत्पन्नां वर्णरेखां बाणव्रणचिह्नं
तद्वद्रामस्येदानीं रावणस्य वा  ॥  ५।५।२६  ॥   

  

चिरस्य चिरमित्यर्थे ऽव्ययम् । चिरमन्विष्याप्यपश्यन्नचिरस्य सद्यो मन्द
इवान्वेषणाद्यकुशल इव दुःखोपहतो बभूव । अत्र सर्गे यमकालङ्कारः  ॥  ५।५।२७
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे पञ्चमः सर्गः  ॥  ५।५  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/02-rAvaNa-gRham/005_rAvaNaprAsAdavarNanam.md">
<details><summary><h3>द्राविडपाठः ...{Loading}...</h3></summary>



  
ततः स मध्यं गतमंशुमन्तं ज्योत्स्नावितानं महदुद्वमन्तम्।  
ददर्श धीमान् दिवि भानुमन्तं गोष्ठे वृषं मत्तमिव भ्रमन्तम् ॥ 5.5.1 ॥   
लोकस्य पापानि विनाशयन्तं महोदधिं चापि समेधयन्तम्।  
भूतानि सर्वाणि विराजयन्तं ददर्श शीतांशुमथाभियान्तम् ॥ 5.5.2 ॥   
या भाति लक्ष्मीर्भुवि मन्दरस्था तथा प्रदोषेषु च सागरस्था।  
तथैव तोयेषु च पुष्करस्था रराज सा चारुनिशाकरस्था ॥ 5.5.3 ॥   
हंसो यता राजतपञ्जरस्थः सिंहो यथा मन्दरकन्दरस्थः।  
वीरो यथा गर्वितकृञ्जरस्थश्चन्द्रो विबभ्राज तथाऽम्बरस्थः ॥ 5.5.4 ॥   
स्थितः ककुद्मानिव तीक्ष्णशृङ्गो महाचलः श्वेत इवोच्चशृङ्गः।  
हस्तीव जाम्बूनदबद्धशृङ्गो रराज चन्द्रः परिपूर्णशृङ्गः ॥ 5.5.5 ॥   
विनष्टशीताम्बुतुषारपङ्को महाग्रहग्राहविनष्टपङ्कः।  
प्रकाशलक्ष्म्याश्रयनिर्मलाङ्को रराज चन्द्रो भगवान् शशाङ्कः ॥ 5.5.6 ॥   
शिलातलं प्राप्य यता मृगेन्द्रो महारणं प्राप्य यथा गजेन्द्रः।  
राज्य समासाद्य यथा नरेन्द्रस्तथा प्रकाशो विरराज चन्द्रः ॥ 5.5.7 ॥   
प्रकाशचन्द्रोदयनष्टदोषः प्रवृद्धरक्षः पिशिताशदोषः।  
रामाभिरामेरितचित्तदोषः स्वर्गप्रकाशो भगवान् प्रदोषः ॥ 5.5.8 ॥   
तन्त्रीस्वनाः कर्णसुखाः प्रवृत्ताः स्वपन्ति नार्यः पतिभिस्सुवृत्ताः।  
नक्तञ्चराश्चापि तथा प्रवृत्ता विहर्तुमत्यद्भुतरौद्रवृत्ताः ॥ 5.5.9 ॥   
मत्तप्रमत्तानि समाकुलानि रथाश्वभद्रासनसङ्कुलानि।  
वीरश्रिया चापि समाकुलानि ददर्श धीमान् स कपिः कुलानि ॥ 5.5.10 ॥   
परस्परं चाधिकमाक्षिपन्ति भुजांश्च पीनानधिनिक्षिपन्ति।  
मत्तप्रलापानधिकं त्रिपन्ति मत्तानि चान्योन्यमधिक्षिपन्ति ॥ 5.5.11 ॥   
रक्षंसि वक्षांसि च विक्षिपन्ति गात्राणि कान्तासु च विक्षपन्ति।  
रूपाणि चित्राणि च विक्षिपन्ति दृढानि चापानि च विक्षिपन्ति ॥ 5.5.12 ॥   
ददर्श कान्ताश्च समालभन्त्यस्तथाऽपरास्तत्र पुनः स्वपन्त्यः।  
सुरूपवक्त्राश्च तता हसन्त्यः क्रुद्धाः पराश्चापि विनिःश्वसन्त्यः ॥ 5.5.13 ॥   
महागजैश्चापि तथा नदद्भिः सुपूजितैश्चापि तथा सुसद्भिः।  
रराज वीरैश्च विनःश्वसद्भिर्ह्रदो भुजङ्गैरिव निःश्वसद्भिः ॥ 5.5.14 ॥   
बुद्धिप्रधानान् रुचिराभिधानान् संश्रद्धधानान् जगतः प्रधानान्।  
नानाविधानान् रुचिराभिधानन् ददर्श तस्यां पुरि यातुधानान् ॥ 5.5.15 ॥   
ननन्द दृष्ट्वा स च तान् सुरूपान्नानागुणानात्मगुणानुरूपान्।  
विद्योतमानान् स तदाऽनुरूपान् ददर्श कांश्चिच्च पुनर्विरूपान् ॥ 5.5.16 ॥   
ततो वरार्हाः सुविशुद्धभावास्तेषां स्त्रियस्तत्र महानुभावाः।  
प्रियेषु पानेषु च सक्तभावा ददर्श तारा इव सुप्रभावाः ॥ 5.5.17 ॥   
श्रिया ज्वलन्तीस्त्रयोपगूढा निशीथकाले रमणोपगूढाः।  
ददर्शकाश्चित्प्रमदोपकूढा यथा विहङ्गाः कुसुमोपगूढाः ॥ 5.5.18 ॥   
अन्याः पुनर्हर्म्यतलोपविष्टास्तत्र प्रियाङ्केषु सुखोपविष्टाः।  
भर्तुः प्रिया धर्मपरा निविष्टा ददर्श धीमान् मदनाभिविष्टाः ॥ 5.5.19 ॥   
अप्रावृत्ताः काञ्चनराजिवर्णाः काश्चित्परार्घ्यास्तपनीयवर्णाः।  
पुनश्च काश्चिच्छशलक्ष्मवर्णाः कान्तप्रहीणा रुचिराङ्गवर्णाः ॥ 5.5.20 ॥   
ततः प्रियान् प्राप्य मनोभिरामान् सुप्रीतियुक्ताः प्रसमीक्ष्य रामाः।  
गृहेषु हृष्टाः परमाभिरामा हरिप्रवीरः स ददर्श रामाः ॥ 5.5.21 ॥   
चन्द्रप्रकाशाश्च हि वक्त्रमाला वक्राक्षिपक्ष्माश्च सुनेत्रमालाः।  
विभूषणानां च ददर्श मालाः शतह्रदानामिव चारुमालाः ॥ 5.5.22 ॥   
न त्वेव सीतां परमाभिजातां पथि स्थिते राजकुले प्रजाताम्।  
लतां प्रफुल्लामिव साधुजातां ददर्श तन्वीं मनसाऽभिजाताम् ॥ 5.5.23 ॥   
सनातने वर्त्मनि सन्निविष्टां रामेक्षणान्तां मदनाभिविष्टाम्।  
भर्तुर्मनः श्रीमदनुप्रविष्टां स्त्रीभ्यो वराभ्यश्च सदा विशिष्टाम् ॥ 5.5.24 ॥   
उष्णार्दितां सानुसृतास्रकण्ठीं पुरा वरार्होत्तमनिष्ककण्ठीम्।  
सुजातपक्ष्मामभिरक्तकण्ठीं वने प्रनृत्तामिव नीलकण्ठीम् ॥ 5.5.25 ॥   
अव्यक्तरेखामिव चन्द्ररेखां पांसुप्रदिग्धामिव हेमरेखाम्।  
क्षतप्रूढामिव बाणरेखां वायुप्रभिन्नामिव मेघरेखाम् ॥ 5.5.26 ॥   
सीतामपश्यन् मनुजेश्वरस्य रामस्य पत्नीं वदतां वरस्य।  
बभूव दुःखाभिहतश्चिरस्य प्लवङ्गमो मन्द इवाचिरस्य ॥ 5.5.27 ॥   

</details>
</div>
