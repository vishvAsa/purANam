+++
title = "१५"

+++
श्रीनारायण उवाच  
अग्निरित्यादिभिर्मन्त्रैर्भस्म संशोध्य सादरम् ।  
धारणीयं ललाटादौ त्रिपुण्ड्रं केवलं द्विजैः ॥ १ ॥  
ब्रह्मक्षत्रियवैश्याश्च एते सर्वे द्विजाः स्मृताः ।  
तस्माद्‌द्विजैः प्रयत्नेन त्रिपुण्ड्रं धार्यमन्वहम् ॥ २ ॥  
यस्योपनयनं ब्रह्मन् स एव द्विज उच्यते ।  
तस्माच्छ्रौतं द्विजैः कार्यं त्रिपुण्ड्रस्य च धारणम् ॥ ३ ॥  
विभूतिधारणं त्यक्त्वा यः सत्कर्म समाचरेत् ।  
तत्कृतं चाकृतप्रायं भवत्येव न संशयः ॥ ४ ॥  
न गायत्र्युपदेशोऽपि भस्मनो धारणं विना ।  
ततो धृत्वैव भस्माङ्‌गे गायत्रीजपमाचरेत् ॥ ५ ॥  
गायत्रीं मूलमेवाहुर्ब्राह्मण्ये मुनिपुङ्‌गव ।  
सा भस्मधारणाभावे न केनाप्युपदिश्यते ॥ ६ ॥  
न तावदधिकारोऽस्ति गायत्रीग्रहणे मुने ।  
यावन्न भस्म भालादौ धृतमग्निसमुद्भवम् ॥ ७ ॥  
भस्महीनललाटत्वं न ब्रह्मण्यानुमापकम् ।  
एवमेव मया ब्रह्मन् हेतुरुक्तः सुपुण्यदः ॥ ८ ॥  
मन्त्रपूतं सितं भस्म ललाटे परिवर्तते ।  
स एव ब्राह्मणो विद्वान्सत्यं सत्यं मयोच्यते ॥ ९ ॥  
यस्यास्ति सहजा प्रीतिर्मणिवद्भस्मसङ्ग्रहे ।  
स एव ब्राह्मणो ब्रह्मन् सत्यं सत्यं मयोच्यते ॥ १० ॥  
न यस्य सहजा प्रीतिर्मणिवद्भस्मसङ्ग्रहे ।  
स चाण्डाल इति ज्ञेयो जन्मजन्मान्तरे ध्रुवम् ॥ ११ ॥  
न यस्य सहजा प्रीतिस्त्रिपुण्ड्रोद्धूलनादिषु ।  
स चाण्डाल इति ज्ञेयः सत्यं सत्यं मयोच्यते ॥ १२ ॥  
ये भस्मधारणं त्यक्त्वा भुञ्जन्ते च फलादिकम् ।  
ते सर्वे नरकं घोरं प्राप्नुवन्ति न संशयः ॥ १३ ॥  
(विभूतिधारणं त्यक्त्वा यः शिवं पूजयिष्यति ।  
स दुर्भगः शिवद्वेष्टा स द्वेषो नरकप्रदः ।  
सर्वकर्मबहिर्भूतो भस्मधारणवर्जितः ॥)  
विभूतिधारणं त्यक्त्वा कुर्वन् हेमतुलामपि ।  
न तत्फलमवाप्नोति पतितो हि भवेद्धि सः ॥ १४ ॥  
यथोपवीतरहितैः सन्ध्या न क्रियते द्विजैः ।  
तथा सन्ध्या न कर्तव्या विभूतिरहितैरपि ॥ १५ ॥  
गतोपवीतैः सन्ध्यायां कार्यः प्रतिनिधिः क्वचित् ।  
जपादिकं तु सावित्र्यास्तथैवोपोषणादिकम् ॥ १६ ॥  
विभूतिधारणे त्वन्यो नास्ति प्रतिनिधिः क्वचित् ।  
विभूतिधारणं त्यक्त्वा यदि सन्ध्यां करोति यः ॥ १७ ॥  
प्रत्यवैत्येव येनासौ नाधिकारी तदा द्विजः ।  
यथा श्रुत्वान्त्यजो वेदान्प्रत्यवैति तथा द्विजः ॥ १८ ॥  
प्रत्यवैति न सन्देहः सन्ध्याकृद्भस्मवर्जितः ।  
सम्पादनीय यत्नेन श्रौतं भस्म सदा द्विजैः ॥ १९ ॥  
स्मार्तं वा तदभावे तु लौकिकं वा समाहितैः ।  
यादृशं तादृशं वास्तु पवित्रं भस्म सन्ततम् ॥ २० ॥  
धारणीयं प्रयत्नेन द्विजैः सन्ध्यादिकर्मसु ।  
न संविशन्ति पापानि भस्मनिष्ठे ततः सदा ॥ २१ ॥  
कर्तव्यमपि यत्नेन ब्राह्मणैर्भस्मधारणम् ।  
मध्याङ्‌गुलित्रयेणैव स्वदक्षिणकरस्य तु ॥ २२ ॥  
षडङ्‌गुलायतं मानमपि चाधिकमानकम् ।  
नेत्रयुग्मप्रमाणेन भाले दीप्तं त्रिपुण्ड्रकम् ॥ २३ ॥  
कदाचिद्भस्मना कुर्यात्स रुद्रो नात्र संशयः ।  
अकारोऽनामिका प्रोक्त उकारो मध्यमाङ्‌गुलिः ॥ २४ ॥  
मकारस्तर्जनी तस्मात् त्रिपुण्ड्रं त्रिगुणात्मकम् ।  
त्रिपुण्ड्रं मध्यमातर्जन्यनामाभिरनुलोमतः ॥ २५ ॥  
अत्र ते कथयाम्येनमितिहासं पुरातनम् ।  
कदाचिदथ दुर्वासाः पितृलोकं गतोऽभवत् ॥ २६ ॥  
भस्मसन्दिग्धसर्वाङ्‌गो रुद्राक्षाभरणान्वितः ।  
शिव शङ्‌कर सर्वात्मञ्छ्रीमातर्जगदम्बिके ॥ २७ ॥  
नामानीति गृणन्नुच्चैस्तापसानां शिखामणिः ।  
कव्यवाडादयस्ते तु प्रत्युत्थानाभिवादनैः ॥ २८ ॥  
आसनाद्युपचारैश्च सम्मानं बहु चक्रिरे ।  
नानाकथाभिरन्योन्यं सम्भाषाञ्चक्रिरे तदा ॥ २९ ॥  
तस्मिंस्तु समये कुम्भीपाकस्थानां तु पापिनाम् ।  
घोरः समभवच्छब्दो हा हताः स्मेतिवादिनाम् ॥ ३० ॥  
मृताः स्मेति वदन्त्येके दग्धाः स्मेति परे जगुः ।  
छिन्नाः स्मेति विभिन्नाः स्मेत्येवं रोदनकारिणः ॥ ३१ ॥  
श्रुत्वा तं करुण शब्दं दुःखितो मुनिराड् हृदि ।  
पप्रच्छ पितृनाथांस्तान्केषां शब्दोऽयमित्यपि ॥ ३२ ॥  
ते समूचुर्मुनेऽत्रैव पुरी संयमनी परा ।  
वर्तते यमराडत्र पापिनां भोगदायकः ॥ ३३ ॥  
नानादूतैः कालरूपैः कृष्णवर्णेर्भयङ्‌करैः ।  
सहितोऽत्रैव तत्पुर्यां नायको विद्यतेऽनघ ॥ ३४ ॥  
तत्र कुण्डान्यनेकानि पापिनां भोगदानि च ।  
षडशीतिर्घोररूपैर्दूतैः परिवृतानि च ॥ ३५ ॥  
तत्र मुख्यतमं कुण्डं कुम्भीपाकाभिधं महत् ।  
वर्तते तद्‌गतानां च यातनानां तु वर्णनम् ॥ ३६ ॥  
कर्तुं न शक्यते कैश्चिदपि वर्षशतैरपि ।  
ये शिवद्रोहिणः सन्ति तथा देवीविनिन्दकाः ॥ ३७ ॥  
ये विष्णुद्रोहिणः सन्ति पतन्त्यत्रैव ते मुने ।  
ये वेदनिन्दकाः सन्ति सूर्यस्य च गणेशितुः ॥ ३८ ॥  
ब्राह्मणानां द्रोहिणो ये पतन्त्यत्रैव ते मुने ।  
कामाचाराश्च ये सन्ति तप्तमुद्राङ्‌किताश्च ये ॥ ३९ ॥  
त्रिशूलधारिणो ये च पतन्त्यत्रैव ते मुने ।  
मातृपितृगुरुज्येष्ठपुराणस्मृतिनिन्दकाः ॥ ४० ॥  
ये धर्मदूषकाः सन्ति पतन्त्यत्रैव ते मुने ।  
तेषामयं महाघोरः शब्दः श्रवणदारुणः ॥ ४१ ॥  
श्रूयतेऽस्माभिरनिशं वैराग्यं यच्छ्रुतेर्भवेत् ।  
इति तेषां वचः श्रुत्वा मुनिराट् तद्दिदृक्षया ॥ ४२ ॥  
उत्थाय चलितस्तूर्णं ययौ कुण्डसमीपतः ।  
अवाङ्‌मुखो ददर्शाधस्तस्मिन्नेव क्षणे मुने ॥ ४३ ॥  
तत्रत्यानां पापिनां तु स्वर्गाधिकमभूत्सुखम् ।  
हसन्ति केचिद्‌गायन्ति नृत्यन्ति च तथापरे ॥ ४४ ॥  
परस्परं रमन्ते तेऽत्युन्मत्ताः सुखवर्धनात् ।  
मृदङ्‌गमुरजावीणाढक्कादुन्दुभिनिस्वनाः ॥ ४५ ॥  
समुद्‌भूतास्तु मधुराः पञ्चमस्वरभूषिताः ।  
वसन्तवल्लीपुष्पाणां सुगन्धमरुतो ववुः ॥ ४६ ॥  
मुनिस्तु चकितो दृष्ट्‌वा यमदूताश्च विस्मिताः ।  
शीघ्रं ते कथयामासुर्धर्मराजाय वेदिने ॥ ४७ ॥  
महाराज महाश्चर्यमधुनैवाभवद्विभो ।  
स्वर्गादप्यधिकं सौख्यं कुम्भीपाकस्थपापिनाम् ॥ ४८ ॥  
निमित्तं नैव जानीमः कस्मादिदमभूद्विभो ।  
चकिताः स्म वयं सर्वे प्राप्ता देव त्वदन्तिकम् ॥ ४९ ॥  
निशम्य दूतवाणीं तां धर्मराट् शीघ्रमुत्थितः ।  
महामहिषमारूढो ययौ ते यत्र पापिनः ॥ ५० ॥  
तां वार्तां प्रेषयामास दूतद्वारामरावतीम् ।  
श्रुत्वा तां देवराजोऽपि प्राप्तो देवगणैः सह ॥ ५१ ॥  
ब्रह्मलोकात्पद्मजोऽपि वैकुण्ठाद्विष्टरश्रवाः ।  
तत्तल्लोकाच्च दिक्पालाः समाजग्मुर्गणैः सह ॥ ५२ ॥  
परिवार्य स्थिताः सर्वे कुम्भीपाकमितस्ततः ।  
अपश्यंस्तद्‌गताञ्जीवान्स्वर्गाधिकसुखान्त्वितान् ॥ ५३ ॥  
चकिता एव ते सर्वे न विदुस्तस्य कारणम् ।  
अहो पापस्य भोगार्थं कुण्डमेतद्विनिर्मितम् ॥ ५४ ॥  
तत्र सौख्यं यदा जातं तदा पापात्तु किं भयम् ।  
उच्छिन्ना वेदमर्यादा परमेशकृता कथम् ॥ ५५ ॥  
भगवान् स्वस्य सङ्कल्पं वितथं कृतवान्कथम् ।  
आश्चर्यमेतदाश्चर्यमेतदित्येव भाषिणः ॥ ५६ ॥  
तटस्था अभवन्सर्वे न विदुस्तत्र कारणम् ।  
एतस्मिन्नन्तरे शौरिः सम्मन्त्र्य विबुधादिभिः ॥ ५७ ॥  
ययौ कैश्चित्सुरगणैः सहितः शङ्‌करालयम् ।  
पार्वत्या सहितं देवं कोटिकन्दर्पसुन्दरम् ॥ ५८ ॥  
रमणीयतमाङ्‌गं तं लावण्यखनिमद्‌भुतम् ।  
सदा षोडशवर्षीयं नानालङ्‌कारभूषितम् ॥ ५९ ॥
नानागणैः परिवृतं लालयन्तं परां शिवाम् ।  
ददर्श चन्द्रमौलिं स चतुर्वेदं ननाम ह ॥ ६० ॥  
वृत्तान्तं कथयामास चमत्कृतमतिस्फुटम् ।  
एतस्य कारणं देव न जानीमः कथञ्चन ॥ ६१ ॥  
वद तत्कारणं देव सर्वज्ञोऽसि यतः प्रभो ।  
विष्णुवाक्यं तदा श्रुत्वा प्रसन्नमुखपङ्‌कजः ॥ ६२ ॥  
उवाच मधुरं वाक्यं मेघगम्भीरया गिरा ।  
शृणु विष्णो तन्निमित्तं नाश्चर्यं त्वत्र विद्यते ॥ ६३ ॥  
भस्मनो महिमैवायं भस्मना किं भवेन्न हि ।  
कुम्भीपाकं गतो द्रष्टुं दुर्वासाः शैवसम्मतः ॥ ६४ ॥  
अवाङ्‌मुखो ददर्शाधस्तदा वायुवशाद्धरे ।  
भालभस्मकणास्तत्र पतिता दैवयोगतः ॥ ६५ ॥  
तेन जातमिदं सर्वं भस्मनो महिमा त्वयम् ।  
इतः परं तु तत्तीर्थं पितृलोकनिवासिनाम् ॥ ६६ ॥  
भविष्यति न सन्देहो यत्र स्नात्वा सुखी भवेत् ।  
पितृतीर्थं तु तन्नाम्नाप्यत ऊर्ध्वं भविष्यति ॥ ६७ ॥  
मल्लिङ्‌गस्थापनं तत्र कार्यं देव्याश्च सत्तम ।  
पूजयिष्यन्ति ते तत्र पितृलोकनिवासिनः ॥ ६८ ॥  
त्रैलोक्ये यानि तीर्थानि तत्र श्रेष्ठमिदं भवेत् ।  
पित्रीश्वरीपूजया तु त्रैलोक्यं पूजितं भवेत् ॥ ६९ ॥  
श्रीनारायण उवाच  
इति देववचः श्रुत्वा देवं मूर्ध्ना प्रणम्य च ।  
तदनुज्ञां समादाय ययौ देवान्तिकं हरिः ॥ ७० ॥  
तत्सर्वं कथयामास कारणं शङ्‌करोदितम् ।  
साधु साध्विति ते प्रोचुरमरा मौलिचालनैः ॥ ७१ ॥  
शशंसुर्भस्ममाहात्म्यं हरिब्रह्मादयः सुराः ।  
पितरश्चैव सन्तुष्टास्तीर्थलाभात्परन्तप ॥ ७२ ॥  
तत्तीर्थतीरे लिङ्‌गं च देव्या मूर्तिं यथाविधि ।  
स्थापयामासुरमराः पूजयामासुरन्वहम् ॥ ७३ ॥  
तत्र ये प्राणिनोऽभूवन्पापभोगार्थमास्थिताः ।  
ते विमानं समारुह्य गताः कैलासमण्डलम् ॥ ७४ ॥  
नाम्ना भद्रगणास्ते तु वसन्त्यद्यापि तत्र हि ।  
पुनश्च दूरदेशे तु कुम्भीपाको विनिर्मितः ॥ ७५ ॥  
निरुद्धं शैवगमनं देवैस्तत्र तु तद्दिनात् ।  
इति ते सर्वमाख्यातं भस्ममाहात्म्यमुत्तमम् ॥ ७६ ॥  
नातः परतरं किञ्चिदधिकं विद्यते मुने ।  
ऊर्ध्वपुण्ड्रविधिं चैवाप्यधिकारिविभेदतः ॥ ७७ ॥  
प्रवक्ष्ये मुनिशार्दूल वैष्णवागमलोकनात् ।  
ऊर्ध्वपुण्ड्रप्रमाणानि दिव्यान्यङ्‌गुलिभेदतः ॥ ७८ ॥  
वर्णाभिमन्त्रदेवांश्च प्रवक्ष्यामि फलानि च ।  
पर्वताग्रे नदीतीरे शिवक्षेत्रे विशेषतः ॥ ७९ ॥  
सिन्धुतीरे च वल्मीके तुलसीमूलमाश्रिते ।  
मृद एतास्तु सङ्‌ग्राह्या वर्जयेदन्यमृत्तिकाः ॥ ८० ॥  
श्यामं शान्तिकरं प्रोक्तं रक्तं वश्यकरं भवेत् ।  
श्रीकरं पीतमित्याहुर्धर्मदं श्वेतमुच्यते ॥ ८१ ॥  
अङ्‌गुष्ठः पुष्टिदः प्रोक्तो मध्यमायुष्करी भवेत् ।  
अनामिकान्नदा नित्यं मुक्तिदा च प्रदेशिनी ॥ ८२ ॥  
एतैरङ्‌गुलिभेदैस्तु कारयेन्न नखैः स्पृशेत् ।  
वर्तिदीपावलिकृतिं वेणपत्राकृतिं तथा ॥ ८३ ॥  
पद्मस्य मुकुलाकारं तथा कुर्यात्प्रयत्नतः ।  
मत्स्यकूर्माकृतिं वापि शङ्‌खाकारं ततः परम् ॥ ८४ ॥  
दशाङ्‌गुलिप्रमाणं तु उत्तमोत्तममुच्यते ।  
नवाङ्‌गुलं मध्यमं स्यादष्टाङ्‌गुलमतः परम् ॥ ८५ ॥  
सप्तषट्पञ्चभिः पुण्ड्रं मध्यमं त्रिविधं स्मृतम् ।  
चतुस्त्रिद्व्यङ्‌गुलैः पुण्ड्रं कनिष्ठं त्रिविधं भवेत् ॥ ८६ ॥  
ललाटे केशवं विद्यान्नारायणमथोदरे ।  
माधवं हृदि विन्यस्य गोविन्दं कण्ठकूपके ॥ ८७ ॥  
उदरे दक्षिणे पार्श्वे विष्णुरित्यभिधीयते ।  
तत्पार्श्वबाहुमध्ये च मधुसूदनमेव च ॥ ८८ ॥  
त्रिविक्रमं कर्णदेशे वामकुक्षौ तु वामनम् ।  
श्रीधरं बाहुके वामे हृषीकेशं तु कर्णके ॥ ८९ ॥  
पृष्ठे च पद्मनाभं तु ककुद्दामोदरं स्मरेत् ।  
द्वादशैतानि नामानि वासुदेवेति मूर्धनि ॥ ९० ॥  
पूजाकाले च होमे च सायं प्रातः समाहितः ।  
नामान्युच्चार्य विधिना धारयेदूर्ध्वपुण्ड्रकम् ॥ ९१ ॥  
अशुचिर्वाप्यनाचारो मनसा पापमाचरेत् ।  
शुचिरेव भवेन्नित्यं मूर्ध्नि पुण्ड्राङ्‌कितो नरः ॥ ९२ ॥  
ऊर्ध्वपुण्ड्रधरो मर्त्यो म्रियते यत्र कुत्रचित् ।  
श्वपाकोऽपि विमानस्थो मम लोके महीयते ॥ ९३ ॥  
एकान्तिनो महाभागा मत्स्वरूपविदोऽमलाः ।  
सान्तरालान्प्रकुर्वन्ति पुण्ड्रान्विष्णुपदाकृतीन् ॥ ९४ ॥  
परमैकान्तिनोऽप्येवं मत्पादैकपरायणाः ।  
हरिद्राचूर्णसंयुक्ताञ्छूलाकारांस्तु वामलान् ॥ ९५ ॥  
अन्ये तु वैष्णवाः पुण्ड्रानच्छिद्रानपि भक्तितः ।  
प्रकुर्वीरन्दीपपद्मवेणुपत्रोपमाकृतीन् ॥ ९६ ॥  
अच्छिद्रानपि सच्छिद्रान् कुर्युः केवलवैष्णवाः ।  
अच्छिद्रकरणे तेषां प्रत्यवायो न विद्यते ॥ ९७ ॥  
एकान्तिनां प्रपन्नानां परमैकान्तिनामपि ।  
अच्छिद्रपुण्ड्राकरणे प्रत्यवायो महान्भवेत् ॥ ९८ ॥  
ऊर्ध्वपुण्ड्रं तु यः कुर्याद्दण्डाकारं तु शोभनम् ।  
मध्ये छिद्रं वैष्णवाश्च नमोऽन्तैः केशवादिभिः ॥ ९९ ॥  
विमलान्यूर्ध्वपुण्ड्राणि सान्तरालानि यो नरः ।  
करोति विपुलं तत्र मन्दिरं मे करोति सः ॥ १०० ॥  
ऊर्ध्वपुण्ड्रस्य मध्ये तु विशाले सुमनोहरे ।  
लक्ष्म्या साकं सहासीनो रमते विष्णुरव्ययः ॥ १०१ ॥  
निरन्तरालं यः कुर्यादूर्ध्वपुण्ड्रं द्विजाधमः ।  
स हि तत्र स्थितं विष्णुं श्रियं चैव व्यपोहति ॥ १०२ ॥  
अच्छिद्रमूर्ध्वपुण्ड्रं तु यः करोति विमूढधीः ।  
स पर्यायेण तानेति नरकानेकविंशतिम् ॥ १०३ ॥  
ऋजूनि स्फुटपार्श्वानि सान्तरालानि विन्यसेत् ।  
ऊर्ध्वपुण्ड्राणि दण्डाब्जदीपमत्स्यनिभानि च ॥ १०४ ॥  
शिखोपवीतवद्धार्यमूर्ध्वपुण्ड्रं द्विजेन च ।  
विना कृताश्चेद्विफलाः क्रियाः सर्वा महामुने ॥ १०५ ॥  
तस्मात्सर्वेषु कार्येषु कार्यं विप्रस्य धीमतः ।  
ऊर्ध्वपुण्ड्रं त्रिशूलं च वर्तुलं चतुरस्रकम् ॥ १०६ ॥  
अर्धचन्द्रादिकं लिङ्‌गं वेदनिष्ठो न धारयेत् ।  
जन्मना लब्धजातिस्तु वेदपन्थानमाश्रितः ॥ १०७ ॥  
पुण्ड्रान्तरं भ्रमाद्वापि ललाटे नैव धारयेत् ।  
ख्यातिकान्त्यादिसिद्ध्यर्थं चापि विष्ण्वागमादिषु ॥ १०८ ॥  
स्थितं पुण्ड्रान्तरं नैव धारयेद्वैदिको जनः ।  
तिर्यक्त्रिपुण्ड्रं सन्त्यज्य श्रौतं कथमपि भ्रमात् ॥ १०९ ॥  
ललाटे भस्मना तिर्यक्त्रिपुण्ड्रस्य च धारणम् ।  
विना पुण्ड्रान्तरं मोहाद्धारयन्नारकी भवेत् ॥ ११० ॥  
वेदमार्गैकनिष्ठस्तु मोहेनाप्यङ्‌कितो यदि ।  
पतत्येव न सन्देहस्तथा पुण्ड्रान्तरादपि ॥ १११ ॥  
नाङ्‌कनं विग्रहे कुर्याद्वेदमार्गं समाश्रितः ।  
श्रौतधर्मैकनिष्ठानां लिङ्‌गं तु श्रौतमेव हि ॥ ११२ ॥  
अश्रौतधर्मनिष्ठानामश्रौत लिङ्‌गमीरितम् ।  
देवता वेदसिद्धा यास्तासां लिङ्‌गं तु वैदिकम् ॥ ११३ ॥  
अश्रौततन्त्रनिष्ठा यास्तासामश्रौतमेव हि ।  
वेदसिद्धो महादेवः साक्षात्संसारमोचकः ॥ ११४ ॥  
भक्तानामुपकाराय श्रौतं लिङ्‌गं दधाति च ।  
वेदसिद्धस्य विष्णोश्च श्रौतं लिङ्‌गं न चेतरत् ॥ ११५ ॥  
प्रादुर्भावविशेषाणामपि तस्य तदेव हि ।  
श्रौतं लिङ्‌गं तु विज्ञेयं त्रिपुण्ड्रोद्धूलनादिकम् ॥ ११६ ॥  
अश्रौतमूर्ध्वपुण्ड्रादि नैव तिर्यक्त्रिपुण्ड्रकम् ।  
वेदमार्गैकनिष्ठानां वेदोक्तेनैव वर्त्मना ॥ ११७ ॥  
ललाटे भस्मना तिर्यक्त्रिपुण्ड्रं धार्यमेव हि ।  
यस्तु नारायणं देवं प्रपन्नः परमं पदम् ।  
धारयेत्सर्वदा शूलं ललाटे गन्धवारिणा ॥ ११८ ॥
