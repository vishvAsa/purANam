+++
title = "८३"

+++

त्र्यशीतितमोऽध्यायः ८३  

ऋषिरुवाच  

निहन्यमानं तत्सैन्यमवलाक्य महासुरः  ।  
सेनानीश्चिक्षुरः कोपाद्ययौ योद्धुमथाम्बिकाम्  ॥ ८३.१ ॥  
स देवीं शरवर्षेण ववर्ष समरेऽसुरः  ।  
यथा मेरुगिरेः शृङ्गं तोयवर्षेण तोयदः  ॥ ८३.२ ॥  
तस्य च्छित्त्वा ततो देवी लीलयैव शरोत्करान्  ।  
जघान तुरगान् बाणैर्यन्तारं चैव वाजिनाम्  ॥ ८३.३ ॥  
चिच्छेद च धनुः सद्यो ध्वजं चातिसमुच्छ्रितम्  ।  
विव्याध चैव गात्रेषु च्छिन्नधन्वानमाशुगैः  ॥ ८३.४ ॥  
स च्छिन्नधन्वा विरथो हताश्वो हतसारथिः  ।  
अभ्यधावत तां देवीं खड्गचर्मधरोऽसुरः  ॥ ८३.५ ॥  
सिंहमाहत्य खड्गेन तीक्ष्णधारेण मूर्धनि  ।  
आजघान भुजे सव्ये देवीमप्यतिवेगवान्  ॥ ८३.६ ॥  
तस्याः खड्गो भुजं प्राप्य पफाल नृपनन्दन  ।  
ततो जग्राह शूलं स कोपादरुणलोचनः  ॥ ८३.७ ॥  
चिक्षेप च ततस्तत्तु भद्रकाल्यां महासुरः  ।  
जाज्वल्यमानं तेजोभी रविबिम्बमिवाम्बरात् ॥ ८३.८ ॥  
दृष्ट्वा तदापतच्छूलं देवी शूलममुञ्चत  ।  
तच्छूलं शतधा तेन नीतं स च महासुरः  ॥ ८३.९ ॥  
हते तस्मिन्महावीर्ये महिषस्य चमूपतौ  ।  
आजगाम गजारूढश्चामरस्त्रिदशार्दनः  ॥ ८३.१० ॥  
सोऽपि शक्तिं मुमोचाथ देव्यास्तामम्बिका द्रुतम्  ।  
हुङ्काराभिहतां भूमौ पातयामास निष्प्रभाम्  ॥ ८३.११ ॥  
भग्नां शक्तिं निपतितां दृष्ट्वा क्रोधसमन्वितः  ।  
चिक्षेप चामरः शूलं बाणैस्तदपि साच्छिनत् ॥ ८३.१२ ॥  
ततः सिंहः समुत्पत्य गजकुम्भान्तरे स्थितः  ।  
बाहुयुद्धेन युयुधे तेनोच्चैस्त्रिदशारिणा  ॥ ८३.१३ ॥  
युधायमानो ततस्तौ तु तस्मान्नागान्महीं गतौ  ।  
युयुधातेऽतिसंरब्धौ प्रहारैरतिदारुणैः  ॥ ८३.१४ ॥  
ततो वेगात्खमुत्पत्य निपत्य च मृगारिणा  ।  
करप्रहारेण शिरश्चामरस्य पृथक्कृतम्  ॥ ८३.१५ ॥  
उदग्रश्च रणे देव्या शिलावृक्षादिभिर्हतः  ।  
दन्तमुष्टितलैश्चैव करालश्च निपातितः  ॥ ८३.१६ ॥  
देवी क्रुद्धा गदापातैश्चूर्णयामास चोद्धतम्  ।  
वाष्कलं भिन्दिपालेन बाणैस्ताम्रं तथान्धकम्  ॥ ८३.१७ ॥  
उग्रास्यमुग्रवीर्यञ्च तथैव च महाहनुम्  ।  
त्रिनेत्रा च त्रिशूलेन जघान परमेश्वरी  ॥ ८३.१८ ॥  
बिडालस्यासिना कायात्पातयामास वै शिरः  ।  
दुर्धरं दुर्मुखं चोभौ शरैर्निन्ये यमक्षयम्  ।  
कालं च कालदण्डेन कालरात्रिरपातयत् ॥ ८३.१९ ॥  
अग्रदर्शनमत्युग्रैः खड्गपातैरताडयत् ।  
असिनैवासिलोमानमच्छिदत्सा रणोत्सवे  ।  
गणैः सिंहेन देव्या च जयक्ष्वेडाकृतोत्सवैः  ॥ ८३.२० ॥  
एवं सङ्क्षीयमाणे तु स्वसैन्ये महिषासुरः  ।  
माहिषेण स्वरूपेण त्रासयामास तान् गणान्  ॥ ८३.२१ ॥  
कांश्चित्तुण्डप्रिहारेण खुरक्षेपैस्तथापरान्  ।  
लाङ्गूलताडितांश्चान्यान् शृङ्गाभ्याञ्च विदारितान्  ॥ ८३.२२ ॥  
वेगेन कांश्चिदपरान्नादेन भ्रमणेन च  ।  
निश्वासपवनेनान्यान् पातयामास भूतले  ॥ ८३.२३ ॥  
निपात्य प्रमथानीकमभ्यधावत सोऽसुरः  ।  
सिंहं हन्तुं महादेव्याः कोपं चक्रे ततोऽम्बिका  ॥ ८३.२४ ॥  
सोऽपि कोपान्महावीर्यः खुरक्षुण्णमहीतलः  ।  
शृङ्गाभ्यां पर्वतानुच्चैश्चिक्षेप च ननाद च  ॥ ८३.२५ ॥  
वेगभ्रमणविक्षुण्णा मही तस्य व्यशीर्यत  ।  
लाङ्गूलेनाहतश्चाब्धिः प्लावयामास सर्वतः  ॥ ८३.२६ ॥  
धुतशृङ्गविभिन्नाश्च खण्डं खण्डं ययुर्घना  ।  
श्वासानिलास्ताः शतशो निपेतुर्नभसोऽचलाः  ॥ ८३.२७ ॥  
इति क्रोधसमाध्मातमापतान्तं महासुरम्  ।  
दृष्ट्वा सा चण्डिका कोपं तद्वधाय तदाकरोत् ॥ ८३.२८ ॥  
सा क्षिप्त्वा तस्य वै पाशं तं बबन्ध महासुरम्  ।  
तत्याज माहिषं रूपं सोऽपि बद्धो महामृधे  ॥ ८३.२९ ॥  
ततः सिंहोऽभवत्सद्यो यावत्तस्याम्बिका शिरः  ।  
छिनत्ति तावत्पुरुषः खड्गपाणिरदृश्यत  ॥ ८३.३० ॥  
तत एवाशु पुरुषं देवी चिच्छेद सायकैः  ।  
तं खड्गचर्मणा सार्धं ततः सोऽभून्महागजः  ॥ ८३.३१ ॥  
करेण च महासिंहं तं चकर्ष जगर्ज च  ।  
कर्षतस्तु करं देवी खड्गेन निरकृन्तत  ॥ ८३.३२ ॥  
ततो महासुरो भूयो माहिषं वपुरास्थितः  ।  
तथैव क्षोभयामास त्रैलोक्यं सचराचरम्  ॥ ८३.३३ ॥  
ततः क्रुद्धा जगन्माता चण्डिका पानमुत्तमम्  ।  
पपौ पुनः पुनश्चैव जहासारुणलोचना  ॥ ८३.३४ ॥  
ननर्द चासुरः सोऽपि बलवीर्यमदोद्धतः  ।  
विषाणाब्याञ्च चिक्षेप चण्डिकां प्रति भूधरान्  ॥ ८३.३५ ॥  
सा च तान् प्रहितांस्तेन चूर्णयन्ती शरोत्करैः  ।  
उवाच तं मदोद्धूतमुखरागाकुलाक्षरम्  ॥ ८३.३६ ॥  

देव्युवाच  

गर्ज गर्ज क्षणं मूढ मधु यावत्पिबाम्यहम्  ।  
मया त्वयि हतेऽत्रैव गर्जिष्यन्त्याशु देवताः  ॥ ८३.३७ ॥  

ऋषिरुवाच  

एवमुक्त्वा समुत्पत्य सारूढा तं महासुरम्  ।  
पादेनाक्रम्य कण्ठे च शूलेनैनमताडयत् ॥ ८३.३८ ॥  
ततः सोऽपि पदाक्रान्तस्तया निजमुखात्ततः  ।  
अर्धनिष्क्रान्त एवासीद्देव्या वीर्येण संवृतः  ॥ ८३.३९ ॥  
अर्धनिष्क्रान्त एवासौ युध्यमानो महासुरः  ।  
तया महासिना देव्या शिरश्छित्त्वा निपातितः  ॥ ८३.४० ॥  
एवं स महिषो नाम ससैन्यः ससुहृद्गणः  ।  
त्रैलोक्यं मोहयित्वा तु तया देव्या विनाशितः  ॥ ८३.४१ ॥  
त्रैलोक्यस्थैस्तदा भूतैर्महिषे विनिपातिते  ।  
जयेत्युक्तं ततः सर्वैः सदेवासुरमानवैः  ॥ ८३.४२ ॥  
ततो हाहाकृतं सर्वं दैत्यसैन्यं ननाश तत् ।  
प्रहर्षञ्च परं जग्मुः सकला देवतागणाः  ॥ ८३.४३ ॥  
तुष्टुवुस्तां सुरा देवीं सह दिव्यैर्महर्षिभिः  ।  
जगुर्गन्धर्वपतयो ननृतुश्चाप्सरोगणाः  ॥ ८३.४४ ॥  

इति श्रीमार्कण्डेयपुराणे सावर्णिके मन्वन्तरे देवीमाहात्म्ये महिषासुरवधो नाम त्र्यशीतितमोऽध्यायः  
