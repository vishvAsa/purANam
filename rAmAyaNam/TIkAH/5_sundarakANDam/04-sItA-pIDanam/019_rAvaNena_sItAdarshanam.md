+++
title = "०१९ रावणेन सीतादर्शनम्"
title_english = "019 Seetha in Ashoka garden"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-019-Seetha_in_Ashoka_garden.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/04-sItA-pIDanam/019_rAvaNena_sItAdarshanam.md">
<details><summary><h3>IITK ...{Loading}...</h3></summary>

Description of Sita who was overcome with grief.



#### श्लोकः
##### मूलम्
तस्मिन्नेव ततः काले राजपुत्री त्वनिन्दिता।  
रूपयौवनसम्पन्नं भूषणोत्तमभूषितम्॥5.19.1॥  
ततो दृष्ट्वैव वैदेही रावणं राक्षसाधिपम्।  
प्रावेपत वरारोहा प्रवाते कदली यथा॥5.19.2॥

##### शब्दार्थः
ततः then, तस्मिन् काले एव at that time, राजपुत्री princess, अनिन्दिता blameless, वरारोहा of beautiful waist, वैदेही Vaidehi, रूपयौवनसम्पन्नम् endowed with beauty and youth, भूषणोत्तमभूषितम् adorned with best of ornaments, राक्षसाधिपम् lord of demons, रावणम् Ravana, दृष्ट्वैव  just by seeing him, प्रवाते  strong wind, कदली यथा like the banana plant, प्रावेपत was shaken.

##### आङ्ग्लानुवादः
On just seeing Ravana, the lord of demons from a distance, adorned with the best of ornaments the charming, young, blameles princess Vaidehi of beautiful waist trembled like a banana plant shaken by a strong wind.



#### श्लोकः
##### मूलम्
आच्छाद्योदरमूरुभ्यां बाहुभ्यां च पयोधरौ।  
उपविष्टा विशालाक्षी रुदन्ती वरवर्णिनी॥5.19.3॥

##### शब्दार्थः
विशालाक्षी largeeyed one, वरवर्णिनी a woman of fair complexion, ऊरुभ्याम् with thighs, उदरम् her belly, बाहुभ्याम् with both arms, पयोधरौ her breasts, आच्छाद्य after covering, रुदन्ती while crying, उपविष्टा was seated.

##### आङ्ग्लानुवादः
Largeeyed, faircomplexioned Sita seated there with her belly, thighs and breasts covered with arms cried.



#### श्लोकः
##### मूलम्
दशग्रीवस्तु वैदेहीं रक्षितां राक्षसीगणैः।  
ददर्श सीतां दुःखार्तां नावं सन्नामिवार्णवे॥5.19.4॥

##### शब्दार्थः
दशग्रीवस्तु even the tennecked Ravana on his part, राक्षसीगणैः by groups of shedemons, रक्षिताम् protected by, वैदेहीम् Vaidehi, दुःखार्ताम् tormented with grief, अर्णवे in the ocean, सन्नाम् drowned, नावमिव boat like, सीताम् Sita, ददर्श saw.

##### आङ्ग्लानुवादः
The tennecked Ravana, too, on his part saw Sita, tormented with grief, guarded by the shedemons like a boat sunk in the sea.



#### श्लोकः
##### मूलम्
असंवृतायामासीनां धरण्यां संशितव्रताम्।  
छिन्नां प्रपतितां भूमौ शाखामिव वनस्पतेः॥5.19.5॥

##### शब्दार्थः
असंवृताम् on a bare, धरण्याम् on the ground, आसीनाम् seated, संशितव्रताम् one who is woeful, छिन्नाम् broken, भूमौ on the ground, प्रपतिताम्  fallen, वनस्पतेः of a tree, शाखामिव like a branch.

##### आङ्ग्लानुवादः
She looked woeful seated on the bare earth like the broken branch of a tree cut and fallen down on the ground.



#### श्लोकः
##### मूलम्
मलमण्डनचित्राङ्गीं मण्डनार्हाममण्डिताम्।  
मृणाली पङ्कदिग्धेव विभाति न विभाति च॥5.19.6॥

##### शब्दार्थः
मलमण्डनचित्राङ्गीम् covered with colourful dust, मण्डनार्हाम् deserved adornment, अमण्डिताम् without any ornament, पङ्कदिग्धा dipped in mud, मृणालीव a lotus stem, विभाति  shining न विभाति च and not shining.

##### आङ्ग्लानुवादः
Her body looked colourful with dust. Although she deserved adornment, she had none. She was like a lotus stem in mud looking bright yet dull (with mud).



#### श्लोकः
##### मूलम्
समीपं राजसिंहस्य रामस्य विदितात्मनः।  
सङ्कल्पहयसंयुक्सैर्यान्तीमिव मनोरथैः॥5.19.7॥

##### शब्दार्थः
सङ्कल्पहयसंयुक्सैः yoked to horses of her determination, मनोरथैः with the chariot of her mind, विदितात्मनः bestowed with selfknowledge, राजसिंहस्य of the supreme king, रामस्य Rama's, समीपम् to the presence, गच्छन्तीमिव as though she was moving.

##### आङ्ग्लानुवादः
She was as though moving towards the knower of the self, the supreme king, Rama with the horses of her resolution yoked to the chariot of her mind.



#### श्लोकः
##### मूलम्
शुष्यन्तीं रुदतीमेकां ध्यानशोकपरायणाम्।  
दुःखस्यान्तमपश्यन्तीं रामां राममनुव्रताम्॥5.19.8॥

##### शब्दार्थः
शुष्यन्तीं emaciated, रुदतीम्  crying, एकाम् alone, ध्यानशोकपरायणाम्  absorbed in thought and grief, दुःखस्य of grief, अन्तम् end, अपश्यन्तीम् not finding, रामाम् Rama, रामम् Rama alone, अनुव्रताम् thinking.

##### आङ्ग्लानुवादः
She was emaciated, absorbed in thought of Rama alone and crying and unable to find the end to her grief.



#### श्लोकः
##### मूलम्
वेष्टमानां तथाऽविष्टां पन्नगेन्द्रवधूमिव।  
धूप्यमानां ग्रहेणेव रोहिणीं धूमकेतुना॥5.19.9॥

##### शब्दार्थः
तथा in that way, आविष्टाम् sitting, वेष्टमानाम् coiled around, पन्नगेन्द्रवधूमिव like the queen of serpents, धूमकेतुना by comet, ग्रहेण by the planet, धूप्यमानाम् smoking, रोहिणीमिव like Rohini.

##### आङ्ग्लानुवादः
Sitting in that manner she resembled a coiled serpent queen, the star Rohini overshadowed by a smoking comet (that is Ravana).



#### श्लोकः
##### मूलम्
वृत्तशीलकुले जातामाचारवति धार्मिके।  
पुनःसंस्कारमापन्नां जातामिव च दुष्कुले॥5.19.10॥

##### शब्दार्थः
धार्मिके in a righteous, आचारवति in a traditional, वृत्तशीलकुले in a traditional virtuous family,  
जाताम् born, संस्कारम् refinement, आपन्नाम् attained, दुष्कुले in a bad afmily, पुनः again, जातामिव च as though born into.

##### आङ्ग्लानुवादः
Though born in a traditional righteous and virtuous family, she was as though passing through a purificatory process like a lowbred woman.



#### श्लोकः
##### मूलम्
अभूतेनापवादेन कीर्तिं निपतितामिव।  
आम्नायानामयोगेन विद्यां प्रशिथिलामिव॥5.19.11॥

##### शब्दार्थः
अभूतेन by false, अपवादेन scandals, निपतिताम् lowered, कीर्तिमिव like fame, आम्नायानाम् of the Vedic studies, अयोगेन by not applying, प्रशिथिलाम् let loose, विद्यामिव like education.

##### आङ्ग्लानुवादः
She resembled reputation besmirched by scandals, like Vedic studies  slackened by lack of aplication. (Knowledge is verified with a suitable statment of the Veda which is the ultimate test of ones finding. This method is adopted in all Astika sastras which accept the authority of the Veda).



#### श्लोकः
##### मूलम्
सन्नामिव महाकीर्तिं श्रद्धामिव विमानिताम्।  
पूजामिव परिक्षीणामाशां प्रतिहतामिव॥5.19.12॥

##### शब्दार्थः
सन्नाम् grown dim, महाकीर्तिमिव like great fame, विमानिताम् slighted, श्रद्धामिव like faith, परिक्षीणाम् meddled with, पूजामिव like worship, प्रतिहताम् frustrated, आशामिव like hope.

##### आङ्ग्लानुवादः
She was like great fame grown dim, faith slighted, worship meddled and hope frustrated.  
(Noteः Sita's condition is being compared with abstract concepts such as fame, faith, reverence and hope which are hit by reverses in fate. She was the personification of all such suffering.)



#### श्लोकः
##### मूलम्
आयतीमिव विध्वस्तामाज्ञां प्रतिहतामिव।  
दीप्तामिव दिशं काले पूजामपहृतामिव॥5.19.13॥

##### शब्दार्थः
विध्वस्ताम् blasted, आयतीमिव like the prospect, प्रतिहताम् flouted, आज्ञामिव like the command, काले at the time of catastrophe, दीप्ताम् glowing, दिशमिव like the direction, अपहृताम् abducted, पूजामिव like worship

##### आङ्ग्लानुवादः
She was like a prospect blasted, command flouted, entire direction set on flames at the time of catastrophe and articles of worship abducted by evil forces at the sacrificial ceremony.



#### श्लोकः
##### मूलम्
पद्मिनीमिव विध्वस्तां हतशूरां चमूमिव।  
प्रभामिव तमोध्वस्तामुपक्षीणामिवापगाम्॥5.19.14॥

##### शब्दार्थः
विध्वस्ताम् blighted, पद्मिनीमिव like lotus creeper, हतशूराम् whose gallant warriors are killed, चमूमिव like the army, तमोध्वस्ताम् by darkness shadowed, प्रभामिव like radiance, उपक्षीणाम् dried, आपगामिव like the stream.

##### आङ्ग्लानुवादः
She was like a lotuscreeper blighted, an army with its gallant warriors killed, radiance of light blocked by darkness and a stream run dry.



#### श्लोकः
##### मूलम्
वेदीमिव परामृष्टां शान्तामग्निशिखामिव।  
पौर्णमासीमिव निशां राहुग्रस्तेन्दुमण्डलाम्॥5.19.15॥

##### शब्दार्थः
परामृष्टाम् defiled, वेदीमिव like the altar of worship, शान्ताम् extinguished, अग्निशिखामिव like the blazing flames, राहुग्रस्तेन्दुमण्डलाम् like the fullmoon eclipsed by Rahu, पैर्णमासीम् fullmoon, निशामिव like the night.

##### आङ्ग्लानुवादः
(She was) like the altar of worship defiled, blazing fire extinguished, and the Moon eclipsed by Rahu in the full moon night.



#### श्लोकः
##### मूलम्
उत्कृष्टपर्णकमलां वित्रासितविहङ्गमाम्।  
हस्तिहस्तपरामृष्टामाकुलां पद्मिनीमिव॥5.19.16॥

##### शब्दार्थः
हस्तिहस्तपरामृष्टाम् destroyed by the trunks of elephants, उत्कृष्टपर्णकमलाम् lotus pond with excellent leaves, वित्रासितविहङ्गमाम् with frightened birds, आकुलाम् crushed, पद्मिनीमिव like the lotus creeper.

##### आङ्ग्लानुवादः
(She appeared) like a lotuspond the excellent leaves of whose lotuses surrounded by frightened birds are destroyed by the trunks of elephants.



#### श्लोकः
##### मूलम्
पतिशोकातुरां शुष्कां नदीं विस्रावितामिव।  
परया मृजया हीनां कृष्णपक्षनिशामिव॥5.19.17॥

##### शब्दार्थः
पतिशोकातुराम् stricken with grief caused by separation from her husband, विस्राविताम् with its water grown thin, शुष्काम् dried, नदीमिव like the river, परया with great, मृजया ablution, हीनाम् deprived, कृष्णपक्षनिशामिव like the night during the dark fortnight.

##### आङ्ग्लानुवादः
Stricken with grief caused by separation from her husband, she appeared like a river gone thin and dry, not fit for ablution, like a night during dark fortnight of the month deprived of all its glow.



#### श्लोकः
##### मूलम्
सुकुमारीं सुजाताङ्गीं रत्नगर्भगृहोचिताम्।  
तप्यमानामिवोष्णेन मृणालीमचिरोद्धृताम्॥5.19.18॥

##### शब्दार्थः
सुकुमारीम् delicate, सुजाताङ्गीम् a lady with beautiful limbs, रत्नगर्भगृहोचिताम् who deserves to be in a gemcrusted house, तप्यमानाम् being scorched, अचिरोद्धृताम् just plucked out, मृणालीमिव like the lotus stem.

##### आङ्ग्लानुवादः
A delicate lady with beautiful limbs who deserved to be in a gemcrusted house was (now) like a lotus stem just plucked out and  scorched by the Sun's heat.



#### श्लोकः
##### मूलम्
गृहीतामालितां स्तम्भे यूथपेन विनाकृताम्।  
निःश्वसन्तीं सुदुःखार्तां गजराजवधूमिव॥5.19.19॥

##### शब्दार्थः
गृहीताम् held, स्तम्भे to a pillar, आलिताम् tied, यूथपेन विना कृताम् separated from her lord, the  
leader of the herd, निःश्वन्तीम् sighing heavily, सुदुःखार्ताम् with intense grief, गजराजवधूमिव like a royal female elephant.

##### आङ्ग्लानुवादः
She was sighing heavily in intense grief like a royal female elephant tied to a pillar and separated from her lord, the leader of the herd.



#### श्लोकः
##### मूलम्
एकया दीर्घया वेण्या शोभमानामयत्नतः।  
नीलया नीरदापाये वनराज्या महीमिव॥5.19.20॥

##### शब्दार्थः
दीर्घया with a long, एकया even with a single, वेण्या  braid of hair, अयत्नतः carelessly, शोभमानाम् beautifullooking, नीरदापाये at the end of rain, नीलया with dark, वनराज्या with a row of trees, महीमिव like the land.

##### आङ्ग्लानुवादः
She was lovely even with a single braid of unkempt hair like the earth with a single row of dark trees covering its surface at the end of the rainy season.



#### श्लोकः
##### मूलम्
उपवासेन शोकेन ध्यानेन च भयेन च।  
परिक्षीणां कृशां दीनामल्पाहारां तपोधनाम्॥5.19.21॥

##### शब्दार्थः
उपवासेन by fasting, शोकेन due to grief, ध्यानेन due to brooding, भयेन च and  threatenings, परिक्षीणां a wasted, कृशाम् emaciated, दीनाम depressed, अल्पाहाराम् ate little, तपोधनाम् rich by austerities.

##### आङ्ग्लानुवादः
She was wasted and emaciated through fasting and grief, depressed due to brooding and threatenings. She ate very little but was rich with  austerities.



#### श्लोकः
##### मूलम्
आयाचमानां दुःखार्तां प्राञ्जलिं देवतामिव।  
भावेन रघुमुख्यस्य दशग्रीवपराभवम्॥5.19.22॥

##### शब्दार्थः
देवतामिव like a goddess, दुःखार्ताम् tormented with grief, भावेन mentally, रघुमुख्यस्य to the foremost of the Raghu family, Rama, दशग्रीवपराभवम् insult by Ravana, प्राञ्जलिं with folded hands, आयाचमानाम् seemed as though supplicating.

##### आङ्ग्लानुवादः
Tormented with grief, Sita looked like a goddess begging Rama, the foremost of the Raghu family with folded hands in her mind to destroy Ravana, the tennecked demon.



#### श्लोकः
##### मूलम्
समीक्षमाणां रुदतीमनिन्दितां सुपक्ष्मताम्रायतशुक्ललोचनाम्।  
अनुव्रतां राममतीव मैथिलीं प्रलोभयामास वधाय रावणः॥5.19.23॥

##### शब्दार्थः
समीक्षमाणाम् a lady casting glances, रुदतीम् crying, अनिन्दिताम् blameless, सुपक्ष्मताम्रायतशुक्ललोचनाम् with attractive eyelashes and broad bright eyes, अतीव very much, रामम् about Rama, अनुव्रताम् devoted, मैथिलीम् Mythili, रावणः Ravana, वधाय to kill, प्रलोभयामास tried to allure.

##### आङ्ग्लानुवादः
Blameless Mythili with clear, large eyes and beautiful eyelashes with a reddish tint at the corners was looking around, crying. Ravana tried to allure Sita who was deeply faithful to Rama and threatened to kill her (when he found her unflinching).  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे एकोनविंशस्सर्गः।  
Thus ends the nineteenth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/04-sItA-pIDanam/019_rAvaNena_sItAdarshanam.md">
<details><summary><h3>भूषणम् ...{Loading}...</h3></summary>



तस्मिन्नेव ततः काले राजपुत्री त्वनिन्दिता ।  

रूपयौवनसम्पन्नं भूषणोत्तमभूषितम्  ॥  ५।१९।१ ॥   

ततो दृष्ट्वैव वैदेही रावणं राक्षसाधिपम् ।  

प्रावेपत वरारोहा प्रवाते कदली यथा  ॥  ५।१९।२ ॥   

आच्छाद्योदरमूरुभ्यां बाहुभ्यां च पयोधरौ ।  

उपविष्टा विशालाक्षी रुदन्ती वरवर्णिनी  ॥  ५।१९।३ ॥   

दशग्रीवस्तु वैदेहीं रक्षितां राक्षसीगणैः ।  

ददर्श सीतां दुःखार्तां नावं सन्नामिवार्णवे  ॥  ५।१९।४ ॥   

असंवृतायामासीनां धरण्यां संशितव्रताम् ।  

छिन्नां प्रपतितां भूमौ शाखामिव वनस्पतेः  ॥  ५।१९।५ ॥   

तस्मिन्नित्यादिश्लोकद्वयमेकान्वयम् । ततः रावणागमनानन्तरम् । तस्मिन्नेव
काले तदागमनानन्तरकाल एव । भूषणोत्तमभूषितं रूपयौवनसम्पन्नं रावणं ततो
दृष्ट्वैव तत्र दूरदेश एव दृष्ट्वा प्रावेपतेति संबन्धः  ॥  ५।१९।१५ ॥   

  

मलमण्डनचित्राङ्गीं मण्डनार्हाममण्डिताम् ।  

मृणाली पङ्कदिग्धेव विभाति न विभाति च  ॥  ५।१९।६ ॥   

समीपं राजसिंहस्य रामस्य विदितात्मनः ।  

सङ्कल्पहयसंयुक्तैर्यान्तीमिव मनोरथैः  ॥  ५।१९।७ ॥   

शुष्यन्तीं रुदतीमेकां ध्यानशोकपरायणाम् ।  

दुःखस्यान्तमपश्यन्तीं रामां राममनुव्रताम्  ॥  ५।१९।८ ॥   

मलमण्डनचित्राङ्गीं मलरूपमण्डनेन चित्राङ्गीम्,
मलावृतामप्याश्चर्यावहदेहामित्यर्थः । मृणाली पङ्कदिग्धेवेत्यत्र
येत्यध्याहार्यम्  ॥  ५।१९।६८ ॥   

  

वेष्टमानां तथा ऽ ऽविष्टां पन्नगेन्द्रवधूमिव ।  

धूप्यमानां ग्रहेणेव रोहिणीं धूमकेतुना  ॥  ५।१९।९ ॥   

आविष्टां मणिमन्त्राद्यभिभूताम् । धूप्यमानां सन्तप्यमानाम् । धूमः केतुरिव
धूमकेतुः , केतुना ग्रहेणेत्यर्थः । यद्वा ग्रहेण ग्राहकेण आच्छादकेनेति
धूमकेतुर्विशिष्यते  ॥  ५।१९।९ ॥   

  

वृत्तशीलकुले जातामाचारवति धार्मिके ।  

पुनः संस्कारमापन्नां जातामिव च दुष्कुले  ॥  ५।१९।१० ॥   

अभूतेनापवादेन कीर्तिं निपतितामिव ।  

आम्नायानामयोगेन विद्यां प्रशिथिलामिव  ॥  ५।१९।११ ॥   

वुत्तेति । वृत्तं दृढं शीलं स्वाभावो यस्य तत् तच्च तत् कुलं च तस्मिन् ।
आचारवति समयाचारवति । धार्मिके यज्ञादिधर्मप्रधाने एवंभूते कुले जाताम् ।
संस्कारमापन्नां विवाहरूपसंस्कारमापन्नाम् । अतः संस्कारद्वारा दुष्कुले
पुनर्जातामिव स्थिताम् । कुमाराणामुपनयनमिव कुमारीणां विवाहो द्वितीयं जन्म
। "वैवाहिको विधिः स्त्रीणामौपनायनिकः स्मृतः" इति स्मृतेः  ॥ 
५।१९।१०११ ॥   

  

सन्नामिव महाकीर्तिं श्रद्धामिव विमानिताम् ।  

पूजामिव परिक्षीणामाशां प्रतिहतामिव  ॥  ५।१९।१२ ॥   

सन्नां क्षीणाम् । श्रद्धामिव विमानिताम् अवमानितामित्यर्थः । अवमाने हि
कृते अवमन्तरि श्रद्धा मन्दी भवति । पूजामिव परिक्षीणां
स्वल्पपूजाद्रव्यामित्यर्थः । प्रतिहतां निष्फलाम्  ॥  ५।१९।१२ ॥   

  

आयतीमिव विध्वस्तामाज्ञां प्रतिहतामिव ।  

दीप्तामिव दिशं काले पूजामपहृतामिव  ॥  ५।१९।१३ ॥   

आयतीं धनलाभम् । विध्वस्तां मन्दीभूताम् । प्रतिहताम् अननुष्ठिताम् ।
दीप्तां दाहयुक्ताम् । काले उत्पातकाले । पूजामपहृतामिव । अत्र पूजाशब्देन
पूजाद्रव्यमुच्यते  ॥  ५।१९।१३ ॥   

  

पद्मिनीमिव विध्वस्तां हतशूरां चमूमिव ।  

प्रभामिव तमोध्वस्तामुपक्षीणामिवापगाम्  ॥  ५।१९।१४ ॥   

विध्वस्तां हिमादिहताम् । तमोध्वस्तां तमस्संवृताम् । उपक्षीणां
स्वल्पजलामित्यर्थः । ५।१९।१४  ॥   

  

वेदीमिव परामृष्टां शान्तामग्निशिखामिव ।  

पौर्णमासीमिव निशां राहुग्रस्तेन्दुमण्डलाम्  ॥  ५।१९।१५ ॥   

परामृष्टां, शूद्रादिभिरिति शेषः  ॥  ५।१९।१५ ॥   

  

उत्कृष्टापर्णकमलां वित्रासितविहङ्गमाम् ।  

हस्तिहस्तपरामृष्टामाकुलां पद्मिनीमिव  ॥  ५।१९।१६ ॥   

उत्कृष्टपर्णकमलाम् उद्धृतपत्रकमलाम्  ॥  ५।१९।१६ ॥   

  

पतिशौकातुरां शुष्कां नदीं विस्रावितामिव ।  

परया मृजया हीनां कृष्णपक्षनिशामिव  ॥  ५।१९।१७ ॥   

विस्रावितां रोधोभङ्गादिना अन्यनिर्गमितजलामित्यर्थः । मृजया
उद्वर्तनाद्यङ्गशोधनेन  ॥  ५।१९।१७ ॥   

  

सुकुमारीं सुजाताङ्गी रत्नगर्भगृहोचिताम् ।  

तप्यभानामिवोष्णेन मृणालीमचिरोद्धृताम्  ॥  ५।१९।१८ ॥   

सुजाताङ्गी सुन्दराङ्गीम्  ॥  ५।१९।१८ ॥   

  

गृहीतामालितां स्तम्भे यूथपेन विनाकृताम् ।  

निःश्वसन्तीं सुदुःखार्तां गजराजवधूमिव  ॥  ५।१९।१९ ॥   

एकया दीर्घया वेण्या सोभमानामयत्नतः ।  

नीलया नीरदापाये वनराज्या महीमिव  ॥  ५।१९।२० ॥   

आलितां बद्धाम्  ॥  ५।१९।१९२० ॥   

  

उपवासेन शोकेन ध्यनेन च भयेन च ।  

परिक्षीणां कृशां दीनामल्पाहारां तपोधनाम्  ॥  ५।१९।२१ ॥   

अल्पाहारां तोयमात्राहारामित्यर्थः । यद्वा अल्पाहारां
मितभोजिनीमित्युत्तमस्त्रीलक्षणमुच्यते  ॥  ५।१९।२१ ॥   

  

आयाचमानां दःखार्तां प्राञ्जलिं देवतामिव ।  

भावेन रघुमुख्यस्य दशग्रीवपराभवम्  ॥  ५।१९।२२ ॥   

आयाचमानामिति । रघुमुख्यस्य कर्तुः दशग्रीवपराभवं भावेन मनसा आयाचमानां
प्रार्थयन्तीमिव स्थिताम्  ॥  ५।१९।२२ ॥   

  

समीक्षमाणां रुदतीमनिन्दितां सुपक्ष्मताम्रायलोचनाम् ।  

अनुव्रतां राममतीव मैथिलीं प्रलोभयामास वधाय रावणः  ॥  ५।१९।२३ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे एकोनविंश
सर्गः  ॥  ५।१९ ॥   

समीक्षमाणां रक्षकं समीक्षमाणाम् । सुपक्ष्मेति अन्ते ताम्रं मध्ये
शुक्लमस्या लोचनमित्युच्यते  ॥  ५।१९।२३ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने एकोनविंशः सर्गः  ॥  ५।१९ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/04-sItA-pIDanam/019_rAvaNena_sItAdarshanam.md">
<details><summary><h3>शिरोमणी ...{Loading}...</h3></summary>



रावणदर्शनानन्तरकालिकं सीतावृत्तान्तमाह-- तस्मिन्नित्यादिभिः । तस्मिन्
हनुमत्प्लवनसंबन्धिनि काले एव राजपुत्री ततः सा सीता भूषणोत्तमभूषितं
ततस्तं रावणं दृष्ट्वैव प्रवाते कदली इव प्रावेपत । श्लोकद्वयमेकान्वयि  ॥ 
५।१९।१,२  ॥   

  

ऊरुभ्यामिति । वरवर्णिनो सीता ऊरुभ्यामुदरं बाहुभ्यां पयोधरौ च छाद्य
आच्छाद्य रुदती सती उपविष्टा  ॥  ५।१९।३  ॥   

  

दशेति । अर्णवे सन्नां निमग्नां नावमिव दुःखार्तां दुःखसागरे निमग्नाम् अत
एव दीनां संशितव्रतां देवादिरक्षणाय उग्रसंकल्पाम् अत एव छिन्नां भूमौ
प्रपतितां वनस्पतेः शाखामिव असंवृतायां धरण्यामासीनां मलमण्डनेन
मलरूपभूषणेन दिग्धं व्याप्तमङ्गं यस्याः अमण्डनां भूषणरहितां वैदेहीं
दशग्रीवो ददर्श । सार्धश्लोकद्वयमेकान्वयि  ॥  ५।१९।४,५  ॥   

  

मृणालीति । पङ्कदिग्धा मृणाली इव विभाति न विभाति च सीतेति शेषः । अर्धं
पृथक्  ॥  ५।१९।६  ॥   

  

समीपमिति । संकल्पहयैः संकल्परूपाश्वैः संयुक्तैर्मनोरथैर्विदितात्मनः
सामान्यतः प्रसिद्धस्वरूपस्य रामस्य समीपं यान्तीमिव शुष्यन्तीमिव  ॥ 
५।१९।७  ॥   

  

दुःखस्यान्तमपश्यन्तीम्  ॥  ५।१९।८  ॥   

  

आविष्टाम् औषधादिना निरुद्धां चेष्टमानां विविधं चेष्टां कुर्वतीं
पन्नगेन्द्रवधूमिव धूमकेतुना ग्रहेण धूप्यमानां संताप्यमानां रोहिणीमिव  ॥ 
५।१९।९  ॥   

  

वृत्तम् अतिशयेन प्रवृत्तं शीलं यस्मिन् तदेव कुलं तस्मिन् जातां दुष्कुले
राक्षसकुले जातामिव राक्षसपुरस्थितात्वेन तत्र जातात्वेन
प्रतीयमानामित्यर्थः, पुनः संस्कारम् आपन्नां प्राप्तामिव
तत्संसर्गाभाववत्स्थित्या कृतसंस्कारात्वेन प्रतीयमानामित्यर्थः  ॥  ५।१९।१०
 ॥   

  

सन्नां दुर्जनेन अन्यथा कथ्यमानां विमानिताम् अनादृतां श्रद्धामिव
परिक्षीणां वितण्डादिना अन्यथा कीर्त्यमानां प्रज्ञामिव  ॥  ५।१९।११  ॥   

  

प्रतिहतां विषयालाभान्निवृत्तनाशामिव विध्वस्तां कथञ्चिन्निवारिताम् ।
उत्तरकालकवृद्धिमिव प्रतिहतां केनचिदकृताम् । आज्ञां राजानुशासनमिव काले
उत्पातसमये दीप्तां दिशमिव अपहतां कथञ्चित् अन्यथा कृतां पूजामिव  ॥ 
५।१९।१२ ॥   

  

तमसा राहुणा ग्रस्तमिन्दुमण्डलं यस्यां तां पौर्णमासीं निशामिव विध्वस्तां
हिमादिना परिणतां पद्मिनीमिव हतशूरां चमूमिव  ॥  ५।१९।१३  ॥   

  

तमोध्वस्ताम् अन्धकारावृतां प्रभां सूर्यप्रकाशमिव उपक्षीणां
वृष्टिनिवृत्त्या अल्पीभूताम् आपगां गङ्गामिव परामृष्टां चाण्डालेन
स्पृष्टां देवीं तत्प्रतिमामिव  ॥  ५।१९।१४  ॥   

  

हस्तिहस्तपरामृष्टाम् अत एव उत्कृष्टानि परिध्वस्तानि पर्णानि कमलानि च
यस्यास्ताम् अत एव वित्रासिता विहङ्गमा यस्यां ताम् अत एव आकुलां
कलुषीकृतां पद्मिनीं सरसीमिव  ॥  ५।१९।१५  ॥   

  

पतिशोकातुराम् । अत एव विस्राविताम् अन्यत्र वाहिताम् अन्यत्र वाहिताम् अत
एव शुष्कां नदीमिव परया शरीरशोभानिष्पादिकया मृजया उद्वर्तनादिना हीनाम् अत
एव कृष्णपक्षे निशामिव  ॥  ५।१९।१६  ॥   

  

उष्णेन धर्मादिना तप्यमानाम् आचरोद्धृतां मृणालीमिव  ॥  ५।१९।१७  ॥   

  

यूथपेन विना कृताम् अत एव निःश्वसन्तीं गजराजवधूमिव  ॥  ५।१९।१८  ॥   

  

नीलया वनराज्या महीमिव एकया वेण्या शोभमाना  ॥  ५।१९।१९  ॥   

  

उपवासादिना कृशां कृशावयवाम् अत एव परिक्षीणां परिक्षीणमनस्काम्
अल्पाहाराम् अल्पः अतिसूक्ष्मः वायुरित्यर्थः, आहारो यस्यास्ताम्  ॥ 
५।१९।२०  ॥   

  

दशग्रीवपराभवम् आयाचमानां मनोगतराघवाद्याचयन्तीम् अत एव प्राञ्जलिं देवतां
चेष्टाराहित्येन देवप्रतिमामिव रघुमुख्यस्य भावेनातिचिन्तनयोपलक्षिताम्  ॥ 
५।१९।२१  ॥   

  

समीक्षमाणाम् इतस्ततो राममवलोकयन्तीं सुपक्ष्माणि ताम्रायतानि शुक्लानि
रोदनेन शुक्लत्वमापन्नानि लोचनानि यस्यास्तां राममुद्दिश्य अतीव अनुव्रतां
मैथिलीं रावणः प्रलोभयामास वञ्चनावचनमुच्चारयामास । षोडशानां
श्लोकानामेकत्रान्वयः  ॥  ५।१९।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
एकोनविंशः सर्गः  ॥  ५।१९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/04-sItA-pIDanam/019_rAvaNena_sItAdarshanam.md">
<details><summary><h3>तिलकम् ...{Loading}...</h3></summary>



ततो हनूमतः प्लवनानन्तरम् । तस्मिन्नेव काले ऽपररात्ररूपे आगमनकाल एव रावणं
दृष्ट्वा । ततो ऽनन्तरं प्रावेपत  ॥  ५।१९।१,२  ॥   

  

रुदत्युपविष्टा ऽभूत् । भीतस्वभावोक्त्या स्वभावोक्तिरत्रालङ्कारः  ॥ 
५।१९।३  ॥   

  

सन्नां शीर्णाम् । शीर्णनौस्थं जनमिवेत्यर्थः  ॥  ५।१९।४  ॥   

  

असंवृतायामास्तरणरहितायाम् । संशितव्रतां रावणवधाय तीक्ष्णं व्रतमिव
कुर्वाणाम्  ॥  ५।१९।५  ॥   

  

मलेन मण्डनस्थानेषु दिग्धाङ्गीं रूषिताङ्गीम् । "चित्राङ्गीम्" इति पठित्वा
मलरूपेण मण्डनेन चित्राङ्गीं कर्बुरामित्यर्थं तीर्थ आह ।
संन्यासित्वादुचितैव तस्य मले ऽपि मण्डनत्वबुद्धिः । ईदृशीं यां ददर्श सा
पङ्कदिग्धा मृणालीव विभाति न विभाति च । स्वरूपशोभयातिमलावरणाच्च न
विभातीत्यर्थः  ॥  ५।१९।६  ॥   

  

सङ्कल्पस्तच्चिन्तनं तद्रूपाश्वसंयुक्तैर्मनोरथै रामसमीपं यान्तीमिव  ॥ 
५।१९७  ॥   

  

अपश्यन्तीं तामिव  ॥  ५।१९।८  ॥   

  

आविष्टां मन्त्राद्यवरुद्धाम् धूप्यमानां सन्तप्यमानाम् धूमवर्णेन केतुना
 ॥  ५।१९।९ ॥   

  

वृत्तमाचारः, शीलं सत्स्वभावः, तद्युते विहितकर्मानुष्ठानवति च कुले जाताम्
तादृश एव कुले पुनः संस्कारं पाणिग्रहणसंस्कारमापन्नामपि दुष्कुले
जातामुत्पन्नां तत्रैव प्राप्तसंस्कारामिव च मलिनां स्थिताम् । स्त्रीणां
विवाहस्यैवोपनयनद्वितीयजन्मस्थानत्वादिति भावः  ॥  ५।१९।१०  ॥   

  

सन्नां क्षीणाम् विमानितामनादृताम्  ॥  ५।१९।११  ॥   

  

आयती धनादिप्राप्तिः । आज्ञा राज्ञ इति शेषः । काल उत्पातकाले पूजां
देवपूजाम्  ॥  ५।१९।१२  ॥   

  

पौर्णमासीं तत्संबन्धिनीम् । तमो राहुः  ॥  ५।१९।१३  ॥   

  

प्रभां रविप्रकाशम् । तमो ऽन्धकारः । परामृष्टां
वेदवेदिरहितपतितैराक्रान्ताम्  ॥  ५।१९।१४  ॥   

  

उत्कृष्टानि त्रुटितानि पर्णानि कमलानि यस्याः सा  ॥  ५।१९।१५  ॥   

  

विस्रावितां रोधोभङ्गादिना ऽन्यतः प्रापितजलाम्, अत एव शुष्काम्,
मृजयाङ्गशुद्ध्या हीनाम्  ॥  ५।१९।१६,१७  ॥   

  

गृहीतां धृताम् । पश्चात्स्तम्भे लाडितां बद्धाम् । कश्चित्तु--
"गृहीतामालिताम्" इति पठित्वा आलितामालानितामित्यर्थमाह  ॥  ५।१९।१८  ॥   

  

अयन्नत इति । केशसंस्काराभावदयत्नतः सिद्ध्येति शेषः  ॥  ५।१९।१९  ॥   

  

अल्पाहारां जलमात्राहाराम् अस्नातयान्नस्य ग्रहीतुमशक्यत्वात् देवराजतः
पायसलाभेन तदनपेक्षणाच्च  ॥  ५।१९।२०  ॥   

  

तपोधनत्वादेव रघुमुख्यस्य सकाशाद्दशग्रीवपराभवमायाचमानां प्रार्थयन्तीम्,
अत एव भावेनान्तरध्यानेन देवतामिव एवार्थे इव । स्वकुलदेवतामेवोद्दिश्य
प्राञ्जलिं कृतनमस्काराम्  ॥  ५।१९।२१  ॥   

  

क्रोधेन रोदनेन वा ताम्रपान्ते आयते शुक्ले च लोचने यस्यास्ताम् । वधाय
तावन्मात्रफलकमेव, न तु स्वेष्टफलकमिति तात्पर्यम्  ॥  ५।१९।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकोनविंशः सर्गः  ॥  ५।१९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/04-sItA-pIDanam/019_rAvaNena_sItAdarshanam.md">
<details><summary><h3>द्राविडपाठः ...{Loading}...</h3></summary>



  
तस्मिन्नेव ततः काले राजपुत्री त्वनिन्दिता।  
रूपयौवनसम्पन्नं भूषणोत्तमभूषितम् ॥ 5.19.1 ॥   
ततो दृष्ट्वैव वैदेही रावणं राक्षसाधिपम्।  
प्रावेपत वरारोहा प्रवाते कदली यथा ॥ 5.19.2 ॥   
आच्छाद्योदरमूरुभ्यां बाहुभ्यां च पयोधरौ।  
उपविष्टा विशालाक्षी रुदन्ती वरवर्णिनी ॥ 5.19.3 ॥   
दशग्रीवस्तु वैदेहीं रक्षितां राक्षसीगणैः।  
ददर्श सीतां दुःखार्तां नावं सन्नामिवार्णवे ॥ 5.19.4 ॥   
असंवृतायामासीनां धरण्यां संशितव्रताम्।  
छिन्नां प्रपतितां भूमौ शाखामिव वनस्पतेः ॥ 5.19.5 ॥   
मलमण्डनचित्राङ्गीं मण्डनार्हाममण्डिताम्।  
मृणाली पङ्कदिग्धेव विभाति न विभाति च ॥ 5.19.6 ॥   
समीपं राजसिंहस्य रामस्य विदितात्मनः।  
सङ्कल्पहयसंयुक्तैर्यान्तीमिव मनोरथैः ॥ 5.19.7 ॥   
शुष्यन्तीं रुदतीमेकां ध्यानशोकपरायणाम्।  
दुःखस्यान्तमपश्यन्तीं रामां राममनुव्रताम् ॥ 5.19.8 ॥   
वेष्टमानां तथाऽऽविष्टां पन्नगेन्द्रवधूमिव।  
धूप्यमानां ग्रहेणेव रोहिणीं धूमकेतुना ॥ 5.19.9 ॥   
वृत्तशीलकुले जातामाचारवति धार्मिके।  
पुनः संस्कारमापन्नां जातामिव च दुष्कुले ॥ 5.19.10 ॥   
अभूतेनापवादेन कीर्तिं निपतितामिव।  
आम्नायानामयोगेन विद्यां प्रशिथिलामिव ॥ 5.19.11 ॥   
सन्नामिव महाकीर्तिं श्रद्धामिव विमानिताम्।  
पूजामिव परिक्षीणामाशां प्रतिहतामिव ॥ 5.19.12 ॥   
आयतीमिव विध्वस्तामाज्ञां प्रतिहतामिव।  
दीप्तामिव दिशं काले पूजामपहृतामिव ॥ 5.19.13 ॥   
पद्मिनीमिव विध्वस्तां हतशूरां चमूमिव।  
प्रभामिव तमोध्वस्तामुपक्षीणामिवापगाम् ॥ 5.19.14 ॥   
वेदीमिव परामृष्टां शान्तामग्निशिखामिव।  
पौर्णमासीमिव निशां राहुग्रस्तेन्दुमण्डलाम् ॥ 5.19.15 ॥   
उत्कृष्टापर्णकमलां वित्रासितविहङ्गमाम्।  
हस्तिहस्तपरामृष्टामाकुलां पद्मिनीमिव ॥ 5.19.16 ॥   
पतिशौकातुरां शुष्कां नदीं विस्रावितामिव।  
परया मृजया हीनां कृष्णपक्षनिशामिव ॥ 5.19.17 ॥   
सुकुमारीं सुजाताङ्गी रत्नगर्भगृहोचिताम्।  
तप्यभानामिवोष्णेन मृणालीमचिरोद्धृताम् ॥ 5.19.18 ॥   
गृहीतामालितां स्तम्भे यूथपेन विनाकृताम्।  
निःश्वसन्तीं सुदुःखार्तां गजराजवधूमिव ॥ 5.19.19 ॥   
एकया दीर्घया वेण्या सोभमानामयत्नतः।  
नीलया नीरदापाये वनराज्या महीमिव ॥ 5.19.20 ॥   
उपवासेन शोकेन ध्यनेन च भयेन च।  
परिक्षीणां कृशां दीनामल्पाहारां तपोधनाम् ॥ 5.19.21 ॥   
आयाचमानां दःखार्तां प्राञ्जलिं देवतामिव।  
भावेन रघुमुख्यस्य दशग्रीवपराभवम् ॥ 5.19.22 ॥   
समीक्षमाणां रुदतीमनिन्दितां सुपक्ष्मताम्रायलोचनाम्।  
अनुव्रतां राममतीव मैथिलीं प्रलोभयामास वधाय रावणः ॥ 5.19.23 ॥   

</details>
</div>
