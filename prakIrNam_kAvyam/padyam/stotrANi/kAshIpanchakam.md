+++
title = "काशीपञ्चकम्"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3007"
source_url = "https://www.ebharatisampat.in/readbook3.php?bookid=NDU5MjY5MDA3MDY2ODgy&pageno=MjI0MjQyNjk5NTk="

+++
[[काशीपञ्चकम्	Source: [EB](https://www.ebharatisampat.in/readbook3.php?bookid=NDU5MjY5MDA3MDY2ODgy&pageno=MjI0MjQyNjk5NTk=)]]

\[





काशीपञ्चकम्

.. काशीपञ्चकम् ..

मनोनिवृत्तिः परमोपशान्तिः  
सा तीर्थवर्या मणिकर्णिका च .

ज्ञानप्रवाहा विमलादिगङ्गा  
सा काशिकाहं निजबोधरूपा .. १..

यस्यामिदं कल्पितमिन्द्रजालं  
चराचरं भाति मनोविलासम् .

सच्चित्सुखैका परमात्मरूपा  
सा काशिकाहं निजबोधरूपा .. २..

कोशेषु पञ्चस्वधिराजमाना  
बुद्धिर्भवानी प्रतिदेहगेहम्

साक्षी शिवः सर्वगतोऽन्तरात्मा  
सा काशिकाहं निजबोधरूपा .. ३..

काश्यां हि काश्यते काशी काशी सर्वप्रकाशिका .

सा काशी विदिता येन तेन प्राप्ता हि काशिका .. ४..

काशीक्षेत्रं शरीरं त्रिभुवन-जननी व्यापिनी ज्ञानगङ्गा  
भक्तिः श्रद्धा गयेयं निजगुरु-चरणध्यानयोगः प्रयागः .

विश्वेशोऽयं तुरीयः सकलजन-मनःसाक्षिभूतोऽन्तरात्मा  
देहे सर्वं मदीये यदि वसति पुनस्तीर्थमन्यत्किमस्ति .. ५..




\]
