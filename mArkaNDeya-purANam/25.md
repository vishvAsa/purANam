+++
title = "२५"

+++

पञ्चविंशोऽध्यायः  

जड उवाच  

आगम्य स्वपुरं सोऽथ पित्रोः सर्वमशेषतः  ।  
कथयामास तन्वङ्गी यथा प्राप्ता पुनर्मृता  ॥ २५.१ ॥  
ननाम सा च चरणौ श्वश्रूश्वशुरयोः शुभा  ।  
स्वजनञ्च यथापूर्वं वन्दनाश्लेषणादिभिः  ॥ २५.२ ॥  
पूजयामास तन्वङ्गी यथान्यायं यथावयः  ।  
ततो महोत्सवो जज्ञे पौराणां तत्र वै पुरे  ॥ २५.३ ॥  
ऋतध्वजश्च सुचिरं तया रेमे सुमध्यया  ।  
निर्झरेषु च शैलानां निम्नगापुलिनेषु च  ॥ २५.४ ॥  
काननेषु च रम्येषु तथैवोपवनेषु च  ।  
पुण्यक्षयं वाञ्छमाना सापि कामोपबोगतः  ॥ २५.५ ॥  
सह तेनातिकान्तेन रेमे रम्यासु भूमिषु  ।  
ततः कालेन महता शत्रुजित्स नराधिपः  ॥ २५.६ ॥  
सम्यक्प्रशास्य वसुधां कालधर्ममुपेयिवान्  ।  
ततः पौरा महात्मानं पुत्रं तस्य ऋतध्वजम्  ॥ २५.७ ॥  
अभ्यषिञ्चन्त राजानमुदाराचारचेष्टितम्  ।  
सम्यक्पालयतस्तस्य प्रजाः पुत्रानिवौरसान्  ॥ २५.८ ॥  
मदालसायाः सञ्जज्ञे पुत्रः प्रथमजस्ततः  ।  
तस्य चक्रे पिता नाम विक्रान्त इति धीमतः  ॥ २५.९ ॥  
तुतुषुस्तेन वै भृत्या जहास च मदालसा  ।  
सा वै मदालसा पुत्रं बालमुत्तानशायिनम्  ।  
उल्लापनच्छलेनाह रुदमानमविस्वरम्  ॥ २५.१० ॥  
शुद्धोऽसि रे तात ! न तेऽस्ति नाम  
कृतं हि ते कल्पनयाधुनैव  ।  
पञ्चात्मकं देहमिदं तवैतन्  
नैवास्य त्वं रोदिषि कस्य हेतोः  ॥ २५.११ ॥  
न वा भवान् रोदिति वै स्वजन्मा  
शब्दोऽयमासाद्य महीशशूनुम्  ।  
विकल्प्यमाना विविधा गुणास्ते  
ऽगुणाश्च भौताः सकलेन्द्रियेषु  ॥ २५.१२ ॥  
भूतानि भूतैः परिदुर्बलानि  
वृद्धिं समायान्ति यथेह पुंसः  ।  
अन्नाम्बुपानादिभिरेव कस्य  
न तेऽस्ति वृद्धिर्न च तेऽस्ति हानिः  ॥ २५.१३ ॥  
त्वं कञ्चुके शीर्यमाणे निजेऽस्मिंस्  
तस्मिंश्च देहे मूढतां मा व्रजेथाः  ।  
शुभाशुभैः कर्मभिर्देहमेतन्  
मदादिमूढैः सञ्चुकस्तेऽपिनद्धः  ॥ २५.१४ ॥  
तातेति किञ्चित्तनयेति किञ्चिद्  
अम्बेति किञ्चिद्दयितेति किञ्चित् ।  
ममेति किञ्चिन्न ममेति किञ्चित्  
त्वं भूतसङ्घं बहुमानयेथाः  ॥ २५.१५ ॥  
दुः खानि दुः खोपगमाय भोगान्  
सुखाय जानाति विमूढचेताः  ।  
तान्येव दुः खानि पुनः सुखानि  
जानात्यविद्वान सुविमूढयेताः  ॥ २५.१६ ॥  
हासोऽस्थिसन्दर्शनमक्षियुग्मम्  
अत्युज्ज्वलं तर्जनमङ्गनायाः  ।  
कुचादिपीनं पिशितं घनं तत्  
स्थानं रतेः किं नरकं न योषित् ॥ २५.१७ ॥  
यानं क्षितौ यानगतञ्च देहं  
देहेऽपि चान्यः पुरुषो निविष्टः  ।  
ममत्वबुद्धिर्न तथा यथा स्वे  
देहेऽतिमात्रं बत मूढतैषा  ॥ २५.१८ ॥  

इति श्रीमार्कण्डेयपुराणे मदालसोपाख्याने पञ्चविंशोऽध्यायः  
