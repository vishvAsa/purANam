---
title: ०३३

---
नन्द्युवाच॥  
ततस्तुतोष भगवानननुगृह्य महेश्वरः॥  
स्तुतिं श्रुत्वा स्तुतस्तेषामिदं वचनमब्रवीत्॥ ३३.१ ॥  
  
यः पठेच्छृणुयाद्वापि युष्माभिः कीर्तितं स्तवम्॥  
श्रावयेद्वा द्विजान्विप्रो गाणपत्यमवाप्नुयात्॥ ३३.२ ॥  
  
वक्ष्यामि वो हितं पुण्यं भक्तानां मुनिपुङ्गवाः॥  
स्त्रीलिङ्गमखिलं देवी प्रकृतिर्मम देहजा॥ ३३.३ ॥  
  
पुँल्लिङ्गं पुरुषो विप्रा मम देहसमुद्भवः॥  
उभाभ्यामेव वै सृष्टिर्मम विप्रा न संशयः॥ ३३.४ ॥  
  
न निन्देद्यतिनं तस्माद्दिग्वाससमनुत्तमम्॥  
बालोन्मत्तविचेष्टं तु मत्परं ब्रह्मावादिनम्॥ ३३.५ ॥  
  
ये हि मां भस्मनिरता भस्मना दग्धकिल्बिषाः॥  
यथोक्तकारिणो दान्ता विप्रा ध्यानपरायणाः॥ ३३.६ ॥  
  
महादेवपरा नित्यं चरन्तो ह्यूर्ध्वरेतसः॥  
अर्चयन्ति महादेवं वाङ्मनः कायसंयताः॥ ३३.७ ॥  
  
रुद्रलोकमनुप्राप्य न निवर्तन्ति ते पुनः॥  
तस्मादेतद्व्रतं दिव्यमव्यक्तं व्यक्तलिङ्गिनः॥ ३३.८ ॥  
  
भस्मव्रताश्च मुण्डाश्च व्रतिनो विश्वरूपिणः॥  
न तान्परिवदेद्विद्वान्न चैतान्नाभिलङ्घयेत्॥ ३३.९ ॥  
  
न हसेन्नाप्रियं ब्रूयादमुत्रेह हितार्थवान्॥  
यस्ता न्निन्दति मूढात्मा महादेवं स निन्दति॥ ३३.१೦ ॥  
  
यस्त्वेतान्पूजयोन्नित्यं स पूजयति शङ्करम्॥  
एवमेष महादेवो लोकानां हितकाम्यया॥ ३३.११ ॥  
  
युगेयुगे महायोगी क्रीडते भस्मगुण्ठितः॥  
एवं चरत भद्रं वस्ततः सिद्धिमवाप्स्यथ॥ ३३.१२ ॥  
  
अतुलमिह महाभयप्रणाशहेतुं शिवकथितं परमं पदं विदित्वा॥  
व्यापगतभवलोभमोहचित्ताः प्रणिपतिताः सहसा शिरोभिरुग्रम्॥ ३३.१३ ॥  
  
ततः प्रमुदिता विप्राः श्रुत्वेवं कथितं तदा॥  
गन्धोदकैः सुशुद्धैश्च कुशपुष्पविमिश्रितैः॥ ३३.१४ ॥  
  
स्नापयन्ति महाकुम्भैरद्भिरेव महेश्वरम्॥  
गायन्ति विविधैर्गुह्यैर्हुकारैश्चापि सुस्वरैः॥ ३३.१५ ॥  
  
नमो देवाधि देवाय महादेवाय वै नमः॥  
अर्धनारीशरीराय साङ्ख्ययोगप्रवर्तिने॥ ३३.१६ ॥  
  
मेघवाहनकृष्णाय गजचर्मनिवासिने॥  
कृष्णाजिनोत्तरीयाय व्याल यज्ञोपवीतिने॥ ३३.१७ ॥  
  
सुरचितसुविचित्रकुण्डलाय सुरचितमाल्यविभूषणाय तुभ्यम्॥  
मृगपतिवरचर्मवाससे च प्रथितयशसे नमोऽस्तु शङ्कराय॥ ३३.१८ ॥  
  
ततस्तान्स मुनीन्प्रीतः प्रत्युवाच महेश्वरः॥  
प्रीतोस्मि तपसा युष्मान्वरं वृणुत सुव्रताः॥ ३३.१९ ॥  
  
ततस्ते मुनयः सर्वे प्रणिपत्य महेश्वरम्॥  
भृग्वङ्गिरा वसिष्ठश्च विश्वामित्रस्तथैव च॥ ३३.२೦ ॥  
  
गौतमोऽत्रिः सुकेशश्च पुलस्त्यः पुलहः क्रतुः॥  
मरीचिः कश्यपः कण्वः संवर्तश्च महातपाः॥ ३३.२१ ॥  
  
ते प्रणम्य महादेवमिदं वचनमब्रुवन्॥  
भस्मस्नानं च नग्नत्वं वामत्वं प्रतिलोमता॥ ३३.२२ ॥  
  
सेव्यासेव्यत्वमेवं च ह्येतदिच्छाम वेदितुम्॥  
ततस्तेषां वचः श्रुत्वा भगवान्परमेश्वरः॥ ३३.२३ ॥  
  
सस्मितं प्राह सम्प्रेक्ष्य सर्वान्मुनिवरांस्तदा॥ ३३.२४ ॥  
  
इति श्रीलिङ्गमहापुराणे पूर्वबागे ऋषिवाक्यन्नाम त्रयस्त्रिंशोऽध्यायः॥ ३३ ॥