+++
title = "०१९ वनवासप्रतिज्ञा"
title_english = "019 Rama decides to leave for forest"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-019-Vanavaasa_Prathigna.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/019_vanavAsapratijnA.md">
<details><summary><h3>IITK ...{Loading}...</h3></summary>

Rama hears from Kaikeyi about the boons promised by Dasarathaconsents to
leave for the forest goes to meet Kausalya.



#### श्लोकः
##### मूलम्
तदप्रियममित्रघ्नो वचनं मरणोपमम्।  
श्रुत्वा न विव्यथे रामः कैकेयीं चेदमब्रवीत्॥2.19.1॥

##### शब्दार्थः
अमित्रघ्नः destroyer of enemies, रामः Rama, अप्रियम् unpleasant, मरणोपमम् like death, तत्  
वचनम् those words, श्रुत्वा having heard, न विव्यथे was not pained, कैकेयीम् to Kaikeyi, इदम् these words, अब्रवीत् said.

##### आङ्ग्लानुवादः
The destroyer of enemies (Rama) did not feel distressed to hear these words painful like death. To Kaikeyi he saidः



#### श्लोकः
##### मूलम्
एवमस्तु गमिष्यामि वनं वस्तुमहं त्वितः।  
जटाजिनधरो राज्ञः प्रतिज्ञामनुपालयन्॥2.19.2॥

##### शब्दार्थः
एवम् अस्तु be it so अहम् I, राज्ञः king's, प्रतिज्ञाम् promise, अनुपालयन् while obeying, जटाजिनधरः wearing matted locks and deer skin , इतः from here, वनम् to the forest, वस्तुम् to live, गमिष्यामि shall go.

##### आङ्ग्लानुवादः
Be it so I shall go from here to the forest and live there with matted hair and deerskin to keep the promise of the king.



#### श्लोकः
##### मूलम्
इदं तु ज्ञातुमिच्छामि किमर्थं मां महीपतिः।  
नाभिनन्दति दुर्धर्षो यथापूर्वमरिन्दमः॥2.19.3॥

##### शब्दार्थः
दुर्धर्षः unassailable, अरिन्दमः subduer of enemies, महीपतिः lord of the earth (king Dasaratha), यथापूर्वम् as usual, माम् me, किमर्थम् why, नाभिनन्दति does not greet, इदं तु this nevertheless, ज्ञातुम् to know, इच्छामि (I) wish.

##### आङ्ग्लानुवादः
Nevertheless I would like to know why king Dasaratha, an unassailable subduer of enemies does not greet me as usual.



#### श्लोकः
##### मूलम्
मन्युर्न च त्वया कार्यो देवि ब्रूमि तवाग्रतः।  
यास्यामि भव सुप्रीता वनं चीरजटाधरः॥2.19.4॥

##### शब्दार्थः
देवि O Devi त्वया by you, मन्युः indignation, न कार्यः should not be expressed, तव your, अग्रतः in front of, ब्रूमि am telling, चीरजटाधरः wearing tattered clothes (bark robes) and with matted locks, वनम् to the forest, यास्यामि shall go, सुप्रीता भव rejoice.

##### आङ्ग्लानुवादः
O Devi you should not grieve. I declare in your presence that I shall go to the forest wearing tattered clothes (bark) and matted locks. Rejoice (to hear this).



#### श्लोकः
##### मूलम्
हितेन गुरुणा पित्रा कृतज्ञेन नृपेण च।  
नियुज्यमानो विस्रब्धः किं न कुर्यामहं प्रियम्॥2.19.5॥

##### शब्दार्थः
हितेन seeking wellbeing, गुरुणा by guru, कृतज्ञेन grateful person, नृपेण च also the king, पित्रा by father, नियुज्यमानः having been ordered, अहम् I, विस्रब्ध without hesitation, प्रियम् what pleases (him), न कुर्यां किम् shall I not do?

##### आङ्ग्लानुवादः
Ordered by my father who is my wellwisher, my guru, one with a sense of gratidude and, above all a king, shall I not, without hesitation do what pleases him?



#### श्लोकः
##### मूलम्
अलीकं मानसं त्वेकं हृदयं दहतीव मे।  
स्वयं यन्नाह मां राजा भरतस्याभिषेचनम्॥2.19.6॥

##### शब्दार्थः
भरतस्य Bharata's, अभिषेचनम् consecration, राजा king, स्वयम् himself, माम् to me, यत् नाह which he did not tell, एकम् that one, मानसम् in my mind, अलीकम् one which hurts, मे my , हृदयम् heart, दहतीव as if burning.

##### आङ्ग्लानुवादः
One thing which hurts me is that the king himself did not tell me about Bharata's  
consecration. That alone is burning my heart.



#### श्लोकः
##### मूलम्
अहं हि सीतां राज्यं च प्राणानिष्टान्धनानि च।  
हृष्टो भ्रात्रे स्वयं दद्यां भरतायाप्रचोदितः॥2.19.7॥

##### शब्दार्थः
अहम् I, अप्रचोदितः unurged, हृष्टः pleased, भ्रात्रे to my  brother, भरताय for Bharata, सीताम् Sita, राज्यम् kingdom, प्राणान् life, इष्टान् most coveted, धनानि च wealth also, स्वयम् myself, दद्याम् shall give.

##### आङ्ग्लानुवादः
Unurged, I would have gladly given to Bharata the kingdom, wealth, my most  
coveted life, and even Sita.



#### श्लोकः
##### मूलम्
किं पुनर्मनुजेन्द्रेण स्वयं पित्रा प्रचोदितः।  
तव च प्रियकामार्थं प्रतिज्ञामनुपालयन्॥2.19.8॥

##### शब्दार्थः
पित्रा by father, मनुजेन्द्रेण by the king, स्वयम् on his own, प्रचोदितः having been ordered, तव your, प्रियकामार्थम् for the sake of (your) pleasure, प्रतिज्ञाम् promise, अनुपालयन् to keep up, किं पुनः needless to say.

##### आङ्ग्लानुवादः
In order to keep the promise I shall do everything to fulfil your desire. Needless to say that my father has ordered this.



#### श्लोकः
##### मूलम्
तदाश्वासय हीमं त्वं किन्विदं यन्महीपतिः।  
वसुधासक्तनयनो मन्दमश्रूणि मुञ्चति॥2.19.9॥

##### शब्दार्थः
तत् further, त्वम् you, इमम् him, आश्वासय console, महीपतिः king, वसुधासक्तनयनः with eyes fixed upon the ground, मन्दम् slowly, अश्रूणि tears, मुञ्चति इति यत् is shedding, इदं this, किं नु why indeed?

##### आङ्ग्लानुवादः
Please console him. Why is it that the king with his eyes fixed upon the ground is shedding tears drop by drop?



#### श्लोकः
##### मूलम्
गच्छन्तु चैवानयितुं दूताश्श्रीघ्रजवैर्हयैः।  
भरतं मातुलकुलादद्यैव नृपशासनात्॥2.19.10॥

##### शब्दार्थः
नृपशासनात् by the king's order, मातुलकुलात् from his maternal uncle's house, भरतम् Bharata, आनयितुम् to bring back, दूताः messengers, शीघ्रजवैः speedy, हयैः horses, अद्यैव (today itself) right now, गच्छन्तु let go.

##### आङ्ग्लानुवादः
With the king's orders let messengers go right away on swift horses to fetch Bharata from his maternal uncle's house.



#### श्लोकः
##### मूलम्
दण्डकारण्यमेषोऽहमितो गच्छामि सत्वरः।  
अविचार्य पितुर्वाक्यं समा वस्तुं चतुर्दश॥2.19.11॥

##### शब्दार्थः
एषः अहम् as for me, पितुः father's, वाक्यम् word, अविचार्य without deliberating, सत्वरः at once, चतुर्दश fourteen, समाः years, वस्तुम् to live, इतः from here, दण्डकारण्यम् to Dandaka  forest, गच्छामि will go.

##### आङ्ग्लानुवादः
As for me, without deliberating on the propriety of my father's orders, I shall go from here at once to Dandaka forest to live (there) for fourteen years.



#### श्लोकः
##### मूलम्
सा हृष्टा तस्य तद्वाक्यं श्रुत्वा रामस्य कैकयी।  
प्रस्थानं श्रद्धधाना हि त्वरयामास राघवम्॥2.19.12॥

##### शब्दार्थः
सा कैकयी that Kaikeyi, तस्य रामस्य such Rama's, तत् वाक्यम् those words, श्रुत्वा having heard, हृष्टा happy, प्रस्थानम् departure, श्रद्धधाना believing,  राघवम् to Rama, त्वरयामास hastened (him).

##### आङ्ग्लानुवादः
Kaikeyi, happy to hear the words of the son of the Raghus as she was convinced that his departure (to the forest) was certain, hastened him (to set out).



#### श्लोकः
##### मूलम्
एवं भवतु यास्यन्ति दूता श्शीघ्रजवैर्हयैः।  
भरतं मातुलकुलादुपावर्तयितुं नराः॥2.19.13॥

##### शब्दार्थः
एवं भवतु let it happen, मातुलकुलात् from maternal uncle's house, भरतम् to Bharata, उपावर्तयितुम् to bring him back, दूताः messengers, नराः men, शीघ्रजवैः swiftfooted, हयैः by horses, यास्यन्ति will go.

##### आङ्ग्लानुवादः
Let it be so. Messengers shall go at once on swift horses to bring Bharata from his maternal uncle's house.



#### श्लोकः
##### मूलम्
तव त्वहं क्षमं मन्ये नोत्सुकस्य विलम्बनम्।  
राम तस्मादित श्शीघ्रं वनं त्वं गन्तुमर्हसि॥2.19.14॥

##### शब्दार्थः
तु but, उत्सुकस्य eager (to go to the forest), तव your, विलंबनम् delay, क्षमम् appropriate,  अहम् I, न मन्ये do not think, राम Rama, तस्मात् therefore, त्वम् you, इतः from here, शीघ्रम् immediately, वनम् to the forest, गन्तुम् to go, अर्हसि behoves you.

##### आङ्ग्लानुवादः
Since you are eager (to go to the forest), I do not think it is proper to delay. O Rama therefore it behoves you to proceed immediately from here to the forest.



#### श्लोकः
##### मूलम्
व्रीडान्वितस् स्वयं यच्च नृपस्त्वां नाभिभाषते।  
नैतत्किञ्चिन्नरश्रेष्ठ मन्युरेषोऽपनीयताम्॥2.19.15॥

##### शब्दार्थः
नरश्रेष्ठ best among men, Rama, व्रीडान्वितः being ashamed, नृपः king, स्वयम् himself, त्वाम्  you, यत् since, नाभिभाषते does not speak, एतत् this one, न किञ्चित् is nothing, एषः this, मन्युः distress, अपनीयताम् you may dispel.

##### आङ्ग्लानुवादः
Out of shame the king is unable to speak to you. There is nothing other than this. O Rama, the best of men, dispel this distress (of mind).



#### श्लोकः
##### मूलम्
यावत्त्वं न वनं यातः पुरादस्मादभित्वरन्।  
पिता तावन्न ते राम स्नास्यते भोक्ष्यतेऽपि वा॥2.19.16॥

##### शब्दार्थः
राम Rama, त्वम् you, अभित्वरन् hastening up, अस्मात् this, पुरात् from this city, यावत् as long as, वनम् to the forest, न यातः do not go, तावत् till then, ते your, पिता father, स्नास्यते will neither bathe, न भोक्ष्यतेपि वा nor will eat.

##### आङ्ग्लानुवादः
O Rama, as long as you do not hasten to leave this city for the forest, your father will neither bathe nor eat.



#### श्लोकः
##### मूलम्
धिक्कष्टमिति निःश्वस्य राजा शोकपरिप्लुतः।  
मूर्छितो न्यपतत्तस्मिन्पर्यङ्के हेमभूषिते॥2.19.17॥

##### शब्दार्थः
राजा king, धिक् fie, कष्टम् what a calamity, इति thus, निःश्वस्य sighing, शोकपरिप्लुतः overwhelmed with sorrow, मूर्छितः having fainted, हेमभूषिते adorned with gold, तस्मिन् पर्यङ्के on that couch, न्यपतत् fell down.

##### आङ्ग्लानुवादः
'Fie, what a calamity' sighing thus, the king, overwhelmed with sorrow, fainted and fell back on the golden couch.



#### श्लोकः
##### मूलम्
रामोऽप्युत्थाप्य राजानं कैकेय्याभिप्रचोदितः।  
कशयेवाहतो वाजी वनं गन्तुं कृतत्वरः॥2.19.18॥

##### शब्दार्थः
कैकेय्या by Kaikeyi, अभिप्रचोदितः urged, रामोऽपि Rama also, राजानम् the king, उत्थाप्य having lifted, कशया by a whip आहतः flogged, वाजीव like a horse, वनम् to the forest, गन्तुम् to depart, कृतत्वरः hastened

##### आङ्ग्लानुवादः
Rama lifted up the king and, urged by Kaikeyi, hastened to depart for the forest like a horse flogged by a whip.



#### श्लोकः
##### मूलम्
तदप्रियमनार्याया वचनं दारुणोदयम्।  
श्रुत्वा गतव्यथो रामः कैकेयीं वाक्यमब्रवीत्॥2.19.19॥

##### शब्दार्थः
रामः Rama, अनार्यायाः of that ignoble (lady), दारुणोदयम् of dreadful consequence, अप्रियम्  
unpleasant, तत् वचनम् those words, श्रुत्वा having heard, गतव्यथः bereft of pain, कैकेयीम् to Kaikeyi, वाक्यम् words, अब्रवीत् said.

##### आङ्ग्लानुवादः
Rama listened to the dreadful, cruel words of the ignoble woman but, without feeling any sorrow, said to Kaikeyi, these wordsः



#### श्लोकः
##### मूलम्
नाहमर्थपरो देवि लोकमावस्तुमुत्सहे।  
विद्धिमामृषिभिस्तुल्यं केवलं धर्ममास्थितम्॥2.19.20॥

##### शब्दार्थः
देवि O Devi, अहम् I, अर्थपरः interested in wealth, न not, लोकम् this world, आवस्तुम् to live,  
उत्सहे am striving, केवलम् only, धर्मम् righteousness, आस्थितम् devoted to, माम् me, ऋषिभिः with ascetics, तुल्यम् similar, विद्धि know.

##### आङ्ग्लानुवादः
O Devi, I have no desire to live in this world for the sake of wealth. Know me as one with the sages who are devoted only to righteousness.



#### श्लोकः
##### मूलम्
यदत्र भवतः किञ्चिच्छक्यं कर्तुं प्रियं मया।  
प्राणानपि परित्यज्य सर्वथा कृतमेव तत्॥2.19.21॥

##### शब्दार्थः
मया by me, अत्र भवतः to the venerable (father), किञ्चित् even a little, यत् प्रियम् which pleases him, कर्तुम् to do, शक्यम् is possible, तत् that one, प्राणान् life, परित्यज्यापि even by giving up, सर्वथा in every way, कृतमेव it is done.

##### आङ्ग्लानुवादः
If I am able to do anything which pleases my venerable father, it shall be done in every possible manner, may be even at the cost of my life.



#### श्लोकः
##### मूलम्
न ह्यतो धर्मचरणं किञ्चिदस्ति महत्तरम्।  
यथा पितरिशुश्रूषा तस्य वा वचनक्रिया॥2.19.22॥

##### शब्दार्थः
पितरि in respect of one's father, शुश्रूषा service, तस्य his, वचनक्रिया वा or carrying out orders, यथा as, अतः than that, महत्तरं greater, धर्मचरणम् observing righteousness, किञ्चित् anything, नास्ति हि is not there.

##### आङ्ग्लानुवादः
There is no greater observance of righteousness than doing service to one's father or carrying out his orders.



#### श्लोकः
##### मूलम्
अनुक्तोऽप्यत्रभवता भवत्या वचनादहम्।  
वने वत्स्यामि विजने वर्षाणीह चतुर्दश॥2.19.23॥

##### शब्दार्थः
अहम् I, अत्र भवता by this venerable (father), अनुक्तोपि even without being told, भवत्याः your, वचनात् by your word, इह now, चतुर्दश वर्षाणि fourteen years, विजने solitary, वने in the forest, वत्स्यामि will live.

##### आङ्ग्लानुवादः
Though this has not been said by my respectable father himself, I shall live in the forlorn forest for fourteen years in accordance with your word.



#### श्लोकः
##### मूलम्
न नूनं मयि कैकयि किञ्चिदाशंससे गुणम्।  
यद्राजानमवोचस्त्वं ममेश्वरतरा सती॥2.19.24॥

##### शब्दार्थः
कैकेयि O Kaikeyi, त्वम् you, मम in my affair, ईश्वरतरा सती even though capable of exercising greater authority, राजानम् to the king, यत् अवोचः for which you pleaded, मयि in me, किञ्चित् even a little, गुणम् virtue, न आशंससे do not expect, नूनम् this is certain.

##### आङ्ग्लानुवादः
Since in my case you have exercised more authority (than my father) and pleaded with the king, it follows, you, for sure, do not see any virtue in me, O Kaikeyi (Or else, you should not have asked for Bharata's kingship).



#### श्लोकः
##### मूलम्
यावन्मातरमाप्नच्छे सीतां चानुनयाम्यहम्।  
ततोऽद्यैव गमिष्यामि दण्डकानां महद्वनम्॥2.19.25॥

##### शब्दार्थः
मातरम् my mother, यावत् आप्नच्छे until I take leave, सीतां च Sita also, अहम् I, अनुनयामि  console, ततः after that, अद्यैव today itself, महत् great (wild), दण्डकानां वनम् Dandaka forest, गमिष्यामि I shall go.

##### आङ्ग्लानुवादः
After taking leave of my mother and consoling Sita, today itself I shall go to that wild  Dandaka forest.



#### श्लोकः
##### मूलम्
भरतः पालयेद्राज्यं शुश्रूषेच्च पितुर्यथा।  
तथा भवत्या कर्तव्यं स हि धर्मस् सनातनः॥2.19.26॥

##### शब्दार्थः
भरतः Bharata,  यथा so that, राज्यम् the kingdom, पालयेत् rules, पितुः for father, शुश्रूषेच्च serves, तथा thus, भवत्या by you, कर्तव्यम् it should be done, सः that, सनातनः eternal, धर्मः हि duty indeed.

##### आङ्ग्लानुवादः
It is your bounden duty to see that Bharata rules the kingdom and serves father.



#### श्लोकः
##### मूलम्
स रामस्य वचश्श्रृत्वा भृशं दुःखहतः पिता।  
शोकादशक्नुवन्वकतुं प्ररुरोद महास्वनम्॥2.19.27॥

##### शब्दार्थः
रामस्य Rama's, वचः words, श्रुत्वा having heard, पिता father, सः that (Dasaratha), भृशम् greatly, दुःखहतः hit with grief, शोकात् out of sorrow, वक्तुम् to speak, अशक्नुवन् was not able, महास्वनम् with a loud voice, प्ररुरोद cried.

##### आङ्ग्लानुवादः
Father (Dasaratha), too tormented with grief to speak cried out loudly on hearing the words of Rama.



#### श्लोकः
##### मूलम्
वन्दित्वा चरणौ रामो विसंज्ञस्य पितुस्तथा।  
कैकेय्याश्चाप्यनार्यायाः निष्पपात महाद्युतिः॥2.19.28॥

##### शब्दार्थः
महाद्युतिः effulgent, रामः Rama, विसंज्ञस्य who had fallen into a swoon, पितुः father's, चरणौ feet, तथा and, अनार्यायाः of the ignoble, कैकेय्याश्चापि those of Kaikeyi, वन्दित्वा bowing down with respect, निष्पपात set out.

##### आङ्ग्लानुवादः
Effulgent Rama  bowed at the feet of his father who had fallen into a swoon. He bowed at the feet of the ignoble Kaikeyi and set out.



#### श्लोकः
##### मूलम्
स रामः पितरं कृत्वा कैकेयीं च प्रदक्षिणम्।  
निष्क्रम्यान्तःपुरात्तस्मात्स्वं ददर्श सुहृज्जनम्॥2.19.29॥

##### शब्दार्थः
सः रामः that Rama, पितरम् father, कैकेयीं च also, Kaikeyi, प्रदक्षिणं कृत्वा having made circumambulation, तस्मात् from that, अन्तःपुरात् from that harem, निष्क्रम्य after stepping out, स्वम् own, सुहृज्जनम् friends, ददर्श saw.

##### आङ्ग्लानुवादः
Hardly had Rama withdrawn from the harem after circumambulating his father and Kaikeyi when he saw his friends .



#### श्लोकः
##### मूलम्
तं बाष्पपरिपूर्णाक्षः पृष्ठतोऽनुजगाम ह।  
लक्ष्मणः परमक्कृध्दःस् सुमित्रानन्दवर्धनः॥2.19.30॥

##### शब्दार्थः
सुमित्रानन्दवर्धनः enhancer of the delight of Sumitra, लक्ष्मणः Lakshmana, परमक्कृद्धः furious, बाष्पपरिपूर्णाक्षः with eyes full of tears, तम् him, पृष्ठतः behind, अनुजगाम ह followed.

##### आङ्ग्लानुवादः
Lakshmana, the enhancer of Sumitra's delight, with his eyes brimming with tears, followed him in a rage.



#### श्लोकः
##### मूलम्
अभिषेचनिकं भाण्डं कृत्वा रामः प्रदक्षिणम्।  
शनैर्जगाम सापेक्षो दृष्टिं तत्राविचालयन्॥2.19.31॥

##### शब्दार्थः
रामः Rama, अभिषेचनिकम् pertaining to consecration, भाण्डम् vessels, प्रदक्षिणम् कृत्वा having  circumambulated, सापेक्षः with attention, तत्र there, दृष्टिम् glance, अविचालयन् without moving, शनैः slowly, जगाम moved away.

##### आङ्ग्लानुवादः
Rama circumambulated the vessels meant for the consecration ceremony and steadily glancing at them with attention slowly moved away.



#### श्लोकः
##### मूलम्
न चास्य महतीं लक्ष्मीं राज्यनाशोऽपकर्षति।  
लोककान्तस्य कान्तत्वाच्छीतरश्मेरिव क्षपा॥2.19.32॥

##### शब्दार्थः
कान्तत्वात् because of his loveliness, लोककान्तस्य of the beloved of the people, अस्य his, महतीम् great, लक्ष्मीम् splendour, शीतरश्मेः of coolrayed (of Moon), क्षपा इव like night, राज्यनाशः loss of kingdom, न अपकर्षति did not diminish.

##### आङ्ग्लानुवादः
Rama was the beloved of the people. Loss of kingdom did not diminish his splendour just like night cannot diminish the splendour of the coolrayed Moon.



#### श्लोकः
##### मूलम्
न वनं गन्तुकामस्य त्यजतश्च वसुन्धराम्।  
सर्वलोकातिगस्येव लक्ष्यते चित्तविक्रिया॥2.19.33॥

##### शब्दार्थः
वनम् to the forest, गन्तुकामस्य having determined to go, वसुन्धराम् the earth, त्यजतश्च renouncing, सर्वलोकातिगस्येव who is beyond all worldly affairs, चित्तविक्रिया change of mind, नलक्ष्यते could not to be seen.

##### आङ्ग्लानुवादः
Rama was determined to renounce the kingdom and go to the forest. So none could see any change in his mind. (For) he was one beyond all worldly affairs.



#### श्लोकः
##### मूलम्
प्रतिषिध्य शुभं छत्रं व्यजने च स्वलङ्कृते।  
विसर्जयित्वा स्वजनं रथं पौरांस्तथा जनान्॥2.19.34॥  
धारयन् मनसा दुःखमिन्द्रियाणि निगृह्य च।  
प्रविवेशात्मवान्वेश्म मातुरप्रियशंसिवान्।2.19.35॥

##### शब्दार्थः
आत्मवान् selfpossessed, शुभम् auspicious, छत्रम् umbrella, स्वलङ्कृते welldecorated, व्यजने च also two fans, प्रतिषिध्य preventing, स्वजनम् (his) own kinsmen, रथम् chariot, तथा and, पौरान् citydwellers, जनान् people, विसर्जयित्वा sending forth, मनसा with mind, दुःखम् sorrow, धारयन् holding, इन्द्रियाणि senses, निगृह्य च having controlled, अप्रियशंसिवान् with a view to communicate the unpleasant news, मातुः mother's, वेश्म residence, प्रविवेश entered.

##### आङ्ग्लानुवादः
Selfpossessed Rama held back his sorrow within his mind, abandoned the  
auspicious umbrella, welldecorated fans and chariot, sent away kinsmen, citydwellers and others and entered his mother's residence to break the unpleasant news.



#### श्लोकः
##### मूलम्
सर्वोह्यभिजनश्श्रीमान् श्रीमतस्सत्यवादिनः।  
नालक्षयत रामस्य किञ्चिदाकारमानने॥2.19.36॥

##### शब्दार्थः
श्रीमान् glorious, सर्वः all, अभिजनः people around him, श्रीमतः of the dignified, सत्यवादिनः of the truthful, रामस्य Rama's, आनने in the countenance, किंचित् even a little, आकारम् change, नालक्षयत did not see.

##### आङ्ग्लानुवादः
All the glorious people around him did not observe any change in the countenance of that dignified and truthful Rama.



#### श्लोकः
##### मूलम्
उचितं च महाबाहुर्नजहौहर्षमात्मनः।  
शारदस् समुदीर्णांशुश्चन्द्रस्तेज इवात्मजम्॥2.19.37॥

##### शब्दार्थः
महाबाहुः mightyarmed, समुदीर्णांशुः with profuse radiance, शारदः autumnal, चन्द्रः the Moon, आत्मजम् his own, तेज इव like brightness, आत्मनः his own, उचितम् fitting, हर्षम् cheer, न जहौ did not leave.

##### आङ्ग्लानुवादः
The mightyarmed (Rama) did not leave his habitual cheerfulness like the autumnal Moon his own brightness.



#### श्लोकः
##### मूलम्
वाचा मधुरया रामस्सर्वं सम्मानयञ्जनम्।  
मातुस्समीपं धीरात्मा प्रविवेश महायशाः॥2.19.38॥

##### शब्दार्थः
धीरात्मा firmminded, महायशाः illustrious, रामः Rama, मधुरया वाचा in sweet words, जनम् people, सम्मानयन् honouring, मातुः mother's, समीपम् presence, प्रविवेश entered.

##### आङ्ग्लानुवादः
Firmminded and illustrious Rama treated all people with sweet words and approached his mother.



#### श्लोकः
##### मूलम्
तं गुणैस्समतां प्राप्तो भ्राता विपुलविक्रमः।  
सौमित्रिरनुवव्राज धारयन्दुःखमात्मजम्॥2.19.39॥

##### शब्दार्थः
गुणैः in virtues, समतां equality, प्राप्तः obtained, विपुलविक्रमः with great power, भ्राता brother, सौमित्रिः Lakshmana, आत्मजम् born in his mind, दुःखम् sorrow, धारयन् controlling, तम् him, अनुवव्राज followed.

##### आङ्ग्लानुवादः
Mighty Lakshmana as virtuous as his brother held the sorrow in his mind and followed him.



#### श्लोकः
##### मूलम्
प्रविश्य वेश्मातिभृशं मुदाऽन्वितं  
समीक्ष्य तां चार्थविपत्तिमागताम्।  
न चैव रामोऽत्रजगामविक्रियां  
सुहृज्जनस्यात्मविपत्तिशङ्कया॥2.19.40॥

##### शब्दार्थः
रामः Rama, अतिभृशम् very great, मुदा rejoicing, अन्वितम् filled with, प्रविश्य having entered, वेश्म palace, आगताम् arrived, ताम he, अर्थविपत्तिम् obstruction to the objective, समीक्ष्य having seen, अत्र there, सुहृज्जनस्य for his friends, आत्मविपत्तिशङ्कया with the fear that they will be distressed, विक्रियाम् change, न चैव जगाम did not obtain.

##### आङ्ग्लानुवादः
Rama entered  the palace which was full of great rejoicing. He did not disclose the obstruction that had come on the way of achieving his objective for fear of causing distress to his friends.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकोनविंशस्सर्गः॥  
Thus ends the nineteenth sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/019_vanavAsapratijnA.md">
<details><summary><h3>भूषणम् ...{Loading}...</h3></summary>



तदप्रियममित्रघ्नो वचनं मरणोपमम् ।  

श्रुत्वा न विव्यथे रामः कैकेयीं चेदमब्रवीत्  ॥  २।१९।१  ॥   

तदिति । मरणोपममिति लोकदृष्ट्या  ॥  २।१९।१  ॥   

  

एवमस्तु गमिष्यामि वनं वस्तुमहं त्वितः ।  

जटाजिनधरो राज्ञः प्रतिज्ञामनुपालयन्  ॥  २।१९।२  ॥   

एवमिति । इतः अस्मान्नगरात्  ॥  २।१९।२  ॥   

  

इदं तु ज्ञातुमिच्छामि किमर्थं मां महीपतिः ।  

नाभिनन्दति दुर्द्धर्षो यथापुरमरिन्दमः  ॥  २।१९।३  ॥   

इदं त्विति । यद्यप्येतेन कारुण्येन समाप्लुत इत्यनभिनन्दने हेतुरुक्तः ।
तथापि मत्स्वभावं जानन् किमर्थं नाभिनन्दतीत्याहेति बोध्यम् । यथापुरं
यथापूर्वम्  ॥  २।१९।३  ॥   

  

मन्युर्न च त्वया कार्यो देवि ब्रूमि तवाग्रतः ।  

यास्यामि भव सुप्रीता वनं चीरजटाधरः  ॥  २।१९।४  ॥   

मन्युरिति । मन्युः दैन्यम् । "मन्युर्दैन्ये क्रतौ क्रुधि" इत्यमरः ।
ब्रूमि ब्रवीमि  ॥  २।१९।४  ॥   

  

हितेन गुरुणा पित्रा कृतज्ञेन नृपेण च ।  

नियुज्यमानो विस्रब्धः किं न कुर्यामहं प्रियम्  ॥  २।१९।५  ॥   

हितेनेति । हितेन हितपरेण । गुरुणेत्यनेन रामस्य
तस्मान्मन्त्रविशेषस्वीकारो ऽस्तीति गम्यते । कृतज्ञेन
स्वकृतवरप्रदानाभिज्ञेन  ॥  २।१९।५  ॥   

  

अलीकं मानसं त्वेकं हृदयं दहतीव मे ।  

स्वयं यन्नाह मां राजा भरतस्याभिषेचनम्  ॥  २।१९।६  ॥   

अलीकमिति । अलीकम् अप्रियम् । मानसं मनसि वर्त्तमानम्  ॥  २।१९।६  ॥   

  

अहं हि सीतां राज्यं च प्राणानिष्टान् धनानि च ।  

हृष्टो भ्रात्रे स्वयं दद्यां भरतायाप्रचोदितः  ॥  २।१९।७  ॥   

तवाप्रीतिर्भविष्यतीति नोक्तवानित्याशङ्क्याह--अहं हीति । सीतां
धनुर्भङ्गकाल इति भावः  ॥  २।१९।७  ॥   

  

किं पुनर्मनुजेन्द्रेण स्वयं पित्रा प्रचोदितः ।  

तव च प्रियकामार्थं प्रतिज्ञामनुपालयन्  ॥  २।१९।८  ॥   

किं पुनरिति । पित्रा प्रयोदितस्तव प्रियकामार्थं प्रतिज्ञामनुपालयंश्च
दद्यामिति किं पुनः  ॥  २।१९।८  ॥   

  

तदाश्वासय हीमं त्वं किं न्विदं यन्महीपतिः ।  

वसुधासक्तनयनो मन्दमश्रूणि मुञ्चति  ॥  २।१९।९  ॥   

गच्छन्तु चैवानयितुं दूताः शीघ्रजवैर्हयैः ।  

भरतं मातुलकुलादद्यैव नृपशासनात्  ॥  २।१९।१०  ॥   

तदिति । इमं राजानं त्वमाश्वासय अश्रूणि मुञ्चतीति यत् इदं किंनु,
निर्हेतुकमित्यर्थः  ॥  २।१९।९१०  ॥   

  

दण्डकारण्यमेषो ऽहमितो गच्छामि सत्वरः ।  

अविचार्य पितुर्वाक्यं समा वस्तुं चतुर्दश  ॥  २।१९।११  ॥   

सा हृष्टा तस्य तद्वाक्यं श्रुत्वा रामस्य कैकयी ।  

प्रस्थानं श्रद्दधाना हि त्वरयामास राघवम्  ॥  २।१९।१२  ॥   

एवं भवतु यास्यन्ति दूताः शीघ्रजवैर्हयैः ।  

भरतं मातुलकुलादुपावर्त्तयितुं नराः  ॥  २।१९।१३  ॥   

दण्डकेति । पितुर्वाक्यमविचार्य वनं गच्छेति पित्रा नोक्तमिति
विचारमकृत्वेत्यर्थः । समाःसंवत्सरान्  ॥  २।१९।१११३  ॥   

  

तव त्वहं क्षमं मन्ये नोत्सुकस्य विलम्बनम् ।  

राम तस्मादितः शीघ्रं वनं त्वं गन्तुमर्हसि  ॥  २।१९।१४  ॥   

अयं यावद्भरतागमनं विलम्बिष्यते चेन्महाननयः स्यात्, भरतस्य
ज्येष्ठभ्रातृभक्तत्वादिति मत्वाह--तव त्विति । उत्सुकस्य
भरताभिषेकदर्शनोत्सुकस्य गमनोत्सुकस्य वा  ॥  २।१९।१४  ॥   

  

व्रीडान्वितः स्वयं यच्च नृपस्त्वां नाभिभाषते ।  

नैतत्किञ्चिन्नरश्रेष्ठ मन्युरेषोपनीयताम्  ॥  २।१९।१५  ॥   

यावत्त्वं न वनं यातः पुरादस्मादभित्वरन् ।  

पिता तावन्न ते राम स्नास्यते भोक्ष्यते ऽपि वा  ॥  २।१९।१६  ॥   

व्रीडान्वित इति । नृपो व्रीडान्वितः सन् स्वयं नाभिभाषत इति यत् एतत् न
किञ्चिद्विचारानर्हं व्रीडां विना कारणान्तराभावात् । मन्युः स्वयं
नाभिभाषत इत्याग्रहः दैन्यं वा  ॥  २।१९।१५१६  ॥   

  

धिक्कष्टमिति निश्वस्य राजा शोकपरिप्लुतः ।  

मूर्च्छितो न्यपतत्तस्मिन् पर्यङ्के हेमभूषिते  ॥  २।१९।१७  ॥   

धिगिति । उक्तासत्यवचनं श्रुत्वेति भावः  ॥  २।१९।१७  ॥   

  

रामोप्युत्थाप्य राजानं कैकेय्याभिप्रचोदितः ।  

कशये वाहतो वाजी वनं गन्तुं कृतत्वरः  ॥  २।१९।१८  ॥   

तदप्रियमनार्याया वचनं दारुणोदयम् ।  

श्रुत्वा गतव्यथो रामः कैकेयीं वाक्यमब्रवीत्  ॥  २।१९।१९  ॥   

राम इति । कृतत्वरः अभूदिति शेषः  ॥  २।१९।१८१९  ॥   

  

नाहमर्थपरो देवि लोकमावस्तुमुत्सुहे ।  

विद्धि मामृषिभिस्तुल्यं केवलं धर्ममास्थितम्  ॥  २।१९।२०  ॥   

नेति । लोकमावस्तुं लोके वस्तुम् । "उपान्वध्याङ्वसः" इतिकर्मत्वम् ।
धर्मम् आस्थितम् आश्रितम् । अनेन राज्याय भरतागमनं प्रतीक्षते राम इति
कैकेयीशङ्का वारिता  ॥  २।१९।२०  ॥   

  

यदत्रभवतः किञ्चिच्छक्यं कर्तुं प्रियं मया ।  

प्राणानपि परित्यज्य सर्वथा कृतमेव तत्  ॥  २।१९।२१  ॥   

यदिति । अत्रभवतः पूज्यस्य पितुः कृतमेवेति विद्धीति शेषः  ॥  २।१९।२१  ॥   

  

न ह्यतो धर्मचरणं किञ्चिदस्ति महत्तरम् ।  

यथा पितरि शुश्रूषा तस्य वा वचनक्रिया  ॥  २।१९।२२  ॥   

अनुक्तोप्यत्रभवता भवत्या वचनादहम् ।  

वने वत्स्यामि विजने वर्षाणीह चतुर्दश  ॥  २।१९।२३  ॥   

न हीति । शुश्रूषा पादसंवाहनादिः । वचनक्रिया वचनकरणम्  ॥  २।१९।२२२३  ॥   

  

न नूनं मयि कैकेयि किञ्चिदाशंससे गुणम् ।  

यद्राजानमवोचस्त्वं ममेश्वरतरा सती  ॥  २।१९।२४  ॥   

नेति । गुणम् आर्जवौदार्यादिगुणम् । नाशंससे न जानीष इत्यर्थः । ईश्वरतरा
अत्यन्तनियन्त्री  ॥  २।१९।२४  ॥   

  

यावन्मातरमापृच्छे सीतां चानुनयाम्यहम् ।  

ततो ऽद्यैव गमिष्यामि दण्डकानां महद्वनम्  ॥  २।१९।२५  ॥   

अद्यैव गन्तव्यमित्युक्तम्, तत्र यत्किञ्चिद्विलम्बं याचते--यावदिति ।
मातरं यावदापृच्छे सीतां चानुनयामि तावदनुज्ञां कुर्विति शेषः । ततः
तदनन्तरम् । अद्यैव दिने । दण्डकानां महद्वनं दण्डो नामेक्ष्वाकुसुतस्तस्य
राष्ट्रं शुक्रशापात्पांसुवर्षेण विनाशितं सदरण्यमभूत् तद्राष्ट्रं
तन्नाम्ना दण्डकमित्युच्यते । "संज्ञायां कन्" इतिकन्प्रत्ययः ।
प्रदेशभेदात् बहुवचनम्  ॥  २।१९।२५  ॥   

  

भरतः पालयेद्राज्यं शुश्रूषेच्च पितुर्यथा ।  

तथा भवत्या कर्त्तव्यं स हि धर्मस्सनातनः  ॥  २।१९।२६  ॥   

भरत इति । धर्मः सनातन इत्यत्र धर्मापेक्षया पुँल्लिङ्गत्वम्  ॥  २।१९।२६
 ॥   

  

स रामस्य वचः श्रुत्वा भृशं दुःखहतः पिता ।  

शोकादशक्नुवन् बाष्पं प्ररुरोद महास्वनम्  ॥  २।१९।२७  ॥   

स इति । बाष्पमशक्नुवन्, निरोद्धुमिति शेषः  ॥  २।१९।२७  ॥   

  

वन्दित्वा चरणौ रामो विसंज्ञस्य पितुस्तथा ।  

कैकेय्याश्चाप्यनार्याया निष्पपात महाद्य़ुतिः  ॥  २।१९।२८  ॥   

स रामः पितरं कृत्वा कैकेयीं च प्रदक्षिणम् ।  

निष्क्रम्यान्तः पुरात्तस्मात् स्वं ददर्श सुहृज्जनम्  ॥  २।२९।२९  ॥   

तं बाष्पपरिपूर्णाक्षः पृष्ठतो ऽनुजगाम ह ।  

लक्ष्मणः परमक्रुद्धः सुमित्रानन्दवर्द्धनः  ॥  २।१९।३०  ॥   

वन्दित्वेति । निष्पपात निर्जगाम  ॥  २।१९।२८३०  ॥   

  

आभिषेचनिकं भाण्डं कृत्वा रामः प्रदक्षिणम् ।  

शनैर्जगाम सापेक्षो हृष्टिं तत्राविचालयन्  ॥  २।१९।३१  ॥   

आभिषेचनिकमिति । आभिषेचनिकम् अभिषेकप्रयोजनकम् । भाण्डम् उपकरणजातम् ।
प्रदक्षिणकरणं "प्रशस्तमाङ्गल्यदेवतायतन च तुष्पथादीन्
प्रदक्षिणमावर्त्तयेत्" इत्यादिधर्मशास्त्रोल्लङ्घनभयात् न तु तदासक्त्या ।
दृष्टिं तत्राविचालयन् स्वयं तत्र निरपेक्ष इत्यर्थः । सापेक्षः
भरतस्यानेनाभिषेकोस्त्विति प्रार्थनासहितः शनैर्जगाम, तत्र
देवतासान्निध्यसम्भवादिति भावः  ॥  २।१९।३१  ॥   

  

न चास्य महतीं लक्ष्मीं राज्यनाशो ऽपकर्षति ।  

लोककान्तस्य कान्तत्वाच्छीतरश्मेरिव क्षपा  ॥  २।१९।३२  ॥   

न चेति । लक्ष्मीं मुखविकासम् । राज्यनाशः राज्यभ्रंशः  ॥  २।१९।३२  ॥   

  

न वनं गन्तुकामस्य त्यजतश्च वसुन्धराम् ।  

सर्वलोकातिगस्येव लक्ष्यते चित्तविक्रिया  ॥  २।१९।३३  ॥   

रामस्य मुखवैवर्ण्यादिशरीरविकाराभावमभिधाय मानसविकाराभावमप्याह--न वनमिति ।
सर्वलोकातिगस्य तुल्यमानावमानस्य, परमयोगीश्वरस्येत्यर्थः  ॥  २।१९।३३  ॥   

  

प्रतिषिध्य शुभं छत्रं व्यजने च स्वलंकृते ।  

विसर्जयित्वा स्वजनं रथं पौरांस्तथा जनान्  ॥  २।१९।३४  ॥   

प्रतिषिध्येत्यादि । व्यजने वालव्यजने  ॥  २।१९।३४  ॥   

  

धारयन् मनसा दुःखमिन्द्रियाणि निगृह्य च ।  

प्रविवेशात्मवान् वेश्म मातुरप्रियशंसिवान्  ॥  २।१९।३५  ॥   

धारयन्निति । रामस्य परदुःखासहिष्णुत्वाद्दुःखशब्देन सुहृज्जनदुःखदर्शनजं
दुःखमुच्यते । अप्रियशंसिवान् अप्रियमभिधातुकामः । क्वसुः समासाभ्यासलोप
आर्षः  ॥  २।१९।३५  ॥   

  

सर्वो ह्यभिजनः श्रीमान् श्रीमतः सत्यवादिनः ।  

नालक्षयत रामस्य किञ्चिदाकारमानने  ॥  २।१९।३६  ॥   

सर्व इति । आकारं विकृताकारम् । श्रीमान् रामाभिषेकार्थं कृतालङ्कारः  ॥ 
२।१९।३६  ॥   

  

उचितं च महाबाहुर्न जहौ हर्षमात्मनः ।  

शारदः समुदीर्णांशुश्चन्द्रस्तेज इवात्मजम्  ॥  २।१९।३७  ॥   

उचितमिति । उचितं योग्यम्, सहजमित्यर्थः  ॥  २।१९।३७  ॥   

  

वाचा मधुरनया रामः सर्वं सम्मानयन् जनम् ।  

मातुः समीपं धीरात्मा प्रविवेश महायशाः  ॥  २।१९।३८  ॥   

एतादृशदुर्दशायामपि रमयितृत्वरूपं रामशब्दार्थं प्रकटयति--वाचेति  ॥ 
२।१९।३८  ॥   

  

तं गुणैः समतां प्राप्तो भ्राता विपुलविक्रमः ।  

सौमित्रिरनुवव्राज धारयन् दुःखमात्मजम्  ॥  २।१९।३९  ॥   

तमिति । गुणैः सुखदुःखादिभिः । समतां प्राप्तः, समानसुखदुःख इत्यर्थः  ॥ 
२।१९।३९  ॥   

  

प्रविश्य वेश्मातिभृशं मुदान्वितं समीक्ष्य तां चार्थविपत्तिमागताम् ।  

न चैव रामो ऽत्र जगाम विक्रियां सुहृज्जनस्यात्मविपत्तिशङ्कया  ॥  २।१९।४०
 ॥   

प्रविश्येति । अर्थविपत्तिं अर्थनाशम् । सुहृज्जनस्य आत्मविपत्तिशङ्कया
प्राणनाशशङ्कया, विक्रियां न जगाम । स्वविक्रियास्फुरणे सुहृज्जनो
नश्येदिति शङ्कया स्वविक्रियां राज्यनाशजां नादर्शयदित्यर्थः  ॥  २।१९।४०
 ॥   

  

इत्यार्षे श्रीरामायणे वाल्मीकाये आदि० श्रीमदयोध्याकाण्डे एकोनविंशःसर्गः
 ॥  १९  ॥   

इति श्रीगोविन्दाराजविरचिते श्रीरामायणभूषणे पीताम्बराव्याख्याने
अयोध्याकाण्डव्याख्याने एकोनविंशः सर्गः  ॥  १९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/019_vanavAsapratijnA.md">
<details><summary><h3>शिरोमणी ...{Loading}...</h3></summary>



तदिति । अप्रियं पितुरिति शेषः । अत एव मरणोपमं वचनं श्रुत्वा अभित्रघ्नः
देवशत्रुसूदनः रामः कैकेयामिदमब्रवीत्  ॥  २।१९।१  ॥   

  

तद्वचनमेवाह-- एवमिति । वस्तुं वासं कर्तुमितः भवत्याः अभिप्रेतत्वात्  ॥ 
२।१९।२  ॥   

  

इदमिति । अभिनन्दति अभिनन्दयति वचनाद्यैरिति शेषः । अन्तर्भावितणिजर्थः  ॥ 
२।१९।३  ॥   

  

मन्युरिति । अग्रतः अग्रे यतो ब्रूमि ब्रवीमि ततः मन्युः
मदुक्तमनङ्गीकृत्यैवान्यत्पृच्छतीत्येवंबुद्ध्या कोपो न कार्यः । तत्र
हेतुः वनं यास्यामि आगमशास्त्रस्य
संज्ञापूर्वकविधेश्चानित्यत्वादीड्गुणयोरभावः  ॥  २।१९।४  ॥   

  

हितेनेति । हितेन प्रियोपदेशकर्त्रा गुरुणा कृतज्ञेन पित्रा च नियुज्यमानः
विस्रब्धः त्वद्वचने कृतविश्वासो ऽहं त्वत्प्रीतिविषयीभूतं किमहं न कुर्यां
सर्वं करिष्यामीत्यर्थः  ॥  २।१९।५  ॥   

  

नन्वेवं चेत्तत्प्रियं कुर्वित्यत आह-- अलीकमिति । अलीकं दुःखम्  ॥  २।१९।६
 ॥   

  

ननु कार्यस्य दुष्करत्वेन करणसंशयात्साक्षान्नोक्तमित्यत आह-- अहमिति ।
प्रचोदितः प्रेरितः त्वयेति शेषः । उत्तरोक्तिस्वारस्यात् । तर्हि
प्रियकामार्थं प्रीतिकामनया पित्रा प्रचोदितः प्रेरितो ऽहं प्रतिज्ञां
ब्रह्मादिप्रार्थनया स्वकृतनियोगमनुपालयन्सन् भरताय राज्यं किं न दद्याम् ।
श्लोकद्वयमेकान्वयि । राज्यमात्रं कर्मावर्तते  ॥  २।१९।७,८  ॥   

  

तथेति । यद्यो महीपतिः वसुधासक्तनयनः अधोदृष्टिरित्यर्थः । अश्रूणि
विमुञ्चति त्यजति तं ह्रीमन्तम् अनाज्ञाप्याज्ञापकत्वेन लज्जावन्तं
महीपतिमिदं भवदाज्ञप्तं किंतु नाशक्यमित्यर्थः । इति आश्वासय । तथाशब्दः
इत्यर्थे  ॥  २।१९।९  ॥   

  

स्वगमनाभावशङ्कां निवर्तयन्नाह-- गच्छन्त्विति । नृपशासनाद्राजाज्ञां
संप्राप्य शीघ्रजवैः अतिवेगविशिष्टैः हयैः भरतमानयितुमानेतुं दूता गच्छन्तु
। "ल्यब्लोपे कर्मण्यधिकरणे च" इत्यनुशासनविहितात्र पञ्चमी  ॥  २।१९।१०  ॥   

  

दण्डकेति । एषः त्वद्दृष्टिपथं प्राप्तो ऽहं पितुर्वाक्यमविचार्य
किमर्थमिदमुच्यत इति विचारमकृत्वैव चतुर्दश समाः वर्षाणि वस्तुं वासं
कर्तुं सत्वरः सन् दण्डकारण्यं गच्छामि  ॥  २।१९।११  ॥   

  

सेति । तस्य रामस्य तद्वनप्रस्थानबोधकं वाक्यं श्रुत्वा हृष्टा
स्वेप्सितरघुनाथप्रतिज्ञातार्थसिद्धिहेतुकहर्षं प्राप्ता सा कैकेयी
प्रस्थानं श्रद्दधाना प्रस्थानविषयकश्रद्धावती सती राघवं त्वरयामास शीघ्रं
कथयामासेत्यर्थः । कथनरूपधात्वर्थे णिच्  ॥  २।१९।१२  ॥   

  

तत्कथनमेवाह-- एवमिति । आवर्तयितुमानेतुं नराः नीतिज्ञाः दूताः यास्यन्ति
 ॥  २।१९।१३  ॥   

  

भरतागमने एतस्य यात्रा न स्यादिति मन्यमाना आह-- तवेति । हे राम उत्सुकस्य
गमनोत्सवविशिष्टस्य तव विलम्बनं क्षममुचितं न मन्ये तस्माद्धेतोः इतः
शीघ्रं गन्तुमर्हसि  ॥  २।१९।१४  ॥   

  

ननु राजा कुतो नाज्ञापयतीत्यत आह-- व्रीडेति । यद्यतः नृपो व्रीडान्वितः
अतिप्रियपुत्रं प्रवासार्थं कथमाज्ञापयिष्यामीति लज्जायुक्तः अतस्त्वां
नाभिभाषते हे नरश्रेष्ठ एतदनभिभाषणं किंचिन्न भवेद्गमनप्रतिबन्धकं
नेत्यर्थः । अतः एष उपस्थितः मन्युः राक्षसविषयकः ऋषीणां कोपः अपनीयतां
निवर्त्यताम् द्रुतं वनगमनेन राक्षसा हन्यन्तामिति तात्पर्यम्  ॥  २।१९।१५
 ॥   

  

शीघ्रं वनगमने हेत्वन्तरमाह-- यावदिति । न स्नास्यते न भोक्ष्यते
वनगमनसंशयादिति भावः । नकार उभयान्वयी  ॥  २।१९।१६  ॥   

  

स्नानाद्यभावे हेतुमाह-- धिगिति । शोकपरिप्लुतः
संभावितवियोगजनितशोकव्याकुलचित्तः न्यपतत्  ॥  २।१९।१७  ॥   

  

राम इति । कशया कस्य स्वर्गवासिनः शं मङ्गलं यया तया केकय्या अभिप्रचोदितः
प्रेरितः हतः स्वाश्रितारिहननकर्ता रामः राजानमुत्थाप्य अवाजी
वाज्युपलक्षितयानरहितःसन् एव वनं गन्तुं कृतत्वरः आसीदिति शेषः । हत
इत्यत्र कर्माविवक्षया अकर्मकत्वेन कर्तरि निष्ठा । इव एवार्थे  ॥  २।१९।१८
 ॥   

  

तदिति । दारुणोदयं दारुणानां राक्षसानामुत्कर्षेण अयः प्रक्षेपः यस्मिन्
तत् राक्षसत्वप्रक्षेपणबोधकमित्यर्थः । अत एव तदप्रियं तपां राक्षसानां न
प्रियं यस्मिंस्तत् अनार्यायाः सर्वश्रेष्ठाया कनिष्ठाया वा केकय्या वचनं
श्रुत्वा गतव्यथः नित्यनिवृत्तदुःखः रामः इदमब्रवीत् । उदयमित्यत्र
असनार्थकाद्वीत्यत्र प्रश्लिष्टादीधातारेच्  ॥  २।१९।१९  ॥   

  

तद्वचनमेवाह-- नेति । हे देवि अहमर्थपरः इदानीं राज्याभिलाषी न किंतु,
लोकमावस्तुमावासयितुमुत्सहे इच्छामि । तत्र हेतुः ऋषिभिः तुल्यं तोलितं
निर्णीतमिति यावत् । विमलं प्रजामलनिवर्तकं धर्ममास्थितं कुर्वन्तमित्यर्थः
। मां विद्धि जानीहि अन्तर्भावितणिजर्थो वसतिः  ॥  २।१९।२०  ॥   

  

यदिति । तत्रभवतः पूज्यस्य पितुः यत्किंचित्प्रियं कर्तुं मया शक्यं
तत्प्राणान् पितृप्रियप्रतिबन्धकीभूतप्राणप्रियानपि परित्यज्य सर्वथा
सर्वप्रकारेण कृतमेव विद्धीति पूर्वेणान्वय  ॥  २।१९।२१  ॥   

  

पितृप्रियस्य अवश्यं कर्तव्यत्वे हेतुमाह-- नेति । अतः
पितृप्रियाचरणाद्वचनक्रिया आज्ञापिताचरणम्  ॥  २।१९।२२  ॥   

  

अनुक्त इति । अत्रभवता पूज्येन पित्रा अनुक्तः साक्षादनाज्ञप्तो ऽपि
भवत्याः वचनाद्वने वत्स्यामि  ॥  २।१९।२३  ॥   

  

नेति । हे कैकेयि मयि विद्यमानान्मुख्यान्सत्यप्रतिज्ञत्वादीन्गुणान्न
आशंससे अचकथः वर्तमानसामीप्य इति भूते लट् । एतेन तत्कथने एवं दुःखं न
स्यादिति सूचितम् । अर्धं पृथक्-- यदिति । यतः त्वं ईश्वरतरा अतिपूज्या ततः
त्वं यद्राजानमवोचः अचकथः तद्दण्डकानां दण्डकनामकेक्ष्वाकुसुतानां महद्वनं
शुक्रशापेन वनत्वं प्राप्तं राष्ट्रमद्यैव गमिष्यामि परंतु
यावन्मातरमापृच्छे तदाज्ञां गृह्णामीत्यर्थः, तावदेव विलम्बनमिति शेषः ।
सार्धंश्लोक एकान्वयी  ॥  २।१९।२४,२५  ॥   

  

स्वगमनानन्तरकालिकं केकयीकर्तव्यमाह-- भरत इति । पितुः पितरं
संबन्धसामान्यविवक्षया षष्ठी  ॥  २।१९।२६  ॥   

  

रामस्येति । शोकान्निश्चितवियोगजनितदुःखात्  ॥  २।१९।२७  ॥   

  

वन्दित्वेति । अनार्यायाः कनिष्ठायाः महाद्युतिः समातिशयरहितप्रकाशविशिष्टः
 ॥  २।१९।२८  ॥   

  

स इति । स्वमात्मीयम्  ॥  २।१९।२९  ॥   

  

तमिति । अक्रुद्धः रामाभिप्रेतज्ञत्वेन क्रोधरहितः लक्ष्मणः परं सर्वरक्षकं
तं राममनुजगाम  ॥  २।१९।३०  ॥   

  

आभिषेचनिकमिति । आभिषेचनिकमभिषेकप्रयोजनकं भाण्डं सामग्रीं प्रदक्षिणं
कृत्वा सापेक्षः वनगमनापेक्षासहितः रामः तत्र अभिषेकशालास्थे जने
दृष्टिमविचालयञ्जगाम दृष्टिं अविचालयन् इत्यनेन रघुनाथस्य सौशील्यातिशयगुणो
व्यक्तः  ॥  २।१९।३१  ॥   

  

नेति । राज्यनाशः राज्याभिषेकाभावपूर्वकगमनमस्य रामस्य महतीं समाधिकरहितां
लक्ष्मीं  

शोभां नैवापकर्षति न्यूनयतीत्यर्थः । तत्र हेतुः लोककान्तस्य लोककानां
भुवनजनानामन्तस्य कालस्य कान्तत्वात्स्वामित्वात् किंच लोककान्तस्य
ब्रह्मादित्रयस्य कान्तत्वान्नियामकत्वात् किंच लोककान्तस्य सकलशोभायाः
कान्तत्वाच्छोभात्वेत्सकलशोभाहेतुत्वादित्यर्थः । तत्र दृष्टान्तः
शीतरश्मेः चन्द्रमसः क्षयो गमनमिव  ॥  २।१९।३२  ॥   

  

न वनमिति । सर्वलोकातिगस्य सकलभुवनातिवर्तिनः
सकललोकोर्ध्ववर्तिसाकेतलोकस्थस्येत्यर्थः । रामस्य चित्तविक्रिया
पित्रादिवियोगहेतुकचित्तविकारो नैव लक्ष्यते । इवशब्द एवार्थे  ॥  २।१९।३३
 ॥   

  

प्रतीति । छत्रादिकं प्रतिषिध्य स्वजनादीन् विसर्जयित्वा विसर्ज्य अदुःखं
देवदुःखनिवर्तकयत्नं धारयन् चिन्तयन् इन्द्रियाणि द्रष्टृ़णां मनआदीति
निगृह्य गृहीत्वेव आत्मवान् जीवादिनियन्ता रामः मातुः कौशल्यायाः वेश्म
गृहं प्रविवेश । अप्रियशंसिवान् अप्रियमेतद्गमनमिति परस्परमूचिवान् सर्वो
ऽप्यभिजनः श्रीमतो रामस्य आनने मुखे आकारं
पित्रादिवियोगहेतुकदुःखाभासहेतुकविकृतं नालक्षयतअपश्यत् विकृतेरभावो
ऽस्तीति भावः ।
अप्रियशंसिवानित्येतद्घटकीभूताप्रियशब्दात्सम्बन्धसामान्यविवक्षया षष्ठी
ततः षष्ठीति सूत्रेण समासः श्लोकत्रयं संमिलितान्वयि  ॥  २।१९।३४३६  ॥   

  

उचितमिति । उचितं पुत्रविहिताचरणं हर्षं च न जहौ, तत्र दृष्टान्तः आत्मजं
स्वभावसिद्धं तेजश्चन्द्र इव । आत्मशब्दः स्वभाववाची  ॥  २।१९।३७  ॥   

  

वाचेति । धर्मात्मा सकलधर्मप्रवर्तकः  ॥  २।१९।३८  ॥   

  

तमिति । गुणैः अनियतस्नेहसौशील्यादिभिः समतां प्राप्तः अतिस्नेहादिमत्त्वेन
रामसदृश इत्यर्थः । आत्मजमन्तःकरणे उत्पन्नं दुःखं स्वोहितवियोगजनिताधिं
धारयन् प्राप्नुवन्  ॥  २।१९।३९  ॥   

  

प्रविश्येति । मुदा हर्षेणोपलक्षितो रामः युतं सकलसंपत्तिविशिष्टं वेश्म
कौशल्यागृहं प्रविश्य अर्थविपत्तिमर्थस्य परमपुरुषार्थस्य
रामसंयोगस्येत्यर्थः । विपत्तिमभावमागतां प्राप्तामिव तां
कौशल्यामतिभृशमत्यन्तं समीक्ष्य च अत्र अस्मिन्दर्शने ऽपि विक्रियां
चित्तविकाराभासं न जगाम । तत्र हेतुः आत्मविपत्तिशङ्कया आत्मनां
शरीरसदृशानां मात्रादीनामित्यर्थः । विपत्तिशङ्कया दुःखसंभावनया । एवशब्द
इवार्थे चो ऽप्यर्थे  ॥  २।१९।४०  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनविंशः सर्गः  ॥  २।१९  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/019_vanavAsapratijnA.md">
<details><summary><h3>तिलकम् ...{Loading}...</h3></summary>



चोम्मेन्तर्य् फ़ोर् थे सेलेच्तेद् वलुएस् दोएस्न्ऽत् एxइस्त्


</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/019_vanavAsapratijnA.md">
<details><summary><h3>द्राविडपाठः ...{Loading}...</h3></summary>



  
तदप्रियममित्रघ्नो वचनं मरणोपमम्।  
श्रुत्वा न विव्यथे रामः कैकेयीं चेदमब्रवीत् ॥ 2.19.1 ॥   
एवमस्तु गमिष्यामि वनं वस्तुमहं त्वितः।  
जटाजिनधरो राज्ञः प्रतिज्ञामनुपालयन् ॥ 2.19.2 ॥   
इदं तु ज्ञातुमिच्छामि किमर्थं मां महीपतिः।  
नाभिनन्दति दुर्द्धर्षो यथापुरमरिन्दमः ॥ 2.19.3 ॥   
मन्युर्न च त्वया कार्यो देवि ब्रूमि तवाग्रतः।  
यास्यामि भव सुप्रीता वनं चीरजटाधरः ॥ 2.19.4 ॥   
हितेन गुरुणा पित्रा कृतज्ञेन नृपेण च।  
नियुज्यमानो विस्रब्धः किं न कुर्यामहं प्रियम् ॥ 2.19.5 ॥   
अलीकं मानसं त्वेकं हृदयं दहतीव मे।  
स्वयं यन्नाह मां राजा भरतस्याभिषेचनम् ॥ 2.19.6 ॥   
अहं हि सीतां राज्यं च प्राणानिष्टान् धनानि च।  
हृष्टो भ्रात्रे स्वयं दद्यां भरतायाप्रचोदितः ॥ 2.19.7 ॥   
किं पुनर्मनुजेन्द्रेण स्वयं पित्रा प्रचोदितः।  
तव च प्रियकामार्थं प्रतिज्ञामनुपालयन् ॥ 2.19.8 ॥   
तदाश्वासय हीमं त्वं किं न्विदं यन्महीपतिः।  
वसुधासक्तनयनो मन्दमश्रूणि मुञ्चति ॥ 2.19.9 ॥   
गच्छन्तु चैवानयितुं दूताः शीघ्रजवैर्हयैः।  
भरतं मातुलकुलादद्यैव नृपशासनात् ॥ 2.19.10 ॥   
दण्डकारण्यमेषोऽहमितो गच्छामि सत्वरः।  
अविचार्य पितुर्वाक्यं समा वस्तुं चतुर्दश ॥ 2.19.11 ॥   
सा हृष्टा तस्य तद्वाक्यं श्रुत्वा रामस्य कैकयी।  
प्रस्थानं श्रद्दधाना हि त्वरयामास राघवम् ॥ 2.19.12 ॥   
एवं भवतु यास्यन्ति दूताः शीघ्रजवैर्हयैः।  
भरतं मातुलकुलादुपावर्त्तयितुं नराः ॥ 2.19.13 ॥   
तव त्वहं क्षमं मन्ये नोत्सुकस्य विलम्बनम्।  
राम तस्मादितः शीघ्रं वनं त्वं गन्तुमर्हसि ॥ 2.19.14 ॥   
व्रीडान्वितः स्वयं यच्च नृपस्त्वां नाभिभाषते।  
नैतत्किञ्चिन्नरश्रेष्ठ मन्युरेषोपनीयताम् ॥ 2.19.15 ॥   
यावत्त्वं न वनं यातः पुरादस्मादभित्वरन्।  
पिता तावन्न ते राम स्नास्यते भोक्ष्यतेऽपि वा ॥ 2.19.16 ॥   
धिक्कष्टमिति निश्वस्य राजा शोकपरिप्लुतः।  
मूर्च्छितो न्यपतत्तस्मिन् पर्यङ्के हेमभूषिते ॥ 2.19.17 ॥   
रामोप्युत्थाप्य राजानं कैकेय्याभिप्रचोदितः।  
कशये वाहतो वाजी वनं गन्तुं कृतत्वरः ॥ 2.19.18 ॥   
तदप्रियमनार्याया वचनं दारुणोदयम्।  
श्रुत्वा गतव्यथो रामः कैकेयीं वाक्यमब्रवीत् ॥ 2.19.19 ॥   
नाहमर्थपरो देवि लोकमावस्तुमुत्सुहे।  
विद्धि मामृषिभिस्तुल्यं केवलं धर्ममास्थितम् ॥ 2.19.20 ॥   
यदत्रभवतः किञ्चिच्छक्यं कर्तुं प्रियं मया।  
प्राणानपि परित्यज्य सर्वथा कृतमेव तत् ॥ 2.19.21 ॥   
न ह्यतो धर्मचरणं किञ्चिदस्ति महत्तरम्।  
यथा पितरि शुश्रूषा तस्य वा वचनक्रिया ॥ 2.19.22 ॥   
अनुक्तोप्यत्रभवता भवत्या वचनादहम्।  
वने वत्स्यामि विजने वर्षाणीह चतुर्दश ॥ 2.19.23 ॥   
न नूनं मयि कैकेयि किञ्चिदाशंससे गुणम्।  
यद्राजानमवोचस्त्वं ममेश्वरतरा सती ॥ 2.19.24 ॥   
यावन्मातरमापृच्छे सीतां चानुनयाम्यहम्।  
ततोऽद्यैव गमिष्यामि दण्डकानां महद्वनम् ॥ 2.19.25 ॥   
भरतः पालयेद्राज्यं शुश्रूषेच्च पितुर्यथा।  
तथा भवत्या कर्त्तव्यं स हि धर्मस्सनातनः ॥ 2.19.26 ॥   
स रामस्य वचः श्रुत्वा भृशं दुःखहतः पिता।  
शोकादशक्नुवन् बाष्पं प्ररुरोद महास्वनम् ॥ 2.19.27 ॥   
वन्दित्वा चरणौ रामो विसञ्ज्ञस्य पितुस्तथा।  
कैकेय्याश्चाप्यनार्याया निष्पपात महाद्युतिः ॥ 2.19.28 ॥   
स रामः पितरं कृत्वा कैकेयीं च प्रदक्षिणम्।  
निष्क्रम्यान्तः पुरात्तस्मात् स्वं ददर्श सुहृज्जनम् ॥ 2.19.29 ॥   
तं बाष्पपरिपूर्णाक्षः पृष्ठतोऽनुजगाम ह।  
लक्ष्मणः परमक्रुद्धः सुमित्रानन्दवर्द्धनः ॥ 2.19.30 ॥   
आभिषेचनिकं भाण्डं कृत्वा रामः प्रदक्षिणम्।  
शनैर्जगाम सापेक्षो हृष्टिं तत्राविचालयन् ॥ 2.19.31 ॥   
न चास्य महतीं लक्ष्मीं राज्यनाशोऽपकर्षति।  
लोककान्तस्य कान्तत्वाच्छीतरश्मेरिव क्षपा ॥ 2.19.32 ॥   
न वनं गन्तुकामस्य त्यजतश्च वसुन्धराम्।  
सर्वलोकातिगस्येव लक्ष्यते चित्तविक्रिया ॥ 2.19.33 ॥   
प्रतिषिध्य शुभं छत्रं व्यजने च स्वलङ्कृते।  
विसर्जयित्वा स्वजनं रथं पौरांस्तथा जनान् ॥ 2.19.34 ॥   
धारयन् मनसा दुःखमिन्द्रियाणि निगृह्य च।  
प्रविवेशात्मवान् वेश्म मातुरप्रियशंसिवान् ॥ 2.19.35 ॥   
सर्वो ह्यभिजनः श्रीमान् श्रीमतः सत्यवादिनः।  
नालक्षयत रामस्य किञ्चिदाकारमानने ॥ 2.19.36 ॥   
उचितं च महाबाहुर्न जहौ हर्षमात्मनः।  
शारदः समुदीर्णांशुश्चन्द्रस्तेज इवात्मजम् ॥ 2.19.37 ॥   
वाचा मधुरनया रामः सर्वं सम्मानयन् जनम्।  
मातुः समीपं धीरात्मा प्रविवेश महायशाः ॥ 2.19.38 ॥   
तं गुणैः समतां प्राप्तो भ्राता विपुलविक्रमः।  
सौमित्रिरनुवव्राज धारयन् दुःखमात्मजम् ॥ 2.19.39 ॥   
प्रविश्य वेश्मातिभृशं मुदान्वितं समीक्ष्य तां चार्थविपत्तिमागताम्।  
न चैव रामोऽत्र जगाम विक्रियां सुहृज्जनस्यात्मविपत्तिशङ्कया ॥ 2.19.40 ॥   

</details>
</div>
