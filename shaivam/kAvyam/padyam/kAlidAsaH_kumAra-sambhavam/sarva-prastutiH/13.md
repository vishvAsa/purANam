+++
title = "१३"

+++

.  

चतुर्दशः सर्गः  

<details open><summary>विश्वास-प्रस्तुतिः</summary>

रणोत्सुकेनान्धकशत्रुसूनुना (1)समं प्रयुक्तैस्त्रिदशैर्जिगीषुणा(2) ।  
महासुरं (3)तारकसंज्ञकं द्विषं प्रसह्य हन्तुं समनह्यत द्रुतम् ॥ 14.1 ॥  
{1.स्वयम्.2.जयेषुणा.3.तारकसंज्ञितं द्विषम्;तारकमूर्जितद्विषम्.}  
</details>

<details><summary>मूलम्</summary>

रणोत्सुकेनान्धकशत्रुसूनुना (1)समं प्रयुक्तैस्त्रिदशैर्जिगीषुणा(2) ।  
महासुरं (3)तारकसंज्ञकं द्विषं प्रसह्य हन्तुं समनह्यत द्रुतम् ॥ 14.1 ॥  
{1.स्वयम्.2.जयेषुणा.3.तारकसंज्ञितं द्विषम्;तारकमूर्जितद्विषम्.}  
</details>

<details><summary>अन्वयः</summary>

जिगीषुणा रणोत्सुकेन अन्धकशत्रुसूनुना प्रयुक्तैः त्रिदशैः तारकसंज्ञकं द्विषं महासुरं प्रसह्य हन्तुं द्रुतं समनह्यत ।  
</details>

<details><summary>सीतारामः</summary>

रणेति । जेतुमिच्छति जिगीषति, जिगीषतीति जिगीषुस्तेन जिगीषुणा । सन्नन्ताज्जयतेः 'सनाशंसभिक्ष उः' इत्युप्रत्ययः । अत एव रणे समरे । 'रणः कोणे क्वणे पुंसि समरे पुंनपुंसकम् ।' इति मेदिनी । उत्सुकेनोत्कण्ठितेनान्धकशत्रोः शिवस्य सूनुना कुमारेण कर्त्रा । प्रयुक्तैः प्रेरितैः, संनहनार्थंमिति शेषः । त्रिदशैर्देवैरिन्द्रादिभिः समं सार्धं तारकसंज्ञकं द्विषं शत्रुं महासुरं दैत्यं प्रसह्य बलाद्धन्तुं मारयितुं द्रुतं शीघ्रम् । 'लघु क्षिप्रमरं द्रुतम्' इत्यमरः । समनह्यत संनद्धम् । नह्यतेर्भावे लङ् । सर्गेऽस्मिन्नपि वृत्तमुपजातिरेव प्रायः ॥ 14.1 ॥
</details>

<details open><summary>विश्वास-प्रस्तुतिः</summary>

इतः परं सः इत्यादिभिस्त्रिभिः कुमारसंनहनमाह-  
स दुर्निवारं मनसोऽतिवेगिनं जयश्रियः (4)संनयनं सुदुःसहम् ।  
विजित्वरं नाम (5)तदा महारथं धनुर्धरः (6)शक्तिधरोऽध्यरोहयत् ॥ 14.2॥  
{4.संगमनम्,संयमनम्.5.ततः.6.अध्यरोहत.}  
</details>

<details><summary>मूलम्</summary>

इतः परं सः इत्यादिभिस्त्रिभिः कुमारसंनहनमाह-  
स दुर्निवारं मनसोऽतिवेगिनं जयश्रियः (4)संनयनं सुदुःसहम् ।  
विजित्वरं नाम (5)तदा महारथं धनुर्धरः (6)शक्तिधरोऽध्यरोहयत् ॥ 14.2॥  
{4.संगमनम्,संयमनम्.5.ततः.6.अध्यरोहत.}  
</details>

<details><summary>अन्वयः</summary>

स धनुर्धरः शक्तिधरः (सन्) दुर्निवारं मानसः अतिवेगिनं जयश्रियः संनयनं सुदुःसहं विजित्वरं नाम (दधानम्) महारथं तदा अध्यरोहयत् ।  
</details>

<details><summary>सीतारामः</summary>

स इति । स गुहः कार्तिकेयो धनुर्धरस्तथा शक्तिधरश्च सन्दुर्निवारं दुःखेन निवारयितुं प्रतिरोद्धुं शक्यम् । अप्रतिरुद्धगतिकमित्यर्थः । मनसः सकाशादप्यतिवेगिनम् । बहुगतिजववन्तमित्यर्थः । इहातिनाम बहुश्चासौ जवश्च, स विद्यते यस्येति कृते 'न कर्मधारयान्मत्वर्थीयः' इति निधेषप्रसक्त्या मत्वर्थीयो न स्यात् । अतोऽतीत्यस्य क्रियाविशेषणतामाश्रित्य समर्थनीयम् । केचित्पुनः 'मनसोऽपि' इति पठित्वा व्याचक्षते । तथा जयश्रियो विजयलंक्ष्म्याः संनयनं सम्यक्प्राप्तिसाधनम् यामारुह्य गच्छन्तो वीराः सजयलक्ष्मीका एव भवन्तीति भावः । सुतरां दुःसहम् । दुःसहता चैतद्दर्शनविषयिणी बोध्या । एतद्दर्शनेनैव शत्रवः पराजिता भवन्ति । अतो युक्तमेव जयश्रीसंनयनत्वम् । अथ एव विजित्वरम् । विजित्वरेत्यानुपूर्विकं नाम । नामत्वं च व्यक्तिबोधजनकतावच्छेदकतासंकेतत्वम्, दधानमिति शेषः । तथाभूतं महारथं महान्तं स्यन्दनम् । 'रथः पुमानवयवे स्यन्दने वेतसेऽपि च' । इति मेदिनी । तदाध्यरोहयदारुरोह ॥ 14.2 ॥
</details>

<details open><summary>विश्वास-प्रस्तुतिः</summary>

सुरालयश्रीविपदां निवारणं सुरारि(1)संपत्परितापकारणम्(2) ।  
केनापि दध्रेऽस्य (3)विरोधिदारणं सुचारु चामीकरघर्मवारणम् ॥ 14.3 ॥  
{1.संसत्.2.वारणम्.3.विरागदारणम्.}  
</details>

<details><summary>मूलम्</summary>

सुरालयश्रीविपदां निवारणं सुरारि(1)संपत्परितापकारणम्(2) ।  
केनापि दध्रेऽस्य (3)विरोधिदारणं सुचारु चामीकरघर्मवारणम् ॥ 14.3 ॥  
{1.संसत्.2.वारणम्.3.विरागदारणम्.}  
</details>

<details><summary>अन्वयः</summary>

विरोधिदारणं सुरालयश्रीविपदां निवारणं सुराऽरिसम्पत्परितापकारणं सुचारु चामीकरघर्मवारणम् अस्य केन अपि दध्रे ।  
</details>

<details><summary>सीतारामः</summary>

सुरालयेति । विरोधिनं तारकं दारयति मारयति तद्विरोधिदारणम् । णिजन्तप्रयोगं कुर्वता कविना छत्रस्य जडत्वात्स्वातन्त्र्येण दारणक्रियोपयोगित्वासंभवात्तदीयधारणप्रभावेण वीरो ह्यसौ कुमारस्तारकं जेष्यतीति सूचितम् । 'ओजसापि खलु नूनमनूनं नासहायमुपयाति जयश्रीः' इति न्यायादिति भावः । अत एव सुरालयस्य स्वर्गस्य श्रियो लक्ष्म्या विपदामापदां निवारणं नाशकम्, अत एव सुरारेस्तारकस्य संपदां परितापस्य संतापस्य कारणं कर्तृ । सर्वत्र कर्तरि ल्युट् । सुचारु सुतरां मनोहरं चामीकरस्य हेम्नो धर्मवारणं छत्रम् । अस्य कमारस्योपरि केनापि देवेन दध्रे, धृतम् । कर्मणि ल्युट् ॥ 14.3 ॥
</details>

<details open><summary>विश्वास-प्रस्तुतिः</summary>

(1)शरच्चरच्चद्रमरीचिपाण्डुरैः(2) (3)संवीज्यमानो वरचारुचामरैः ।  
पुरःसरैः किंनरसिद्धचारणै (4)रणेच्छुरस्तूयत वाग्भिरुल्बणैः(5) ॥ 14.4 ॥  
{1.शरद्वलत्.2.रोचिभिः.3.मुवीज्यमामः.4.रणोत्सुकः,स षण्मुखः.5.उच्चकैः.}  
</details>

<details><summary>मूलम्</summary>

(1)शरच्चरच्चद्रमरीचिपाण्डुरैः(2) (3)संवीज्यमानो वरचारुचामरैः ।  
पुरःसरैः किंनरसिद्धचारणै (4)रणेच्छुरस्तूयत वाग्भिरुल्बणैः(5) ॥ 14.4 ॥  
{1.शरद्वलत्.2.रोचिभिः.3.मुवीज्यमामः.4.रणोत्सुकः,स षण्मुखः.5.उच्चकैः.}  
</details>

<details><summary>अन्वयः</summary>

शरच्चचन्द्रमरीचिपाण्डुरैः वरचारुचामरैः वीज्यमानः रणेच्छुः स उल्बणैः किन्नरसिद्धचारणैः पुरःसरैः वाग्भिः अस्तूयत ।  
</details>

<details><summary>सीतारामः</summary>

शरदिति । शरदि घनात्यये चरतो भ्रमतश्चन्द्रस्य मरीचयो मयूखास्तद्वत्पाण्डुरैः । शुभ्रैः । 'शुक्लशुभ्रशुचिश्वेतविशदश्येतपाण्डुराः' इत्यमरः । चरत इति विशेषणं चामराणामपि वीजनवशेन चलत्वादन्वर्थमिति बोध्यम् । तथाभूतैर्वरैः श्रेष्ठैः । 'वरो जामातरि वृतौ देवतादेरभीप्सिते । पिङ्गे पुंसि त्रिषु श्रेष्ठे कुङ्कुमे तु नपुंसकम्' । इति मेदिनी । चारुभिर्मनोहरैश्च चामरैर्वीज्यमानः । तथा रणेच्छुः संग्रामाभिलाषुकः स कुमार उल्बणैरुद्भटैः किंनराः किंपुरुषाः । 'स्यात्किंनरः किंपुरुषः' इत्यमरः । सिद्धा देवविशेषाश्चारणाश्च तैः कर्तृभिः । पुरःसरैः सद्भिर्वाग्भिः कृत्वाऽस्तूयतेडितः । 'ष्टु स्तुतौ' इत्यतः कर्मणि लड् ॥ 14.4 ॥
</details>

इदानीमिन्द्रादीनामष्टानामनुप्रयाणमाह-  
प्रयाणकालोचितचारुवेष(6)भृद्वज्रं वहन्पर्वतपक्षदारणम् ।  
(7)ऐरावतं स्फाटिकशैलसोदरं ततोऽधिरुह्य द्युपतिस्तमन्वगात् ॥ 14.5 ॥  
(6.वेषः.7.ऐरावणम्.)  

<details><summary>अन्वयः</summary>

ततो द्युपतिः प्रयाणकालोचितचारुवेषभृत् पर्वतपक्षदारणं वज्रं वहन् (तथा) स्फाटिकशैलसोदरम् ऐरावतम् अधिरुह्य तम् अन्वगात् ।  
</details>

<details><summary>सीतारामः</summary>

प्रयाणेति । ततोऽनन्तरं द्युपतिरिन्द्रः प्रयाणकाले प्रस्थानसमय उचितं योग्यं चारुं मनोहरं च वेषं बिभर्ति धरति तथोक्तः । तथा पर्वतपक्षाणां दारणं छेदनम् । करणे ल्युट् । वज्रं स्वायुधं वहन् । करेणेति शेषः । तथा स्फाटिकशैलः कैलासस्तस्य सोदरं सदृशमैरावतं गजमधिरुह्यास्थाय तं कुमारमन्वगात्, अनुययावित्यर्थः । 'अभ्यगात्' इति पाठस्त्वसाधुः । सेनानीत्वेन वृतत्वादतिश्रेयः कुमारापेक्षयान्येषामिन्द्रादीनामपि गौणत्वात्पुरतो गमनानौचित्यात् ॥ 14.5 ॥
</details>

<details open><summary>विश्वास-प्रस्तुतिः</summary>

तमन्वगच्छद् गिरिश्रृङ्गसोदरं (1)मदोद्धतं मेषमधिष्ठितः शिखी ।  
विरोधिविद्वेषरुषाधिकं ज्वलन्महो(2) महीयस्तरमायुधं दधत् ॥ 14.6 ॥  
{1.महोद्धरम्.2.महामहोजस्तरसा युधे,महो महीयस्तरमादधद्युधि.}  
</details>

<details><summary>मूलम्</summary>

तमन्वगच्छद् गिरिश्रृङ्गसोदरं (1)मदोद्धतं मेषमधिष्ठितः शिखी ।  
विरोधिविद्वेषरुषाधिकं ज्वलन्महो(2) महीयस्तरमायुधं दधत् ॥ 14.6 ॥  
{1.महोद्धरम्.2.महामहोजस्तरसा युधे,महो महीयस्तरमादधद्युधि.}  
</details>

<details><summary>अन्वयः</summary>

विरोधिविद्वेषरुषा अधिकं ज्वलन् शिखी गिरिश्रृङ्गसोदरं (तथा) मदोद्धतं मेषम् अधिष्ठितः महोमहीयस्तरम् आयुधं दधत् (सन्) तम् अन्वगच्छत् ।  
</details>

<details><summary>सीतारामः</summary>

तमिति । विरोधिनस्तारकस्य विद्विषेण वेरेण हेतुना या रुट् क्रोधस्तया निमित्तेनाधिकं ज्वलन्प्रदीप्यमानः शिख्यग्निगिरेः श्रृङ्गस्य सोदरं सदृशम् । तद्वद्विशालमित्यर्थः । तथा मदेन गर्वेण । 'मदो रेतसि कस्तूर्यां गर्वे हर्षेभदानयोः' । इति मेदिनी । उद्धतं मेषं पशुविशेषं लोके 'मेढा' इति ख्यातमधिष्ठितोऽधिरुढः तथा महसा तेजसा महीयस्तरमतिशयं महदायुधं शस्त्रं दधत् । अथवा 'महो महीयस्तरम्' इति छेदः । महस्तेजोरूपं महीयस्तरमायुधमिति व्याख्यातव्यम् । दधत्सन् । तं कुमारमन्वगच्छदनुगतवान् । अत्राप्यभ्यगच्छदित्यसाधु बोध्यम् ॥ 14.6 ॥
</details>

<details open><summary>विश्वास-प्रस्तुतिः</summary>

(3)अथेन्द्रनीलाचलचण्डविग्रहं विषाणविध्वस्तमहापयोधरम्(4) ।  
(5)अधिष्ठितः कासरमुद्धरं मुदा (6)वैरस्वतो (7)दण्डधरस्तमन्वगात् ॥ 14.7 ॥  
{3.नन्विन्द्रनीलाचलचण्डविग्रहः,नवेन्द्रनीलोचितचण्डंविग्रहम्.4.शिलोच्चये.5.स्थितोऽति,मत्तेमहिषेऽसभीषणः,अधिष्ठतः कासरमुद्धतं मुदा.6.रणोन्मुखः.7.अभ्यगात्.}  
</details>

<details><summary>मूलम्</summary>

(3)अथेन्द्रनीलाचलचण्डविग्रहं विषाणविध्वस्तमहापयोधरम्(4) ।  
(5)अधिष्ठितः कासरमुद्धरं मुदा (6)वैरस्वतो (7)दण्डधरस्तमन्वगात् ॥ 14.7 ॥  
{3.नन्विन्द्रनीलाचलचण्डविग्रहः,नवेन्द्रनीलोचितचण्डंविग्रहम्.4.शिलोच्चये.5.स्थितोऽति,मत्तेमहिषेऽसभीषणः,अधिष्ठतः कासरमुद्धतं मुदा.6.रणोन्मुखः.7.अभ्यगात्.}  
</details>

<details><summary>अन्वयः</summary>

अथ वैवस्वतः इन्द्रनीलाऽचलचण्डविग्रहं विषाणविध्वस्तमहापयोधरम् उद्धतं कासरम् अधिष्ठितः दण्डधरः (सन्) मुदा तम् अन्वगात् ।  
</details>

<details><summary>सीतारामः</summary>

अथेति । अथानन्तरं वैवस्वतो यमः । 'कालो दण्डधरः श्राद्धदेवो वैवस्वतोऽन्तकः' इत्यमरः । इन्द्रनीलानां नीलमणीनामचलः पर्वतस्तद्वच्चण्डविग्रहं प्रचण्डदेहम् । कालत्वाद्भयानकमित्यर्थः । तथा विषाणाभ्यां श्रृङ्गाभ्यां विध्वस्ता अधः पातिता महापयोधरा बृहन्मेधा येन तथा । उद्धरमुद्भटं कासरं महिषम् । 'लुलायो महिषो वाहद्विषत्कासरसैरिभाः' । इत्यमरः । अधिष्ठितोऽधिरुढा तथा दण्डं धरतीति तथाभूतश्च सन् । मुदा प्रीत्या तं कुमारमन्वगादनुजगाम ॥ 14.7 ॥
</details>

<details open><summary>विश्वास-प्रस्तुतिः</summary>

(1)मदोद्धतं प्रेतमथाधिरुढवांस्तमन्धकद्वेषितनूजमन्वगात्(2) ।  
महासुरद्वेषविशेषभीषणः सुरोषणश्चण्डरणाय नैर्ऋतः ॥ 14.8 ॥  
{1.मदोद्धतः,प्रेतवराधिरोहणः,मदोद्धतःप्रेतवराधिरुढः.2.अभ्यगात्.}  
</details>

<details><summary>मूलम्</summary>

(1)मदोद्धतं प्रेतमथाधिरुढवांस्तमन्धकद्वेषितनूजमन्वगात्(2) ।  
महासुरद्वेषविशेषभीषणः सुरोषणश्चण्डरणाय नैर्ऋतः ॥ 14.8 ॥  
{1.मदोद्धतः,प्रेतवराधिरोहणः,मदोद्धतःप्रेतवराधिरुढः.2.अभ्यगात्.}  
</details>

<details><summary>अन्वयः</summary>

अथ महासुरद्वेषविशेषभीषणः सुरोषणः नैर्ऋतः मदोद्धतं प्रेतम् अधिरुढवान् (सन्) चण्डरणाय तम् अन्धकद्वेषितनूजम् अन्वगात् ।  
</details>

<details><summary>सीतारामः</summary>

मदोद्धतमिति । अथानन्तरं महासुरद्वेषेण तारकासुरवैरेण विशेषमधिकं यथा तथा भीषणो भयानकः । 'भीषणं रसशल्लक्यटोर्ना गाढे दारुणेऽपि च' । इति मेदिनी । तथा सुतरां रोषणः क्रोधनो नैर्ऋतो राक्षसो नैऋतकोणाधीश्वरो मदेन गर्वेणोद्धतं प्रेतं पिशाचमधिरुढवानास्थितवान्सन् । चण्डरणाय प्रचण्डरणं कर्तुं तमन्धकद्वेषिणो हरस्य तनूजं पुत्रं कुमारमन्वगादन्वियाय ॥ 14.8 ॥
</details>

<details open><summary>विश्वास-प्रस्तुतिः</summary>

(3)नवोद्यदम्भोधरघोरदर्शने (4)युद्धाय रुढो (5)मकरे (6)महत्तरे ।  
दुर्वारपाशो वरुणो (7)रणोल्बणस्तमन्वियाय त्रिपुरान्तकात्मजम् ॥ 14.9 ॥  
{3.नवोदयाम्भोधरघोरदर्शनः नवोदयस्तोरणघोरदर्शनम्,नवोदयस्तोरणघोरदर्शनं.4.युद्धेऽधिरुढः युद्धोपरुढः.5.मकरम्.6.महत्तरम्.7.रणोल्बणम्.}  
</details>

<details><summary>मूलम्</summary>

(3)नवोद्यदम्भोधरघोरदर्शने (4)युद्धाय रुढो (5)मकरे (6)महत्तरे ।  
दुर्वारपाशो वरुणो (7)रणोल्बणस्तमन्वियाय त्रिपुरान्तकात्मजम् ॥ 14.9 ॥  
{3.नवोदयाम्भोधरघोरदर्शनः नवोदयस्तोरणघोरदर्शनम्,नवोदयस्तोरणघोरदर्शनं.4.युद्धेऽधिरुढः युद्धोपरुढः.5.मकरम्.6.महत्तरम्.7.रणोल्बणम्.}  
</details>

<details><summary>अन्वयः</summary>

रणोल्वणः वरुणः नवोद्यदम्बोघरधोरदर्शने महत्तरे मकरे रुढः दुर्वारपाशः (सन्) युद्धाय तं त्रिपुराऽन्तकात्मजम् अन्वियाय ।  
</details>

<details><summary>सीतारामः</summary>

नवेति । रणे युद्ध उल्बण उद्भटो वरुणः प्रचेताः । 'वरुणस्तरुभेदेऽप्सु पश्चिमाशापतावपि' । इति मेदिनी । नवो नव्यः । 'नवो नव्ये स्तुतौ' इति मेदिनी । उद्यन्नुदयमानो योऽम्भोधरो मेघस्तद्वद्धोरदर्शने भयानकदर्शने । 'घोरं भीमं भयानकम्' इत्यमरः । तथा महत्तरेऽतिशयदीर्घे मकरे नक्रे रुढः । तथा दुर्वारः पाश आयुधविशेषो यस्य, पाशधरः सन्नित्यर्थः । युद्धाय युद्धं कर्तु तं त्रिपुरान्तकस्य शिवस्यात्मजं पुत्रं कुमारमन्वियायान्वगच्छत् ॥ 14.9 ॥
</details>

<details open><summary>विश्वास-प्रस्तुतिः</summary>

दिगम्बरा(1)धिक्रमणोल्बणं क्षणान्मृगं महीयांसमरुद्धविक्रमम् ।  
अधिष्ठितः सङ्गरकेलिलालसो(2) मरुन्महेशात्मजमन्वगाद्(3) द्रुतम्(4) ॥ 14.10 ॥  
{1.अद्रिक्रमण.2.लालसम्.3.अभ्यगात्.4.ध्रुवम्.}  
</details>

<details><summary>मूलम्</summary>

दिगम्बरा(1)धिक्रमणोल्बणं क्षणान्मृगं महीयांसमरुद्धविक्रमम् ।  
अधिष्ठितः सङ्गरकेलिलालसो(2) मरुन्महेशात्मजमन्वगाद्(3) द्रुतम्(4) ॥ 14.10 ॥  
{1.अद्रिक्रमण.2.लालसम्.3.अभ्यगात्.4.ध्रुवम्.}  
</details>

<details><summary>अन्वयः</summary>

सङ्गरकेलिलालसः मरुत् क्षणात् दिगम्बराऽधिक्रमणोल्बणं महीयांसम् अरुद्धविक्रमं मृगम् अधिष्ठितः (सन्) महेशात्मजं द्रुतम् अन्वगात् ।  
</details>

<details><summary>सीतारामः</summary>

दिगिति । संगरकेलौ संग्रामक्रीडायां लालसा कामो यस्य ।  
'लालसौत्सुक्यतृष्णातिरेकयाच्ञासु च द्वयोः' । इति मेदिनी । तथाभूतो मरुत्पवनो वायुकोणाधीशः क्षणन्मुहूर्तमात्रेणैव । 'क्षणः पर्वोत्सवे च स्यात्तथा मानेऽप्यनेहसि' । इति मेदिनी । दिशामम्बरस्य च 'अम्बरं वाससि व्योम्नि' इति मेदिनी । अधिक्रमण आक्रमण उल्बणमुद्भटं महीयांसं महत्तरम् । अरुद्धोऽप्रतिरुद्धो विक्रमो विवत्पक्षिवत्क्रमः पादक्षेपो यस्य तथाभूतं मृगं हरिणम् 'मृघः पशौ कुरङ्गे च करिनक्षत्रभेदयोः' । इति मेदिनी । अधिष्ठितः सन् । तं महेशात्मजं कुमारं द्रुतं सत्वरमन्वगादनुजगाम ॥ 14.10 ॥  
</details>


<details open><summary>विश्वास-प्रस्तुतिः</summary>

विरोधिनां (5)शोणितपारणैषिणीं गदामनूनां नरवाहनो वहन् ।  
महाहवाम्भोधि(6) विगाहनोद्धतं यियासु(7) मन्वागमदीशनन्दनम् ॥ 14.11 ॥  
{5.विग्रह.6.विगाहमान.7.अभ्यागमत्.}  
</details>

<details><summary>मूलम्</summary>

विरोधिनां (5)शोणितपारणैषिणीं गदामनूनां नरवाहनो वहन् ।  
महाहवाम्भोधि(6) विगाहनोद्धतं यियासु(7) मन्वागमदीशनन्दनम् ॥ 14.11 ॥  
{5.विग्रह.6.विगाहमान.7.अभ्यागमत्.}  
</details>


<details><summary>अन्वयः</summary>

नरवाहनः विरोधिनां शोणितपारणोषिणीम् अनूनां गदां वहन् महाहवाऽम्भोधिविगाहनोद्धतं यियासुम् ईशनन्दनम् अन्वागमत् ।  
</details>

<details><summary>सीतारामः</summary>

विरोधिनामिति । नरवाहनः कुबेरः । 'पौलस्त्यो नरवाहनः' इत्यमरः । विरोधिनां शत्रूणां संबन्धि शोणितं रुधिरं तेन या पारणा भोजनं तामिच्छति तथाभूतामनूनामन्यूनसारां गदामायुधविशेषं वहन् धारयन्सन् महाहवौ महारणः स एवाम्भोधिः समुद्रस्तस्य विगाहन उद्धतमुद्भटम् । समर्थमिति यावत् । अत एव यियासुं जिगमिषुमीशनन्दनं शिवपुत्रं कुमारमन्वगमत् अनुगच्छति स्मेत्यर्थः ॥ 14.11 ॥
</details>

<details open><summary>विश्वास-प्रस्तुतिः</summary>

महाहि(1)निर्बद्धजटाकलापिनो ज्वलत्त्रिशूल(2)प्रबलायुधा (3)युधे ।  
(4)रुद्रास्तुषाराद्रिसखं(5) महावृषं ततोऽधिरुढास्तमयुः पुनाकिनः ॥ 14.12 ॥  
{1.निबन्ध.2.प्रवरा-युधा.3.युधि.4.रुषा.5.समम्.}  
</details>

<details><summary>मूलम्</summary>

महाहि(1)निर्बद्धजटाकलापिनो ज्वलत्त्रिशूल(2)प्रबलायुधा (3)युधे ।  
(4)रुद्रास्तुषाराद्रिसखं(5) महावृषं ततोऽधिरुढास्तमयुः पुनाकिनः ॥ 14.12 ॥  
{1.निबन्ध.2.प्रवरा-युधा.3.युधि.4.रुषा.5.समम्.}  
</details>

<details><summary>अन्वयः</summary>

ततः पिनाकिनः रुद्राः महाहिनिर्बद्धजहाकलापिनः ज्वलत्रिशूल प्रबलायुधाः तुषाराऽद्रिसखं महावृषम् अधिरुढाः (सन्तः) युधे तम् अयुः ।  
</details>

<details><summary>सीतारामः</summary>

महाहीति । ततोऽनन्तरं पिनाकिनः पुनाकवन्तो रुद्रा ईशानकोणाधीशाः महाहिभिर्महद्भिः सर्पैः कृत्वा निर्बद्धो यो जटाकलापः सोऽस्ति येषाम् । अथवाःमहाहिभिर्निर्बद्धा जटा येषाम् । 'शेषाद्विभाषा' इति कप् । तथा लापिन इदानीं तारकं जेष्याम इत्युद्धतवादिनश्च । ततो विशेषणसमासः । केचित्तु 'जटाभरावराः' इति पाठं कल्पयन्ति । यथास्थितव्याख्याने तु 'न कर्मधारयान्मत्वर्थीयः' इति मत्वर्थीयप्रसङ्गो दुर्वार इत्यलम् । तथा ज्वलद्दीप्यमानं त्रिशूलमेव प्रबलं सबलमायुधं येषाम् । तथा तुषाराद्रेर्हिमवतः सखं सखायम्, तद्वच्छुभ्रमित्यर्थः । महावृषम् । जातावेकवचनम् । अधिरुढाश्च सन्तः । युधे युद्धाय तं कुमारमयुः अन्वयुरित्यर्थः ॥ 14.12 ॥
</details>

<details open><summary>विश्वास-प्रस्तुतिः</summary>

अन्येऽपि संनह्य (1)मदारणोत्सवश्रद्धालवः स्वर्गिगणास्तमन्वयुः ।  
स्ववाहनानि (2)प्रबलान्यधिष्ठिताः प्रमोदविस्मेरमुखाम्बुजश्रियः ॥ 14.13 ॥  
{1.महामहोत्सव महामहोत्सवाः.2.प्रवराणि.}  
</details>

<details><summary>मूलम्</summary>

अन्येऽपि संनह्य (1)मदारणोत्सवश्रद्धालवः स्वर्गिगणास्तमन्वयुः ।  
स्ववाहनानि (2)प्रबलान्यधिष्ठिताः प्रमोदविस्मेरमुखाम्बुजश्रियः ॥ 14.13 ॥  
{1.महामहोत्सव महामहोत्सवाः.2.प्रवराणि.}  
</details>

<details><summary>अन्वयः</summary>

अन्ये अपि स्वर्गिगणाः प्रमोदविस्मेरमुखाऽम्बुजश्रियः महारणोत्सवश्रद्धालवः प्रबलानि स्ववाहनानि अधिष्ठिताः संनह्य तम् अन्वयुः ।  
</details>

<details><summary>सीतारामः</summary>

अन्येऽपीति । अन्येऽप्युक्तातिरिक्ता अपि स्वर्गिगणाः देवगणाः प्रमोदेन रणानन्देन विस्मेरा विशेषेण समन्दहासा मुखाम्बुजश्रीर्येषाम् । अत एव महति रणोत्सवे श्रद्धालवः श्रद्धाशीला अत एव प्रबलानि स्ववाहनान्यधिष्ठिताः । तथा कवचादिना संनह्य संनद्धा भूत्वा तं कुमारमन्वयुः । अनुजग्मुरित्यर्थः ॥ 14.13 ॥
</details>

<details open><summary>विश्वास-प्रस्तुतिः</summary>

अथ युग्मेनाह-  
उद्दण्डहेमध्वजदण्जसंकुला(3)श्चञ्चद्विचित्रातपवारणोज्जवलाः(4) ।  
(5)चलद्धनस्यन्दनघोषभीषणाः करीन्द्रघण्टारवचण्ड(6)चीत्कृताः ॥ 14.14 ॥  
स्फुरद्विचित्रायुधकान्तिमण्डलै(7)रुद्द्योतिताशावलयाम्बरान्तराः(8) ।  
दिवौकसां सोऽनुवहन्महाचमूः पिनाकपाणेस्तनयस्ततो ययौ ॥ 14.15 ॥  
{3.चलत्.4.उल्बणाः.5.घनाघना.6.चक्रिताः.7.कन्दलै.8.अम्बरा वरा.}  
</details>

<details><summary>मूलम्</summary>

अथ युग्मेनाह-  
उद्दण्डहेमध्वजदण्जसंकुला(3)श्चञ्चद्विचित्रातपवारणोज्जवलाः(4) ।  
(5)चलद्धनस्यन्दनघोषभीषणाः करीन्द्रघण्टारवचण्ड(6)चीत्कृताः ॥ 14.14 ॥  
स्फुरद्विचित्रायुधकान्तिमण्डलै(7)रुद्द्योतिताशावलयाम्बरान्तराः(8) ।  
दिवौकसां सोऽनुवहन्महाचमूः पिनाकपाणेस्तनयस्ततो ययौ ॥ 14.15 ॥  
{3.चलत्.4.उल्बणाः.5.घनाघना.6.चक्रिताः.7.कन्दलै.8.अम्बरा वरा.}  
</details>

<details><summary>अन्वयः</summary>

ततः स पिनाकपाणेः तनयः उद्दण्डहेमध्वजदण्डसङ्कुलाः चञ्चद्विचित्रातपवारणोऽऽवलाः चलद्घनस्यन्दनघोषभीषणाः करीन्द्रघण्टारवचण्डचीत्कृताः स्फुरद्विचित्रायुधकान्तिमण्डलैः उद्योतिताशावलयाऽम्बरान्तराः दिवौकसां महाचमूः अनुवहन् ययौ ।  
</details>

<details><summary>सीतारामः</summary>

उद्दण्डेति । स्फुरदिति च । ततः सर्वसंनहनानन्तरं स पिनाकपाणेर्हरस्य तनयः कार्तिकेय उद्दण्डा उच्चनालदण्डा ये हेमध्वजाः सुवर्णविकारध्वजास्तेषां दण्डैर्नालण्दण्‍डैः संकुला व्याप्ताः । अनेकध्वजदण्जवत्य इत्यर्थः । चञ्चन्ति दीप्यमानानि तथा विचित्राणि हरितपीतादिवर्णयुक्तानि च यान्यातपवारणानि च्छत्राणि तैरुज्जवलाः । कान्तिमत्य इत्यर्थः । चलन्तो ये घना मेघास्त इव ये स्यन्दना रथास्तेषां घोषेणारवेण भीषणा भयानकाः । तथा करीन्द्राणां मत्तद्विपानां संबन्धीनि घण्टारवाः, चण्डानि भीषणानि चीत्कृतानि च यासु । चीत्कृतेति शब्दानुकृतिः । तथा स्फुरन्ति सर्वतः प्रसरन्ति विचित्राण्यनेकवर्णान्यायुधसंबन्धिनीनां कान्तीनां मण्डलानि वलयानि तैः कृत्वोद्द्योतितमुच्चैः शोभितमाशावलयं द्युतीनां दिङ्मण्डलमम्बरान्तरमाकाशमध्यं च याभिः । 'अम्बरमवकाशावधिपरिधानान्तर्धिभेदतादर्थ्ये । छिद्रात्मीयविनाबहिरवसरमध्येऽन्तरात्मनि च' इति मेदिनी । एवंविधां दिवौकसां देवानां महाचमूर्महतीः सेना अनु पश्चाद्वहन्सन् ययौ जगामेत्यर्थः ॥ 14.14 - 14.15 ॥
</details>

<details open><summary>विश्वास-प्रस्तुतिः</summary>

कोलाहलेनोच्चलतां(1) दिवौकसां महाचमूनां गुरुभिर्ध्वजव्रजैः(2) ।  
घनैर्निरुच्छ्वासमभूदनन्तरं(3) दिङ्मण्डलं व्योमतलं महीतलम् ॥ 14.16 ॥  
{1.उच्छलता.2.ध्वजाग्रैः.3.अलंतराम्.}  
</details>

<details><summary>मूलम्</summary>

कोलाहलेनोच्चलतां(1) दिवौकसां महाचमूनां गुरुभिर्ध्वजव्रजैः(2) ।  
घनैर्निरुच्छ्वासमभूदनन्तरं(3) दिङ्मण्डलं व्योमतलं महीतलम् ॥ 14.16 ॥  
{1.उच्छलता.2.ध्वजाग्रैः.3.अलंतराम्.}  
</details>

<details><summary>अन्वयः</summary>

उच्चलतां दिवौकसां कोलाहलेन (तथा) महाचमूनां गुरुभिः धनं ध्वजव्रजैः निरुच्छ्वासं दिङ्मण्डलं व्योमतलं महीतलम् अनन्तरम् अभूत् ।  
</details>

<details><summary>सीतारामः</summary>

कोलाहलेति । उत्प्लुत्योङ्डीय चलताम्, रोषवशादिति भावः । दिवौकसां देवानां कोलाहलेन घोरघोषेण । तथा महाचमूनां गुरुभिर्विशालैर्घनैः सघनैः पुष्टैरिति यावत् । ध्वजव्रजैर्ध्वजसमूहैश्च कृत्वा निरुच्छ्वासं निरुद्धश्वासं निरोधहेतुकव्याप्तिमद्दिशां मण्डलं व्योमतलं महीतलमनन्तरमनुद्भासमानभेदमभूत् । 'एकमेवाद्वितीयं ब्रह्म' इत्यद्वैतवादिनां ब्रह्मणोऽद्वैतत्वप्रतिपादने निदर्शनमभूदिति भावः ॥ 14.16 ॥
</details>

<details open><summary>विश्वास-प्रस्तुतिः</summary>

सुरारिलक्ष्मीपरिकम्पहेतवो दिक्चक्रवालप्रतिनादमेदुराः ।  
नभोन्तकुक्षिंभरयो (1)घनाः स्वना निहन्यमानैः पटहैर्वितेनिरे ॥ 14.17 ॥  
{1.घनस्वनाः.}  
</details>

<details><summary>मूलम्</summary>

सुरारिलक्ष्मीपरिकम्पहेतवो दिक्चक्रवालप्रतिनादमेदुराः ।  
नभोन्तकुक्षिंभरयो (1)घनाः स्वना निहन्यमानैः पटहैर्वितेनिरे ॥ 14.17 ॥  
{1.घनस्वनाः.}  
</details>

<details><summary>अन्वयः</summary>

निहन्यमानैः पटहैः सुराऽरिलक्ष्मीपरिकम्पहेतवः दिक्चक्रवाल प्रतिनादमेदुराः नभोऽन्तकुक्षिम्भरयः घनाः स्वना वितेनिरे ।  
</details>

<details><summary>सीतारामः</summary>

सुरारीति । निहन्यमानैस्तड्यमानैः पटहैः कर्तृभिः 'पटहो ना समारम्भे आनके पुंनपुंसकम्' । इति मेदिनी, 'आनकः पटहोऽस्त्री स्यात्' इत्यमरश्च । सुरारिलक्ष्म्यास्तारकसंपदः संबन्धिनि परिकम्पे हेतवो निदानम् । दिसां चक्रवाले मण्डले । 'चक्रवालं तु मण्डलम्' इत्यमरः । ये प्रतिनादः प्रतिध्वनिस्तेन मेदुराः पुष्टा । तथा नभोन्तेनाकाशप्रान्तेन, प्रान्तपर्यन्तेनेत्यर्थः । कुक्षिं भरन्ति पिपुरन्ति नभोन्तकुक्षिभरयः । सर्वं नभो व्याप्नुवन्त इत्यर्थः । 'फलेग्रहिरात्मम्भरिश्च' इत्यत्र चात्कुक्षेरपि समावेशात्कुक्षिंभरिरिति सिद्धम् । तथा घनाः सान्द्राः स्वनाः शब्दा वितेनिरे । वितस्तरिरे इत्यर्थः ॥ 14.17 ॥
</details>

<details open><summary>विश्वास-प्रस्तुतिः</summary>

प्रमथ्यमाना(2)म्बुधिर्जतर्जनैः (3)सुरारिनारीगणगर्भपातनैः ।  
नभश्चमूधूलिकुलैरिवाकुलं(4) ररास गाढं पटहप्रतिस्वनैः ॥ 14.18 ॥  
{2.अर्णवगर्जितस्वनै.3.वरारि.4.आकुलैः.}  
</details>

<details><summary>मूलम्</summary>

प्रमथ्यमाना(2)म्बुधिर्जतर्जनैः (3)सुरारिनारीगणगर्भपातनैः ।  
नभश्चमूधूलिकुलैरिवाकुलं(4) ररास गाढं पटहप्रतिस्वनैः ॥ 14.18 ॥  
{2.अर्णवगर्जितस्वनै.3.वरारि.4.आकुलैः.}  
</details>

<details><summary>अन्वयः</summary>

चमूधूलिकुलैः आकुलं नभः प्रमथ्यमानाऽम्बुधिगर्जतर्जनैः सुराऽरिनारीगणगर्भपातनैः पटहप्रतिस्वनैः गाढं ररास इव ।  
</details>

<details><summary>सीतारामः</summary>

प्रमथ्यमानेति । चमूनां धूलिकुलै रेणुसमूहैः । 'कुलं जनपदे गोत्रे सजातीयगणेऽपि च' । इति मेदिनी । आकुलं व्याप्तं पीडितं नभः प्रमथ्यमानोऽवलोड्यमानो योऽम्बुधिस्तस्य गर्जोगर्जनं तस्य तर्जना जेतारः । ततोऽप्यधिकगर्जनैरित्यर्थः । अत एव सुरारेस्तारकस्य यो नारीगणः स्त्रीसमूहस्तस्य यो गर्भस्तस्य पातनैः पातनकारिभिः । अतिगर्जनभयादिति भावः । पटहप्रतिस्वनैरानकप्रतिघोषैः कृत्वा गाढं दृढं यथा तथा ररासेव रुरोदेव । उत्प्रेक्षालङ्कारः । आर्तानां रोदनमेवैकं शरणं भवतीति भावः ॥ 14.18 ॥
</details>

<details open><summary>विश्वास-प्रस्तुतिः</summary>

(1)क्षुण्णं रथैर्वाजिभिराहतं खुरैः करीन्द्रकर्णैः परितः प्रसारितम् ।  
(2)धूतं ध्वजैः काञ्चनशैलजं रजो वातैर्हतं व्याम (3)समारुहत्क्रमात्(4) ॥ 14.19 ॥  
{1.क्षिप्तम्.2.धनं घनैः.3.ससारतत्,समासदत्.4.क्षणात्.}  
</details>

<details><summary>मूलम्</summary>

(1)क्षुण्णं रथैर्वाजिभिराहतं खुरैः करीन्द्रकर्णैः परितः प्रसारितम् ।  
(2)धूतं ध्वजैः काञ्चनशैलजं रजो वातैर्हतं व्याम (3)समारुहत्क्रमात्(4) ॥ 14.19 ॥  
{1.क्षिप्तम्.2.धनं घनैः.3.ससारतत्,समासदत्.4.क्षणात्.}  
</details>

<details><summary>अन्वयः</summary>

रथैः क्षुण्णं काञ्चनशैलजं रजः वाजिभिः खुरैः आहतं (तथा) करीन्द्रकर्णैः परितः प्रसारितं, ध्वजैः धूतं (तथा) वातैः हतं क्रमात् व्योम समारुहत् ।  
</details>

<details><summary>सीतारामः</summary>

क्षुण्णमिति । रथैः स्यन्दनै क्षुण्णमुत्खनितम् । तथा काञ्चनशैलजं सुमेरुपर्वतजनितम् । इदं विशेषणं पीतत्वद्योतनार्थम् । रजो धूलिः । वाजिभिरश्वैः कर्तृभिः खुरैः करणैः । कृत्वाऽऽहतं चूर्णीकृतम् । पिष्टीकृतमिति यावत् । तथा करीन्द्राणां मत्तगजानां कर्णैः श्रवणैः परितः सर्वतः प्रसारितं विस्तृतम् । तथा ध्वजैर्धूतं कम्पितम् । एतेन सघनता द्योतिता । तथा वातैः पवनैर्हतं स्पृष्टम् । एतेन पवनस्योपरि रंहःप्राप्तौ साधकतोक्ता । क्रमाद्यथाक्रमं व्योम कर्म समारुहत् । आकाशमारुढमित्यर्थः । अत्र रुहेर्भौवादिकत्वाल्लङि गुणप्रसङ्गः, लुङि शलन्तत्वात्क्सप्रसङ्गः, णिजन्तत्वे लङि यकारश्रवणप्रसङ्ग इत्यतोऽयं प्रयोगश्चिन्त्य इति बहवः । वयं तु व्योम्न्याकाशे सम्यगारोहतीति समारोहः, इगुपधलक्षणः कः, तत आचारार्थे क्विपि अल्लोपे धातुत्वाल्लङि शपि अल्लोपस्य स्थानिवत्त्वाद् गुणाभावे च रूपसिद्धिरिति समादध्महे ॥ 14.19 ॥
</details>

<details open><summary>विश्वास-प्रस्तुतिः</summary>

केवलं व्योमन्यारुढम्, किन्तुक दिगन्तेष्वपि तथेत्याह--  
खातं खुरै रथ्यतुरङ्गपुंगवै (1)रुपत्यकाहाटकमेदिनीरजः ।  
गतं दिगन्तान्मुखरैः(2) समीरणैः (3)सुविभ्रमं भूरि बभार भूयसा ॥ 14.20 ॥  
{1.उपत्यकानां कनकस्थलीरजः.2.प्रखरैः.3.दाहभ्रमम्.}  
</details>

<details><summary>मूलम्</summary>

केवलं व्योमन्यारुढम्, किन्तुक दिगन्तेष्वपि तथेत्याह--  
खातं खुरै रथ्यतुरङ्गपुंगवै (1)रुपत्यकाहाटकमेदिनीरजः ।  
गतं दिगन्तान्मुखरैः(2) समीरणैः (3)सुविभ्रमं भूरि बभार भूयसा ॥ 14.20 ॥  
{1.उपत्यकानां कनकस्थलीरजः.2.प्रखरैः.3.दाहभ्रमम्.}  
</details>

<details><summary>अन्वयः</summary>

रथ्यतुरङ्गपुङ्गवैः खुरैः खातम् उपत्यकाहाटकमेदिनीरजः भूरि मुखरैः समीरणैः दिगन्तात् गतं (सत्) भूयसा सुविभ्रमं बभार ।  
</details>

<details><summary>सीतारामः</summary>

खातमिति । रथं वहन्ति ते रथ्याः । 'तद्वहति रथयुगप्रासङ्गम्' इति यत् । तथोक्ता ये तुरङ्गपुङ्गवा अश्वश्रेष्ठास्तैः कर्तृभिः खुरैः कृत्वा खातं क्षुण्णम् । उपत्यकाऽद्रेरासन्ना या हाटकमेदिनी सुवर्णभूमिः । अद्रेः सौवर्ण्यासन्नभूमिरिति तात्पर्यार्थः । 'उपाधिभ्यां त्यकन्नासन्नारुढयोः' इत्यासन्नार्थे त्यकन्प्रत्ययः । तस्याः सम्बन्धि । रजः कर्तृ । भूरि बहलं मुखरैः शब्दायमानैः समीरणैः पवनैर्दिगन्तान्दिक्प्रान्तान्गतम् । गमितमित्यर्थः । अन्तर्भावितणिजर्थोऽत्र बोध्यः । तथोक्तं सत् । भूयसातिशयेन शोभमानं विभ्रमं विलासम् । शोभामिति यावत् । बभार धृतवान् । अत्यन्तंक शुशुभ इत्यर्थः । 'उपत्यकाद्रेरासन्ना भूमिरुर्ध्वमधित्यका' । इत्यमरः ॥ 14.20 ॥
</details>

<details open><summary>विश्वास-प्रस्तुतिः</summary>

अधस्तथोर्ध्वं पुरतोऽथ पृष्ठतोऽभितोऽपि चामीकररेणुरुच्चकैः ।  
चमूषु सर्पन्मरुदाहतोऽहर(4)न्नवीनसूर्यस्य च कान्तिवैभवम् ॥ 14.21 ॥  
{4.तत्कालबालातपवैभवं बहु,तत्कालबालारुणवेभवं बहु.}  
</details>

<details><summary>मूलम्</summary>

अधस्तथोर्ध्वं पुरतोऽथ पृष्ठतोऽभितोऽपि चामीकररेणुरुच्चकैः ।  
चमूषु सर्पन्मरुदाहतोऽहर(4)न्नवीनसूर्यस्य च कान्तिवैभवम् ॥ 14.21 ॥  
{4.तत्कालबालातपवैभवं बहु,तत्कालबालारुणवेभवं बहु.}  
</details>

<details><summary>अन्वयः</summary>

चमूषु मरुदाहतः, अधः तथा ऊर्ध्वं पुरतः अथ पृष्ठतः (तथा) अभितः अपि सर्पन् चामीकररेणुः उच्चकैः नवीनसूर्यस्य कान्तिवैभवम् अहरच्च ।  
</details>

<details><summary>सीतारामः</summary>

अध इति । चमूषु सेनासु मरुता पवनेनाहत उत्पादितः । अत एवाधो नीचैः । तथोर्ध्वमूर्ध्वंभागे । अथ पृष्ठतः पृष्ठभागे । तथाभितोऽपीत स्ततश्च सपंन्प्रसरन् । चामीकररेणुः सुवर्णरजः । सुवर्णपर्वतोद्भूतत्वादिति भावः । नवीनसूर्यस्योषस्यसूर्यस्य कान्तिवैभवं द्युतिसंपदमहरत् । ततोऽप्यधिकं शुशुभ इत्यर्थः ॥ 14.21 ॥
</details>

<details open><summary>विश्वास-प्रस्तुतिः</summary>

(1)बलोद्धृतं काञ्चनभूमिजं रजो बभौ दिगन्तेषु (2)नभःस्थले स्थितम् ।  
अकालसन्ध्याघनरागपिङ्गलं(3) घनं घनानामिव (4)वृन्दमुद्यतम् ॥ 14.22 ॥  
{1.वातोद्धतम्,बलोद्धतम्.2.नमस्तले.3.पिङ्गितम्.4.दण्डम्.}  
</details>

<details><summary>मूलम्</summary>

(1)बलोद्धृतं काञ्चनभूमिजं रजो बभौ दिगन्तेषु (2)नभःस्थले स्थितम् ।  
अकालसन्ध्याघनरागपिङ्गलं(3) घनं घनानामिव (4)वृन्दमुद्यतम् ॥ 14.22 ॥  
{1.वातोद्धतम्,बलोद्धतम्.2.नमस्तले.3.पिङ्गितम्.4.दण्डम्.}  
</details>

<details><summary>अन्वयः</summary>

काञ्चनभूमिजं रजः बलोद्धृतं दिगन्तेषु नमःस्थले स्थितम् अकालसन्ध्याघनरागपिङ्गलं घनं उद्यतं घनानाम् वृन्दम् इव बभौ ।  
</details>

<details><summary>सीतारामः</summary>

बलोद्धृतमिति । काञ्चनस्य भूमौ जातं रजो धूलिर्बलोद्धृतं सैन्येनोत्पातितमत एव दिगन्तेषु दिक्प्रान्तेषु तथा नभःस्थल आकाशदेशे स्थितं च सत् । अकाले या संध्या तस्या या घनः सान्द्रो रागो लौहित्यं तेन पिङ्गलं पिशङ्गम् । 'पिशङ्गौ कद्रुपिङ्गलौ' इत्यमरः । तथा घनं सान्द्रमुद्यतमुत्पन्नम् । पर्वतेभ्य इति शेषः । घनानां मेघानां वृन्दं समूह इव बभौ । अकालसंध्यालिप्तो मेघो यथा भाति तद्वत्सुवर्णबूमिजमपि रजो बभावित्यर्थः । अत्र पूर्णोपमालंकारः । ननु भानाश्रयीभूते रजसि घनवृन्द त्वेनोत्प्रेक्षासम्भवात्सम्भावनैवास्त्विति चेत् । सत्यम् । क्रियाप्राधान्यमते रजःकर्तृकशोभायां घनवृन्दत्वोत्प्रेक्षापत्तेः ॥ 14.22 ॥
</details>

<details open><summary>विश्वास-प्रस्तुतिः</summary>

(5)हेमावनीषु प्रतिबिम्बमात्मनो मुहुर्विलोक्याभिमुखं महागजाः ।  
रसातलोत्तीर्ण(6)गजभ्रमात्क्रुधा दन्तप्रकाण्डप्रहृतानि(7) तेनिरे ॥ 14.23 ॥  
{5.हैमावनीषु.6.गजभ्रमेण ते.7.प्रहृतानि;प्रकृतानि.}  
</details>

<details><summary>मूलम्</summary>

(5)हेमावनीषु प्रतिबिम्बमात्मनो मुहुर्विलोक्याभिमुखं महागजाः ।  
रसातलोत्तीर्ण(6)गजभ्रमात्क्रुधा दन्तप्रकाण्डप्रहृतानि(7) तेनिरे ॥ 14.23 ॥  
{5.हैमावनीषु.6.गजभ्रमेण ते.7.प्रहृतानि;प्रकृतानि.}  
</details>

<details><summary>अन्वयः</summary>

महागजाः हेगाऽवनीषु आत्मनः प्रतिबिम्बम् अभिमुखं विलोक्य रसातलोत्तीर्णगजभ्रमात् क्रुधा मुहुः दन्तप्रकाण्डप्रहृतानि तेनिरे ।  
</details>

<details><summary>सीतारामः</summary>

हेमेति । महागजा महान्तो दन्तिनो हेम्नः सुवर्णस्यावनीषु पृथ्वीषु पतितमात्मनः प्रतिबिम्बमभिमुखं विलोक्य रसातलात्पातालात् । 'अधोभुवनपातालं बलिसद्म रसातलम्' । इत्यमरः । उत्तीर्णा उत्थिता ये गजास्तेषां भ्रमाद् भ्रान्त्या निमित्तेन । जातयेति शेषः । क्रुधा क्रोधेन । 'प्रतिघा रुट्क्रुधौ स्त्रियौ' इत्यमरः । मुहुरनुवेलं दन्ता एव प्रकाण्डाः स्तम्बाः । 'काण्डे स्तम्बे तरुस्कन्धे बाणेऽवसरनीरयोः' । इति मेदिनी । तैस्तत्कर्मकानि प्रहृतानि प्रहारान् । भावे निष्ठा । तेनिरे वितस्तरिरे । कर्तरि लिट् । 'अत एकहल्मध्ये नादे-' इत्येत्वाभ्यासलोपौ । पृथिव्यामात्मप्रतिबिम्बदर्शनेन अन्यगजभ्रमवतां गजानां युक्तमेव प्रहारकरणमिति भावः । 'नान्यस्य गन्धमपि मानभृतः सहन्ते' इति गन्धस्यापि दुःसहत्वात् । किं पुनः साक्षाद्दर्शनस्य । तद्दर्शनं तद्वति तत्प्रकारकमतद्वति तत्प्रकारकं वा तत्र तेषां नातीव निग्रहः, मानान्धतायाः प्राधान्यात् ॥ 14.23 ॥
</details>

<details open><summary>विश्वास-प्रस्तुतिः</summary>

सुजातसिन्दूरपरागपिञ्जरैः कलं चलद्भिः सुरसैन्यसिन्धुरैः ।  
शुद्धासु चामीकरशैलभूमिषु (1)नादृश्यत स्वं प्रतिबिम्बमग्रतः ॥ 14.24 ॥  
{1.व्यदृश्यत.}  
</details>

<details><summary>मूलम्</summary>

सुजातसिन्दूरपरागपिञ्जरैः कलं चलद्भिः सुरसैन्यसिन्धुरैः ।  
शुद्धासु चामीकरशैलभूमिषु (1)नादृश्यत स्वं प्रतिबिम्बमग्रतः ॥ 14.24 ॥  
{1.व्यदृश्यत.}  
</details>

<details><summary>अन्वयः</summary>

सुजातसिन्दूरपरागपिञ्जरैः कलं चलद्भिः सुरसैन्यसिन्धुरैः शुद्धासु चामीकरशैलभूमिषु अग्रतः स्वं प्रतिबिम्बं न अदृश्यत ।  
</details>

<details><summary>सीतारामः</summary>

सुजातेति । सुजातः शोभनो यः सिन्दूरस्य परागो रजस्तेन पिञ्जरैः पीतैः तथा कलं मन्द्रं यथा तथा चलद्भिर्गच्छद्भिः सुराणां देवानां सैन्यस्य सिन्धुरैर्गजैः कर्तृभिः । शुद्धासु निर्मलास्वपि चामीकरशैलस्य सुमेरुपर्वतस्य भूमिष्वग्रतः पतितमपि स्वं प्रतिबिम्बं नादृश्यत नालोकि । कर्मणि लङ् । आधाराधेययोरेकवर्णतया पृथगभासमानत्वादिति भावः । 'सिन्दूरस्तनूभेते स्यात्सिन्दूरे रक्तचूर्णके' । इति मेदिनी ॥ 14.24 ॥
</details>

<details open><summary>विश्वास-प्रस्तुतिः</summary>

इति क्रमेणामरराजवाहिनी महा(2)हवाम्भोधिविलासलालसा ।  
अवातरत्काञ्चनशैलतो द्रुतं (3)कोलाहलाक्रान्तविधूतकन्दरा ॥ 14.25 ॥  
{2.हवारम्भ.3.कोलाहलावृत्तिविधूतकन्दराः,कोलाहलाकूतविधूतकन्दराःसकोलाहलाकृत्तवि धूतकन्दराः.}  
</details>

<details><summary>मूलम्</summary>

इति क्रमेणामरराजवाहिनी महा(2)हवाम्भोधिविलासलालसा ।  
अवातरत्काञ्चनशैलतो द्रुतं (3)कोलाहलाक्रान्तविधूतकन्दरा ॥ 14.25 ॥  
{2.हवारम्भ.3.कोलाहलावृत्तिविधूतकन्दराः,कोलाहलाकूतविधूतकन्दराःसकोलाहलाकृत्तवि धूतकन्दराः.}  
</details>

<details><summary>अन्वयः</summary>

महाहवाऽम्भोधिविलासलालसा कोलाहलाक्रान्तविधूतकन्दरा अमरराजवाहिनी इति क्रमेण काञ्चनशैलतः द्रुतम् अवातरत् ।  
</details>

<details><summary>सीतारामः</summary>

इतीति । महानाहवः संग्रामः स एवाम्भोधिः समुद्रस्तत्र यो विलासो लीला । क्रीडेति यावत् । 'विलासो हावभेदे स्याल्लीलायामपि पुंस्ययम्' । इति मेदिनी । तत्र लालसौत्सुक्यं यस्याः । तथा कोलाहलेन क्लकलेन । 'कोलाहलः कलकलः' इत्यमरः । आक्रान्ता व्याप्ता अत एव विधूताः कम्पिताः कन्दरा गह्वरा यया । 'कन्दरस्त्वङ्कुशे पुंसिगहायां च नपुंसकम्' । इति मेदिनी । एवंभूताऽमरराजवाहिनीन्द्रसेना ।'वाहिनी स्यात्तरङ्गिण्यां सेनासैन्यप्रभेदयोः' । इति मेदिनी । इति क्रमेण पूर्वोक्तक्रमेण काञ्चनशैलतः सुमेरोः सकाशाद् द्रुतं शीघ्रमवातरत् उत्ततारेत्यर्थः ॥ 14.25 ॥
</details>

<details open><summary>विश्वास-प्रस्तुतिः</summary>

(1)महाचमूस्यन्दनचण्डचीत्कृतैर्विलोल(2)घण्टेभपतेश्च बृंहितैः ।  
सुरेन्द्रशैलेन्द्रमहागुहाशयाः सिंहा (3)महत्स्वप्नसुखं न तत्यजुः ॥ 14.26 ॥  
{1.महाचमूनां करिचण्ड.2.घण्टाक्वणितोपबृंहितैः.3.महास्वप्न.}  
</details>

<details><summary>मूलम्</summary>

(1)महाचमूस्यन्दनचण्डचीत्कृतैर्विलोल(2)घण्टेभपतेश्च बृंहितैः ।  
सुरेन्द्रशैलेन्द्रमहागुहाशयाः सिंहा (3)महत्स्वप्नसुखं न तत्यजुः ॥ 14.26 ॥  
{1.महाचमूनां करिचण्ड.2.घण्टाक्वणितोपबृंहितैः.3.महास्वप्न.}  
</details>

<details><summary>अन्वयः</summary>

सुरेन्द्रशैलेन्द्रमहागुहाशयाः सिंहाः महाचमूस्यन्दननण्डचीत्कृतैः विलोलघण्टेभपतेः बृंहितैश्च महत् स्वप्नसुखं न तत्यजुः ।  
</details>

<details><summary>सीतारामः</summary>

महेति । सुरेन्द्रस्येन्द्रस्य शैलेन्द्रे मेरौ या महागुहा महागह्वराणि तासु शेरते स्वपन्ति । गुहासु निद्रां कुर्वन्त इत्यर्थः । तथाभूताः सिंहा मृगेन्द्रा महाचमूषु महातीषु सेनासु ये स्यन्दना रथास्तेषां चण्डैः प्रचण्डैः । तीव्रैरिति यावत् । 'चण्डो धनहरी शङ्खपुष्पास्त्रिष्वतिकोपने । तीव्रेऽपि चूडावलभौ शिखायां बाहुभूषणे ।' इति मेदिनी । चीत्कृतैः शब्दविशेषैः । इयं च शब्दानुकृतिः । तथा विलोलघण्टोऽतिचपलघण्टो य इभपतिर्गजराजस्तस्य । जातावेकवचनम् । बृंहितैर्गर्जितैश्च । 'बृंहितं करिगर्जितम्' इत्यमरः । महद्दीर्घं स्वप्ने निद्रायां यत्सुखम् । 'सुखं शर्मणि ना नाके' इति मेदिनी । 'स्वपो नन्' इति नन्प्रत्ययः । न तत्यजुर्न जहुः । अत्र निद्राप्रतिबन्धाश्रयीभूतबहुविधकोलाहलरुपे सत्यपि निदाने निद्राभङ्गरुपकार्योत्पत्यभावाद्विशेषोक्तिरलङ्कारः, 'कार्याजनिर्विशेषोक्तिः सति पुष्कलकारणे' । इति लक्षणात् । 'शयवासवासिष्वकालात्' इति सूत्रं हलदन्तादेवेति नियमाद् गुहाशय इत्यत्र तदभावान्नालुक् ॥ 14.26 ॥
</details>

<details open><summary>विश्वास-प्रस्तुतिः</summary>

गम्भीरभेरीध्वनितैर्भयंकरै(4)र्महागुहान्तप्रतिनादमेदुरैः ।  
महारथानां (5)गुरुनेमिनिस्वनैरनाकुलैस्तैर्मृगराजताजनि(6) ॥ 14.27 ॥  
{4.मुहुर्गहान्तः.5.गुरुनादनिःस्वनैः.6.तापि किम्.}  
</details>

<details><summary>मूलम्</summary>

गम्भीरभेरीध्वनितैर्भयंकरै(4)र्महागुहान्तप्रतिनादमेदुरैः ।  
महारथानां (5)गुरुनेमिनिस्वनैरनाकुलैस्तैर्मृगराजताजनि(6) ॥ 14.27 ॥  
{4.मुहुर्गहान्तः.5.गुरुनादनिःस्वनैः.6.तापि किम्.}  
</details>

<details><summary>अन्वयः</summary>

महागुराऽन्तप्रतिनादमेदुरैः गम्भीरभेरीध्वनितैः (तथा) महारथानां गरुनेमिनिःस्वनैः (अपि) अनाकुलैः तैः मृगराजता अजनिं ।  
</details>

<details><summary>सीतारामः</summary>

गम्भीरेति । महान्तः परिणाहिनो ये गुहान्ता गह्खरमध्यानि तेषु यः प्रतिनादः प्रतिध्वनिस्तेन मेदुरैः पुष्टैः । अत एव भयंकरैर्विभीषकैः 'मेघर्तिभयेषु कृञ्ः' इति खश् । गम्भीराणि मन्द्राणि यानि भेरीध्वनितानि दुन्दुभिशब्दाः । 'भेरी स्त्री दुन्दुभिः पुमान्' इत्यमरः । तैः । तथा महारथानां महतां स्यन्दनानां सम्बन्धिन्यो या गुरुनेमयो महत्यश्चक्रधाराः । 'चक्रधारा प्रधिर्नेमिः' इत्यमरः । तासां निःस्वनैः शब्दैश्चापि । निमित्तभूतैरित्यर्थः । अनाकुलैराकुलत्वाभाववद्भिस्तैः र्सिहैर्निमित्तैर्मृगराजता मृगाधिपत्यम् । अन्वर्थेति शेषः । सार्थाऽजनि जाता । राज्ञामयमेव परमो धर्मः प्रतिकर्तुमशक्तैरपि यदरिभ्यो न भेतव्यमिति । तदेभिर्मृगराट्त्वधारिभिः । कथंचिदपि न भीतम् । अतो युक्तमेषां खलु मृगराजेत्यभिधानमित्यभिप्रायः । अत्रापि विशेषोक्तिरलङ्कारः ॥ 14.27 ॥
</details>

<details open><summary>विश्वास-प्रस्तुतिः</summary>

(1)समुत्थितेन त्रिदिवौकसां (2)महाचमूरवेणाद्रितटान्तदारिणा ।  
प्रपेदिरे केसरिणोऽधिकं मदं (3)स्ववीर्यलक्ष्मीमृगराजतावशात् ॥ 14.28 ॥  
{1.समुच्छ्रितेन.2.चमूरवेण तट.3. स्ववीरलक्ष्मी.}  
</details>

<details><summary>मूलम्</summary>

(1)समुत्थितेन त्रिदिवौकसां (2)महाचमूरवेणाद्रितटान्तदारिणा ।  
प्रपेदिरे केसरिणोऽधिकं मदं (3)स्ववीर्यलक्ष्मीमृगराजतावशात् ॥ 14.28 ॥  
{1.समुच्छ्रितेन.2.चमूरवेण तट.3. स्ववीरलक्ष्मी.}  
</details>

<details><summary>अन्वयः</summary>

समुत्थितेन अद्रितटाऽन्तदारिणा त्रिदिवौकसां महाचमूरवेण केसरिणः स्ववीर्यलक्ष्मीमृगराजतावशात् अधिकं मदं प्रपेदिरे ।  
</details>

<details><summary>सीतारामः</summary>

समुत्थितेनेति । समुत्थितेन समुदितेनात एवाद्रेः सुमेरोस्तटान्तानां श्रृङ्गमध्यानाम् । 'तटं नपुंसकं क्षेत्रे प्रतीरे तु तटी त्रिषु' । इति मेदिनी । 'प्रपातस्त्वतटे भृगुः' इत्यमरश्च । दारिणा विदारकेण । अतिघोषेण महान्तः पर्वतभृगवोऽपि विदीर्णा बभूवुरित्यर्थः । अत्र शब्दकर्तृकपर्वततटविदारणस्यायोगेऽपि तद्योगकल्पनात्सम्बन्धातिशयोक्तिरलङ्कारः । त्रिदिवौकसां देवानां सम्बधिन्यो या महाचम्बो महत्यः सेनाः । 'चमूः सेनाविशेषेऽपि सेनामात्रे च योषिति' । इति मेदिनी । तासां रवेण ध्वनिना निमित्तेन केसरिणः सिंहाः कर्तारः स्वस्य वीर्यं पराक्रम एव लक्ष्मीः शोभा यस्याः । आत्मपराक्रमशालिनीत्यर्थः । 'वशो जनस्पृहायत्तेष्वायत्तत्वप्रभुत्वयोः' इति मेदिनी । अधिकं बहुं मदं गर्वं प्रपेदिरे । कर्तरि लिट् । भयानकोऽपि चमूरवः प्रत्युत सिंहानामधिकमदकारक एव जात इति भावः ॥ 14.28 ॥
</details>

<details open><summary>विश्वास-प्रस्तुतिः</summary>

भिया सुरानीकविमर्दजन्मना विदुद्रुवुर्दूरतरं द्रुतं मृगाः ।  
गुहागृहान्ताद्वहिरेत्य(1) (2)हेलया तस्थुर्विशङ्कं(3) नितरां मृगाधिपाः ॥ 14.29 ॥  
{1.अभिसृत्य.2.लीलया.3.विनिः शङ्कतराः.}  
</details>

<details><summary>मूलम्</summary>

भिया सुरानीकविमर्दजन्मना विदुद्रुवुर्दूरतरं द्रुतं मृगाः ।  
गुहागृहान्ताद्वहिरेत्य(1) (2)हेलया तस्थुर्विशङ्कं(3) नितरां मृगाधिपाः ॥ 14.29 ॥  
{1.अभिसृत्य.2.लीलया.3.विनिः शङ्कतराः.}  
</details>

<details><summary>अन्वयः</summary>

मृगाः सुराऽनीकविमर्दजन्मना भिया द्रुतं दूरतरं विदुद्रुवुः । मृगाऽधिपाः हेलया गुहागृहाऽन्तात् बहिः एत्य नितान्तं विशह्कं तस्थुः ।  
</details>

<details><summary>सीतारामः</summary>

भियेति । मृगा हरिणाः 'मृगः पशौ कुरङ्गे च' इति मेदिनी । सुराणां देवानामनीकस्य सैन्यस्य । 'अनीकोऽस्त्री रणे सैन्ये' इति मेदिनी । यो विमर्दः प्राणापहारि मर्दनं तज्जन्मना । ततो जनितयेत्यर्थः । भिया भयेन निमित्तेन द्रुतं सत्वरं दूरतरं विदुद्रुवः पलायांचक्रिर इत्यर्थः । भयशीलत्वादिति भावः । अथ च मृगाधिपाः सिंहा हेलया क्रीडया । सहसैवेत्यर्थः । गुहागृहस्य गह्वररुपस्य सद्मनोऽन्तान्मध्याद्वहिरेत्य । 'अपपरिबहिः--' इति समासविधानाज्ज्ञापकात्पञ्चमी । नितरां विशङ्कं निर्भयं यथा तथा तस्थुः ॥ 14.29 ॥
</details>

<details open><summary>विश्वास-प्रस्तुतिः</summary>

(4)विलोकिताः कौतुकिनाऽमरावतीजनेन (5)जुष्टप्रमदेन दूरतः ।  
सुराचलप्रान्तभुवः(6) प्रपेदिरे (7)सुविस्तृतायाः प्रसरं (8)सुसैनिकाः ॥ 14.30 ॥  
{4.विलोकिता.5.जातप्रमदेन,दुष्टं प्रमदेन.6.भुवि.7.सुविस्तृतायाम्.8.न सैनिकाः.}  
</details>

<details><summary>मूलम्</summary>

(4)विलोकिताः कौतुकिनाऽमरावतीजनेन (5)जुष्टप्रमदेन दूरतः ।  
सुराचलप्रान्तभुवः(6) प्रपेदिरे (7)सुविस्तृतायाः प्रसरं (8)सुसैनिकाः ॥ 14.30 ॥  
{4.विलोकिता.5.जातप्रमदेन,दुष्टं प्रमदेन.6.भुवि.7.सुविस्तृतायाम्.8.न सैनिकाः.}  
</details>

<details><summary>अन्वयः</summary>

कौतुकिना जुष्टप्रमदेन अमरावतीजनेन दूरतः निलोकिताः सुसैनिकाः सुविस्तृतायाः सुराऽचलप्रान्तभुवः प्रसरं प्रपेदिरे ।  
</details>

<details><summary>सीतारामः</summary>

विलोकिता इति । कौतुकिना, सैनिकदर्शने कौतुकाविष्टचेतसेत्यर्थः । जुष्टप्रमदेन सेवितकलत्रेम । कलत्रसहितं वर्तमानेनेति फलितोऽर्थः । अमरावतीजनेन सुरेन्द्रनगरीलोकेन दूरतो 'दूरान्तिकार्थेब्यो द्वितीया च' इति पञ्चमी । 'पञ्चम्याः--' इति तसिल् । विलोकिता दृष्टाः सुसैनिकाः शोभनाः सेनास्थलोकाः कर्तारः । सुतरां विस्तृतायाः सुराचलस्य सुमेरोर्या प्रान्तभूस्तस्याः प्रसरं प्रदेशं प्रपेदिरे प्रापुः । सुमेरोरवरुह्यावः प्रापुरिति भावः ॥ 14.30 ॥
</details>

<details open><summary>विश्वास-प्रस्तुतिः</summary>

(1)पीतासितारक्तसितैः सुराचल(2) प्रान्तस्थितैर्धातुरजोभिरम्बरम् ।  
(3)अयत्नगन्धर्वपुरोदयभ्रमं बभार (4)भूम्नोत्पतितैरितस्ततः ॥ 14.31 ॥  
{1.पीतासितं रक्तसितम्.2.प्रान्तोत्थितैः.3.अखर्व.4.सुतराम्,नितराम्.}  
</details>

<details><summary>मूलम्</summary>

(1)पीतासितारक्तसितैः सुराचल(2) प्रान्तस्थितैर्धातुरजोभिरम्बरम् ।  
(3)अयत्नगन्धर्वपुरोदयभ्रमं बभार (4)भूम्नोत्पतितैरितस्ततः ॥ 14.31 ॥  
{1.पीतासितं रक्तसितम्.2.प्रान्तोत्थितैः.3.अखर्व.4.सुतराम्,नितराम्.}  
</details>

<details><summary>अन्वयः</summary>

अम्बरम् इतस्ततः भूम्ना उत्पतितैः सुराऽचलप्रान्तस्थितैः पीताऽसिताऽऽरक्तसितैः धातुरजोभिः अन्नयगन्धर्वपुरोदयभ्रमं बभार ।  
</details>

<details><summary>सीतारामः</summary>

पीतासितेति । अम्बरं नभः कर्तृ । इतस्ततः सर्वत्रेत्यर्थः । भूम्ना बाहुल्येनोत्पतितैरुड्डीयितैरत एव सुराचलस्य सुमेरोः प्रान्तेषु स्थितैः । प्रान्तत्वं ह्यूर्ध्व दैशिकमवगन्तव्यम् । तथा पीतानि चासितानि चारक्तानि च सितानि च तैर्धातुरजोभिर्गरिकादिघूलिभिर्निमित्तेन । अयत्नेन यत्नाभावेन । अनायासेनेति यावत् । यो गन्धर्वपुरस्य देवगायकनगरस्योदय उत्पतिस्तस्य भ्रमं बभार धृतवत् । अन्तर्भावितणिजर्थः । गन्धर्वपुरस्य ह्यनेकवर्णपरिमण्डितत्वरुपसामान्यधर्मेण नभसो योपमा तन्मूलिका भान्तिः । अत उपमोत्थापितोऽयं भ्रान्तिमानलङ्कारः । तेनोभयोरङ्गाङ्गिभावेन सङ्करः ॥ 14.31 ॥
</details>

<details open><summary>विश्वास-प्रस्तुतिः</summary>

महास्वनः(5) सैन्यविर्मदसम्भवः कर्णान्त(6)कूलंकषतामुपेयिवान् ।  
पयोनिधेः क्षुब्धतरस्य (7)वर्धनो बभूव भूम्ना भुवनोदरम्भरिः ॥ 14.32 ॥  
{5.रवः प्रगल्भाहतभेरिसम्भवः.6.मूलंकषताम्.7.मन्थनः.}  
</details>

<details><summary>मूलम्</summary>

महास्वनः(5) सैन्यविर्मदसम्भवः कर्णान्त(6)कूलंकषतामुपेयिवान् ।  
पयोनिधेः क्षुब्धतरस्य (7)वर्धनो बभूव भूम्ना भुवनोदरम्भरिः ॥ 14.32 ॥  
{5.रवः प्रगल्भाहतभेरिसम्भवः.6.मूलंकषताम्.7.मन्थनः.}  
</details>

<details><summary>अन्वयः</summary>

कर्णाऽन्तकूलङ्कषताम् उपेयिवान् क्षुब्धतरस्य पयोनिधेः वर्धनः भुवनोदरम्भरिः सैन्यविमर्दसम्भवः महास्वनः भूम्ना बभूव ।  
</details>

<details><summary>सीतारामः</summary>

महास्व इति । कर्णान्तः श्रवणमध्यं स एव कूलं तटम् । 'अथ कूलं तटे सूर्ये सैन्यपृष्ठतडागयोः' इति मेदिनी । तत्कषत्युन्मार्ष्टि तस्य भावस्तत्ता ताम् । 'सर्वकूलाभ्रकरीषेषु कष' इति खश् । 'अरुद्विषत्-' इति मुम् । उपेयिवान्प्राप्तवान् । कर्णान्तं स्फोटयन्नित्यर्थः । क्षुब्धतरस्यात्यन्तसंचलितस्य । वेलामतिक्रान्तस्येत्यर्थः । पयोनिधेः समुद्रस्य वर्धनः । कर्तरि ल्युट् । तथा भुवनैः कृत्वोदरं भरतीति तथोक्तः । आवृतसकलब्रह्माण्डत्वाद् भुवनानां मध्यपातो युक्त इति भावः । एवंभूतः सैन्यविमर्दसम्भवः सेनासंघट्टनेत्पन्नो महास्वनो भूम्ना बाहुल्येन युक्तो बभूव । अतिमहत्त्वविशिष्टो जात इत्यर्थः ॥ 14.32 ॥
</details>

<details open><summary>विश्वास-प्रस्तुतिः</summary>

महागजानां गुरुबृंहितैस्ततैः(1) सुहेषितैर्घोरतरैश्च वाजिनाम् ।  
(2)घनै रथानां गुरुचण्डचीत्कृतैस्तिरोहितोऽभूत्पटहस्य निःस्वनः ॥ 14.33 ॥  
{1.शतैः,स तैः.2.स्वनैः.}  
</details>

<details><summary>मूलम्</summary>

महागजानां गुरुबृंहितैस्ततैः(1) सुहेषितैर्घोरतरैश्च वाजिनाम् ।  
(2)घनै रथानां गुरुचण्डचीत्कृतैस्तिरोहितोऽभूत्पटहस्य निःस्वनः ॥ 14.33 ॥  
{1.शतैः,स तैः.2.स्वनैः.}  
</details>

<details><summary>अन्वयः</summary>

महागजानां गुरुबृंहितैः, ततैः घोरतरैश्च वाजिनां सुहेषितैः, घनैः रथानां गुरुचण्डचीत्कृतैश्च पटहस्य निःस्वनः तिरोहितः अभूत् ।  
</details>

<details><summary>सीतारामः</summary>

महागजानामिति । महागजानां महतां दन्तिनां सम्बन्धिभिर्गुरुबृंहितैर्गुरुणि गम्भीराणि यानि बृंहितानि ध्वनितानि तैः । तथा ततैर्विस्तृतैः । तथा घोरतरैरत्यन्तभयङ्करैर्वाजिनां सुहेषितैः शोभनहेषणैः । तथा घनैर्गम्भीरै रथानां सम्बन्धिभिर्गुरुणि महान्ति चण्डानि भयानकानि च यानि चीत्कृतानि तेश्च पटहस्य निस्वनः स्वनस्तिरोहितोऽन्तर्हितः । अप्रकाशित इति यावत् । अभूत् ॥ 14.33 ॥
</details>

<details open><summary>विश्वास-प्रस्तुतिः</summary>

महासुराणामवरोधयोषितां कचाक्षिपक्ष्मस्तनमण्डलेषु(3) च ।  
ध्वजेषु नागेषु रथेषु वाजिषु क्षणेन तस्थौ सुरसैन्यजं रजः ॥ 14.34 ॥  
{3.ष्वलम्.}  
</details>

<details><summary>मूलम्</summary>

महासुराणामवरोधयोषितां कचाक्षिपक्ष्मस्तनमण्डलेषु(3) च ।  
ध्वजेषु नागेषु रथेषु वाजिषु क्षणेन तस्थौ सुरसैन्यजं रजः ॥ 14.34 ॥  
{3.ष्वलम्.}  
</details>

<details><summary>अन्वयः</summary>

महासुराणाम् अवरोधयोषितां कचाऽक्षिपक्ष्मस्तनमण्डलेयु ध्वजेषु नागेषु रथेषु वाजिषु च रजः क्षणं तस्थौ ।  
</details>

<details><summary>सीतारामः</summary>

महासुराणामिति । महासुराणां तारकादीनां सभ्बन्धिनीनामवरोधयोषितामन्तःपुरस्त्रीणाम् । 'शुद्धान्तश्चावरोधश्च' इत्यमरः । सम्बन्धीनि कचाश्च, अक्षिपक्ष्माणि च, स्तनमण्डलानि च तस्मिन् । 'द्वन्द्वश्च प्राणितूर्यसेनाङ्गानाम्' इति प्राण्यङ्गत्वादेकवद्भावः । तथा ध्वजेषु नागेषु हस्तिषु रथेषु वाजिषु च धनं सान्द्रं सुरसैन्यजं रजो धूलिः तस्थौ । अनेन तेषां शत्रूणामशुभमुक्तमिति ध्वनिः ॥ 14.34 ॥
</details>

<details open><summary>विश्वास-प्रस्तुतिः</summary>

(1)घनैर्विलोक्य स्थगितार्कमण्डलैश्चमूरजोभिर्निचितं (2)नभःस्थलम् ।  
(3)अयायि हंसैरभि मानसं घनभ्रमेण सानन्दमनर्ति केकिभिः ॥ 14.35 ॥  
{1.चलैः.2.नभस्तलम्.3.अयापि;अवापि.}  
</details>

<details><summary>मूलम्</summary>

(1)घनैर्विलोक्य स्थगितार्कमण्डलैश्चमूरजोभिर्निचितं (2)नभःस्थलम् ।  
(3)अयायि हंसैरभि मानसं घनभ्रमेण सानन्दमनर्ति केकिभिः ॥ 14.35 ॥  
{1.चलैः.2.नभस्तलम्.3.अयापि;अवापि.}  
</details>

<details><summary>अन्वयः</summary>

घनैः स्थगिताऽर्कमण्डलैः चमूरजोभिः निचितं नभःस्थलं विलोक्य घनभ्रमेण हंसैः मानसम् अभि अयायि, (अथ च) केकिभिः सानन्दम् अनर्ति ।  
</details>

<details><summary>सीतारामः</summary>

घनैरिति । घनैः सान्द्रैरत एव स्थगितार्कमण्डलेराच्छादितसूर्यबिम्बैश्चमूरजोभिः सेनाधूलिभिर्निचितं व्याप्तं नभस्थलं व्योमदेशं विलोक्य घनभ्रमेण मेघभ्रान्त्या हंसैर्मरालैर्मानसं सराऽभि संमुखमयायि गतम् । भावे लुङ् । तेषां वर्षास्वप्रगल्भत्वादिति भावः । अथ केकिभिर्मयूरैः सानन्दं सहर्षमनर्ति मृत्यमकारि । अत्रापि भावे लुङ् ॥ 14.35 ॥
</details>

<details open><summary>विश्वास-प्रस्तुतिः</summary>

(4)सान्द्रैः सुरानीकरजोभिरम्बरे नवाम्बुदानीकनिभैरभिश्रितै(5) ।  
चकाशिरे (6)स्वर्णमया महाध्वजाः परिस्फुरन्तस्तडितां गणा इव ॥ 14.36 ॥  
{4.सान्द्रे.5.विलासिभिः,श्रिते,निभैरभिस्त्रुतैः.6.स्वर्णमयध्वजव्रजाः.}  
</details>

<details><summary>मूलम्</summary>

(4)सान्द्रैः सुरानीकरजोभिरम्बरे नवाम्बुदानीकनिभैरभिश्रितै(5) ।  
चकाशिरे (6)स्वर्णमया महाध्वजाः परिस्फुरन्तस्तडितां गणा इव ॥ 14.36 ॥  
{4.सान्द्रे.5.विलासिभिः,श्रिते,निभैरभिस्त्रुतैः.6.स्वर्णमयध्वजव्रजाः.}  
</details>

<details><summary>अन्वयः</summary>

अम्बरे नवाऽम्बुदाऽनीकनिभैः सान्द्रैः सुराऽनीकरजोभिः अभिश्रिते स्वर्णमया महाध्वजाः परिस्फुरन्तः तडितां गणाः इव चकाशिरे ।  
</details>

<details><summary>सीतारामः</summary>

सान्द्रैरिति । अम्बरे नभति । 'अम्बरं वासरि व्योम्नि कार्पासे च सुगन्धके' । इति मेदिनो । नवो नूतनः इति यावत् । योऽम्बुदो मेघस्तस्यानीकं समूहस्तन्निभैस्तत्सदृशैः । 'निभस्तु कथितो व्याजे पुलिंगः सदृशे त्रिषु' इति मेदिनी । तथा सान्द्रैः सघनैः । 'सान्द्रं बले वापि घने मृद च' । इति मेदिनी । सुराणामनीकस्य सैन्यस्य रजोभिः । 'रजो रेणौ परागे स्यादार्तवे च गुणान्तरे' । इति मेदिनी । अभिश्रित आवृते सति स्वर्णमया हेममया महाध्वजा महान्तो ध्वजाः । 'ध्वजः स्याच्छौण्डिके पुमान् । न स्त्रियां तु पताकायां खट्वाङ्गे मेढ्रचिह्नयोः' । इति मेदिनी । परिस्फुरन्तः परितः स्फुरन्तः प्रकाशमानास्तडितां विद्युताम् । 'तडित् सौदामनी विद्युत्' इत्यमरः । गणाः समूहा इव चकाशिरे शुशुभिरे ॥ 14.36 ॥
</details>

<details open><summary>विश्वास-प्रस्तुतिः</summary>

विलोक्य धूलीपटलैर्भृशं भृतं द्यावापृथिव्योरलमन्तरं महत् ।  
किमूर्ध्वतोऽधः (1)किमधस्त उर्ध्वतो रजोऽभ्युपैतीति जनैरतर्क्यत ॥ 14.37 ॥  
{1.अदस्तत्.}  
</details>

<details><summary>मूलम्</summary>

विलोक्य धूलीपटलैर्भृशं भृतं द्यावापृथिव्योरलमन्तरं महत् ।  
किमूर्ध्वतोऽधः (1)किमधस्त उर्ध्वतो रजोऽभ्युपैतीति जनैरतर्क्यत ॥ 14.37 ॥  
{1.अदस्तत्.}  
</details>

<details><summary>अन्वयः</summary>

जनैः द्यावापृथिव्योः महत् अन्तरं धूलीपटलैः भृशं भृतं विलोक्य रजः उर्ध्वतः अधः उपैति किम् ? अधस्त उर्ध्वतः अभ्युपैति किम् ? इति अलम् अतर्क्यत ।  
</details>

<details><summary>सीतारामः</summary>

विलोक्येति । जनैर्लोकैर्द्यावापृथिव्योर्द्यावापृथिव्योर्द्यौश्च पृथिवी च तयोः । 'दिवसश्च पृथिव्याम्' इत्यत्र चकाराद्द्यावादेशः । महद्विशालमन्तरमवकाशो धूलिपटलै रजोनिचयैर्भृशं बहु यथा भृतं    पूर्णं विलोक्य रज ऊर्ध्वतः सकाशदध उपैति । किंवाऽधस्तः सकाशादूर्ध्वत उर्ध्वभागे । सार्वविभक्तिकस्तसिः । अभ्युपैति किमित्यलं पर्याप्तमतर्क्यत तर्कितम् । भावे लङ् । सर्वतो रजोव्याप्त्या कुत आगच्छतीति निश्चयाभावादिति भावः ॥ 14.37 ॥
</details>

<details open><summary>विश्वास-प्रस्तुतिः</summary>

नोर्ध्व न चाधो न पुरो न पृष्ठतो न पार्श्वतोऽभूत्खलु (2)चक्षुषोर्गतिः ।   
(3)सूच्यग्रभेद्यैः पृतना(4)रजश्चयैराच्छादिता(5) प्राणिगणस्य सर्वतः ॥ 14.38 ॥  
{2.चक्षुषः.3.सूच्यग्रभिन्नैः.4.रजोभरैः,रजोभिः.5.सुनिर्भरम्.}  
</details>

<details><summary>मूलम्</summary>

नोर्ध्व न चाधो न पुरो न पृष्ठतो न पार्श्वतोऽभूत्खलु (2)चक्षुषोर्गतिः ।   
(3)सूच्यग्रभेद्यैः पृतना(4)रजश्चयैराच्छादिता(5) प्राणिगणस्य सर्वतः ॥ 14.38 ॥  
{2.चक्षुषः.3.सूच्यग्रभिन्नैः.4.रजोभरैः,रजोभिः.5.सुनिर्भरम्.}  
</details>

<details><summary>अन्वयः</summary>

सूच्यग्र पृतनारजश्चयैः सर्वत आच्छादिता प्राणिगणस्य चक्षुषोः गतिः उर्ध्व न, अघश्च न, पुरो न, पृष्टतो न, पार्श्वतः (अपि) न अभूत् खलु ।  
</details>

<details><summary>सीतारामः</summary>

नोर्ध्वमिति । सूच्यग्रेण सीवनद्रव्यपुरोभागेन । 'सूची तु सोवनद्रव्येऽप्याङ्गिकामिनयान्तरे' । इति मेदिनी । मेद्यैर्भेत्तुं योग्यैः । 'ऋहलोः-' इति ण्यत् । अनेनातिसद्यस्ता द्योतिता । तथाभूतैः पृतनायाः सेनायाः । 'पृतना तु स्त्रियां सेनामात्रसेनाविशेषयोः' । इति मेदिनी । रजसां चयैः समीहैः । 'चयः समूहे प्राकारमूलबन्धे समाहतौ' । इति मेदिनी । सर्वत आच्छादिताऽऽवृता प्राणिगणस्य जन्तुसमूहस्य चक्षुषोर्नेत्रयोः । 'लोचनं नयनं नेत्रमीक्षणं चक्षुरक्षिणी' इत्यमरः । गतिः प्रसरणमूर्ध्वं नाभूत्, अधश्च नाभूत्, पुरो नाभूत्, पृष्ठतो नाभूत्, पार्श्वतोऽप्युभयतो नाभूत् । खलु निश्चयेन ॥ 14.38 ॥
</details>

<details open><summary>विश्वास-प्रस्तुतिः</summary>

दिगन्तदन्त्यावलि(1)दानहारिभिर्विमानरन्ध्रप्रतिनादमेदुरैः ।  
अनेकवाद्य(2)ध्वनितैरनारतैर्जगर्ज गाढं (3)गुरुभिर्नभस्तलम् ॥ 14.39 ॥  
{1.दन्तावल.2.वाह.3.गुरुमत्सरादिव.}  
</details>

<details><summary>मूलम्</summary>

दिगन्तदन्त्यावलि(1)दानहारिभिर्विमानरन्ध्रप्रतिनादमेदुरैः ।  
अनेकवाद्य(2)ध्वनितैरनारतैर्जगर्ज गाढं (3)गुरुभिर्नभस्तलम् ॥ 14.39 ॥  
{1.दन्तावल.2.वाह.3.गुरुमत्सरादिव.}  
</details>

<details><summary>अन्वयः</summary>

दिगन्तदन्त्यावलिदानहारिभिः विमानरन्ध्रप्रतिनादमेदुरैः गुरुभिः अनारतैः अनेकवाद्यध्वनितैः नभस्तलं गाढं जगर्ज ।  
</details>

<details><summary>सीतारामः</summary>

दिगन्तेति । दिगन्तेषु या दन्त्यावलिर्गजपङ्क्तिस्तस्या दानं मदजलं तस्य हारिभिः शेषकैः । धोरध्वनितश्रवणजनितभयवसाद्दिगन्तदन्तिनोऽपि शुष्कमदजला जाता इति भावः । तथा विमानानां देवस्यन्दनानां रन्ध्रेषु जालेषु यः प्रतिनादः प्रतिध्वनिस्तेन मेदुरैः पुष्टैर्गुरुभिर्दीर्घैरनारतैरविद्यमान क्षणिकविरामैरनेकवाद्यानां मृदङ्गादीनां ध्वनितैर्घोषेः कृत्वा नभस्तलं कर्तृ गाढं दृढं जगर्ज । प्रतिननादेत्यर्थः । अन्योऽपि कस्मिंश्चित्कर्णकटुरवकारिणि सति तदस्थोऽपि प्रतिनदति तद्वत् । समासोक्तिरलंकारः- 'समासोक्तिः परिस्फूर्तिः प्रस्तुतेऽप्रस्तुतस्य यत्' । इति लक्षणात् ॥ 14.39 ॥
</details>

<details open><summary>विश्वास-प्रस्तुतिः</summary>

भुवं विगाह्य प्रययौ महाचमूः (4)क्वचिन्न मान्ती (5)महतीं दिवं खलु ।  
सुसंकुलायामपि तत्र निर्भरात्किं(6) कांदिसीकत्वमवाप नाकुला ॥ 14.40 ॥  
{4.ततः.5.दिवमभ्यागात्ततः.6.निर्भरा विकांदिशीकत्वम्.}  
</details>

<details><summary>मूलम्</summary>

भुवं विगाह्य प्रययौ महाचमूः (4)क्वचिन्न मान्ती (5)महतीं दिवं खलु ।  
सुसंकुलायामपि तत्र निर्भरात्किं(6) कांदिसीकत्वमवाप नाकुला ॥ 14.40 ॥  
{4.ततः.5.दिवमभ्यागात्ततः.6.निर्भरा विकांदिशीकत्वम्.}  
</details>

<details><summary>अन्वयः</summary>

महाचमूः भुवं विगाह्य क्वचित् (अपि) न मान्ती महतीं दिवं प्रययौ खलु । निर्भरात् सुसङ्कुलायाम् अपि तत्र आकुला सती कान्दिशीकत्वं किं न अवाप ?  
</details>

<details><summary>सीतारामः</summary>

भुवमिति । महाचमूर्महती सेना भुवं विगाह्य व्याप्य क्वचिदपि भूमिस्थले न मान्त्यसमाविशन्ती सती महतीं विशालां दिवं स्वर्गं प्रययौ प्राप खलु निश्चयेन । अत च निर्भरादधिकात्मभाराद्धेतोस्तत्रापि दिव्यपि सुतरां संकुलायां व्याप्तायां सत्यामाकुला व्याकुला सती कांदिशीकत्वं भयद्रुतत्वम् । 'कांदिशीको भयद्रुतः' इत्यमरः । किं नावाप । अपि त्ववापेवेत्यर्थः । परस्परपेषणभिया व्याकुलत्वाद् दुद्रुवुरित्यर्थः । अत्र द्रवणं द्ववणेच्छामात्रपरम् । द्रवणं कर्तुमैच्छदिति तात्पर्यार्थः । अन्यथा व्याप्तेः प्रतिबन्धकत्वेन द्रवणासम्भवाद् द्रवणोक्तेरफलत्वापत्तिः ॥ 14.40 ॥
</details>

<details open><summary>विश्वास-प्रस्तुतिः</summary>

उद्दामदान(1)द्विपवृन्दबृंहितैर्नितान्तमुत्तुङ्गतुरङ्गहेषितैः ।  
(2)चलद्घनस्यन्दननेमिनिःस्वनैरभून्निरुच्छ्वासमिवाकुलं(3) जगत्(4) ॥ 14.41 ॥  
{1.द्विपबृ हितेः.2.चलध्वज.3.अथ.4.नभः.}  
</details>

<details><summary>मूलम्</summary>

उद्दामदान(1)द्विपवृन्दबृंहितैर्नितान्तमुत्तुङ्गतुरङ्गहेषितैः ।  
(2)चलद्घनस्यन्दननेमिनिःस्वनैरभून्निरुच्छ्वासमिवाकुलं(3) जगत्(4) ॥ 14.41 ॥  
{1.द्विपबृ हितेः.2.चलध्वज.3.अथ.4.नभः.}  
</details>

<details><summary>अन्वयः</summary>

उद्दामदानद्विपवृन्दबृंहितैः नितान्तम् उत्तुङ्गतुरङ्गहेषितैः नितान्तं चलद्घनस्यन्दननेमिनिस्वनैः आकुलं जगत् निरुच्छ्वासम् इव बभूव ।  
</details>

<details><summary>सीतारामः</summary>

उद्दामेति । उद्दामदाना उत्कटमदा ये द्विपा गजास्तेषां वृन्दस्य समूहस्य बृंहितैः शब्दैः । तथोत्तुङ्गा उन्नता ये तुरङ्गा अश्वास्तेषां हेषितैर्हेषाभिः । तथा नितान्तमत्यन्तं चलन्तो घना इव स्यन्दना रथास्तेषां या नेमयश्चक्रधारास्तासां निःस्वनैश्च नितरामाकुलं व्याकुलं जगन्निरुच्छ्वासमिव निरुद्धश्वासमिवाभूत् । आकुलत्वसाधारणधर्मेण निरुद्धश्वासत्वमुत्प्रेक्षत इत्युत्प्रेक्षालङ्कारः ॥ 14.41 ॥
</details>

<details open><summary>विश्वास-प्रस्तुतिः</summary>

महागजानां गुरुभिस्तु गर्जितैर्विलोलघण्टारणितै (5)रणोल्वणैः ।  
(6)वीरप्रणादैः प्रमदप्रमेदुरैर्वाचालतामादधिरेतरां दिशः ॥ 14.42 ॥  
{5.रणोज्जवलैः.6.वीरप्रभेदैः.}  
</details>

<details><summary>मूलम्</summary>

महागजानां गुरुभिस्तु गर्जितैर्विलोलघण्टारणितै (5)रणोल्वणैः ।  
(6)वीरप्रणादैः प्रमदप्रमेदुरैर्वाचालतामादधिरेतरां दिशः ॥ 14.42 ॥  
{5.रणोज्जवलैः.6.वीरप्रभेदैः.}  
</details>

<details><summary>अन्वयः</summary>

महागजानां गुरुभिः गर्जितैः, रणोल्बणैः विलोलघण्टारणितैः प्रमदप्रमेदुरैः वीरप्रणादैः दिसः वाचालताम् आदधिरेतराम् ॥   
</details>

<details><summary>सीतारामः</summary>

महागजानामिति । महागजानां सम्बन्धिभिर्गुरुभिर्दीर्घैर्गर्जितै रणोल्वणैर्विलोला या घण्टास्तासां रणितैश्च प्रमदेनोन्मादेन निमित्तेन प्रमेदुरैः प्रकर्षेण पुष्टैर्वीरप्रणादैर्वीराणां शब्दैश्च दिशः काष्ठाः कर्त्र्यः । वाचालतां मुखरतामादधिरेतरामतिशयेन धृतवत्यः । तरपि 'किमेत्तिङ्-' इत्याम् ॥ 14.42 ॥
</details>

<details open><summary>विश्वास-प्रस्तुतिः</summary>

दन्तीन्द्(1)रदानद्रववारिवीचिभिः सद्योऽपि नद्यो (2)बहुधा पुपूरिरे ।  
(3)धारा रजोभिस्तुरगैः क्षतैर्भृता याः पङ्कतामेत्य रथैः स्थलीकृताः ॥ 14.43 ॥  
{1.दानाम्बुधि,दानद्रुत.2.बहु ताः.3.धरारजोभिस्तुरमक्षतैर्भृतं वाः पङ्कतामेत्य रजस्वलीकृतम्,धारारजोभिस्तुरगैः क्षितिर्भृता या पङ्कतामेत्य रथैः स्थलीकृता.}  
</details>

<details><summary>मूलम्</summary>

दन्तीन्द्(1)रदानद्रववारिवीचिभिः सद्योऽपि नद्यो (2)बहुधा पुपूरिरे ।  
(3)धारा रजोभिस्तुरगैः क्षतैर्भृता याः पङ्कतामेत्य रथैः स्थलीकृताः ॥ 14.43 ॥  
{1.दानाम्बुधि,दानद्रुत.2.बहु ताः.3.धरारजोभिस्तुरमक्षतैर्भृतं वाः पङ्कतामेत्य रजस्वलीकृतम्,धारारजोभिस्तुरगैः क्षितिर्भृता या पङ्कतामेत्य रथैः स्थलीकृता.}  
</details>

<details><summary>अन्वयः</summary>

दन्तीन्द्रदानद्रववारिवीचिबिः नद्यः अपि सद्यः बहुधा पुपूरिरे । (अथ) याः तुरगैः क्षतैः रजोभिः भृताः पङ्कताम् एत्य रथैः धाराः स्थलीकृताः ।  
</details>

<details><summary>सीतारामः</summary>

दन्तीन्द्रेति । दन्तीन्द्राणां गजेन्द्राणां ये दानद्रवाः मदस्त्रुतयस्तेषां वारिणी जलानि तेषां वीचिभिस्तरङ्गैः कर्तृभिः । नद्यो वाहिन्योऽपि सद्यो बहुधा पुपूरिरे पूरिताः । कर्मणि लिट् । ग्रीष्मसन्तापेन शुष्का अपि नद्यो जलपूर्णा आसन्नित्यर्थ- । अथ या नद्यस्तुरगैः क्षतैः क्षुण्णै रजोभिर्भृताः पूर्णा अत एव पङ्कतां कर्दमतामेत्य स्थिताः । ता रथैः कर्तृभिः । धाराश्चक्रधारा भ्रामयित्वा स्थलीकृताः ॥ 14.43 ॥
</details>

<details open><summary>विश्वास-प्रस्तुतिः</summary>

(4)निम्नाः प्रदेशाः स्थलतामुपागमन्निम्नत्वमुच्चैरपि (5)सर्वतश्च ते ।  
तुरङ्गमाणां व्रजतां खुरैः (6)क्षाता रथैर्गजेन्द्रैः परितः (7)समीकृताः ॥ 14.44 ॥  
{4.निम्नप्रदेशः.5.सर्वतः स्थलम्,सर्वतः स्थलाः.6.क्षिती.7.समीकृता.}  
</details>

<details><summary>मूलम्</summary>

(4)निम्नाः प्रदेशाः स्थलतामुपागमन्निम्नत्वमुच्चैरपि (5)सर्वतश्च ते ।  
तुरङ्गमाणां व्रजतां खुरैः (6)क्षाता रथैर्गजेन्द्रैः परितः (7)समीकृताः ॥ 14.44 ॥  
{4.निम्नप्रदेशः.5.सर्वतः स्थलम्,सर्वतः स्थलाः.6.क्षिती.7.समीकृता.}  
</details>

<details><summary>अन्वयः</summary>

निम्नाः प्रदेशा- स्थलताम् उपागमन् । सर्वतः उच्चैः अपि ते निम्नत्वम् (उपागमन्) अथ च व्रजतां तुरङ्गमाणां खुरैः क्षाताः रथैः गजेन्द्रैः (च) परितः समीकृताः ।  
</details>

<details><summary>सीतारामः</summary>

निम्ना इति । निम्ना नीचाः प्रदेशा भूमयः स्थलतां समानभूमित्वमुपागमन्प्रापुः । सर्वत उच्चैरप्युन्नता अपि ते प्रदेशा निम्नत्वमुपागमन् । निम्नमुच्चैरभवत्, अन्यप्रदेशोत्थापितधूलिपूरितत्वात् । उच्चैर्निम्नमभवत्, आत्मधूलीनामन्यत्र पतितत्वादिति भावः । अथ च ते प्रदेशा व्रजतां गच्छतां तुरङ्गमाणां खुरैः क्षताश्चुक्षुदिरे । अत एव रथैर्गजेन्द्रैश्च परितो निम्नोन्नतेषु समीकृताः । समाश्चक्रिर इत्यर्थः ॥ 14.44 ॥
</details>

<details open><summary>विश्वास-प्रस्तुतिः</summary>

नभोदिगन्तप्रतिघोषभीषणैर्महामहीभृत्तटदारणोल्वणैः ।  
(1)पयोधिर्धूननकेलिभिर्जगद् बभूव भेरीध्वनितैः(2) समाकुलम् ॥ 14.45 ॥  
{1.पयोधिनिर्धूननकेलिभिः,पयोधिनिर्धूतककेलिभिः.2.स्वनितैः.}  
</details>

<details><summary>मूलम्</summary>

नभोदिगन्तप्रतिघोषभीषणैर्महामहीभृत्तटदारणोल्वणैः ।  
(1)पयोधिर्धूननकेलिभिर्जगद् बभूव भेरीध्वनितैः(2) समाकुलम् ॥ 14.45 ॥  
{1.पयोधिनिर्धूननकेलिभिः,पयोधिनिर्धूतककेलिभिः.2.स्वनितैः.}  
</details>

<details><summary>अन्वयः</summary>

नभोदिगन्तप्रतिघोषभीषणैः महामीभृत्तटदारणोल्बणैः पयोधिनिर्धूननकेलिभिः भेरीध्वनितैः जगत् समाकुलं बभूव ।  
</details>

<details><summary>सीतारामः</summary>

नभ इति । नभसि व्योम्नि दिगन्तेषु च यः प्रतिधोषः प्रतिध्वनिस्तेन भीषणैर्भयानकैः । महान्ति यानि महीभृतां तटानि भृगवस्तेषां दारणे भेदन उल्बणैरुद्भटैः । समर्थैरिति यावत् । तथा पयोधेः समुद्रस्य निर्धूनने कम्पने केलिः क्रीडा येषाम् । पयोधिमपि कम्पयद्भिरित्यर्थः । भेरीध्वनितैर्वदनैकवाद्यमानवाद्यविशेषरवैर्निमित्तैर्जगत् समाकुलं व्याकुलं बभूव ॥ 14.45 ॥
</details>

<details open><summary>विश्वास-प्रस्तुतिः</summary>

इतस्ततो वातविधूत (3)चञ्चलैर्नोरन्ध्रिताशागमनैर्ध्वजांशुकैः(4) ।  
(5)लक्षैः क्वणत्काञ्चनकिङ्किणीकुलैरमज्जि धूलीजलधौ नभोगते(6) ॥ 14.46 ॥  
{3.विधूति.4.आरोधिताशा.5.लघु क्वणत्,चलत्क्वणत्.6.नभोगतैः.}  
</details>

<details><summary>मूलम्</summary>

इतस्ततो वातविधूत (3)चञ्चलैर्नोरन्ध्रिताशागमनैर्ध्वजांशुकैः(4) ।  
(5)लक्षैः क्वणत्काञ्चनकिङ्किणीकुलैरमज्जि धूलीजलधौ नभोगते(6) ॥ 14.46 ॥  
{3.विधूति.4.आरोधिताशा.5.लघु क्वणत्,चलत्क्वणत्.6.नभोगतैः.}  
</details>

<details><summary>अन्वयः</summary>

इतस्ततः वातविधूतचञ्चलैः नीरन्ध्रिताशागमनैः क्वणत्काञ्चनकिङ्किणीकुलैः लक्षैः ध्वजांऽशुकैः नभोगते धूलीजलधौ अमज्जि ।  
</details>

<details><summary>सीतारामः</summary>

इत इति । इतस्ततो वातविधूतानि पवनकम्पितान्यत एव चञ्चलानि च तैः । तथा नीरन्ध्रितं निरवकाशीकृतमाशासु दिक्षु गमनं यैः । आत्मव्याप्त्या रुद्धपथिकपथैरित्यर्थः । क्वणद्रणत्काञ्चनाकिङ्किणीनां सौवर्णनूपुराणां कुलं जालं येषां प्रान्तभागेषु । शोभार्थं प्रतिबद्धनूपुरजालैरित्यर्थः । लक्षैर्लक्षसंख्यै । 'लक्षं शख्ये संख्यायाम्' इति मेदिनी । ध्वजांशुकैर्ध्वजपटैः । 'अंशुकं शुक्लवस्त्रे स्याद्वस्त्रमात्रोत्तरीययोः' इति मेदिनी । नभसि गते प्रसृते धूलिजलधौ रजोम्बुधावमज्जि मज्जितम् । भावे लुङ् । सर्वाणि ध्वजांशुकानि धूलिभिरलक्षितानि बभूवुरित्यर्थः ॥ 14.46 ॥
</details>

<details open><summary>विश्वास-प्रस्तुतिः</summary>

घण्टारवै रौद्रतरैर्निरन्तरं(1) विसृत्वरैर्गर्जरवैः सुभैरवैः ।  
(2)मत्तद्विपानां प्रथयाम्बभूविरे न वाहिनीनां पटहस्य निःस्वनाः ॥ 14.47 ॥  
{1.निरन्तरैः.2.मदद्विपानाम्.}  
</details>

<details><summary>मूलम्</summary>

घण्टारवै रौद्रतरैर्निरन्तरं(1) विसृत्वरैर्गर्जरवैः सुभैरवैः ।  
(2)मत्तद्विपानां प्रथयाम्बभूविरे न वाहिनीनां पटहस्य निःस्वनाः ॥ 14.47 ॥  
{1.निरन्तरैः.2.मदद्विपानाम्.}  
</details>

<details><summary>अन्वयः</summary>

मत्तद्विपानां निरन्तरं विसृत्वरैः सुभैरवैः गर्जरवैः रौद्रतरैः धण्टारवैः वाहिनीनां पटहस्य निस्वनाः न प्रथयाम्ब्भूविरे ।  
</details>

<details><summary>सीतारामः</summary>

घण्टारवैरिति । मत्तद्विपानां सम्बन्घिभिर्निरन्तरं विसृत्वरैः प्रसृमरैः । सुतरां भैरवैर्भीषणैः । 'भैरवः पुंसि शम्बरे । भीषणेऽपि च' इति मेदिनी । गर्जरवैर्गर्जनारुपघोषैः । रौद्रतरैरत्युग्रैः । 'रौद्रं तूग्रममीत्रिषु' इत्यमरः । घण्टारवैश्च । वाहिनीनां सेनानां सम्बन्धिनः पटहस्यानकाख्यवाद्यविशेषस्य निःस्वनाः शब्दा न प्रथयांबभूविरे न प्रकटीचक्रिरे ॥ 14.47 ॥
</details>

<details open><summary>विश्वास-प्रस्तुतिः</summary>

करालवाचाल(3)मुखाश्चमू(4)स्वनै(5)र्ध्वस्ताम्बरा वीक्ष्य दिशो रजस्वलाः ।  
तिरोबभूवे (6)गहनैर्दिनेश्वरो रजोन्धकारैः परितः कुतोऽप्यसौ ॥ 14.48 ॥  
{3.मुखैः,रवैः.4.चमू रवैः.5.स्त्रस्ताम्बराः,स्त्रस्तां धराम्.6.गगने,गहने.}  
</details>

<details><summary>मूलम्</summary>

करालवाचाल(3)मुखाश्चमू(4)स्वनै(5)र्ध्वस्ताम्बरा वीक्ष्य दिशो रजस्वलाः ।  
तिरोबभूवे (6)गहनैर्दिनेश्वरो रजोन्धकारैः परितः कुतोऽप्यसौ ॥ 14.48 ॥  
{3.मुखैः,रवैः.4.चमू रवैः.5.स्त्रस्ताम्बराः,स्त्रस्तां धराम्.6.गगने,गहने.}  
</details>

<details><summary>अन्वयः</summary>

चमूस्वनैः करालवाचालमुखाः ध्वस्ताऽम्बराः रजस्चला दिशः वीक्ष्य परितः गहनैः रजोऽन्धकारैः असौ दिनेश्वरः कुतः अपि तिरोबभूव ।  
</details>

<details><summary>सीतारामः</summary>

करालेति । चमूस्वनैः सेनाघोषैः करालानि वाचालानि च मुखानि प्रारम्भाः । 'मुखं निःसरणे वक्रे प्रारम्भोपाययोरपि' इति मेदिनी । तथा ध्वस्तं रजोव्याप्तमम्बरं यासाम् । तथा रजस्वला रजोयुक्ता दिशो वीक्ष्य परितो गहनैः सघनैः रजोन्धकारैः कर्तृभिः । असौ दिनेश्वरः सूर्यः कुतोऽपि कुत्रापि तिरोबभूवे तिरोगमितः । अन्तर्हित इत्यर्थः । 'भूङ्गतौ' इत्यतो लिट् । 'भू प्राप्तौ' इत्यतो वा । वीक्ष्येवेति गम्योत्प्रेक्षा । अथ द्वितीयपक्षे-रजस्वला आर्तववतीः । अत एव कराला भीषणा वाचां वाणीमलान्यगृह्णान्ति मुखानि यासाम् । ततो विशेषणसमासः । मौनव्रतधारिणीरित्यर्थः । तथा ध्वस्ताम्बराः स्त्रस्तशाटिकाः । नग्ना इत्यर्थः । एवं भूता चमूर्योषितः । 'चमूः सेनाविशेषे च सेनामात्रे च योषिति' । इति मेदिनी । वीक्ष्य रजस्यार्तवविषयेऽन्धकारोऽन्धवत्कारः कृतिः । क्रिया इति यावत् । भावे घ़ञ् । आर्तवमपत्रपद्भिरित्यर्थः, रजस्वलादर्शननिषेघात् । गहनैर्गहनमनोभिः सद्भिरित्यर्थः । दिनेश्वरः कश्चित्पुरुषः कुतोऽपि कुत्रापि तिरोभूयते, कश्चिदसप्तुरुषो रजस्वलां पश्यन्नपि सद्भिः करुणया पटादिभिस्तिरोधीयते तद्वदित्यर्थः ॥ 14.48 ॥  
</details>


<details open><summary>विश्वास-प्रस्तुतिः</summary>

आक्रान्तपूर्वा रभसेन सैनिकैर्दिगङ्गना व्योम रजोभिदूषिता ।  
भेरोरवाणां प्रतिशब्दितैर्घनैर्जगर्ज गाढं (1)घनमत्सरादिव ॥ 14.49 ॥  
{1.गुरुमत्सरादिव.}  
</details>

<details><summary>मूलम्</summary>

आक्रान्तपूर्वा रभसेन सैनिकैर्दिगङ्गना व्योम रजोभिदूषिता ।  
भेरोरवाणां प्रतिशब्दितैर्घनैर्जगर्ज गाढं (1)घनमत्सरादिव ॥ 14.49 ॥  
{1.गुरुमत्सरादिव.}  
</details>


<details><summary>अन्वयः</summary>

सैनिकैः रभसेन आक्रान्तपूर्वा दिगङ्गना रजोऽभिद्रूपता घनमत्सरात् इव व्योम भेरीरवाणां घनैः प्रतिशब्दितैः गाढं जगर्ज ।  
</details>

<details><summary>सीतारामः</summary>

आक्रान्तपूर्वेति । सैनिकैः सेनाजनै रभसेन वेगेनाक्रन्तपूर्वा पूर्वमाक्रान्ता दिगङ्गना दिग्रूपा नायिका रजसा धूल्या, आर्तवेन च । 'रजो रेणौ परागे स्यादार्तवे च गुणान्तरे' । इति मेदिनी । अभिदूषिता कृता, वीक्ष्येति शेषः । अतो घनमत्सरादिव गाढद्वेषादिव व्योम कर्तृ भेरीरवाणां घनैः प्रतिशब्दितैः कृत्वा गाढं जगर्ज । अन्योऽप्यात्मपत्नीमन्यसङ्गमेन रजोयुक्तां वीक्ष्य गर्जति ॥ 14.49 ॥
</details>

<details open><summary>विश्वास-प्रस्तुतिः</summary>

गुरुसमीरसमीरितभूधरा इव गजा गगनं विजगाहिरे ।  
गुरुतरा (2)इव वारिधरा रथा भुवमितीह(3) विवर्त(4) इवाभवत्(5) ॥ 14.50 ॥  
{2.बहुवारिभराद्घनाः.3.अतीव.4.नमन्तः.5.अभवन्.}  
</details>

<details><summary>मूलम्</summary>

गुरुसमीरसमीरितभूधरा इव गजा गगनं विजगाहिरे ।  
गुरुतरा (2)इव वारिधरा रथा भुवमितीह(3) विवर्त(4) इवाभवत्(5) ॥ 14.50 ॥  
{2.बहुवारिभराद्घनाः.3.अतीव.4.नमन्तः.5.अभवन्.}  
</details>

<details><summary>अन्वयः</summary>

गुरुसमीरसमीरितभूधराः इव गजाः गगनं विजगाहिरे । गुरुतराः वारिधरां इव रथाः भुवम् (विजगाहिरे) इह इति विवर्तः इव अभवत् ।  
</details>

<details><summary>सीतारामः</summary>

गुरुसमीरेति । गुरुणा महता समीरेण वातेन समीरिता उपरिक्षिप्ता भूधराः पर्वता इवेत्युत्प्रेक्षा । गजा गगनं विजगाहिरे । अवगाहितवन्त इत्यर्थः । गुरुतरा अपि महान्तो वारिधरा मेघा इवेत्युत्प्रेक्षा । रथा भुवं विजगाहिरे । इह सङ्गर इत्येवं विवर्त इव व्यत्यय इवाभवत् । गगनपृथिव्यवगाहने स्यन्दननागयोर्भूधरसम्भवात् । उत्प्रेक्षितं च तत्सादृश्यदर्शनात् । द्रुतविलम्बितं वृत्तम् ॥ 14.50 ॥
</details>

<details open><summary>विश्वास-प्रस्तुतिः</summary>

(1)बलवदसुरलोकानल्प(2)कल्पान्तकाले  
निरवधय इवाम्भोराशयो घोरघोषाः(3) ।  
गुरुतरपरिमज्जद्भूभृतो देवसेना  
(4)ववृधुरपि (5)सुपूर्णा व्योमभूम्यन्तराले ॥ 14.51 ॥  
{1.वरतरसुर.2.संहारकाले.3.घोरघोराः.4.ववृषुः.5.सुपूर्णव्योमभूम्यन्तरालाः,समाना व्योम्रि भूम्यन्तराले.}  
</details>

<details><summary>मूलम्</summary>

(1)बलवदसुरलोकानल्प(2)कल्पान्तकाले  
निरवधय इवाम्भोराशयो घोरघोषाः(3) ।  
गुरुतरपरिमज्जद्भूभृतो देवसेना  
(4)ववृधुरपि (5)सुपूर्णा व्योमभूम्यन्तराले ॥ 14.51 ॥  
{1.वरतरसुर.2.संहारकाले.3.घोरघोराः.4.ववृषुः.5.सुपूर्णव्योमभूम्यन्तरालाः,समाना व्योम्रि भूम्यन्तराले.}  
</details>

<details><summary>अन्वयः</summary>

गुरुतरपरिमज्जद्भूभृतः व्योमभूम्यन्तराले सुपूर्णाः घोरघोषाः देवसेना अपि बलवदसुरलोकाऽनल्पकल्पाऽन्तकाले निरवधयः अम्भोराशय इव ववृधुः ।  
</details>

<details><summary>सीतारामः</summary>

बलवदिति । गुरुतरा अत एव परिमज्जन्तो भूभृतो राजानः पर्वताश्च यासु येषु च । व्योमभूम्योर्द्यावापृथिव्योन्तराले मध्ये सुतरां पूर्णा अपि । इत्युभयत्रापि समानम् । घोरघोषा भयानकरवा देवसेना ववृधुः । तत्रोत्प्रेक्षते-बलवतामसुरलोकानामनल्पो महान्यः कल्पान्तकालः प्रलयकालस्तत्र निरवधयोऽपारा अम्भोराशय इव समुद्रा इव । अत्रोपमैव अस्त्विति चेत्, न । तत्राभिन्नलिङ्गमुभयोरिति नियमात् । मालिनी छन्दः । लक्षणं पूर्वमुक्तम् ॥ 14.51 ॥
</details>

<details open><summary>विश्वास-प्रस्तुतिः</summary>

इति श्रीपर्वणीकरोपनामकश्रीलक्ष्मणभट्टात्मजसतीगर्भसम्भवश्रीसीता-  
रामकविविरचितया संजीविनीसमाख्यया व्याख्यया  
समेतः श्रीकालिदासकृतौ कुमारसम्भवे महाकाव्ये  
देवसेनाप्रयाणं नाम चतुर्दशः सर्गः ॥  
</details>

<details><summary>मूलम्</summary>

इति श्रीपर्वणीकरोपनामकश्रीलक्ष्मणभट्टात्मजसतीगर्भसम्भवश्रीसीता-  
रामकविविरचितया संजीविनीसमाख्यया व्याख्यया  
समेतः श्रीकालिदासकृतौ कुमारसम्भवे महाकाव्ये  
देवसेनाप्रयाणं नाम चतुर्दशः सर्गः ॥  
</details>

