---
title: ३४५

---
अग्निरुवाच  
शब्दार्थयोरलङ्कारो द्वावलङ्कुरुते समं ।  
एकत्र निहितो हारः स्तनं ग्रीवामिव त्रियाः ॥ ३४५.१ ॥  
  
प्रशस्तिः कान्तिरौचित्यं सङ्क्षेपो यावदर्थता ।  
अबिव्यक्तिरिति व्यक्तं षड्‌भेदास्तस्य जाग्रति ॥ ३४५.२ ॥  
  
प्रशस्तिः परवन्मर्म्मद्रवीकरणकर्म्मणः ।  
वाचो युक्तिर्द्विधा सा च प्रेमोक्तिस्तुतिभेदतः ॥ ३४५.३ ॥  
  
प्रेमोक्तिस्तुतिपर्य्यायौ प्रियोक्तिगुणकीर्त्तने ।  
कान्तिः सर्व्वमनोरुच्यवाच्यवाचकसङ्गतिः ॥ ३४५.४ ॥  
  
यथा वस्तु तथा रीतिर्यथा वृत्तिस्तथा रसः ।  
उर्ज्जस्विमृदुसन्दर्भादौचित्यमुपजायते ॥ ३४५.५ ॥  
  
सङ्क्षेणो वाचकैरस्पैर्वहोरर्थस्य सङ्ग्रहः ।  
अन्यूनाधिकता शब्दवस्तुनोर्यावदर्थता ॥ ३४५.६ ॥  
  
प्रकटत्वमभिव्यक्तिः श्रुतिराक्षेप इत्यपि ।  
तस्या भेदौ श्रुतिस्तत्र शब्दं स्वार्थसमर्पणम् ॥ ३४५.७ ॥  
  
भवेन्नैमित्तिकी पारिभाषिकी द्विविधैव सा ।  
सङ्केतः परिभाषेति ततः स्यात् पारिभाषिकी ॥ ३४५.८ ॥  
  
मुख्यौपचारिकी चेति सा च सा च द्विधा द्विधा ।  
स्वाभिधेयस्खलद्‌वृत्तिरमुख्यार्थस्य वाचकः ॥ ३४५.९ ॥  
  
यया शब्दो निमित्तेन केनचित्सौपचारिकी ।  
सा च लाक्षणिकी गौणी लक्षणागुणयोगतः ॥ ३४५.१० ॥  
  
अभिधेयाविनाभूता प्रतीतिर्ल्लक्षणोच्यते ।  
अभिधेयेन सम्बन्धात्सामीप्यात्समवायतः ॥ ३४५.११ ॥  
  
वैपरीत्यात्‌क्रियायोगाल्लक्षणा पञ्चधा मता ।  
गौणीगुणानामानन्त्यादनन्ता तद्विवक्षया ॥ ३४५.१२ ॥  
  
अन्यधर्म्मस्ततोऽन्यत्र लोकसीमानुरोधिना ।  
सम्यगाधीयते यत्र स समाधिरिह स्मृतः ॥ ३४५.१३ ॥  
  
श्रुतेरलभ्यमानोऽर्थो यस्माद्भाति सचेतनः ।  
स आक्षएपो ध्वनिः स्याच्च ध्वनिना व्यज्यते यतः ॥ ३४५.१४ ॥  
  
शब्देनार्थेन यत्रार्थः कृत्वा स्वयमुपार्जनम् ।  
प्रतिषेध इवेष्टस्य यो विशेषोऽभिधित्सया ॥ ३४५.१५ ॥  
  
तमाक्षेपं ब्रुवन्त्यत्र स्तुतं स्तोत्रमिदं पुनः ।  
अधिकारादपेतस्य वस्तुनोऽन्यस्य या स्तुतिः ॥ ३४५.१६ ॥  
  
यत्रोक्तं गम्यते नार्थस्तत्‌समानविशेषणं ।  
सा समासोक्तिरुदिता सङ्‌क्षेपार्थतया बुधैः ॥ ३४५.१७ ॥  
  
अपह्नुतिरपह्नुत्य किञ्चिदन्यार्थसूचनम् ।  
पर्य्यायोक्तं यदन्येन प्रकारेणाभिधीयते ॥ ३४५.१८ ॥  
  
एषामेकन्तमस्येव समाख्या ध्वनिरित्यतः ॥ ३४५.१९ ॥  
  
इत्यादिमहापुराणे आग्नेये अलङ्कारे शब्दार्थालङ्कारनिरूपणं नाम पञ्चचत्वारिशदधिकत्रिशततमोऽध्यायः ॥