+++
title = "०५४ हनुमता-अङ्गदोपदेशः"
title_english = "054 Hanuma advises Angada"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-054-Hanuma_advises_Angada.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/05-daxiNAnveShaNam/054_hanumatA-angadopadeshaH.md">
<details><summary><h3>IITK ...{Loading}...</h3></summary>

Hanuman's startegy to change Angada.



#### श्लोकः
##### मूलम्
तथा ब्रुवति तारे तु ताराधिपतिवर्चसि।  
अथ मेने हृतं राज्यं हनूमानङ्गदेन तत्॥4.54.1॥

##### शब्दार्थः
ताराधिपतिवर्चसि face like the moon, lord of stars, तारे when Tara, तथा thus, ब्रुवति spoke, अथ then, हनूमान् Hanuman, अङ्गदेन by Angada, तत् that, राज्यम् kingdom, हृतम् taken over, मेने thought.

##### आङ्ग्लानुवादः
Hanuman listened to the proposal of Tara, whose face was like the Moon, lord of the stars. (After listening to Tara) he thought Angada might take over the kingdom from Sugriva.



#### श्लोकः
##### मूलम्
बुद्ध्या ह्यष्टाङ्गया युक्तं चतुर्बलसमन्वितम्।  
चतुर्दशगुणं मेने हनूमान्वालिनस्सुतम्॥4.54.2॥

##### शब्दार्थः
हनूमान् Hanuman, वालिनः Vali's, सुतम् son, अष्टाङ्गया with eight limbs, बुद्ध्या with intellect, युक्तम् endowed, चतुर्बलसमन्वितम् possessed of four kinds of strength, चतुर्दशगुणम् having fourteen qualities, मेने thought.

##### आङ्ग्लानुवादः
Hanuman thought Vali's son possessed in addition to his intellect, eight kinds of limbs, four kinds of strength and fourteen qualities (required of a king)ः



#### श्लोकः
##### मूलम्
आपूर्यमाणं शश्वच्च तेजोबलपराक्रमैः।  
शशिनं शुक्लपक्षादौ वर्धमानमिव श्रिया॥4.54.3॥  
बृहस्पतिसमं बुद्ध्या विक्रमे सदृशं पितुः।  
शुश्रूषमाणं तारस्य शक्रस्येव पुरन्दरम्॥4.54.4॥  
भर्तुरर्थे परिश्रान्तं सर्वशास्त्रविदांवरम्।  
अभिसन्धातुमारेभे हनूमानङ्गदं ततः॥4.54.5॥

##### शब्दार्थः
शश्वत् eternally, तेजोबलपराक्रमैः with brilliance, strength and valour, आपूर्यमाणम् being filled, शुक्लपक्षादौ  at the beginning of the bright fortnight, शशिनमिव like the Moon, श्रिया with majesty, वर्धमानम् constantly growing, बुद्ध्या in intellect, बृहस्पतिसमम् equal to Brhaspati, विक्रमे in valour, पितुः of his father, सदृशम् like to, शुक्रस्य Sukra's, पुरन्दरम् इव like Indra, the breaker of citadel, तारस्य Tara's, शुश्रूषमाणम् serving, भर्तुः the king, अर्थे for the sake of, परिश्रान्तम् tired, अङ्गदम् Angada, सर्वशाश्त्रविदांवरम् versed in all sastras, हनुमान् Hanuman, ततः then, अभिसन्धातुम् to consult deliberately, आरेभे started.

##### आङ्ग्लानुवादः
Hanuman proceeded to win over Angada, who was ever shining in strength and valour, who was growing in majesty constantly like the Moon in the bright fornight, whose intellectual prowess was equal to that of Brhaspati, who was equal to his father in valour and who was wellversed in all sastras. Angada was listening toTara like Indra listened to Sukra (preceptor of the demons).



#### श्लोकः
##### मूलम्
स चतुर्णामुपायानां तृतीयमुपवर्णयन्।  
भेदयामास तान्सर्वान् वानरान्वाक्यसम्पदा॥4.54.6॥

##### शब्दार्थः
सः that, चतुर्णाम् of the four, उपायानाम् of means, तृतीयम् third one, उपवर्णयन् while describing, तान्सर्वान् all of them, वानरान् monkeys, वाक्यसम्पदा with wealth of arguments, भेदयामास created differences.

##### आङ्ग्लानुवादः
Resorting to the third strategy out of the four ways of achieving an objective Hanuman created differences among the monkeys with skilful arguments. (Sama, Dana, Bheda and Danda are the four means. Hanuman adopted Bheda as a means of winning over an enemy).



#### श्लोकः
##### मूलम्
तेषु सर्वेषु भिन्नेषु ततोऽभीषयदङ्गदम्।  
भीषणैर्भहुभिर्वाक्यैः कोपोपायसमन्वितैः॥4.54.7॥

##### शब्दार्थः
तेषु of them, सर्वेषु  all, भिन्नेषु of the differences, ततः then, कोपोपायसमन्वितैः strategy to cause both anger and expediency, भीषणैः with frightening, बहुभिः by many, वाक्यैः with arguments, अङ्गदम् to Angada, अभीषयत् frightened.

##### आङ्ग्लानुवादः
When there were differences among the monkeys over the issue, Hanuman intimidated Angada with frightening words expressing his anger, using skilful argumentsः



#### श्लोकः
##### मूलम्
त्वं समर्थतरः पित्रा युद्धे तारेय वै धुरम्।  
दृढं धारयितुं शक्तः कपिराज्यं यथा पिता॥4.54.8॥

##### शब्दार्थः
तारेय O son of Tara, त्वम् you, युद्धे in combat, पित्रा compared to your father, समर्थतरः you are very efficient, वै indeed, धुरम् yoke (responsibility of running the kingdom), पिता यथा like your father, कपिराज्यम् kingdom of the monkeys, दृढम् firmly, धारयितुम् to hold, शक्तः capable.

##### आङ्ग्लानुवादः
'O Son of Tara you are, indeed, very efficient like your father in combat. You can hold firmly the responsibilty of the vanara kingdom like your father.



#### श्लोकः
##### मूलम्
नित्यमस्थिरचित्ता हि कपयो हरिपुङ्गव।  
नाज्ञाप्यं विषहिष्यन्ति पुत्रदारान्विना त्वया॥4.54.9॥

##### शब्दार्थः
हरिपुङ्गव O leader of monkeys, कपयः vanaras, नित्यम् always, अस्थिरचित्ताः हि they are fickle minded, पुत्रदारान् sons and wives, विना without, त्वया with you, आज्ञाप्यम् command, न विषहिष्यन्ति will never tolerate.

##### आङ्ग्लानुवादः
'O leader among  monkeys Vanaras are always fickleminded. Being away from their sons and wives they will not always carry out your command and stay here forever.



#### श्लोकः
##### मूलम्
त्वां नैतेह्यनुयुञ्जेयुः प्रत्यक्षं प्रवदामि ते।  
यथायं जाम्बवान्नीलस्सुहोत्रश्च महाकपिः॥4.54.10॥  
न ह्यहं ते इमे सर्वे सामदानादिभिर्गुणैः।  
दण्डेन वा त्वया शक्यास्सुग्रीवादपकर्षितम्॥4.54.11॥

##### शब्दार्थः
प्रत्यक्षम् directly, ते to you, यथा as, प्रवदामि I am speaking, अयम् this, जाम्बवान् Jambavan, नीलः Nila, महाकपिः great monkey, सुहोत्रश्च Suhotra also, एते  them, त्वाम् you, नानुयुञ्जेयुः हि will not following you, अहम् I am, न हि not, ते you, इमे these, सर्वे all, सामदानादिभिः through the policy of appeasement, गुणैः by merit, दण्डेन by punishment, त्वया by you, सुग्रीवात् from Sugriva, अपकर्षितुम् to avert, न शक्याः not possible.

##### आङ्ग्लानुवादः
'This  I am telling you openly and frankly. These monkeys are not going to be obedient to you. Neither Jambavan, nor Nila nor the great monkey Suhotra nor even myself would subscribe to this opinion (of staying in the cave) and follow you. It is not possible for you to keep us or these monkeys from Sugriva through the policy of appeasement like Sama, Dana, Bheda or even Danda (persuasion, giving gifts, creating differences or imposing punishment).



#### श्लोकः
##### मूलम्
विगृह्यासनमप्याहुर्दुर्बलेन बलीयसः।  
आत्मरक्षाकरस्तस्मान्न विगृह्णीत दुर्बलः॥4.54.12॥

##### शब्दार्थः
बलीयसः with a strong man, दुर्बलेन by a weak one, विगृह्य waging war, आसनम् अपि remaining quiet, watching (a kind of war strategy), आहुः it is said, तस्मात् therefore, आत्मरक्षाकरः for selfprotection, दुर्बलः a weak one, न विगृह्णीत should not wage.

##### आङ्ग्लानुवादः
'It is said that when a strong man fights a weak one, the weak opponent should adopt the strategy of asana (watching) for selfprotection. The weak should not enter into combat with the strong.



#### श्लोकः
##### मूलम्
यां चेमां मन्यसे धात्रीमेतद्बिलमिति श्रुतम्।  
एतल्लक्ष्मणबाणानामीषत्कार्यं विदारणे॥4.54.13॥

##### शब्दार्थः
याम् whichever, इमाम् this, धात्रीम् earth, मन्यसे you may be thinking, एतत् this, बिलम् cave, इति in this way, श्रुतम् is known, लक्ष्मणबाणानाम् for the arrows of Lakshmana, एतत् this, विदारणम् breaking, ईषत्कार्यम् is a very small task.

##### आङ्ग्लानुवादः
'You may think it safe to stay here in this opening of the earth. It is a petty task for the arrows of Lakshmana to break open this socalled cave.



#### श्लोकः
##### मूलम्
स्वल्पं हि कृतमिन्द्रेण क्षिपता ह्यशनिं पुरा।  
लक्ष्मणो निशितैर्बाणैर्भिन्ध्यात्पत्रपुटं यथा॥4.54.14॥

##### शब्दार्थः
पुरा earlier, अशनिम् a thunderbolt, क्षिपता by throwing, इन्द्रेण by Indra, स्वल्पम् a little, कृतं हि has done, लक्ष्मणः Lakshmana, निशितैः with sharp ones, बाणैः with arrows, पत्रपुटम् यथा like tearing a leaf cup, भिन्द्यात् he can shatter.

##### आङ्ग्लानुवादः
'In the past Indra had done a small damage (to the cave) with his thunderbolt. But with his sharp arrows Lakshmana will shatter the cave easily as though it is a leaf cup.



#### श्लोकः
##### मूलम्
लक्ष्मणस्य च नाराचा बहवस्सन्ति तद्विधाः।  
वज्राशनिसमस्पर्शा गिरीणामपि दारणाः॥4.54.15॥

##### शब्दार्थः
वज्राशनिसमस्पर्शाः whose touch has the effect of a thunderbolt, गिरीणामपि even of the mountains, दारणाः breakers, तद्विधाः similarly, बहवः many, लक्ष्मणस्य with Lakshmana, नाराचाः iron arrows, सन्ति there are, च and.

##### आङ्ग्लानुवादः
'Lakshmna has many such iron arrows that are equal to the thunderbolt. They can even split the mountains.



#### श्लोकः
##### मूलम्
अवस्थाने यदैव त्वमासिष्यसि परन्तप।  
तदैव हरयस्सर्वे त्यक्ष्यन्ति कृतनिश्चयाः।4.54.16॥

##### शब्दार्थः
परन्तप O scorcher of enemies, त्वम् you, यदैव whenever, अवस्थाने to stay here, आसिष्यसि  decide, तदैव at that moment, सर्वे all these, हरयः monkeys, कृतनिश्चयाः decidedly,  त्यक्ष्यन्ति desert

##### आङ्ग्लानुवादः
'O scorcher of enemies the moment you decide to establish yourself here, all these  
monkeys will surely desert you.



#### श्लोकः
##### मूलम्
स्मरन्तः पुत्रदाराणां नित्योद्विग्ना बुभुक्षिताः।  
खेदिता दुःखशय्याभिस्त्वां करिष्यन्ति पृष्ठतः॥4.54.17॥

##### शब्दार्थः
पुत्रदाराणाम् about their sons and wives, स्मरन्तः while they are remembering, नित्योद्विग्नाः always anxious, बुभुक्षिताः hungry ones, दुःखशय्याभिः with inconvenient beds, खेदिताः  depressed, त्वाम् you, पृष्ठतः करिष्यन्ति will leave you behind.

##### आङ्ग्लानुवादः
'The memory of their sons and wives will haunt these hungry monkeys. The inconvenient bed will make them so depressed that they will leave you behind.



#### श्लोकः
##### मूलम्
स त्वं हीनस्सुहृद्भिश्च हितकामैश्च बन्धुभिः।  
तृणादपि भृशोद्विग्नस्स्पन्दमानाद्भविष्यसि॥4.54.18॥

##### शब्दार्थः
सुहृद्भिश्च even with friends also, हितकामैः by the wellwishers, बन्धुभिश्च even with your relatives, हीनः left out, सः त्वम् such a person, स्पन्दमानात् trembling, तृणादपि from a blade of grass, भृशोद्विग्नः you will be very much frightened, भविष्यसि you will be.

##### आङ्ग्लानुवादः
'Left out of your friends and relatives,who are your wellwishers, you will be very frightened even by the trembling of a blade of grass.



#### श्लोकः
##### मूलम्
न च जातु न हिंस्युस्त्वां घोरा लक्ष्मणसायकाः ।  
अपवृत्तं जिघांसन्तो महावेगा दुरासदाः ॥ 4.54.19 ॥

##### शब्दार्थः
In Progress

##### आङ्ग्लानुवादः
In Progress



#### श्लोकः
##### मूलम्
न च जातु न हिंस्युस्त्वा घोरा लक्ष्मणसायकाः।  
अपावृत्तं जिघांसन्तो महावेगा दुरासदाः॥4.54.20॥

##### शब्दार्थः
लक्ष्मणसायकाः Lakshmana's arrows, त्वा (म्) you, न च जातु न हिंस्युः it is not that they do not torture you, घोराः dreadful, अपावृत्तम् an escaping enemy, जिघांसन्तः while desiring to kill, महावेगाः of great speed, दुरासदाः  difficult to challenge.

##### आङ्ग्लानुवादः
'It is not that Lakshmana's dreadful arrows flying at great speed will not torture you. It will be difficult for you to avert them as they are eager to kill an escaping enemy.



#### श्लोकः
##### मूलम्
अस्माभिस्तु गतं सार्धं विनीतवदुपस्थितम्।  
आनुपूर्व्यात्तु सुग्रीवो राज्ये त्वां स्थापयिष्यति॥4.54.21॥

##### शब्दार्थः
अस्माभिः सार्धम् along with us, गतम् when you go, विनीतवत् humbly, उपस्थितम् approached, त्वाम् you, सुग्रीवः Sugriva, राज्ये in the kingdom, आनुपूर्व्यात् following the law of succession, स्थापयिष्यति he will make you king, तु indeed.

##### आङ्ग्लानुवादः
'If along with us you approach Sugriva in a humble manner he will make you his successor to the kingdom.



#### श्लोकः
##### मूलम्
धर्मकामः पितृव्यस्ते प्रीतिकामो दृढव्रतः।  
शुचिस्सत्यप्रतिज्ञश्च न त्वां जातु जिघांसति॥4.54.22॥

##### शब्दार्थः
ते your, पितृव्यः father's brother, धर्मकामः a goodintentioned, प्रीतिकामः  pleasureloving, दृढव्रतः steadfast, शुचिः virtuous one, सत्यप्रतिज्ञश्च one who is true to his promise, त्वाम् you also, जातु go with, न जिघांसति will not punish you.

##### आङ्ग्लानुवादः
'Your father's brother is virtuous, wellintentioned, loving, steadfast in action, and true to his promise. He will not kill you.



#### श्लोकः
##### मूलम्
प्रियकामश्च ते मातुस्तदर्थं चास्य जीवितम्।  
तस्यापत्यं च नास्त्यन्यत्तस्मादङ्गद गम्यताम्॥4.54.23॥

##### शब्दार्थः
ते your, मातुः mother's, प्रियकामश्च he would like to please her, अस्य जीवितम् his life, तदर्थं च for that purpose, तस्य her, अन्यत् another one, अपत्यं च offspring, नास्ति is not, अङ्गद Angada, तस्मात् therefore, गम्यताम् go back.

##### आङ्ग्लानुवादः
'Your mother is his life and he would love to please her. He has no offspring other than you. Therefore, go back.'  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे चतुष्पञ्चाशस्सर्गः॥  
Thus ends the fiftyfourth sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/05-daxiNAnveShaNam/054_hanumatA-angadopadeshaH.md">
<details><summary><h3>भूषणम् ...{Loading}...</h3></summary>



तथा ब्रुवति तारे तु ताराधिपतिवर्चसि ।  

अथ मेने हृतं राज्यं हनुमानङ्गदेन तत्  ॥  ४।५४।१  ॥   

अथ हनुमता अङ्गदमतभेदनपूर्वकमङ्गदस्य सुग्रीवसमीपगमनाय नियोजनं
चतुष्पञ्चाशे तथेत्यादि । राज्यं हृतं मेने राज्यं कर्तुं सामर्थ्यमस्तीति
मेन इत्यर्थः  ॥  ४।५४।१  ॥   

  

बुद्ध्या ह्यष्टाङ्गया युक्तं चतुर्बलसमन्वितम् ।  

चतुर्दशगुणं मेने हनुमान् वालिनः सुतम्  ॥  ४।५४।२  ॥   

अष्टाङ्गया "ग्रहणं धारणं चैव स्मरणं प्रतिपादनम् । ऊहा ऽपोहो ऽर्थविज्ञानं
तत्त्वज्ञानं च धीगुणः" इत्युक्ताष्टाङ्गयुक्तया । चतुर्बलसमन्वितं
बाहुबलमनोबलोपायबलबन्धुबलयुक्तम् । चतुर्दशगुणम् "देशकालज्ञता दार्ढ्यं
सर्वक्लेशसहिष्णुता । सर्वविज्ञानिता दाक्ष्यमूर्जः संवृतमन्त्रता  ॥ 
अविसंवादिता शौर्यं शक्तिज्ञत्वं कृतज्ञता । शरणागतवात्सल्यममर्षत्वमचापलम्
 ॥ " इत्युक्तचतुर्दशगुणयुक्तम्  ॥  ४।५४।२  ॥   

  

आपूर्यमाणं शश्वच्च तेजोबलपराक्रमैः ।  

शशिनं शुक्लपक्षादौ वर्धमानमिव श्रिया  ॥  ४।५४।३  ॥   

बृहस्पतिसमं बुद्ध्या विक्रमे सदृशं पितुः ।  

शुश्रूषमाणं तारस्य शुक्रस्येव पुरन्दरम्  ॥  ४।५४।४  ॥   

भर्तुरर्थे परिश्रान्तं सर्वशास्त्रविदां वरम् ।  

अभिसन्धातुमारेभे हनुमानङ्गदं ततः  ॥  ४।५४।५  ॥   

आपूर्यमाणमित्यादि । तारस्य शुश्रूषमाणम् । नटस्य शृणोतीतिवत्कारकशेषत्वात्
षष्ठी । शुक्रस्येव पुरन्दरमिति पुरन्दरशब्दसन्निधानादत्र शुक्रशब्दो
बृहस्पतिपरः । यद्वा कस्याञ्चिदवस्थायां हितमुपदिशतः शुक्रस्य वचनं
पुरन्दरः श्रुतवानित्यवगम्यते । "गुरोरिव पुरन्दरम्" इति क्कचित्पाठः ।
अभिसन्धातुम् अनुकूलयितुम्  ॥  ४।५४।३५  ॥   

  

स चतुर्णामुपायानां तृतीयमुपवर्णयन् ।  

भेदयामास तान् सर्वान् वानरान्वाक्य सम्पदा  ॥  ४।५४।६  ॥   

स इति । चतुर्णां सामादीनाम् । तृतीयं भेदम् । "साम दानं च भेदश्च
दण्डश्चेति यथाक्रमम् ।" इति क्रमनियमात्  ॥  ४।५४।६  ॥   

  

तेषु सर्वेषु भिन्नेषु ततो ऽभीषयदङ्गदम् ।  

भीषणैर्बहुभिर्वाक्यैः कोपोपायसमन्वितैः  ॥  ४।५४।७  ॥   

कोपरूप उपायः कोपोपायः दण्डः तत्समन्वितैः  ॥  ४।५४।७  ॥   

  

त्वं समर्थतरः पित्रा युद्धे तारेय वै धुरम् ।  

दृढं धारयितुं शक्तः कपिराज्यं यथा पिता  ॥  ४।५४।८  ॥   

त्वमिति । पित्रा पितुः  ॥  ४।५४।८  ॥   

  

नित्यमस्थिरचित्ता हि कपयो हरिपुङ्गवः ।  

नाज्ञाप्यं विषहिष्यन्ति पुत्रदारान् विना त्वया  ॥  ४।५४।९  ॥   

नित्यमिति । आज्ञाप्यम् आज्ञापनम् । भावे कृत्यप्रत्ययः । पुत्रदारान् विना
पुत्रदारैर्विरहिताः । त्वयेति कर्तरि तृतीया । अस्य आज्ञाप्यमित्यनेन
सम्बन्धः  ॥  ४।५४।९  ॥   

  

त्वां नैते ह्यनुयुञ्जेयुः प्रत्यक्षं प्रवदामि ते ।  

यथा ऽयं जाम्बवान्नीलः सुहोत्रश्च महाकपिः  ॥  ४।५४।१०  ॥   

न ह्यहं त इमे सर्वे सामदानादिभिर्गुणैः ।  

दण्डेन वा त्वया शक्याः सुग्रीवादपकर्षितुम्  ॥  ४।५४।११  ॥   

अयं जाम्बवान्नीलः सुहोत्रश्च एते त्वां यथा नानुयुञ्जैयुः नानुवर्तेरन्
तथा ऽहमपि नानुवर्ते हि । त इमे सर्वे सामादिभिः सुग्रीवादपकर्षितुं न
शक्याः  ॥  ४।५४।१०,११  ॥   

  

विगृह्यासनमप्याहुर्दुर्बलेन बलीयसः ।  

आत्मरक्षाकरस्तस्मान्न विगृह्णीत दुर्बलः  ॥  ४।५४।१२  ॥   

बलीयसः प्रबलस्य दुर्बलेन समं विगृह्य आसनमप्यवस्थानमपि कर्तव्यमाहुः, न तु
दुर्बलस्य बलीयसा । तस्मात् आत्मरक्षाकरः स्वक्षेमकाम इति यावत् । दुर्बलः
बलीयसा न विगृह्णीत विगृह्य नासीत  ॥  ४।५४।१२  ॥   

  

यां चेमां मन्यसे धात्रीमेतद्बिलमिति श्रुतम् ।  

एतल्लक्ष्मणबाणानामीषत्कार्यं विदारेणे  ॥  ४।५४।१३  ॥   

स्वतो बलाभावे ऽपि दुर्गबलमस्तीत्याशङ्क्याह यां चेति । यामिमां गुहां
धात्रीं रक्षिकां मन्यसे । एतद्बिलमिति ताराच्छ्रुतम्, एतत् ऋक्षबिलं
विदारणे विषये लक्ष्मणबाणानामीषत्कार्यम्, अयत्नसाध्यमित्यर्थः  ॥  ४।५४।१३
 ॥   

  

स्वल्पं हि कृतमिन्द्रेण क्षिपता ह्यशनिं पुरा ।  

लक्ष्मणो निशितैर्बाणैर्भिन्द्यात्पत्त्रपुटं यथा  ॥  ४।५४।१४  ॥   

स्वल्पमिति । पुरा बिलवासिनं मयमुद्दिश्याशनिं वज्रं क्षिपतेन्द्रेण
स्वल्पं कृतं द्वारमात्रं कृतम् । लक्ष्मणस्तु निशितैर्बाणैः पत्त्रपुटमिव
भिन्द्याद्धि  ॥  ४।५४।१४  ॥   

  

लक्ष्मणस्य तु नाराचा बहवः सन्ति तद्विधाः ।  

वज्राशनिसमस्पर्शा गिरीणामपि दारणाः  ॥  ४।५४।१५  ॥   

तद्विधाः तादृशाः, अपरिच्छिन्नवैभवा इति यावत् । गिरीणामपि दारणाः, बिलस्य
किमुतेति भावः  ॥  ४।५४।१५  ॥   

  

अवस्थाने यदैव त्वमासिष्यसि परन्तप ।  

तदेव हरयः सर्वे त्यक्ष्यन्ति कृतनिश्चयाः  ॥  ४।५४।१६  ॥   

स्मरन्तः पत्रदाराणां नित्योद्विग्ना बुभुक्षिताः ।  

खेदिता दुःखशय्याभिस्त्वां करिष्यन्ति पृष्ठतः  ॥  ४।५४।१७  ॥   

स त्वं हीनः सुहृद्भिश्च हितकामैश्च बन्धुभिः ।  

तृणादपि भृशोद्विग्नः स्पन्दमानाद्भविष्यसि  ॥  ४।५४।१८  ॥   

अवस्थाने बिले । यद्वा विगृह्यावस्थाने आसिष्यसि स्थास्यसि,
विगृह्यावस्थानं यदा ऽध्यवसिष्यसीत्यर्थः  ॥  ४।५४।१६१८  ॥   

  

न च जातु न हिंस्युस्त्वां घोरा लक्ष्मणसायकाः ।  

अपवृत्तं जिघांसन्तो महावेगा दुरासदाः  ॥  ४।५४।१९  ॥   

न चेति । लक्ष्मणसायकाः अपवृत्तं वृत्तहीनम्, स्वकार्याकरमित्यर्थः । त्वां
न हिंस्युरिति न, हिंस्युरेवेत्यर्थः  ॥  ४।५४।१९  ॥   

  

अस्माभिस्तु गतं सार्धं विनीतवदुपस्थितम् ।  

आनुपूर्व्यात्तु सुग्रीवो राज्ये त्वां स्थापयिष्यति  ॥  ४।५४।२०  ॥   

धर्मकामः पितृव्यस्ते प्रीतिकामो दृढव्रतः ।  

शुचिः सत्यप्रतिज्ञश्च न त्वां जातु जिघांसति  ॥  ४।५४।२१  ॥   

प्रियकामश्च ते मासुस्तदर्थं चास्य जीवितम् ।  

तस्यापत्यं च नास्त्यन्यत् तस्मादङ्गद गम्यताम्  ॥  ४।५४।२२  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
चतुष्पञ्चाशः सर्गः  ॥  ५४  ॥   

आनुपूर्व्यात् क्रमप्राप्तेः  ॥  ४।५४।२०२२  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने चतुष्पञ्चाशः सर्गः  ॥  ५४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/05-daxiNAnveShaNam/054_hanumatA-angadopadeshaH.md">
<details><summary><h3>शिरोमणी ...{Loading}...</h3></summary>



अङ्गदं पर्ति हनुमदुक्तिं वर्णयितुं हनुमद्विचारमाह तथेत्यादिभिः ।
ताराधिपवर्चसि चन्द्रतेजःसदृशतेजोवति तारे तथा अङ्गदानुकूल्येन ब्रुवति सति
अङ्गदेन राज्यं सुग्रीवकपिराजत्वं हृतमध इति हनुमान्मेने । एतेन
तयोरुक्तिर्न समीचीनेति हनुमन्निश्चयः सूचितः । अतिबुद्धिमद्भिः सर्वं
सुसाध्यमिति तस्य तात्पर्यम्  ॥  ४।५४।१  ॥   

  

बुद्धयेति । अष्टाङ्गया अष्टगुणयुक्तया बुद्ध्या युक्तं चतुर्बलैः समन्वितं
चतुर्दशगुणं चतुर्दशसङ्ख्याकगुणविशिष्टं शुक्लपक्षादौ श्रिया वर्धमानं
शशिनमिव तेजोबलपराक्रमैरापूर्यमाणं बुद्ध्या बृहस्पतिसमं शुक्रस्य वचः
शुश्रूषमाणं पुदन्दरमिव तारस्य वचः शुश्रूषमाणं विक्रमे पितुः सदृशमङ्गदं
मेने । श्लोकत्रयमेकान्वयि । बुद्धेरष्टगुणास्तु "शुश्रूषा श्रवणं चैव
ग्रहणं धारणं तथा । ऊहापोहार्थविज्ञानं तत्त्वज्ञानं च धीगुणाः ।"
चतुर्बलानि तु सामदानभेदनिग्रहरूपोपायाः । चतुर्दश गुणास्तु "देशकालज्ञता
दार्ढ्यं सर्वक्लेशसहिष्णुता । सर्वविज्ञानिता दाक्ष्यमूर्जः संवृतमन्त्रता
 ॥  अविसंवादिता शौर्यं शक्तिज्ञत्वं कृतज्ञता ।
शरणागतवात्सल्यममर्षत्वमचापलम्" इति  ॥  ४।५४।२४  ॥   

  

भर्तुरिति । भर्तुः सुग्रीवस्य अर्थे प्रयोजनसाधने परिश्रान्तं जातश्रमं
निवृत्तचित्तमित्यर्थः, अङ्गदम् अभिसंधातुं भर्तुरर्थे संयोजयितुं
हनूमानारेभे  ॥  ४।५४।५  ॥   

  

स इति । स हनूमान् चतुर्णामुपायानां सामदानभेदनिग्रहरूपाणां तृतीयं भेदं
वाक्यसंपदा युक्तियुक्तवचनसमूहेन उपवर्णयन् सर्वान् अङ्गदपक्षीयान् वानरान्
भेदयामास । "हीनाश्रयो न कर्तव्यः कर्तव्यो महदाश्रयः" इत्यादिवचनैः
अङ्गदसंमतेः पृथक् चकार  ॥  ४।५४।६  ॥   

  

तेष्विति । तेषु अङ्गदपक्षीयेषु भिन्नेषु सत्सु कोपोपायसमन्वितैः कोपोपायेन
दण्डेन समन्वितैः युक्तैः अत एव विभीषणैः भयप्रापकैः । वाक्यैः
अङ्गदमभीषयत्  ॥  ४।५४।७ ॥   

  

तत्प्रकारमाह त्वमिति । तारेय हे अङ्गद त्वं युद्धे पित्रा सदृश इति शेषः ।
अत एव समर्थतरः अत एव कपिराज्यं धारयितुं पिता इव त्वं समर्थः । तथापि
नित्यमस्थिरचित्ताः चञ्चलमनसः कपयस्त्वया ऽ ऽज्ञाप्यं इह वासं पुत्रदारं
विना न विषहिष्यन्ति करिष्यन्ति । श्लोकद्वयमेकान्वयि  ॥  ४।५४।८,९  ॥   

  

त्वामिति । यथा जाम्बवदादयस्त्वां सुग्रीवविरोधित्वेन ज्ञायमानं न
अनुरञ्जेयुस्तथा अहं न इमे सर्वे वानराश्च न इत्यहं ते प्रत्यक्षं प्रवदामि
अत एव सामदानादिभिर्दण्डेन च सुग्रीवादपकर्षितुं पृथक्कर्तुं न शक्याः ।
एतेन सुग्रीवस्यातिप्राबल्यं व्यञ्जितम् । श्लोकद्वयमेकान्वयि  ॥ 
४।५४।१०,११  ॥   

  

ननु भवन्तः सुग्रीवमेवानुसरन्तो गच्छन्तु एक एवाहमत्र स्थास्यामीत्यत आह
विगृह्येति । बलीयसा पुरुषेण सह विगृह्य वैरं संपाद्य दुर्बलेन आसनं
स्थितिं कर्तुं न शक्यं तस्मात् आत्मरक्षाकरो दुर्बलो बलीयसा न विगृह्णीत
इत्याहुराप्ता इति शेषः । कर्तुं शक्यमित्यध्याहृतम् । नेति बलीयसेति च
आवर्तते  ॥  ४।५४।१२  ॥   

  

ननु बिले न कस्माच्चिद्भीतिरिति तत्रैव वत्स्यामीत्यत आह यामिति । यदेतत्
बिलं स्मृतं तारेण ज्ञातमाहात्म्यम् अत एव यामिमां धात्रीं रक्षिकां मन्यसे
तस्य विदारणं लक्ष्मणबाणानाम् ईषत्कार्यमीषत्करम्, परिश्रममन्तरा
साध्यमित्यर्थः  ॥  ४।५४।१३  ॥   

  

स्वल्पमिति । पुरा पूर्वं मयकर्तृकबिलस्थितिसमये अशनिं क्षिपता
मयासुरमुद्दिश्य त्यजता इन्द्रेण स्वल्पं द्वाराकृतिच्छिद्रमात्रं कृतं
लक्ष्मणस्तु बाणैः पत्रपुटमिव भिन्द्यात्  ॥  ४।५४।१४  ॥   

  

लक्ष्मणस्येति । वज्राशनिसमस्पर्शः अत एव गिरीणामपि दारकास्तद्विधा अशनेरपि
निर्मापकाः लक्ष्मणस्य नाराचाः बाणविशेषाः बहवः सन्ति  ॥  ४।५४।१५  ॥   

  

अवस्थानमिति । यदा अवस्थानं बिले स्थितिमासिष्यसि निश्चेष्यसि तदैव
कृतनिश्चयाः त्वत्त्यागविषयकनिश्चयवन्तः सर्वे हरयः त्यक्ष्यन्ति त्वामिति
शेषः  ॥  ४।५४।१६  ॥   

  

तत्र हेतुं वदन्नाह स्मरन्त इति । नित्योद्विग्नाः सुग्रीवादिभ्यो नित्यं
भीताः बुभुक्षिताः अत एव खेदिताः पुत्रदाराणां स्मरन्तः सर्वे वानराः
दुःखशय्याभिः शयितमिति शेषः । त्वां पृष्ठतः पृष्ठे करिष्यन्ति त्वां
संत्यज्य सुग्रीवसमीपं गमिष्यन्तीत्यर्थः  ॥  ४।५४।१७  ॥   

  

स इति । हितकामैः सुहृद्भिर्बन्धुभिश्च हीनः अत एव भृशोद्विग्नस्त्वं
स्यन्दमानात् उड्डीयमानात् तृणादपि लघुर्भविष्यसि  ॥  ४।५४।१८  ॥   

  

न चेति । अपवृत्तं रामकार्याद्विमुखं त्वां जिघांसन्तः लक्ष्मणसायकाः जातु
कादाचित् न हिंस्युः न अवश्यं हिंस्युरित्यर्थः । एतेन इह त्वया नैव
स्थातव्यमिति सूचितम्  ॥  ४।५४।१९  ॥   

  

ननु तत्र गमने सुग्रीवो हनिष्यत्यत आह--अस्माभिरिति । अस्माभिः सार्धं गतं
विनीतवत् विनीतयुक्तमुपस्थितं त्वामानुपूर्व्यात् कालक्रमेण सुग्रीवो
राज्ये स्थापयिष्यति  ॥  ४।५४।२०  ॥   

  

धर्मराज इति । धर्मराजः सद्धर्मैः शोभमानः प्रीतिकामः दृढव्रतः
अप्रच्युतसंकल्पः अत एव सत्यप्रतिज्ञः स सुग्रीवस्त्वां त्वां न नाशयेत्  ॥ 
४।५४।२१  ॥   

  

प्रियेति । ते मातुः प्रियकामः सुग्रीवो ऽस्तीति शेषः । अत एव तदर्थं
त्वन्मातृप्रीतिसिद्ध्यर्थम् अस्य सुग्रीवस्य जीवितं जीवनम् । तत्र हेतुः--
तस्य सुग्रीवस्य अन्यदपत्यं नास्ति तस्माद्गम्यताम्  ॥  ४।५४।२२  ॥   

  

इति श्रीमद्वाल्मीकीयरामायणव्याख्याने रामायशिरोमणौ किष्किन्धाकाण्डे
चतुष्पञ्चाशः सर्गः  ॥  ४।५४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/05-daxiNAnveShaNam/054_hanumatA-angadopadeshaH.md">
<details><summary><h3>तिलकम् ...{Loading}...</h3></summary>



ताराधिपतिवर्चसि तारे तथा ब्रुवति तुशब्दादङ्गदे
प्रतिषेधाकरणात्तदनुमन्यमाने सति । अथानन्तरमङ्गदेन राज्यं सुग्रीवीयं
कपिराज्यं हृतमिति मेने । तद्राज्यं स्वयंप्रभाबिलराज्यमित्यर्थ इत्यन्ये
 ॥  ४।५४।१  ॥   

  

नन्वङ्गदे कथं राज्यापहारचिन्ता ऽत आह-- बुद्ध्येति । अष्टाङ्गया ऽष्टगुणया
। ते ऽत्र गुणाः "शुश्रूषा श्रवणं चैव ग्रहणं धारणं तथा ।
ऊहापोहार्थविज्ञानं तत्त्वज्ञानं च धीगुणाः  ॥ " इति प्रसिद्धाः । चतुर्बलं
"सामदानभेदनिग्रहरूपोपायचतुष्टयजम्" । चतुर्दशगुणम् "देशकालज्ञता दार्ढ्यं
सर्वक्लेशसहिष्णुता । सर्वविज्ञानता दाक्ष्यमूर्जः संवृतमन्त्रता  ॥   

अविसंवादिता शौर्यं भक्तिज्ञत्वं कृतज्ञता ।
शरणागतवात्सल्यममर्षित्वमचापलम्  ॥ " इत्युक्तचतुर्दशगुणयुक्तम्  ॥   

४।५४।२,३  ॥   

तारस्य वचः शुश्रूषमाणं यतो ऽपश्यत्ततो राज्यं हृतं मेने । शुक्रस्येव
पुरन्दरम् विपरीतोपदेशग्रहे उपमैषा । शुक्रशब्दो ऽपि बृहस्पतिपर इति
कश्चित्  ॥  ४।५४।४  ॥   

  

भर्तुः सुग्रीवस्यार्थे ऽर्थकरणे परिश्रान्तं विमुखम् । सर्वशास्त्रविशारद
इति हनुमद्विशेषणम् । अभिसन्धातुं तारादिभ्यो भेदयितुम्  ॥  ४।५४।५  ॥   

  

स इति । अभिसन्धित्सुर्हनुमानित्यर्थः । द्वितीय उपायो भेदस्तमुपवर्णयन्
हेतौ शता तदुपायावलम्बनहेतुना तान्सर्वानङ्गदानुवर्तिनः । वाक्यसंपदा
भेदजननक्षमन्यायोपेतेन "हीनाश्रयो न कर्तव्यः कर्तव्यो महदाश्रयः"
इत्यादिवाक्यसमूहेन  ॥  ४।५४।६  ॥   

  

कोपोपायो दण्डस्तत्समन्वितैः । "कोपापायसमन्वितैः" इति पाङ्क्तः पाठः ।
कोपापनयनसामर्थ्ययुक्तैरभीषयन्न्यायप्रदर्शनपूर्वं भयमुत्पादयामास  ॥ 
४।५४।७  ॥   

  

भीषणमेव स्तुतिपूर्वं करोति-- त्वमिति । त्वं पित्रा सुग्रीवेण युद्धे
समर्थतरः । यद्वा त्वं पित्रा सदृश इति शेषः अत एव युद्धे समर्थतर इत्यर्थः
। दृढं धारयितुं शक्तः । अस्य यदि सर्वे कपयस्त्वामनुवर्स्त्यन्तीति शेषः ।
कपिराज्यं किष्किन्धायां वा ऋक्षबिले वा  ॥  ४।५४।८  ॥   

  

न च तदस्तीत्याह-- नित्यमिति । स्वभावादिति भावः । अस्थैर्ये
कारणान्तरमप्याह पुत्रदारं विनेति । पुत्रदाराणां किष्किन्धावर्तिनां
सुग्रीवायत्तत्वात्त्वया सह बिले ऽवस्थाने तद्वियोगस्य स्पष्टत्वात् ।
निगृह्य स्थापनमप्यशक्यमित्याह-- त्वया ऽ ऽज्ञाप्यं त्वत्कर्तृकमाज्ञापनं न
सहिष्यन्ति । त्वत्तो ऽप्यधिकबलत्वादिति भावः  ॥  ४।५४।९  ॥   

  

पुत्रदारं हित्वा एते त्वां नानुरञ्जेयुस्त्वयि नानुरक्ता भवेयुः ।
उक्तमर्थं स्पष्टं यथा भवति तथा प्रवदामि प्रदर्शयामि । तदेव दर्शयति-- अयं
जाम्बवानिति  ॥  ४।५४।१०  ॥   

  

अहमिति स्वनिर्देशः । ते इमे सर्वे सामदानादिभिर्गुणैरुपायैस्त्वया
सुग्रीवादपकर्षितुं शक्या न हि नापि दण्डेन  ॥  ४।५४।११  ॥   

  

ननु गच्छत यूयमपि, एकेनैव मया स्थेयमत आह-- विगृह्येति । दुर्बलेन सह
विगृह्य बलीयसा ऽ ऽसनं स्थितिः शक्येत्याहुः न तु दुर्बलस्य बलीयसा
विगृह्यासनं शक्यम् । तस्मादात्मरक्षाकरः आत्मरक्षाकरणेच्छुः पुरुषो
दुर्बलः सन्बलीयसा न विगृह्णीत  ॥  ४।५४।१२  ॥   

  

नन्वेषा गुहा न बलवतः साध्येत्याशङ्क्याह यामिति । यामिमां गुहां धात्रीं
रक्षिकां मन्यसे नेयं रक्षिकेति शेषः । कुतस्तत्राह-- यदेतद्बिलमृक्षबिलं
निर्भयमिति ताराच्छ्रुतम् एतदेतद्विषयविदारणं
लक्ष्मणबाणानामीषत्कार्यमीषत्करम् । खलभाव आर्षः  ॥  ४।५४।१३  ॥   

  

पुरा पूर्वं मायया भूतलान्तर्निर्मितैतत्पुरवर्तिमयवधार्थमशनिं
तत्प्रदेशभुवि क्षिपतेन्द्रेण स्वल्पमेव कृतं मयवधमात्रं कृतम्, न तु पुरं
भग्नम् । लक्ष्मणस्तु निशितैर्बाणैरेतत्पुरमपि पत्रपुटमिव भिन्द्यात्  ॥ 
४।५४।१४  ॥   

  

कुतस्तत्राह-- लक्ष्मणस्येति । तद्विधा इत्यस्य विवरणं वज्राशनीत्यादि ।
वज्रमिन्द्रकरस्थम्, अशनिर्मेघस्थः यद्वा तद्विधा वालिहन्तृबाणसदृशाः  ॥ 
४।५४।१५  ॥   

  

यदैवात्र बिले त्वमवस्थानमासिष्यसि प्राप्स्यसि तदैव सर्वे हरयः
कृतनिश्चयास्त्वां त्यक्ष्यन्ति  ॥  ४।५४।१६  ॥   

  

नित्योद्विग्ना रामलक्ष्मणसुग्रीवेभ्यः । बुभुक्षिताः
पुत्रदारादिजसुखभोगेच्छवस्त्वया दुःखशय्याभिर्दुःखस्थित्यादिभिः खेदिताः
सन्तस्त्वां पृष्ठतः करिष्यन्ति । सर्वथा त्यक्ष्यन्त्येवेत्यर्थः  ॥ 
४।५४।१७  ॥   

  

स्पन्दमानात्तृणादपि लघुरिति शेषः । अत एव भृशोद्विग्नो भविष्यसि । यद्वा
तादृशतृणात्तद्दृष्ट्वा भृशोद्विग्नः रामाद्यागमनशङ्कयेति भावः  ॥  ४।५४।१८
 ॥   

  

अतो ऽत्युग्रवेगा निशिता घोरा लक्ष्मणसायका अपावृत्तं व्युत्थितं त्वां
जिघांसन्तो भवेयुः । सर्वत्रात्र लक्ष्मणनामग्रहणं तस्य क्रूरस्वभावत्वात्,
ईदृशानां रामालक्ष्यत्वाच्च  ॥  ४।५४।१९  ॥   

  

एवं वास्तवं भयं प्रदर्श्य सुग्रीवसमाश्रयणमेव हितमित्याह-- अस्माभिरिति ।
आनुपूर्व्याज्ज्येष्ठपुत्रत्वप्रयुक्तानुक्रमात्  ॥  ४।५४।२०  ॥   

  

राज्ये ऽवस्थाने हेतुमाह-- धर्मेति । धर्मराजो धर्ममार्गवर्ती राजा तथा
प्रीतिकाम एव त्वयि, न तु त्वद्वधकामः  ॥  ४।५४।२१  ॥   

  

इतश्च सर्वथैवमेवेत्याह-- प्रियकाम इति । अस्य जीवितम् तदर्थं त्वन्मातुः
प्रीतिसंपादनप्रयोजनम् गम्यताम् अस्माभिः सार्धमिति शेषः  ॥  ४।५४।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे चतुष्पञ्चाशः सर्गः  ॥  ४।५४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/05-daxiNAnveShaNam/054_hanumatA-angadopadeshaH.md">
<details><summary><h3>द्राविडपाठः ...{Loading}...</h3></summary>



  
तथा ब्रुवति तारे तु ताराधिपतिवर्चसि।  
अथ मेने हृतं राज्यं हनुमानङ्गदेन तत् ॥ 4.54.1 ॥   
बुद्ध्या ह्यष्टाङ्गया युक्तं चतुर्बलसमन्वितम्।  
चतुर्दशगुणं मेने हनुमान् वालिनः सुतम् ॥ 4.54.2 ॥   
आपूर्यमाणं शश्वच्च तेजोबलपराक्रमैः।  
शशिनं शुक्लपक्षादौ वर्धमानमिव श्रिया ॥ 4.54.3 ॥   
बृहस्पतिसमं बुद्ध्या विक्रमे सदृशं पितुः।  
शुश्रूषमाणं तारस्य शुक्रस्येव पुरन्दरम् ॥ 4.54.4 ॥   
भर्तुरर्थे परिश्रान्तं सर्वशास्त्रविदां वरम्।  
अभिसन्धातुमारेभे हनुमानङ्गदं ततः ॥ 4.54.5 ॥   
स चतुर्णामुपायानां तृतीयमुपवर्णयन्।  
भेदयामास तान् सर्वान् वानरान्वाक्य सम्पदा ॥ 4.54.6 ॥   
तेषु सर्वेषु भिन्नेषु ततोऽभीषयदङ्गदम्।  
भीषणैर्बहुभिर्वाक्यैः कोपोपायसमन्वितैः ॥ 4.54.7 ॥   
त्वं समर्थतरः पित्रा युद्धे तारेय वै धुरम्।  
दृढं धारयितुं शक्तः कपिराज्यं यथा पिता ॥ 4.54.8 ॥   
नित्यमस्थिरचित्ता हि कपयो हरिपुङ्गवः।  
नाज्ञाप्यं विषहिष्यन्ति पुत्रदारान् विना त्वया ॥ 4.54.9 ॥   
त्वां नैते ह्यनुयुञ्जेयुः प्रत्यक्षं प्रवदामि ते।  
यथाऽयं जाम्बवान्नीलः सुहोत्रश्च महाकपिः ॥ 4.54.10 ॥   
न ह्यहं त इमे सर्वे सामदानादिभिर्गुणैः।  
दण्डेन वा त्वया शक्याः सुग्रीवादपकर्षितुम् ॥ 4.54.11 ॥   
विगृह्यासनमप्याहुर्दुर्बलेन बलीयसः।  
आत्मरक्षाकरस्तस्मान्न विगृह्णीत दुर्बलः ॥ 4.54.12 ॥   
यां चेमां मन्यसे धात्रीमेतद्बिलमिति श्रुतम्।  
एतल्लक्ष्मणबाणानामीषत्कार्यं विदारेणे ॥ 4.54.13 ॥   
स्वल्पं हि कृतमिन्द्रेण क्षिपता ह्यशनिं पुरा।  
लक्ष्मणो निशितैर्बाणैर्भिन्द्यात्पत्त्रपुटं यथा ॥ 4.54.14 ॥   
लक्ष्मणस्य तु नाराचा बहवः सन्ति तद्विधाः।  
वज्राशनिसमस्पर्शा गिरीणामपि दारणाः ॥ 4.54.15 ॥   
अवस्थाने यदैव त्वमासिष्यसि परन्तप।  
तदेव हरयः सर्वे त्यक्ष्यन्ति कृतनिश्चयाः ॥ 4.54.16 ॥   
स्मरन्तः पत्रदाराणां नित्योद्विग्ना बुभुक्षिताः।  
खेदिता दुःखशय्याभिस्त्वां करिष्यन्ति पृष्ठतः ॥ 4.54.17 ॥   
स त्वं हीनः सुहृद्भिश्च हितकामैश्च बन्धुभिः।  
तृणादपि भृशोद्विग्नः स्पन्दमानाद्भविष्यसि ॥ 4.54.18 ॥   
न च जातु न हिंस्युस्त्वां घोरा लक्ष्मणसायकाः।  
अपवृत्तं जिघांसन्तो महावेगा दुरासदाः ॥ 4.54.19 ॥   
अस्माभिस्तु गतं सार्धं विनीतवदुपस्थितम्।  
आनुपूर्व्यात्तु सुग्रीवो राज्ये त्वां स्थापयिष्यति ॥ 4.54.20 ॥   
धर्मकामः पितृव्यस्ते प्रीतिकामो दृढव्रतः।  
शुचिः सत्यप्रतिज्ञश्च न त्वां जातु जिघांसति ॥ 4.54.21 ॥   
प्रियकामश्च ते मासुस्तदर्थं चास्य जीवितम्।  
तस्यापत्यं च नास्त्यन्यत् तस्मादङ्गद गम्यताम् ॥ 4.54.22 ॥   

</details>
</div>
