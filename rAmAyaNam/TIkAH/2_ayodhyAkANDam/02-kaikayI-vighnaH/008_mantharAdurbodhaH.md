+++
title = "००८ मन्थरादुर्बोधः"
title_english = "008 Manthara s sinful words"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-008-Mandthara_Durbhodhaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/02-kaikayI-vighnaH/008_mantharAdurbodhaH.md">
<details><summary><h3>IITK ...{Loading}...</h3></summary>

Manthara incites Kaikeyi --Kaikeyi narrates the virtues of
Rama--Manthara insinuates that installation of Rama would harm
Bharata--hence Rama should be banished and Bharata coronated.



#### श्लोकः
##### मूलम्
मन्थरा त्वभ्यसूयैनामुत्सृज्याभरणं च तत्।  
उवाचेदं ततो वाक्यं कोपदुःखसमन्विता॥2.8.1॥

##### शब्दार्थः
मन्थरा तु as for Manthara, एनाम् about her, अभ्यसूय having been disgusted, कोपदुःख समन्विता filled with rage and sorrow, तत् that, आभरणम् ornament, उत्सृज्य having discarded, ततः after that, इदम् वाक्यं this word, उवाच said.

##### आङ्ग्लानुवादः
Annoyed with Kaikeyi and filled with rage and sorrow, Manthara discarded the ornament (gifted to her) and said these wordsः



#### श्लोकः
##### मूलम्
हर्षं किमिदमस्थाने कृतवत्यसि बालिशे।  
शोकसागरमध्यस्थमात्मानं नावबुध्यसे॥2.8.2॥

##### शब्दार्थः
बालिशे O foolish one, अस्थाने misplaced, हर्षम् happiness, कृतवती असि you are displaying, इदम् this one, किम् why, शोकसागरमध्यस्थम् in the midst of the ocean of sorrow, आत्मानम् about yourself, नावबुध्यसे do not know.

##### आङ्ग्लानुवादः
O foolish woman why do you display this misplaced happiness, little realising that you are in the midst of an ocean of sorrow?



#### श्लोकः
##### मूलम्
मनसा प्रहसामि त्वां देवि दुःखार्दिता सती।  
यच्छोचितव्ये हृष्टाऽसि प्राप्येदं व्यसनं महत्॥2.8.3॥

##### शब्दार्थः
देवि O queen, महत् great, इदम् this, व्यसनम् misfortune, प्राप्य having obtained, शोचितव्ये (at a time) one should feel sad, यत् since, हृष्टा असि you are rejoicing, दुःखार्दिता सती  
although afflicted with grief, त्वाम् about you, मनसा in my mind, प्रहसामि I am laughing.

##### आङ्ग्लानुवादः
O queen at a time when this great misfortune has befallen you, you are rejoicing  
instead of feeling miserable. I am indeed laughing at you at heart.



#### श्लोकः
##### मूलम्
शोचामि दुर्मतित्वं ते का हि प्राज्ञा प्रहर्षयेत्।  
अरेस्सपत्नीपुत्रस्य वृद्धिं मृत्योरिवागताम्॥2.8.4॥

##### शब्दार्थः
ते you, दुर्मतित्वम् false notion, शोचामि I feel pity, प्राज्ञा any wise woman,  का who, अरेः enemy's, सपत्नी पुत्रस्य of cowife's son, वृद्धिम् prosperity, आगताम् having  arrived, मृत्योरिव like death, प्रहर्षयेत् would rejoice.

##### आङ्ग्लानुवादः
I pity your false notion. Will any wise woman rejoice at the prosperity of the son of a cowife who is like an enemy? This is like (courting) death.



#### श्लोकः
##### मूलम्
भरतादेव रामस्य राज्यसाधारणाद्भयम्।  
तद्विचिन्त्य विषण्णाऽस्मि भयं भीताऽद्धि जायते॥2.8.5॥

##### शब्दार्थः
रामस्य for Rama, राज्यसाधारणात् having equal claim to rule the kingdom, भरतादेव from  Bharata only, भयम् fear, तत् that matter, विचिन्त्य having thought over, विषण्णा अस्मि I am dejected, भीतात् from the person who fears, भयम् fear, जायते हि will be born.

##### आङ्ग्लानुवादः
Since Bharata and Rama have equal claim to the kingdom, Bharata is a  source of fear for Rama. Having thought over this matter, I am dejected. Danger springs from one who is in fear.



#### श्लोकः
##### मूलम्
लक्ष्मणो हि महेष्वासो रामं सर्वात्मना गतः।  
शत्रुघ्नश्चापि भरतं काकुत्स्थं लक्ष्मणो यथा॥2.8.6॥

##### शब्दार्थः
महेष्वासः one holding a great bow, लक्ष्मणः Lakshmana, सर्वात्मना with all his heart, रामम् of  Rama, गतः has taken refuge, शत्रुघ्नः च अपि and Satrughna also, लक्ष्मणः Lakshmana, काकुत्स्थं यथा like (Rama) a descendant of Kakutstha dynasty, भरतम् (has reached)  
Bharata.

##### आङ्ग्लानुवादः
Lakshmana who wields a great bow has taken refuge with all his heart in Rama a  
descendant of Kakutstha dynasty. So does Satrughna in Bharata.



#### श्लोकः
##### मूलम्
प्रत्यासन्नक्रमेणापि भरतस्यैव भामिनि।  
राज्यक्रमो विप्रकृष्टस्तयोस्तावत्कनीयसोः॥2.8.7॥

##### शब्दार्थः
भामिनि O beautiful woman, प्रत्यासन्नक्रमेणापि in order of birth also, राज्यक्रमः succession to the kingdom, भरतस्यैव is for Bharata only, कनीयसोः younger ones, तयोः तावत् for both of them, विप्रकृष्टः is remote.

##### आङ्ग्लानुवादः
O beautiful lady in order of birth, too, Bharata's right to the throne is just next (to  Rama's). While being younger, the chances of the other two (Lakshmana and Satrughna) are remote.



#### श्लोकः
##### मूलम्
विदुषः क्षत्रचारित्रे प्राज्ञस्य प्राप्तकारिणः।  
भयात्प्रवेपे रामस्य चिन्तयन्ती तवात्मजम्॥2.8.8॥

##### शब्दार्थः
विदुषः of the learned, क्षत्रचारित्रे in the duties of a kshatriya, प्राज्ञस्य of the competent, प्राप्तकारिणः one who does what is right at appropriate time, भयात् out of fear, तव आत्मजम् about your son, चिन्तयन्ती while reflecting, प्रवेपे I am trembling.

##### आङ्ग्लानुवादः
Rama is learned in the duties of a kshatriya. He is wise enough to do what he should at the appropriate time. While reflecting the fate of your son, I am trembling with fear.



#### श्लोकः
##### मूलम्
सुभगा खलु कौशल्या यस्याः पुत्रोऽभिषेक्ष्यते।  
यौवराज्येन महता श्वः पुष्येण द्विजोत्तमैः॥2.8.9॥

##### शब्दार्थः
यस्याः whose (Kausalya's), पुत्रः son, श्वः tomorrow, पुष्येण under Pushya star, द्विजोत्तमैः by eminent  brahmins, महता great, यौवराज्येन as heirapparent, अभिषेक्ष्यते is going to be  
coronated, कौशल्या such Kausalya, सुभगा खलु is fortunate indeed.

##### आङ्ग्लानुवादः
Kausalya whose son is going to be coronated as heirapparent by eminent  
brahmins under Pushya  star tomorrow is fortunate, indeed.



#### श्लोकः
##### मूलम्
प्राप्तां सुमहतीं प्रीतिं प्रतीतां तां हतद्विषम्।  
उपस्थास्यसि कौसल्यां दासीव त्त्वं कृताञ्जलिः॥2.8.10॥

##### शब्दार्थः
सुमहतीम् very great, प्रीतिम् delight, प्राप्ताम् having obtained, प्रतीताम् renowned, हतद्विषम् with her enemies destroyed, तां कौशल्याम् that Kausalya, त्वम् you, दासीवत् like an attendant, कृताञ्जलिः with folded palms, उपस्थास्यसि will serve.

##### आङ्ग्लानुवादः
With folded palms like an attendant, you will have to serve that renowned Kausalya who is greatlly delighted by getting rid of her enemies.



#### श्लोकः
##### मूलम्
एवं चेत्त्वं सहास्माभिस्तस्याः प्रेष्या भविष्यसि।  
पुत्रश्च तव रामस्य प्रेष्यभावं गमिष्यति॥2.8.11॥

##### शब्दार्थः
एवम् in this way, त्वम् you, अस्माभिः सह along with us, तस्याः for her, प्रेष्या an attendant,  भविष्यसि if you become, तव your, पुत्रश्च son also, रामस्य to Rama, प्रेष्यभावम् slavishness, गमिष्यति will attain.

##### आङ्ग्लानुवादः
If you thus become her attendant along with us, your son will also develop slavishness towards Rama.



#### श्लोकः
##### मूलम्
हृष्टाः खलु भविष्यन्ति रामस्य परमास्स्त्रियः।  
अप्रहृष्टा भविष्यन्ति स्नुषास्ते भरतक्षये॥2.8.12॥

##### शब्दार्थः
रामस्य Rama's, परमाः स्त्रियः all the women, हृष्टाः delighted, भविष्यन्ति खलु will become indeed, भरतक्षये with the decline of Bharata, ते your, स्नुषाः daughtersinlaw,  अप्रहृष्टाः deprived of happiness, भविष्यन्ति will become.

##### आङ्ग्लानुवादः
All the women of Rama's (palace) will be delighted indeed. With the decline of Bharata, your daughtersinlaw will be deprived of all happiness.



#### श्लोकः
##### मूलम्
तां दृष्ट्वा परमप्रीतां ब्रुवन्तीं मन्थरां ततः।  
रामस्यैव गुणान्देवी कैकेयी प्रशशंस ह॥2.8.13॥

##### शब्दार्थः
ततः after that, परम् highly, अप्रीताम् unhappy woman, ब्रुवन्तीम् speaking thus, ताम् that, मन्थराम् to Manthara, दृष्ट्वा having seen, देवी कैकेयी queen Kaikeyi, रामस्य गुणानेव the virtues of Rama, प्रशशंस ह praised.

##### आङ्ग्लानुवादः
Having seen that morose Manthara speaking thus, Kaikeyi commended the virtues of Rama.



#### श्लोकः
##### मूलम्
धर्मज्ञो गुरुभिर्दान्तः कृतज्ञस्सत्यवाक्छुचिः।  
रामो राज्ञस् सुतो ज्येष्ठो यौवराज्यमतोऽर्हति॥2.8.14॥

##### शब्दार्थः
रामः Rama, धर्मज्ञः knower of righteousness, गुरुभिः by elders, दान्तः selfrestrained, कृतज्ञः grateful, सत्यवाक् truthful, शुचिः undefiled, राज्ञः king's, ज्येष्ठः eldest, सुतः son, अतः therefore, यौवराज्यम् as heirapparent, अर्हति is fit for.

##### आङ्ग्लानुवादः
Rama knows righteouness. He has been taught selfrestraint by elders. He is grateful and truthful. He is undefiled. He is the eldest son of the king. Therefore, he deserves to be the heirapparent (of the kingdom).



#### श्लोकः
##### मूलम्
भ्रातृ़न्भृत्यांश्च दीर्घायुः पितृवत्पालयिष्यति।  
सन्तप्स्यसे कथं कुब्जे श्रुत्वा रामाभिषेचनम्॥2.8.15॥

##### शब्दार्थः
दीर्घायुः blessed with a long life, भ्रातृ़न् his brothers, भृत्यांश्च and the servants, पितृवत् like a father, पालयिष्यति will rule, कुब्जे O hunchback, रामाभिषेचनम् Rama's coronation, श्रुत्वा having heard, कथम् why, सन्तप्यसे are grieving?

##### आङ्ग्लानुवादः
Blessed with a long life, Rama will protect his brothers and the servants like a  
father. O hunchback, hearing Rama's coronation why are you aggrieved?



#### श्लोकः
##### मूलम्
भरतश्चापि रामस्य ध्रुवं वर्षशतात्परम्।  
पितृपैतामहं राज्यमवाप्ता पुरुषर्षभः॥2.8.16॥

##### शब्दार्थः
वर्षशतात् hundred years, परम् beyond, पुरुषर्षभः best of men, भरतश्चापि Bharata also, रामस्य Rama's, पितृपैतामहम् pertaining to fathers and grandfathers, राज्यम् kingdom, अवाप्ता will inherit.

##### आङ्ग्लानुवादः
After a hundred years of Rama's rule, Bharata, the best of men, will get the kingdom of his ancestors.



#### श्लोकः
##### मूलम्
सा त्वमभ्युदये प्राप्ते वर्तमाने च मन्थरे।  
भविष्यति च कल्याणे किमर्थं परितप्यसे॥2.8.17॥

##### शब्दार्थः
मन्थरे O Manthara, सा त्वम् you, अभ्युदये prosperity, प्राप्ते affained, वर्तमाने च at present, कल्याणे wellbeing, भविष्यति will have in future, किमर्थम् why, परितप्यसे  are you grieving.

##### आङ्ग्लानुवादः
Manthara, we have enjoyed prosperity in the past, we are enjoying it now and we will enjoy it in future. Then why are you aggrieved?



#### श्लोकः
##### मूलम्
यथा मे भरतो मान्यस्तथा भूयोऽपि राघवः।  
कौशल्यातोऽतिरिक्तं च सोऽनुशुश्रूषते हि माम्॥2.8.18॥

##### शब्दार्थः
मे to me, भरतः Bharata, यथा as, मान्यः worthy of consideration, राघवः son of the Raghus (Rama), तथा is so, भूयः अपि more so, सः he, माम् me, कौशल्यातः more than Kausalya, अतिरिक्तम् more, अनुशुश्रूषते हि is serving me.

##### आङ्ग्लानुवादः
For me, if Bharata is worthy of consideration Rama is worthier. He serves me even more (scrupulously) than he does Kausalya.



#### श्लोकः
##### मूलम्
राज्यं यदि हि रामस्य भरतस्यापि तत्तदा।  
मन्यते हि यथात्मानं तथा भ्रातृ़ंश्च राघवः॥2.8.19॥

##### शब्दार्थः
रामस्य Rama's, राज्यं यदि if it is his kingdom, तत् that one, तदा then, भरतस्यापि Bharata's also, राघवः Rama, आत्मानम् own self, यथा as, भ्रातृ़ंश्च his brothers also, तथा in that way, मन्यते considers.

##### आङ्ग्लानुवादः
If the kingdom is Rama's, it is also Bharata's, since Rama regards his brothers as his own self



#### श्लोकः
##### मूलम्
कैकेयीवचनं श्रुत्वा मन्थरा भृशदुःखिता।  
दीर्घमुष्णं च विनिश्वस्य कैकेयीमिदमब्रवीत्॥2.8.20॥

##### शब्दार्थः
मन्थरा Manthara, कैकेयीवचनम् Kaikeyi's words, श्रुत्वा having heard, भृश दुःखिता very much unhappy, दीर्घम् deeply, उष्णं च and hot, विनिश्वस्य after heaving, कैकेयीम् addressing Kaikeyi, इदम् this word, अब्रवीत् said.

##### आङ्ग्लानुवादः
Having heard Kaikeyi's words Manthara was extremely unhappy. Heaving deep, hot sighs she said to Kaikeyi.



#### श्लोकः
##### मूलम्
अनर्थदर्शिनी मौर्ख्यान्नात्मानमवबुध्यसे।  
शोकव्यसनविस्तीर्णे मज्जन्ती दुःखसागरे॥2.8.21॥

##### शब्दार्थः
शोकव्यसनविस्तीर्णे widened with tears and troubles, दुःखसागरे in the ocean of sorrow, मज्जन्ती while you are sinking, मौर्ख्यात् out of stupidity, अनर्थदर्शिनी do not see (your own) wellbeing, आत्मानम् (your) own self, नावबुध्यसे you do not  perceive.

##### आङ्ग्लानुवादः
You are sinking in the sea of sorrow widened with tears and troubles. But you are stupid enough not to perceive your own wellbeing.



#### श्लोकः
##### मूलम्
भविता राघवो राजा राघवस्यानु यस्सुतः।  
राजवंशात्तु कैकेयि भरतःपरिहास्यते॥2.8.22॥

##### शब्दार्थः
राघवः the scion of the Raghus (Rama), राजा as king, भविता will become, राघवस्य अनु  
suceeding Rama, यः who, सुतः (his) son( will become king), कैकेयि O Kaikeyi, भरतः तु on the contrary Bharata, राजवंशात् from royal dynasty, परिहास्यते will be debarred.

##### आङ्ग्लानुवादः
Rama, the scion of the Raghus, will become king. After Rama, his son will suceed him. O Kaikeyi, as for  Bharata, he will be debarred from royal succession (altogether).



#### श्लोकः
##### मूलम्
न हि राज्ञस्सुतास् सर्वे राज्ये तिष्ठन्ति भामिनि।  
स्थाप्यमानेषु सर्वेषु सुमहाननयो भवेत्॥2.8.23॥

##### शब्दार्थः
भामिनि O lovely lady, राज्ञः king's, सुताः sons, सर्वे all, राज्ये in the kingdom, न तिष्ठन्ति हि will not succeed, सर्वेषु of all, स्थाप्यमानेषु are installed as kings, सुमहान् very great, अनयः  mismanagement, भवेत् will happen.

##### आङ्ग्लानुवादः
O lovely lady, not all the sons of the king will inherit the kingdom. If all of them are installed as kings, there will be great disorder.



#### श्लोकः
##### मूलम्
तस्माज्ज्येष्ठे हि कैकेयि राज्यतन्त्राणि पार्थिवाः।  
स्थापयन्त्यनवद्याङ्गि गुणवत्स्वितरेष्वपि॥2.8.24॥

##### शब्दार्थः
अनवद्याङ्गि O one of beautiful limbs, कैकेयि Kaikeyi, तस्मात् for that reason, पार्थिवाः kings, ज्येष्ठे (either) in the eldest son, गुणवत्सु possessing virtues, इतरेष्वपि or in other sons, राज्यतन्त्राणि governance of a kingdom, स्थापयन्ति beston.

##### आङ्ग्लानुवादः
O Kaikeyi of beautiful limbs, for that reason kings bestow the governance of the kingdom either on the eldest or on other virtuous sons.



#### श्लोकः
##### मूलम्
असावत्यन्तनिर्भग्नस्तव पुत्रो भविष्यति।  
अनाथवत्सुखेभ्यश्च राजवंशाच्च वत्सले॥2.8.25॥

##### शब्दार्थः
वत्सले O dear( Kaikeyi), तव your, असौ this, पुत्रः son, अनाथवत् like an orphan,  सुखेभ्यः च from comforts, राजवंशाच्च from royal succession, अत्यन्तनिर्भग्नः very much  
brokenhearted, भविष्यति will become.

##### आङ्ग्लानुवादः
O (Kaikeyi) dear cut off from royal succession as well as from its comforts, your son will become totally forlorn and brokenhearted.



#### श्लोकः
##### मूलम्
साऽहं त्वदर्थे सम्प्राप्ता त्वं तु मां नावबुद्ध्यसे।  
सपत्नि वृद्धौ या मे त्वं प्रदेयं दातुमिच्छसि॥2.8.26॥

##### शब्दार्थः
सा अहम् such as me, त्वदर्थे in your interest, सम्प्राप्ता have come, त्वं तु nevertheless, you, माम् me, नावबुध्यसे do not understand, या whom, त्वम् you, सपत्निवृद्धौ on the occasion of  prosperity of your cowife, मे to me, प्रदेयं दातुम् to confer gift, इच्छसि wish.

##### आङ्ग्लानुवादः
I am here to serve your interest. Nevertheless you do not understand me and you wish to confer gifts on me on the occasion of the prosperity of your cowife.



#### श्लोकः
##### मूलम्
ध्रुवं तु भरतं रामः प्राप्य राज्यमकण्टकम्।  
देशान्तरं वा नयिता लोकान्तरमथाऽपि वा॥2.8.27॥

##### शब्दार्थः
रामः Rama, अकण्टकम् free from thorns (enemies), राज्यम् kingdom, प्राप्य having obtained, भरतम् Bharata, देशान्तरं वा out of the country, अथापि वा or else, लोकान्तरम् to the other world, नयिता he will send, ध्रुवम्  this is certain.

##### आङ्ग्लानुवादः
Rama, having secured the thornless kingdom, will banish Bharata from the country or else send him to the other world. This is certain.



#### श्लोकः
##### मूलम्
बाल एव हि मातुल्यं भरतो नायितस्त्वया।  
सन्निकर्षाच्च सौहार्दं जायते स्थावरेष्वपि॥2.8.28॥

##### शब्दार्थः
त्वया by you, भरतः Bharata, बालः एव even as a child, मातुल्यम् maternal uncle's house,  
नायितः हि has been sent off, सन्निकर्षात् from proximity, स्थावरेष्वपि even among the immobile (inanimate) objects, सौहार्दम् friendliness, जायते  is created.

##### आङ्ग्लानुवादः
Bharata has been sent by you right from his childhood to his maternal uncle's house.  Proximity creates friendship even amongst the inanimate objects.



#### श्लोकः
##### मूलम्
भरतस्याप्यनुवशश्शत्रुघ्नोऽपि समं गतः।  
लक्ष्मणो हि यथा रामं तथाऽसौ भरतं गतः॥2.8.29॥

##### शब्दार्थः
भरतस्य of Bharata, अनुवशः obedient, शत्रुघ्नोऽपि Satrughna also, समम् along with him, गतः has gone, लक्ष्मणः Lakshmana, रामम् to Rama, यथा as, असौ this Satrughna, तथा in that way, भरतम् to Bharata.

##### आङ्ग्लानुवादः
Satrughna who is obedient to Bharata has followed him. Like Lakshmana who has taken refuge in Rama, he has also resorted to Bharata.



#### श्लोकः
##### मूलम्
श्रूयते हि द्रुमः कश्चिच्छेत्तव्यो वनजीविभिः।  
सन्निकर्षादिषीकाभिर्मोचितः परमाद्भयात्॥2.8.30॥

##### शब्दार्थः
वनजीविभिः by those living on the forest, छेत्तव्यः intended for felling, कश्चित् one such, द्रुमः tree, इषीकाभिः grass known as Ishika (thorny bushes), सन्निकर्षात् due to being in the close vicinity, परमात् from great, भयात् from fear, मोचितः set free, श्रूयते हि it is heard.

##### आङ्ग्लानुवादः
It is said that a tree intended to be cut down by those living on the forest is let off   due to entanglement of a kind of grass known as Ishika (thorny bushes) growing in its vicinity. (If Bharata had been at Ayodhya now, Dasaratha himself would have helped him.



#### श्लोकः
##### मूलम्
गोप्ता हि रामं सौमित्रिर्लक्ष्मणं चापि राघवः।  
अश्विनोरिव सौभ्रात्रं तयोर्लोकेषु विश्रुतम्॥2.8.31॥

##### शब्दार्थः
सौमित्रिः Lakshmana, रामम् Rama, गोप्ता हि surely going to protect, राघवः son of he  
Raghus (Rama), लक्ष्मणं चापि to Lakshmana also, अश्विनोः like of twin 'Ashwins', सौभ्रात्रं इव like brotherhood, तयोः their, लोकेषु in the worlds, विश्रृतम् is renowned.

##### आङ्ग्लानुवादः
Just as Lakshmana protects Rama, Rama protects Lakshmana. Their brotherhood is renowned in the world like that of the Ashwins.



#### श्लोकः
##### मूलम्
तस्मान्न लक्ष्मणे रामः पापं किञ्चित्करिष्यति।  
रामस्तु भरते पापं कुर्यादिति न संशयः॥2.8.32॥

##### शब्दार्थः
तस्मात् therefore, रामः Rama, लक्ष्मणे to Lakshmana, पापम् harm, किञ्चित् even little, न करिष्यति will not do, भरते तु as to but in respect of Bharata, रामः Rama, पापम् harm, कुर्यात् will do, इति in this, न संशयः there is no doubt.

##### आङ्ग्लानुवादः
Rama will do no harm to Lakshmana. As for Bharata, Rama will doubtless do him harm.



#### श्लोकः
##### मूलम्
तस्माद्राजगृहादेव वनं गच्छतु ते सुतः।  
एतद्धि रोचते मह्यं भृशं चापि हितं तव॥2.8.33॥

##### शब्दार्थः
तस्मात् therefore, ते सुतः your son, राजगृहादेव from Rajagriha (the place of Bharata's maternal uncle) straightaway, वनम् to the forest, गच्छतु let go, एतत् that only, मह्यम् for me, रोचते हि alone is pleasing, तवापि च for you also, भृशम् highly, हितम् beneficial.

##### आङ्ग्लानुवादः
Therefore let your son go to the forest straight from his uncle's palace only. That alone will please me. For you also this is highly beneficial.



#### श्लोकः
##### मूलम्
एवं ते ज्ञातिपक्षस्य श्रेयश्चैव भविष्यति।  
यदि चेद्भरतो धर्मात्पित्र्यं राज्यमवाप्स्यसि॥2.8.34॥

##### शब्दार्थः
भरतः Bharata, धर्मात् righteously, पित्र्यम् relating to his father,राज्यम् kingdom, अवाप्स्यसि यदि if he secures, एवं चेत् if it happens that way, ते to you, ज्ञातिपक्षस्य चैव and also to your relations, श्रेयः welfare, भविष्यति will happen.

##### आङ्ग्लानुवादः
If Bharata secures the ancestral kingdom righteously, it will bring welfare to you and to your relations also.



#### श्लोकः
##### मूलम्
स ते सुखोचितो बालो रामस्य सहजो रिपुः।  
समृद्धार्थस्य नष्टार्थो जीविष्यति कथं वशे॥2.8.35॥

##### शब्दार्थः
ते your, सुखोचितः accustomed to comforts, सः बालः that young Bharata, रामस्य of Rama,  सहजःरिपुः is born enemy, नष्टार्थः deprived of all wealth, समृद्धार्थस्य of prosperous (Rama), वशे under the control, कथम् how, जीविष्यति will live.

##### आङ्ग्लानुवादः
Your son, that young Bharata, is accustomed to comforts. He is a born enemy of Rama. How will he, deprived of all wealth, live under the control of Rama?



#### श्लोकः
##### मूलम्
अभिद्रुतमिवारण्ये सिंहेन गजयूथपम्।  
प्रच्छाद्यमानं रामेण भरतं त्रातुमर्हसि॥2.8.36॥

##### शब्दार्थः
अरण्ये in the forest, सिंहेन by a lion, अभिद्रुतम् being attacked, गजयूथपम्इव like the leader of the elephant herd, रामेण by Rama, प्रच्छाद्यमानम् being overpowered, भरतम् Bharata, त्रातुम् to save, अर्हसि it behoves you.

##### आङ्ग्लानुवादः
Like the leader of an elephantherd attacked by a lion in the forest, Bharata is going to be oppressed by Rama. You should save him.



#### श्लोकः
##### मूलम्
दर्पान्निराकृता पूर्वं त्वया सौभाग्यवत्तया।  
राममाता सपत्नी ते कथं वैरं न शातयेत्॥2.8.37॥

##### शब्दार्थः
त्वया by you, सौभाग्यवत्तया being fortunate (being favourite wife of your husband), दर्पात् from pride, पूर्वम् earlier, निराकृता was slighted, ते your, सपत्नी cowife (Kausalya), राममाता Rama's mother, वैरम् grudge, कथम् how, न शातयेत् will not retaliate.

##### आङ्ग्लानुवादः
Being fortunate (being the favourite wife of your husband) you slighted your cowife  
earlier with pride. How will she, Rama's mother (Kausalya) remain without retaliating?



#### श्लोकः
##### मूलम्
यदा हि रामः पृथिवीमवाप्स्यति  
प्रभूतरत्नाकरशैलपत्तनाम्।  
तदा गमिष्यस्यशुभं पराभवं  
सहैव दीना भरतेन भामिनि॥2.8.38॥

##### शब्दार्थः
भामिनि O lovely lady, रामः Rama, यदा when, प्रभूतरत्नाकरशैलपत्तनाम् with its oceans, mountains and towns, पृथिवीम् to this earth, अवाप्स्यति secures, तदा then, भरतेन सहैव along with Bharata, दीना become miserable, अशुभम् disgrace, गमिष्यसि will attain.

##### आङ्ग्लानुवादः
O lovely lady when Rama becomes the lord of this earth with its oceans, mountains and cities, then along with Bharata you will become miserable and fall into disgrace.



#### श्लोकः
##### मूलम्
यदा हि रामः पृथिवीमवाप्स्यति  
ध्रुवं प्रणष्टो भरतो भविष्यति।  
अतो हि सञ्चिन्तय राज्यमात्मजे  
परस्य चैवाद्य विवासकारणम्॥2.8.39॥

##### शब्दार्थः
रामः Rama, यदा हि when, पृथिवीम् this earth, अवाप्स्यति obtains, भरतः Bharata, ध्रृवम् certainly, प्रणष्टः ruined, भविष्यति will become, अतः for that reason, आत्मजे your son, राज्यम् kingdom, अद्यैव right now, परस्य enemy Rama's, विवासकारणम् means of banishment, सञ्चिन्तय think over.

##### आङ्ग्लानुवादः
When Rama obtains this earth, Bharata will be certainly ruined. Therefore, right now think of the kingdom for your son and the means of banishment for your enemy, Rama.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे अष्टमस्सर्गः॥  
Thus ends the eighth sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/02-kaikayI-vighnaH/008_mantharAdurbodhaH.md">
<details><summary><h3>भूषणम् ...{Loading}...</h3></summary>



चोम्मेन्तर्य् फ़ोर् थे सेलेच्तेद् वलुएस् दोएस्न्ऽत् एxइस्त्


</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/02-kaikayI-vighnaH/008_mantharAdurbodhaH.md">
<details><summary><h3>शिरोमणी ...{Loading}...</h3></summary>



केकयीवचनश्रवणौत्तरकालिकं मन्थरावृत्तमाह-- मन्थरेत्यादिभिः । एनां
केकयीमभ्यसूय प्रणिन्द्य तत् केकयीदत्तम्  ॥  २।८।१  ॥   

  

तद्वचनमेवाह-- हर्षमिति । अस्थाने हर्षानुचितकाले  ॥  २।८।२  ॥   

  

अयं हर्षस्त्वया त्याज्य इत्यत्र हेतुं बोधयन्ती आह-- मनसेति । व्यसनं
दुराग्रहम्  ॥  २।८।३  ॥   

  

शोचामीति । ते दुर्मतित्वं दुष्टबुद्धित्वमहं शोचामि । ननु मदनुसारिणी
भूत्वा त्वमपि मे हर्षप्रयोजिका भवेत्यत आह-- मृत्योः मृत्युसदृशस्य अरेः
सपत्नीपुत्रस्य वृद्धिमागतां ज्ञातवतीं त्वां का प्राज्ञा बुद्धिमती
प्रहर्षयेत् सन्तोषयेत् न कापीत्यर्थः एतेन तस्याः भ्रान्तिमतीत्वं बोधितम्
 ॥  २।८।४  ॥   

  

भरतादिति । राज्यसाधारणात् राज्ये राज्यकरणे साधारणात्
साधारणयोग्यताविशिष्टात् भरतात् रामस्य भयमेव तद्विचिन्त्य निश्चित्य अहं
विषण्णा ऽस्मि । ननु रामकर्तृकभये तव विषण्णात्वं कथमित्यत आह--
भीताद्भयविशिष्टाद्भयं भयहेतौ भीतिर्जायत एव यो हि यस्माद्बिभेति स तस्मिन्
भयोत्पत्तियत्नं करोत्येवेति भावः । हिरेवार्थे  ॥  २।८।५  ॥   

  

ननु लक्ष्मणशत्रुघ्नाभ्यामपि रामभीतिं कुतो न ब्रूषे इत्यत आह लक्ष्मण इति
। लक्ष्मणः सर्वात्मना सर्वप्रयत्नेन रामं गतः अनुसृत इत्यर्थः । एतेन
लक्ष्मणात्तस्य न भीतिरिति ध्वनितम् । शत्रुघ्नस्तु सर्वात्मना भरतं गतः
एतेन रामस्य शत्रुघ्नहेतुकभीतिमत्वे ऽपि तद्भीतेः
भरतहेतुकभीतावन्तर्भावान्न न्यूनतेति सूचितम्  ॥  २।८।६  ॥   

  

लक्ष्मणशत्रुघ्नाभ्यां भीत्यभावे हेत्वन्तरमाह-- प्रत्यासन्नेति ।
प्रत्यासन्नस्य जन्मनो यः क्रमः तेनापि भरतस्यैव राज्यक्रमः
राज्यस्याधिकारः यवीयसोः कनिष्ठयोः तयोर्लक्ष्मणशत्रुघ्नयोः राज्यक्रमस्तु
विसृष्टः भरतस्य ज्येष्ठत्वात्तदधिकारेण दूरीकृतः एतेन ताभ्यां न
रामभीतिरिति सूचितम् । तेन यथा भरतराज्याधिकारेण तयो राज्याधिकारो दूरीकृतः
तथा रामराज्याधिकारेण भरतराज्याधिकारो ऽपि दूरीकृत इत्यंशे तस्या अज्ञानं
सूचितम् । तेन परमात्मेच्छायाः प्राबल्यं ध्वनितम्  ॥  २।८।७  ॥   

  

ननु महात्मनां वसिष्ठादीनां विद्यमानत्वात् यथाधिकारमेव भविष्यतीति तव
विचारेण किमित्यत आह-- विदुष इति । तवात्मजं त्वत्पुत्रसाधुतां
चिन्तयन्त्यहं विदुषः सर्वज्ञस्य अत एव क्षत्रचारित्रे
संधिविग्रहादिप्रयोगादिषु प्राज्ञस्य विज्ञातुः अत एव  

प्राप्तकारिणः उपस्थितेष्टवस्तुनो झटिति करणशीलस्य रामस्य भयात्
भीत्युत्पादककृतेः प्रवेपे प्रकम्पे  ॥  २।८।८  ॥   

  

ननूक्तविशेषणविशिष्टरामसंनिधौ त्वया साधुतयैव वर्तितव्यमतो न भीत्यवसरो न
वा राज्यप्राप्तौ दोष इत्यत आह-- सुभगेति । पुष्येण युक्ते श्वः
अव्यवहितागामिदिवसे महता सर्वश्रेष्ठेन यौवराज्येन युवराजत्वेन यस्याः
पुत्रो द्विजोत्तमैरभिषेक्ष्यते सा कौशल्या सुभगा  ॥  २।८।९  ॥   

  

नन्विष्टमेवैतदित्यत आह-- प्राप्तामिति । वसुमतीं प्राप्तामत एव हतविद्विषं
विनष्टप्रायसपत्न्यादिरिपुमत एव प्रीतिं प्राप्तां प्रतीतां राजविश्वस्तां
कौशल्यां त्वं दासीवदुपस्थास्यसि  ॥  २।८।१०  ॥   

  

एवमिति । एवं च यदि त्वं तस्याः कौशल्यायाः प्रेष्या दासी भविष्यसि तदा तव
पुत्रो ऽपि अस्माभिः सह रामस्य प्रेष्यत्वं दासत्वं गमिष्यति प्राप्स्यति
 ॥  २।८।११  ॥   

  

हृष्टा इति । रामस्य स्त्रियः सीताबहुत्वमादरार्थम् । किंच स्त्रीशब्दः
स्त्रीत्वजातिविशिष्टपरः नतु पाणिगृहीतीपरः तेन बहुत्वं युक्तमेव, किंच
रामस्य स्त्रियः सीतायाः परमाः प्राकृतविलक्षणाः सम्पत्तयः प्रहृष्टा
भविष्यन्ति । आगमशास्त्रस्यानित्यत्वादाड्विरहः । अत एव रामस्य
एकपत्नीव्रतत्वं संगच्छते ।  

रामस्य भार्यान्तराभावादेव सीताविरहकालभवयागे सीताप्रतिकृतिकरणं संगच्छते
अत एव तदुत्तरत्र "न सीतायाः परां भार्यां वव्रे स रघुनन्दनः । यज्ञे यज्ञे
च पत्न्यर्थं काञ्चनी जानकी भवेत्" इति संगच्छते । अत एव "मोघं हि
धर्मश्चरितो मयायं तथैकपत्नीत्वमिदं निरर्थकम् । या त्वां न पश्यामि कृशा
विवर्णा हीना त्वया संगमने निराशा" इति सुन्दरकाण्डे अष्टाविंशतितमे सर्गे
सीताविलापपद्ये एकपत्नीत्वोक्तिः संगच्छते ।
स्वपतिनिरूपितपत्न्यन्तरसंम्बन्धात्यन्ताभाववत्यहमिति तदर्थः ।
एतदुत्तरपद्यस्य "पितुर्निदेशं नियमेन कृत्वा वनान्निवृत्तश्चरितव्रतश्च ।
स्त्रीभिश्च मन्ये विपुलेक्षणाभिस्त्वं रंस्यसे वीतभयः कृतार्थः" इत्यस्य
तु अयमर्थः यदि मां त्यक्त्वा गमिष्यसि तर्हि बहुभिः स्त्रीभिश्च ते विहारः
सेत्स्यति एतेन तवैकपत्नीव्रतत्वं भज्येत इति बोधितम् तेन
स्वत्यागपूर्वकगमनासंभवो ध्वनितः तेन तन्मूलकबहुस्त्रीकरणकविहारस्यासंभवः
सूचितः । तेन स्वविषयकरामपरप्रेम्णो विज्ञात्रीत्वं व्यञ्जितम् ।
एतदनुरोधेन "भुजैः परमनारीणामभिमृष्टमनेकधा" इत्यस्य तु अनेकधा
अनेकप्रकारकाणां नारीणां सीतातिरिक्तस्त्रीणां भुजैः यत् अभिमृष्टं
स्पृष्टमनतमित्यर्थः । सामान्ये नपुंसकम् । अत एव परं सर्वोत्कृष्टमत एव
"शयने चोत्तमाङ्गेन सीतायाः शोभितं पुरा" इति वक्ष्यमाणेनावगतार्थता
वक्ष्यमाणानुरोधादेवात्र नारीशब्देन सीतातिरिक्तस्त्रीग्रहणं
यत्तमित्यध्याहृतम् । "मातरश्चैव सर्वा मे कुमाराः स्त्रीगणानि च । अग्रतो
भरतं कृत्वा गच्छन्त्वग्रे समाधिना"
इत्युत्तरकाण्डाश्वमेधोपक्रमपद्यघटकीभूतस्त्रीशब्दः पाणिगृहीत्यतिरिक्तपरः
। मातरश्चेत्युक्तिस्तु ब्राह्मणवसिष्ठन्यायेन विशिष्टबोधनाय  ॥  २।८।१२
 ॥   

  

तामिति । ततः मन्थरोक्तिश्रवणानन्तरमपरमतृप्तिकारकं वचनं ब्रुवन्तीं
मन्थरां दृष्ट्वा कैकेयी रामस्यैव गुणान् प्रशशंस गुणप्रशंसया रामे अस्याः
प्रीतिरुत्पद्येतेत्यनिष्टभाषणतो निवर्तेतेत्यभिप्रायः सूचितः  ॥  २।८।१३
 ॥   

  

तदाकारमाह-- धर्मज्ञ इत्यादिभिः । रामः यतो धर्मज्ञत्वादिविशिष्टः ज्येष्ठो
राजसुतश्च अतो यौवराज्यमर्हति  ॥  २।८।१४  ॥   

  

ननु तत्त्वे उक्तदोषप्रसक्तिरित्यत आह-- भ्रातृ़निति । दीर्घायुः रामः
भ्रात्रादीन् पितृवत्पालयिष्यति अतः कथं सन्तप्यसे  ॥  २।८।१५  ॥   

  

ननु भरतस्य राज्यानधिकारित्वे ऽपि भ्रातृत्वात् किंचित्तेनापि
प्राप्तव्यमतस्तदागमने सति रामाभिषेकेण भवितव्यमन्यथा किंचिदपि न
प्राप्स्यतीत्यत आह-- भरत इति । वर्षशतात् बहुखण्डैर्व्याप्तं पितृपैतामहं
राज्यं नरर्षभो रामो ऽवाप्स्यति भरतस्तु ध्रुवमचलं रामस्य परं
तृप्तिमवाप्स्यति । एतेन रामप्रीतेर्दुर्लभत्वं व्यञ्जितम् । किंच रामस्य
राज्यं भरत एव प्राप्स्यति रामाभिषेकानन्तरपालनाधिकारं रामो भरतायैव
दातेत्यर्थः । एतेन भरतो रामस्यातिप्रीतिविषय इति ध्वनितम् । यद्वा
अप्राप्यवस्तुप्राप्त्यर्थं यत्नो न कर्तव्य इति भरतराज्यप्राप्त्यर्थं न
यतितव्यमिति बोधयन्ती आह-- भरत इति । रामस्य योग्यं पितृपैतामहं राज्यं
नरर्षभो भरतः वर्षशतात्परमपि अ न वाप्स्यति अवाप्स्यति ।
भागुरिमतेनावाकारलोपः । वर्षशतात्परमग्रे भरतः प्राप्स्यतीत्यर्थस्तु न
युक्तः सर्वप्रमाणाविषयत्वेनासंमतत्वादिति दिक्  ॥  २।८।१६  ॥   

  

सेति । प्राप्ते प्रकृष्टेन आप्तं प्राप्तिर्यस्य तस्मिन् उचिते इत्यर्थः ।
अभ्युदये रामाभिषेकजनितोत्सवे वर्तमाने सति भविष्यति भरतागमनजनिते आगामिनि
उत्सवे तदर्थमित्यर्थः । त्वं किमर्थं परितप्यसे  ॥  २।८।१७  ॥   

  

रामाभिषेको ममापि हर्षप्रद इत्यत्र हेतुं वदन्ती आह-- यथेति । तथा तेन
प्रकारेण भूयस्ततो ऽधिकमपि राघवो रामो मान्यः तत्रापि हेतुं वदन्ती आह--
अतिरिक्तमधिकं रामः  

मामनुशुश्रूषते  ॥  २।८।१८  ॥   

  

रामाभिषेके विषादो न कार्य इत्यत्र हेत्वन्तरं वदन्ती आह-- राज्यमिति । तत्
राज्यं तत्रापि हेतुः मन्यते जानाति आत्मानं शरीरं राघवो रामः  ॥  २।८।१९
 ॥   

  

कैकेय्या इति । दीर्घं चिरकालमुष्णं यथा स्यात्तथा  ॥  २।८।२०  ॥   

  

तद्वचनमेवाह-- अनर्थेति । अनर्थदर्शिनी विरुद्धार्थदर्शनशीला अनर्थे
अर्थमानिनीत्यर्थः । शोकव्यसनविस्तीर्णे शोकस्य हेतुभूतं यद्व्यसनं
दुराग्रहस्तेन विस्तीर्णे दुःखसागरे मज्जन्तमात्मानं नावबुध्यसे जानासि  ॥ 
२।८।२१  ॥   

  

भरतराज्यप्राप्त्यर्थमिदानीमेव यतितव्यमिति बोधयितुमाह-- भवितेति । राघवस्य
रामस्य अनु पश्चात् यः सुतः स भविता अतः राजवंशात् राज्ञां परंपरातः
राजपङ्क्तिभ्य इत्यर्थः । भरतः परिहास्यते अपसार्यते राजभिः सहासनं न
प्राप्स्यतीत्यर्थः  ॥  २।८।२२  ॥   

  

रामराज्यकाले भरतो ऽपि कस्यचिद्देशस्य राजा भवितेत्याशा न कर्तव्येति
सूचितुमाह-- नहीति । अनयो नीतिविरोधः  ॥  २।८।२३  ॥   

  

तस्मादिति । स्थापयन्ति तदायत्ततां प्रापयन्तीत्यर्थः । गुणवत्सु
राजोचितगुणविशिष्टेषु इतरेषु कनिष्ठेष्वपि ज्येष्ठस्य तादृशगुणवत्वाभावे
इति शेषः । राज्यतन्त्राणि राज्यपालनादियोग्यव्यापारान् "तन्त्रं
स्वराष्ट्रव्यपारः" इति वैजयन्ती  ॥  २।८।२४  ॥   

  

उपसंहरन्नाह-- असाविति । अत्यन्तनिर्भग्ननितरामपसारितः  ॥  २।८।२५  ॥   

  

सेति । सपत्निवृद्धो इत्यत्र ह्रस्व आर्षः । प्रदेयं पारितोषिकं मे मह्यं
दातुमिच्छसि एतेन तया कैकेय्या विवेकाभावः सूचितः  ॥  २।८।२६  ॥   

  

ध्रुवमिति । अकण्टकं निर्विघ्नं यथा स्यात्तथा नाययिता प्रापयिता लोकान्तरं
मनुष्यलोकातिरिक्तलोकं हन्तेति यावत्  ॥  २।८।२७  ॥   

  

बाल इति । मातुल्यं मातुलवेश्म नायितः प्रापितः सन्निकर्षात् समीपवासात्
सौहार्दमन्योन्यालिङ्गनेनानुमीयमानम् । एतेन यदि भरत इह स्यात्तर्हि तस्या
ऽपि कस्यचिद्देशस्याधिपत्यं स्यादेवेति सूचितम्  ॥  २।८।२८  ॥   

  

शत्रुघ्नस्यापि दुःखमेव भवितेति बोधयन्ती आह-- भरतानुगत इति । सः शत्रुघ्नो
ऽपि भरतानुगतः भरतानुसारी सन् तत्समं रामकर्तृकद्रोहविषत्वेन भरतसाम्यं गतः
प्राप्तः । समशब्दो भावप्रधानः । ननु लक्ष्मणस्य रामप्रीतिविषयत्वात् कथं
तद्भ्रातुः शत्रुघ्नस्य भरतसाम्यमत आह-- यथा असौ शत्रुघ्नो भरतं गतः
भरतानुसारी भरतादन्यं न कंचन वेदेत्यर्थः । तथा लक्ष्मणो ऽपि राममनुगतः
रामादन्यं न कंचन वेदेत्यर्थः । एतेन शत्रुघ्नस्य भरतानुयायित्वेन
रामद्रोहविषयत्वे लक्ष्मणद्रोहविषयत्वमपि स्यादिति व्यक्तम्  ॥  २।८।२९  ॥   

  

लक्ष्मणसाहाय्यात् भरतकर्तृकापकृतिप्रसक्तिः रामे न भवितेति
बोधयितुमन्यसंनिकर्षादन्यस्यानर्थनिवृत्तिर्लोके दृष्टेत्याह-- श्रूयत इति
। वनजीविभिः वनावयवीभूतच्छिन्नवृक्षक्रयजीविकावद्भिः जनैः छेत्तव्यः कश्चन
द्रुमः इषीकाभिः बहुकण्टकविशिष्टगुल्मैः संनिकर्षात्स्वसामीप्यात्सर्वत
आवरणादित्यर्थः । परमाद्भयाद् उन्मूलनोच्छेदनरूपभीतेः मोचितः इति श्रूयते ।
हिशब्द इत्यर्थे  ॥  २।८।३०  ॥   

  

लौकिकदृष्टान्तेन लक्ष्मणसाहाय्याद् रामानर्थनिवृत्तिमुक्त्वा तुल्ययुक्तेः
परस्परसाहाय्यात्परस्परा ऽनर्थाप्रसक्तिर्भवितेति बोधयन्ती आह-- गोप्तेति ।
राघवो रामः  ॥  २।८।३१  ॥   

  

तस्मादिति । तस्मात्संनिकर्षाद्धेतोः रामो भरते तु कुर्यादेव
तत्संनिकर्षाभावादिति भावः  ॥   

२।८।३२  ॥   

ननु भरतभयनिवृत्त्यर्थमिदानीं किं कर्तव्यमित्यत आह-- तस्मादिति ।
राजगृहात्केकयाधिपभवनात् अन्यथा रामस्तं घातयितेति तात्पर्यम्  ॥  २।८।३३
 ॥   

  

एवमिति । एवं भरते वनं गते सति चेत्कस्मिंश्चित्समये यदि भरतो धर्मात्
राज्यमवाप्स्यति तदा ज्ञातिपक्षस्यास्मदादेः श्रेयो भविष्यत्येव एतेन
वनगमने दशरथस्य तस्मिन्नपि कृपा भवितेति हेतुर्ध्वनितः  ॥  २।८।३४  ॥   

  

अन्यथा दुःखमेवेत्याह-- स इति । समृद्धार्थस्य प्राप्तराज्यश्रियो रामस्य
सहजो भ्राता सुखोचितः राज्यानन्दयोग्यः नष्टार्थः विगतराज्यः रामस्य
रिपुरयं राज्याभिलाषीति रामद्रोहविषयीभूतः रामस्य वशे स्थितः ते बालः स
भरतः कथं जीविष्यति । रामस्येति योग्यतया स्थलत्रयान्वयि  ॥  २।८।३५  ॥   

  

अभीति । अभिद्रुतं पलायितं प्रच्छाद्यमानं पराभूयमानम्  ॥  २।८।३६  ॥   

  

दर्पादिति । दर्पात्पत्यतिप्रीतिहेतुकगर्वान्निराकृता अनादृता
सौभाग्यवत्तया पुत्रो राज्यप्राप्त्येदानीमतिभाग्यवतीत्वेनोपलक्षिता
राममाता वैरं द्रोहफलं यापयेत्प्रापयेत् । "पातयेत्" इतिपाठे ऽपि स एवार्थः
 ॥  २।८।३७  ॥   

  

इदानीन्तनाभिषेकभङ्गप्रयत्नाभावे सपुत्रायास्ते विनाशो ऽवश्यं भवितेत्याह--
यदेति । भरतेन सहैव अशुभं पराभवं गमिष्यसि प्राप्स्यसि  ॥  २।८।३८  ॥   

  

ननु रामस्य मद्धेतुकभयाभावाद्रामहेतुकभीतिर्ममापि न स्यादिति कथं मम पराभवो
भवितेत्याह-- यदेति । भरतः ध्रुवं प्रनष्टो भविष्यति । एतेन
भरतपराभवमूलकस्तव पराभव इति सूचितम् । अतः आत्मजे भरते राज्यं परस्य
तत्प्रतिपक्षभूतरामस्य विवासकारणं चाद्यैव संचिन्तय  ॥  २।८।३९  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे ऽष्टमः
सर्गः  ॥  २।८  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/02-kaikayI-vighnaH/008_mantharAdurbodhaH.md">
<details><summary><h3>तिलकम् ...{Loading}...</h3></summary>



अथ "चलं चित्तं मनुष्याणाम्" इति न्यायेन द्विस्त्रिर्मन्थरया
हितवदुपदेशात्कल्याणमतेरपि कैकेय्याश्चित्तं चलितमित्याह मन्थरा त्विति ।
अभ्यसूय्यासूयाविषयां कृत्वा । हिताश्रवणात्कोपः एतदहितं जायते इति दुःखम्
तत्समन्वितेव  ॥  २।८।१  ॥   

  

अस्थाने तदनुचितकाले बालिशे मुर्खे शोककाले हर्षोदयात्  ॥  २।८।२  ॥   

  

मनसेति । अत इत्यादिः । दुःखार्दिता सती तावकदुःखेन पीडिता सती
प्रसहामीत्यन्वयः । व्यसनं विपदम्  ॥  २।८।३  ॥   

  

मतेर्दुष्टत्वमनर्थकरैः प्रियताविषयत्वम् । प्रहर्षयेत्प्रहृष्येत् ।
अरित्वे हेतुः सपत्नीपुत्रत्वम् । मृत्योर्वृद्धिमिव तस्य वृद्धिं
दृष्ट्वेति शेषः  ॥  २।८।४  ॥   

  

मृत्योरिवेति व्युत्पादयति भरतादिति । रामस्य भरतादेव भयमस्ति । तत्र हेतुः
राज्यसाधारणाद्राज्यरूपसाधारणभोग्याद्धेतोः तद्भरतहेतुकं रामभयं हि यतो
भीताद्भयं जायते यो यस्माद्भीतस्तस्मात्पदस्थात्तस्य भयं भवत्येव । एवं च
राज्यस्य निष्कण्टकत्वाय स्वभयहेतुं भरतं राज्यं प्राप्य रामः सर्वथा
नाशयिष्यतीति भावः  ॥  २।८।५  ॥   

  

ननु भरतादेवेत्यवधारणमयुक्तमत आह लक्ष्मणो हीति । सर्वात्मना गतो
मनोवाक्कायव्यापारै रामेणैक्यं गतो ऽतो न ततो भीप्रसङ्गः । शत्रुघ्नस्यापि
भरतशेषतया न ततः पृथग्भीप्रसङ्गः तन्नाशेनैव तन्नाशादिति भावः  ॥  २।८।६
 ॥   

  

भरतादेवेत्यवधारणे हेत्वन्तरमाह प्रत्यासन्नेति । प्रत्यासन्नो यः क्रम
उत्पत्तिक्रमस्तेनापि हेतुना भरतस्यैव  

राज्यक्रमस्तदाक्रमणं प्रसक्तम् । तयोस्तु यवीयस्त्वात्स विसृष्ठो
दूरत्यक्त इत्यर्थः  ॥  २।८।७  ॥   

  

पुना रामाद्भयमुपसंहरति विदुष इति । विदुषः सर्वशास्त्रज्ञस्य विशिष्य
क्षत्रचारित्रे बलसंपाद्ये संधिविग्रहादिप्रयोगे च प्राज्ञस्य
प्राप्तकारिणः अविलम्बेन कालोचितकर्तव्यार्थकारिणो रामस्य त्वदात्मजं प्रति
भाव्यनर्थं चिन्तयन्ती तन्निमित्ताद्भयात्प्रवेपे कम्पे  ॥  २।८।८  ॥   

  

एवं पुत्रानर्थं प्रदर्श्य तस्या अप्यनर्थं दर्शयितुं कौसल्यार्थमाह
सुभगेति । यौवराज्येनेति हेतौ तृतीया । पुष्येण पुष्ये  ॥  २।८।९  ॥   

  

वसुमतीं प्राप्तां तत्प्राप्तिनिमित्तां प्रीतिं च प्राप्ताम् । हता
युष्मदादिसपत्नीरूपा विद्विषो यया तामत एव प्रतीतां प्रसिद्धाम्
उपस्थास्यसि गत्वा सेविष्यसे  ॥  २।८।१० ॥   

  

अयमनार्थो ममापीत्याह एवं चेति  ॥  २।८।११  ॥   

  

परमाः स्त्रिय इति बहुवचनेन सीतासख्यः । भरतक्षये भरतप्रभावनाशे  ॥  २।८।१२
 ॥   

  

एवं द्विःकृतोपतापापि कैकेयी निसर्गपुण्यस्वभावान्न चचालेत्याह तामित्यादि
। परमप्रीतां परं रामे ऽप्रीतामित्यर्थः । देवी पुण्यस्वभावा  ॥  २।८।१३
 ॥   

  

मन्थरोक्तयुक्तीः प्रतिक्षिपति धर्मज्ञ इति । दान्तः शिक्षितः कृतज्ञ
इत्यनेन बाल्ये स्वकृतपालनाद्युपकारस्मरणेन स्वानिष्टशङ्कानिरासः ज्येष्ठ
इत्यनेन तस्य राज्ययोग्यतेति साधारण्यं परिहृतम्  ॥  २।८।१४  ॥   

  

भरतानर्थो ऽपि नेत्याह भ्रातृ़निति । कथम् व्यर्थमेवेत्यर्थः  ॥  २।८।१५
 ॥   

  

पितृवद्भातृ़नविभागेन पालयतो रामस्य वर्षशतात्परमपि यदा विभागेच्छा तदा
भरतो राज्यमवाप्स्यति । ध्रुवापिशब्दाभ्यां लक्ष्मणशत्रुघ्नयोरपि
राज्यप्राप्तिर्ध्रुवेति सूचितम्  ॥  २।८।१६  ॥   

  

अभ्युदये रामाभिषेकरूप उत्सवे । कल्याणे भरताभिषेकरूपे कियता कालेन
भविष्यति  ॥  २।८।१७  ॥   

  

मान्यः प्रार्थनीयश्रेयस्कः तथा तद्वत् । यता भूयो ऽप्यभ्यधिकमपि । तत्र
हेतुः कौसल्यात इति । अतिरिक्तमधिकम्  ॥  २।८।१८  ॥   

  

संप्रत्यपि भरतस्य राज्यमस्त्येवेत्याह राज्यमिति  ॥  २।८।१९  ॥   

  

एवं राज्यापहारं परिह़ृतवतीं कैकेयीं मन्थरा तृतीयपर्यायेण पुनर्भेदयति
कैयेय्या इति  ॥  २।८।२०  ॥   

  

अनर्थदर्शिनी अर्थस्यैवानर्थत्वेन दर्शनशीला । शोक इष्टवियोगजः
अनिष्टाप्तिजं दुःखं व्यसनं ताभ्यां विस्तीर्णे व्याप्ते ।
सकलदुःखसमष्टिर्दुःखसागरस्तत्र मज्जन्ती त्वमात्मानं नावबुद्ध्यस इत्यर्थः
 ॥  २।८।२१  ॥   

  

कुत एवं वारंवारं कथयसीत्यत्राह भवितेति । परिहास्यते हीनो भविष्यति
भरततत्सुतादे राज्यहान्यैवं दुःखं कथयामीति भावः  ॥  २।८।२२  ॥   

  

तत्र हेतुमाह नहीति । सर्वेषां राज्यस्थितौ बाधकमाह स्थाप्यमानेष्विति ।
अनयो ऽन्यायईर्ष्यया परस्परप्रजापीडनरूपः  ॥  २।८।२३  ॥   

  

राज्यतन्त्राणि राज्यनिर्वहणक्षमाधिकारप्राधान्यानि
सर्वनिरूपितप्राधान्याश्रयत्वमेकस्यैवेति भावः । ज्येष्ठस्यागुणवत्त्वे तु
गुणवत्कनीयःस्वपि  ॥  २।८।२४  ॥   

  

यदेवमतो असाविति । निर्भग्नो हीनसुखेभ्यो राजवंशाच्च निर्भग्नो
भविष्यतीत्यन्वयः । वत्सले सर्वत्र दयाशीले  ॥  २।८।२५  ॥   

  

त्वदर्थे त्वत्पुत्रराज्यभ्रंशे प्राप्ते तत्परिहारकथनार्थम् ।
सपत्निवृद्धावित्यार्षो हृस्वः । प्रदेयं पारितोषिकमतो मां त्वमलुब्धा
स्वहिते इति न बुद्ध्यसे इत्यर्थः  ॥  २।८।२६  ॥   

  

नाययिता लुट् । लोकान्तरामिति हनिष्यतीति यावत्  ॥  २।८।२७  ॥   

  

यस्तु रामे राज्ञः पक्षपातः स भरतासंनिधानतः । तच्च त्वयैव कृतमित्याह बाल
एवेति । मातुल्यं मातुलगृहम् । ननु किं तावतात आह संनिकर्षादिति ।
स्थावरेषु तृणगुल्मलतावृक्षादिषु तत्र  

सौहार्दमन्योन्याश्लेषरूपम् । एवं च भरतस्थितौ विभज्य समं राज्यलाभः
स्यादिति भावः  ॥  २।८।२८  ॥   

  

शत्रुघ्नस्थितौ वा भरतकार्यस्य न नाशः स्यात् । सो ऽपि दैववशाद्गत इत्याह
भरतानुवशादिति । "शत्रुघ्नो ऽपि समं गतः" इति पाठे
ऽनुवशादनुरोधवशादित्यर्थः । आद्यो ऽपिरत्रैव योज्यः । अनुवशादपि अपिना
दैववशाच्चेत्यर्थः । गतः एकहृदयतयेति शेषः  ॥  २।८।२९  ॥   

  

कस्यचित्संनिकर्षात्कस्यचिदनर्थनिवृत्तिर्लोकदृष्टेत्यत आह श्रूयते हीति ।
छेत्तव्यः प्राप्तच्छेदनकालः । इषीकाभिः कण्टकबहुलगुल्मैः संनिकर्षात्परितः
परिवारणरूपात् भयाच्छेदनरूपात् । स्वस्य सदान्तःपुरवर्तित्वेन श्रूयते
हीत्युक्तिः  ॥  २।८।३०  ॥   

  

नन्वेष दोषो लक्ष्मणस्यापि समानो़ ऽत आह गोप्ताहीति  ॥  २।८।३१  ॥   

  

पापं वधम्  ॥  २।८।३२  ॥   

  

तस्माद्वधसंभावनासत्त्वात् राजगृहाद्राजगृहाख्यान्मातुलनगरात् । एतदेव
मह्यं रोचते । त्वदिष्टत्वात् एकपुत्रायाः पुत्रमरणापेक्षया वने पुत्रजीवनं
सम्यक् । तदेवाह  

भृशं तव हितमेतत् "जीवन्भद्राणि पश्यति" इति न्यायात्  ॥  २।८।३३  ॥   

  

एवमेवं सति मातुलगृहादेव वनगमने सति ते ज्ञातिपक्षस्यास्मदादेः श्रेयश्च
भविष्यत्येव श्रेयो जीवनरूपं कल्याणम्, चात्सुखम् । भरताद्वनस्थादपि
भयशङ्कयास्मदादिपीडायाः कर्तुमशक्यत्वादिति भावः । यदि चेदिति यदि
वेत्यर्थः । धर्मात्पितृदीयमानत्वरूपात् तदा वा ज्ञातिपक्षस्य श्रेय
इत्यर्थः । यद्वा एवमेव ते पक्षस्य श्रेयो भविष्यति । एवमेवेत्येतदुपपादयति
यदि चेति  ॥  २।८।३४  ॥   

  

अन्यथा दुःखमेवेत्याह स ते इति । समृद्धार्थस्य रामस्य वशे स्थितो
नष्टार्थः कथं जीविष्यतीत्यर्थः  ॥  २।८।३५  ॥   

  

तस्मादरण्ये सिंहेनाभिद्रुतं गजयूथपमिव राज्याप्राप्त्या प्रबलेन रामेण
प्रच्छाद्यमानमभिभूयमानं भरतं तदभिषेकनिरोधेन त्रातुमर्हसि  ॥  २।८।३६  ॥   

  

अन्यथा तवाप्यनर्थ इत्याह दर्पादिति । सौभाग्यवत्ता पतिवात्सल्यम् ।
वैरयापनं वैरशुद्धिं, त्वयि दास्यसंपादनेन कथं न कुर्यादित्यर्थः ।
"पातयेत्" इति पाठे ऽप्ययमेवार्थः  ॥  २।८।३७  ॥   

  

अशुभं पराभवं दास्यम्  ॥  २।८।३८  ॥   

  

एवं यतः सपुत्रायास्ते ऽनर्थः अत एवात्मजे राज्यं राज्यप्राप्तिकारणं
चिन्तय "शत्रुशेषो न स्थाप्यः" इति न्यायेन परस्यास्य रामस्य
चाल्लक्ष्मणसीतयोर्विवासकारणं च चिन्तय  ॥  २।८।३९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽष्टमः सर्गः  ॥  २।८  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/02-kaikayI-vighnaH/008_mantharAdurbodhaH.md">
<details><summary><h3>द्राविडपाठः ...{Loading}...</h3></summary>



  
मन्थरा त्वभ्यसूयैनामुत्सृज्याभरणं च तत्।  
उवाचेदं ततो वाक्यं कोपदुःखसमन्विता ॥ 2.8.1 ॥   
हर्षं किमिदमस्थाने कृतवत्यसि बालिशे।  
शोकसागरमध्यस्थमात्मानं नावबुध्यसे ॥ 2.8.2 ॥   
मनसा प्रहसामि त्वां देवि दुःखार्दिता सती।  
यच्छोचितव्ये हृष्टासि प्राप्येदं व्यसनं महत् ॥ 2.8.3 ॥   
शोचामि दुर्मतित्वं ते का हि प्राज्ञा प्रहर्षयेत्।  
अरेः सपत्नीपुत्रस्य वृद्धिं मृत्यारिवागताम् ॥ 2.8.4 ॥   
भरतादेव रामस्य राज्यसाधारणाद्भयम्।  
तद्विचिन्त्य विषण्णास्मि भयं भीताद्धि जायते ॥ 2.8.5 ॥   
लक्ष्मणो हि महेष्वासो रामं सर्वात्मना गतः।  
शत्रुघ्नश्चापि भरतं काकुत्स्थं लक्ष्मणो यथा ॥ 2.8.6 ॥   
प्रत्यासन्नक्रमेणापि भरतस्यैव भामिनि।  
राज्यक्रमो विप्रकृष्टस्तयोस्तावत्कनीयसोः ॥ 2.8.7 ॥   
विदुषः क्षत्त्रचारित्रे प्राज्ञस्य प्राप्तकारिणः।  
भयात् प्रवेपे रामस्य चिन्तयन्ती तवात्मजम् ॥ 2.8.8 ॥   
सुभगा खलु कौसल्या यस्याः पुत्रोऽभिषेक्ष्यते।  
यौवराज्येन महता श्वः पुष्येण द्विजोत्तमैः ॥ 2.8.9 ॥   
प्राप्तां सुमहतीं प्रीतिं प्रतीतां तां हतद्विषम्।  
उपस्थास्यसि कौसल्यां दासीवत्त्वं कृताञ्जलिः ॥ 2.8.10 ॥   
एवं चेत्त्वं सहास्माभिस्तस्याः प्रेष्या भविष्यसि।  
पुत्रश्च तव रामस्य प्रेष्यभावं गमिष्यति ॥ 2.8.11 ॥   
हृष्टाः खलु भविष्यन्ति रामस्य परमाः स्त्रियः।  
अप्रहृष्टा भविष्यन्ति स्नुषास्ते भरतक्षये ॥ 2.8.12 ॥   
तां दृष्ट्वा परमप्रीतां ब्रुवन्तीं मन्थरां ततः।  
रामस्यैव गुणान् देवी कैकेयी प्रशशंस ह ॥ 2.8.13 ॥   
धर्मज्ञो जुरुभिर्दान्तः कृतज्ञः सत्यवाक्छुचिः।  
रामो राज्ञः सुतो ज्येष्ठो यौवराज्यमतोऽर्हति ॥ 2.8.14 ॥   
भ्रातॄन् भृत्यांश्च दीर्घायुः पितृवत्पालयिष्यति।  
सन्तप्यसे कथं कुब्जे श्रुत्वा रामाभिषेचनम् ॥ 2.8.15 ॥   
भरतश्चापि रामस्य ध्रुवं वर्षशतात्परम्।  
पितृपैतामहं राज्यमवाप्ता पुरुषर्षभः ॥ 2.8.16 ॥   
सा त्वमभ्युदये प्राप्ते वर्तमाने च मन्थरे।  
भविष्यति च कल्याणे किमर्थं परितप्यसे ॥ 2.8.17 ॥   
यथा मे भरतो मान्यस्तथा भूयोऽपि राघवः।  
कौसल्यातोऽतिरिक्तं च सोऽनुशुश्रूषते हि माम् ॥ 2.8.18 ॥   
राज्यं यदि हि रामस्य भरतस्यापि तत्तथा।  
मन्यते हि यथात्मानं तथा भ्रातॄंस्तु राघवः ॥ 2.8.19 ॥   
कैकेय्या वचनं श्रुत्वा मन्थरा भृशदुःखिता।  
दीर्घमुष्णं विनिश्वस्य कैकेयीमिदमब्रवीत् ॥ 2.8.20 ॥   
अनर्थदर्शिनी मौर्ख्यान्नात्मानमवबुध्यसे।  
शोकव्यसनविस्तीर्णे मज्जन्ती दुःखसागरे ॥ 2.8.21 ॥   
भविता राघवो राजा राघवस्यानु यः सुतः।  
राजवंशात्तु कैकेयी भरतः परिहास्यते ॥ 2.8.22 ॥   
न हि राज्ञः सुताः सर्वे राज्ये तिष्ठन्ति भामिनि।  
स्थाप्यमानेषु सर्वेषु सुमहाननयो भवेत् ॥ 2.8.23 ॥   
तस्माज्ज्येष्ठे हि कैकेयि राज्यतन्त्राणि पार्थिवाः।  
स्थापयन्त्यनवद्याङ्गि गुणवत्स्वितरेष्वपि ॥ 2.8.24 ॥   
असावत्यन्तनिर्भग्नस्तव पुत्रो भविष्यति।  
अनाथवत् सुखेभ्यश्च राजवंशाच्च वत्सले ॥ 2.8.25 ॥   
साहं त्वदर्थे सम्प्राप्ता त्वं तु मां नावबुध्यसे।  
सपत्निवृद्धौ या मे त्वं प्रदेयं दातुमिच्छसि ॥ 2.8.26 ॥   
ध्रुवं तु भरतं रामः प्राप्य राज्यमकण्टकम्।  
देशान्तरं वा नयिता लोकान्तरमथापि वा ॥ 2.8.27 ॥   
बाल एव हि मातुल्यं भरतो नायितस्त्वया।  
सन्निकर्षाच्च सौहार्दं जायते स्थावरेष्वपि ॥ 2.8.28 ॥   
भरतस्याप्यनुवशः शत्रुघ्नोपि समागतः।  
लक्ष्मणो हि यथा रामं तथासौ भरतं गतः ॥ 2.8.29 ॥   
श्रूयते हि द्रुमः कश्चिच्छेत्तव्यो वनजीविभिः।  
सन्निकर्षादिषीकाभिर्मोचितः परमाद्भयात् ॥ 2.8.30 ॥   
गोप्ता हि रामं सौमित्रिर्लक्ष्मणं चापि राघवः।  
अश्विनोरिव सौभ्रात्रं तयोर्लोकेषु विश्रुतम् ॥ 2.8.31 ॥   
तस्मान्न लक्ष्मणे रामः पापं किञ्चित्करिष्यति।  
रामस्तु भरते पापं कुर्यादिति न संशयः ॥ 2.8.32 ॥   
तस्माद्राजगृहादेव वनं गच्छतु ते सुतः।  
एतद्धि रोचते मह्यं भृशं चापि हितं तव ॥ 2.8.33 ॥   
एवं ते ज्ञातिपक्षस्य श्रेयश्चैव भविष्यति।  
यदि चेद्भरतो धर्मात् पित्र्यं राज्यमवाप्स्यति ॥ 2.8.34 ॥   
स ते सुखोचितो बालो रामस्य सहजो रिपुः।  
समृद्धार्थस्य नष्टार्थो जीविष्यति कथं वशे ॥ 2.8.35 ॥   
अभिद्रुतमिवारण्ये सिंहेन गजयूथपम्।  
प्रच्छाद्यमानं रामेण भरतं त्रातुमर्हसि ॥ 2.8.36 ॥   
दर्पान्निराकृता पूर्वं त्वया सौभाग्यवत्तया।  
राममाता सपत्नी ते कथं वैरं न यातयेत् ॥ 2.8.37 ॥   
यदा हि रामः पृथिवीमवाप्स्यति प्रभूतरत्नाकरशैलपत्तनाम्।  
तदा गमिष्यस्यशुभं पराभवं सहैव दीना भरतेन भामिनि ॥ 2.8.38 ॥   
यदा हि रामः पृथिवीमवाप्स्यति ध्रुवं प्रणष्टो भरतो भविष्यति।  
अतो हि सञ्चिन्तय राज्यमात्मजे परस्य चैवाद्य विवासकारणम् ॥ 2.8.39 ॥   

</details>
</div>
