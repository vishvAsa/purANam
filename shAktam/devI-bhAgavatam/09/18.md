+++
title = "१८"

+++
नारायण उवाच  
तुलसी परितुष्टा च सुष्वाप हृष्टमानसा ।  
नवयौवनसम्पन्ना वृषध्वजवराङ्‌गना ॥ १ ॥  
चिक्षेप पञ्चबाणश्च पञ्चबाणांश्च तां प्रति ।  
पुष्पायुधेन सा दग्धा पुष्पचन्दनचर्चिता ॥ २ ॥  
पुलकाङ्‌कितसर्वाङ्‌गी कम्पितारक्तलोचना ।  
क्षणं सा शुष्कतां प्राप क्षणं मूर्च्छामवाप ह ॥ ३ ॥  
क्षणमुद्विग्नतां प्राप क्षणं तन्द्रां सुखावहाम् ।  
क्षणं च दहनं प्राप क्षणं प्राप प्रसन्नताम् ॥ ४ ॥  
क्षणं सा चेतनां प्राप क्षणं प्राप विषण्णताम् ।  
उत्तिष्ठन्ती क्षणं तल्पाद्‌ गच्छन्ती निकटे क्षणम् ॥ ५ ॥  
भ्रमन्ती क्षणमुद्वेगान्निवसन्ती क्षणं पुनः ।  
क्षणमेव समुद्वेगात्सुष्वाप पुनरेव सा ॥ ६ ॥  
पुष्पचन्दनतल्पं च तद्‌ बभूवातिकण्टकम् ।  
विषहारि सुखं दिव्यं सुन्दरं च फलं जलम् ॥ ७ ॥  
निलयं च बिलाकारं सूक्ष्मवस्त्रं हुताशनः ।  
सिन्दूरपत्रकं चैव व्रणतुल्यं च दुःखदम् ॥ ८ ॥  
क्षणं ददर्श तन्द्रायां सुवेषं पुरुषं सती ।  
सुन्दरं च युवानं च सस्मितं रसिकेश्वरम् ॥ ९ ॥  
चन्दनोक्षितसर्वाङ्‌गं रत्नभूषणभूषितम् ।  
आगच्छन्तं माल्यवन्तं पिबन्तं तन्मुखाम्बुजम् ॥ १० ॥  
कथयन्तं रतिकथां ब्रुवन्तं मधुरं मुहुः ।  
सम्भुक्तवन्तं तल्पे च समाश्लिष्यन्तमीप्सितम् ॥ ११ ॥  
पुनरेव तु गच्छन्तमागच्छन्तं च सन्निधौ ।  
यान्तं क्व यासि प्राणेश तिष्ठत्येवमुवाच सा ॥ १२ ॥  
पुनश्च चेतनां प्राप्य विललाप पुनः पुनः ।  
एवं सा यौवनं प्राप्य तस्थौ तत्रैव नारद ॥ १३ ॥  
शङ्‌खचूडो महायोगी जैगीषव्यान्मनोहरम् ।  
कृष्णमन्त्रं च सम्प्राप्य कृत्वा सिद्धं तु पुष्करे ॥ १४ ॥  
कवचं च गले बद्ध्वा सर्वमङ्‌गलमङ्‌गलम् ।  
ब्रह्मणश्च वरं प्राप्य यत्ते मनसि वाञ्छितम् ॥ १५ ॥  
आज्ञया ब्रह्मणः सोऽपि बदरीं च समाययौ ।  
आगच्छन्तं शङ्‌खचूडं ददर्श तुलसी मुने ॥ १६ ॥  
नवयौवनसम्पन्नं कामदेवसमप्रभम् ।  
श्वेतचम्पकवर्णाभं रत्नभूषणभूषितम् ॥ १७ ॥  
शरत्पार्वणचन्द्रास्यं शरत्पङ्‌कजलोचनम् ।  
रत्नसारविनिर्माणविमानस्थं मनोहरम् ॥ १८ ॥  
रत्नकुण्डलयुग्मेन गण्डस्थलविराजितम् ।  
पारिजातप्रसूनानां मालावन्तं च सुस्मितम् ॥ १९ ॥  
कस्तूरीकुङ्‌कुमायुक्तं सुगन्धिचन्दनान्वितम् ।  
सा दृष्ट्वा सन्निधावेनं मुखमाच्छाद्य वाससा ॥ २० ॥  
सस्मिता तं निरीक्षन्ती सकटाक्षं पुनः पुनः ।  
बभूवातिनम्रमुखी नवसङ्‌गमलज्जिता ॥ २१ ॥  
शरदिन्दुविनिन्द्यैकस्वमुखेन्दुविराजिता ।  
अमूल्यरत्ननिर्माणयावकावलिसंयुता ॥ २२ ॥  
मणीन्द्रसारनिर्माणक्वणन्मञ्जीररञ्जिता ।  
दधती कबरीभारं मालतीमाल्यसंयुतम् ॥ २३ ॥  
अमूल्यरत्ननिर्माणमकराकृतिकुण्डला ।  
चित्रकुण्डलयुग्मेन गण्डस्थलविराजिता ॥ २४ ॥  
रत्नेन्द्रसारहारेण स्तनमध्यस्थलोज्ज्वला ।  
रत्नकङ्‌कणकेयूरशङ्‌खभूषणभूषिता ॥ २५ ॥  
रत्नाङ्‌गुलीयकैर्दिव्यैरङ्‌गुल्यावलिराजिता ।  
दृष्ट्वा तां ललितां रम्यां सुशीलां सुन्दरीं सतीम् ॥ २६ ॥  
उवास तत्समीपे तु मधुरं तामुवाच सः ।  
शङ्खचूड उवाच  
का त्वं कस्य च कन्या च धन्या मान्या च योषिताम् ॥ २७ ॥  
का त्वं मानिनि कल्याणि सर्वकल्याणदायिनि ।  
मौनीभूते किङ्‌करे मां सम्भाषां कुरु सुन्दरि ॥ २८ ॥  
इत्येवं वचनं श्रुत्वा सकामा वामलोचना ।  
सस्मिता नम्रवदना सकामं तमुवाच सा ॥ २९ ॥  
तुलस्युवाच  
धर्मध्वजसुताहं च तपस्यायां तपोवने ।  
तपस्विन्यहं तिष्ठामि कस्त्वं गच्छ यथासुखम् ॥ ३० ॥  
कामिनीं कुलजातां च रहस्येकाकिनीं सतीम् ।  
न पृच्छति कुले जात इत्येवं मे श्रुतौ श्रुतम् ॥ ३१ ॥  
लम्पटोऽसत्कुले जातो धर्मशास्त्रार्थवर्जितः ।  
येनाश्रुतः श्रुतेरर्थः स कामीच्छति कामिनीम् ॥ ३२ ॥  
आपातमधुरां मत्तामन्तकां पुरुषस्य ताम् ।  
विषकुम्भाकाररूपाममृतास्यां च सन्ततम् ॥ ३३ ॥  
हृदये क्षुरधाराभां शश्वन्मधुरभाषिणीम् ।  
स्वकार्यपरिनिष्पत्त्यै तत्परा सततं च ताम् ॥ ३४ ॥  
कार्यार्थे स्वामिवशगामन्यथैवावशां सदा ।  
स्वान्तर्मलिनरूपां च प्रसन्नवदनेक्षणाम् ॥ ३५ ॥  
श्रुतौ पुराणे यासां च चरित्रमतिदूषितम् ।  
तासु को विश्वसेत्प्राज्ञः प्रज्ञावांश्च दुराशयः ॥ ३६ ॥  
तासां को वा रिपुर्मित्रं प्रार्थयन्ति नवं नवम् ।  
दृष्ट्वा सुवेषं पुरुषमिच्छन्ति हृदये सदा ॥ ३७ ॥  
बाह्ये स्वार्थं सतीत्वं च ज्ञापयन्ती प्रयत्नतः ।  
शश्वत्कामा च रामा च कामाधारा मनोहरा ॥ ३८ ॥  
बाह्ये छलात्खेदयन्ती स्वान्तर्मैथुनमानसा ।  
कान्तं हसन्ती रहसि बाह्येऽतीव सुलज्जिता ॥ ३९ ॥  
मानिनी मैथुनाभावे कोपना कलहाङ्‌कुरा ।  
सुप्रीता भूरिसम्भोगात्स्वल्पमैथुनदुःखिता ॥ ४० ॥  
सुमिष्टान्नाच्छीततोयादाकाङ्‌क्षन्ती च मानसे ।  
सुन्दरं रसिकं कान्तं युवानं गुणिनं सदा ॥ ४१ ॥  
सुतात्परमभिस्नेहं कुर्वती रसिकोपरि ।  
प्राणाधिकं प्रियतमं सम्भोगकुशलं प्रियम् ॥ ४२ ॥  
पश्यन्ती रिपुतुल्यं च वृद्धं वा मैथुनाक्षमम् ।  
कलहं कुर्वती शश्वत्तेन सार्धं सुकोपना ॥ ४३ ॥  
वाचया भक्षयन्ती तं सर्प आखुमिवोल्बणम् ।  
दुःसाहसस्वरूपा च सर्वदोषाश्रया सदा ॥ ४४ ॥  
ब्रह्मविष्णुशिवादीनां दुःसाध्या मोहरूपिणी ।  
तपोमार्गार्गला शश्वन्मोक्षद्वारकपाटिका ॥ ४५ ॥  
हरेर्भक्तिव्यवहिता सर्वमायाकरण्डिका ।  
संसारकारागारे च शश्वन्निगडरूपिणी ॥ ४६ ॥  
इन्द्रजालस्वरूपा च मिथ्या च स्वप्नरूपिणी ।  
बिभ्रती बाह्यसौन्दर्यमधोऽङ्‌गमतिकुत्सितम् ॥ ४७ ॥  
नानाविण्मूत्रपूयानामाधारं मलसंयुतम् ।  
दुर्गन्धिदोषसंयुक्तं रक्तारक्तमसंस्कृतम् ॥ ४८ ॥  
मायारूपा मायिनां च विधिना निर्मिता पुरा ।  
विषरूपा मुमुक्षूणामदृश्याप्यभिवाञ्छताम् ॥ ४९ ॥  
इत्युक्त्वा तुलसी तं तु विरराम च नारद ।  
सस्मितः शङ्‌खचूडश्च प्रवक्तुमुपचक्रमे ॥ ५० ॥
शङ्खचूड उवाच  
त्वया यत्कथितं देवि न च सर्वमलीककम् ।  
किञ्चित्सत्यमलीकं च किञ्चिन्मत्तो निशामय ॥ ५१ ॥  
निर्मितं द्विविधं धात्रा स्त्रीरूपं सर्वमोहनम् ।  
कृत्वा रूपं वास्तवं च प्रशस्यं चाप्रशंसितम् ॥ ५२ ॥  
लक्ष्मीः सरस्वती दुर्गा सावित्री राधिकादिका ।  
सृष्टिसूत्रस्वरूपा च आद्या सृष्टिर्विनिर्मिता ॥ ५३ ॥  
एतासामंशरूपं च स्त्रीरूपं वास्तवं स्मृतम् ।  
तत्प्रशस्यं यशोरूपं सर्वमङ्‌गलकारकम् ॥ ५४ ॥  
शतरूपा देवहूती स्वधा स्वाहा च दक्षिणा ।  
छायावती रोहिणी च वरुणानी शची तथा ॥ ५५ ॥  
कुबेरस्य च पत्नी याप्यदितिश्च दितिस्तथा ।  
लोपामुद्रानसूया च कोटभी तुलसी तथा ॥ ५६ ॥  
अहल्यारुन्धती मेना तारा मन्दोदरी तथा ।  
दमयन्ती वेदवती गङ्‌गा च मनसा तथा ॥ ५७ ॥  
पुष्टिस्तुष्टिः स्मृतिर्मेधा कालिका च वसुन्धरा ।  
षष्ठी मङ्‌गलचण्डी च मूर्तिश्च धर्मकामिनी ॥ ५८ ॥  
स्वस्तिः श्रद्धा च शान्तिश्च कान्तिः क्षान्तिस्तथा परा ।  
निद्रा तन्द्रा क्षुत्पिपासा सन्ध्या रात्रिदिनानि च ॥ ५९ ॥  
सम्पत्तिर्धृतिकीर्ती च क्रिया शोभा प्रभा शिवा ।  
यत्स्त्रीरूपं च सम्भूतमुत्तमं तु युगे युगे ॥ ६० ॥  
कलाकलांशरूपं च स्वर्वेश्यादिकमेव च ।  
तदप्रशस्यं विश्वेषु पुंश्चलीरूपमेव च ॥ ६१ ॥  
सत्त्वप्रधानं यद्‌रूपं तद्युक्तं च प्रभावतः ।  
तदुत्तमं च विश्वेषु साध्वीरूपं प्रशंसितम् ॥ ६२ ॥  
तद्वास्तवं च विज्ञेयं प्रवदन्ति मनीषिणः ।  
रजोरूपं तमोरूपं कलासु विविधं स्मृतम् ॥ ६३ ॥  
मध्यमा रजसश्चांशास्तास्तु भोगेषु लोलुपाः ।  
सुखसम्भोगवश्याश्च स्वकार्ये निरताः सदा ॥ ६४ ॥  
कपटा मोहकारिण्यो धर्मार्थविमुखाः सदा ।  
रजोरूपस्य साध्वीत्वमतो नैवोपजायते ॥ ६५ ॥  
इदं मध्यमरूपं च प्रवदन्ति मनीषिणः ।  
तमोरूपं दुर्निवार्यमधमं तद्विदुर्बुधाः ॥ ६६ ॥  
न पृच्छति कुले जातः पण्डितश्च परस्त्रियम् ।  
निर्जने निर्जले वापि रहस्यपि परस्त्रियम् ॥ ६७ ॥  
आगच्छामि त्वत्समीपमाज्ञया ब्रह्मणोऽधुना ।  
गान्धर्वेण विवाहेन त्वां ग्रहीष्यामि शोभने ॥ ६८ ॥  
अहमेव शङ्‌खचूडो देवविद्रावकारकः ।  
दनुवंश्यो विशेषेण सुदामाहं हरेः पुरा ॥ ६९ ॥  
अहमष्टसु गोपेषु गोपोऽपि पार्षदेषु च ।  
अधुना दानवेन्द्रोऽहं राधिकायाश्च शापतः ॥ ७० ॥  
जातिस्मरोऽहं जानामि कृष्णमन्त्रप्रभावतः ।  
जातिस्मरा त्वं तुलसी सम्भुक्ता हरिणा पुरा ॥ ७१ ॥  
त्वमेव राधिकाकोपाज्जातासि भारते भुवि ।  
त्वां सम्भोक्तुमुत्सुकोऽहं नालं राधाभयात्ततः ॥ ७२ ॥  
इत्येवमुक्त्वा स पुमान्विरराम महामुने ।  
सस्मितं तुलसी तुष्टा प्रवक्तुमुपचक्रमे ॥ ७३ ॥  
तुलस्युवाच  
एवंविधो बुधो नित्यं विश्वेषु च प्रशंसितः ।  
कान्तमेवंविधं कान्ता शश्वदिच्छति कामतः ॥ ७४ ॥  
त्वयाहमधुना सत्यं विचारेण पराजिता ।  
स निन्दितश्चाप्यशुचिर्यः पुमांश्च स्त्रिया जितः ॥ ७५ ॥  
निन्दन्ति पितरो देवा बान्धवाः स्त्रीजितं नरम् ।  
स्त्रीजितं मनसा माता पिता भ्राता च निन्दति ॥ ७६ ॥  
शुद्धो विप्रो दशाहेन जातके मृतके यथा ।  
भूमिपो द्वादशाहेन वैश्यः पञ्चदशाहतः ॥ ७७ ॥  
शूद्रो मासेन वेदेषु मातृवद्धीनसङ्‌करः ।  
अशुचिः स्त्रीजितः शुद्ध्येच्चितादहनकालतः ॥ ७८ ॥  
न गह्णन्तीच्छया तस्य पितरः पिण्डतर्पणम् ।  
न गह्णन्त्येव देवाश्च तस्य पुष्पजलादिकम् ॥ ७९ ॥  
किं वा ज्ञानेन तपसा जपहोमप्रपूजनैः ।  
किं विद्यया च यशसा स्त्रीभिर्यस्य मनो हृतम् ॥ ८० ॥  
विद्याप्रभावज्ञानार्थं मया त्वं च परीक्षितः ।  
कृत्वा परीक्षां कान्तस्य वृणोति कामिनी वरम् ॥ ८१ ॥  
वराय गुणहीनाय वृद्धायाज्ञानिने तथा ।  
दरिद्राय च मूर्खाय रोगिणे कुत्सिताय च ॥ ८२ ॥  
अत्यन्तकोपयुक्ताय वात्यन्तदुर्मुखाय च ।  
पङ्‌गवे चाङ्‌गहीनाय चान्धाय बधिराय च ॥ ८३ ॥  
जडाय चैव मूकाय क्लीबतुल्याय पापिने ।  
ब्रह्महत्यां लभेत्सोऽपि स्वकन्यां प्रददाति यः ॥ ८४ ॥  
शान्ताय गुणिने चैव यूने च विदुषेऽपि च ।  
साधवे च सुतां दत्त्वा दशयज्ञफलं लभेत् ॥ ८५ ॥  
यः कन्यापालनं कृत्वा करोति यदि विक्रयम् ।  
विक्रेता धनलोभेन कुम्भीपाकं स गच्छति ॥ ८६ ॥  
कन्यामूत्रं पुरीषं च तत्र भक्षति पातकी ।  
कृमिभिर्दंशितः काकैर्यावदिन्द्राश्चतुर्दश ॥ ८७ ॥  
तदन्ते व्याधिसंयुक्तः स लभेज्जन्म निश्चितम् ।  
विक्रीणाति मांसभारं वहत्येव दिवानिशम् ॥ ८८ ॥  
इत्येवमुक्त्वा तुलसी विरराम तपोनिधे ।  
ब्रह्मोवाच  
किं करोषि शङ्‌खचूड संवादमनया सह ॥ ८९ ॥  
गान्धर्वेण विवाहेन त्वं चास्या ग्रहणं कुरु ।  
पुरुषेष्वसि रत्नं त्वं स्त्रीषु रत्नं त्वियं सती ॥ ९० ॥  
विदग्धाया विदग्धेन सङ्‌गमो गुणवान्भवेत् ।  
निर्विरोधसुखं राजन् को वा त्यजति दुर्लभम् ॥ ९१ ॥  
योऽविरोधसुखत्यागी स पशुर्नात्र संशयः ।  
किं परीक्षसि त्वं कान्तमीदृशं गुणिनं सति ॥ ९२ ॥  
देवानामसुराणां च दानवानां विमर्दकम् ।  
यथा लक्ष्मीश्च लक्ष्मीशे यथा कृष्णे च राधिका ॥ ९३ ॥  
यथा मयि च सावित्री भवानी च भवे यथा ।  
यथा धरा वराहे च दक्षिणा च यथाध्वरे ॥ ९४ ॥  
द्यथात्रेरनसूया च दमयन्ती यथा नले ।  
रोहिणी च यथा चन्द्रे यथा कामे रतिः सती ॥ ९५ ॥  
यथादितिः कश्यपे च वसिष्ठेऽरुन्धती सखी ।  
यथाहल्या गौतमे च देवहूतिश्च कर्दमे ॥ ९६ ॥  
यथा बृहस्पतौ तारा शतरूपा मनौ यथा ।  
यथा च दक्षिणा यज्ञे यथा स्वाहा हुताशने ॥ ९७ ॥  
यथा शची महेन्द्रे च यथा पुष्टिर्गणेश्वरे ।  
देवसेना यथा स्कन्दे धर्मे भूर्तिर्यथा सती ॥ ९८ ॥  
सौभाग्या सुप्रिया त्वं च शङ्‌खचूडे तथा भव ।  
अनेन सार्धं सुचिरं सुन्दरेण च सुन्दरि ॥ ९९ ॥  
स्थाने स्थाने विहारं च यथेच्छं कुरु सन्ततम् ।  
पश्चात्प्राप्यसि गोलोके श्रीकृष्णं पुनरेव च ।  
चतुर्भुजं च वैकुण्ठे शङ्‌खचूडे मृते सति ॥ १०० ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे शङ्‌खचूडेन सह  
तुलस्याः सङ्‌गतिवर्णनं नामाष्टादशोऽध्यायः ॥ १८ ॥
