---
title: २२२

---
पुष्कर उवाच  
दुर्गसम्पत्तिमाख्यास्ये दुर्गदेशे वसेन्नृपः ।  
वैश्यशूद्रजनप्रायोऽह्यनाहार्य्यस्तथापरैः ॥ २२२.१ ॥  
  
किञ्चिद्‌ब्राह्मणसंयुक्तो बहुकर्म्मकरस्तथा ।  
अदेवमातृको भक्तजलो देशः प्रशस्यने ॥ २२२.२ ॥  
  
परैरपीडीतः पुष्पफलधान्यसमन्वितः१ ।  
अगम्यः परचक्राणां व्यालतस्करवर्जितः ॥ २२२.३ ॥  
  
षण्णामेकतमं दुर्गं तच्च कृत्वा वसेद्‌ बली ।  
धनुर्दुंर्गं महीदुर्गं नरदुर्गं तथैव च ॥ २२२.४ ॥  
  
वार्क्षञ्चैवाम्बुदुर्गञ्च गिरिदुर्गञ्च भार्गव ।  
सर्वोत्तमं शैलदुर्गमभेद्यं चान्यभेदनं ॥ २२२.५ ॥  
  
पूरन्तत्र च हट्टाद्यदेवतायतनादिकं ।  
अनुयन्त्रायुधोपेतं सोदकं दुर्गमुत्तमं ॥ २२२.६ ॥  
  
राजरक्षां प्रवक्ष्यामि रक्ष्यो भूपो विषादितः ।  
पञ्चाङ्गस्तु शिरीषः स्यान्मूत्रपिष्टो विपार्द्दनः ॥ २२२.७ ॥  
  
शतावरी छिन्नरुहा विषघ्नी तण्डुलीयकं ।  
कोषातकी च कल्हारी ब्राह्मी चित्रपटोलिका ॥ २२२.८ ॥  
  
मण्डूकपर्णी वाराही धात्र्यानन्दकमेव च ।  
उन्मादिनी सोमराजी विषघ्नं रत्नमेव च ॥ २२२.९ ॥  
  
वास्तुलक्षणसंयुक्ते वसन् दुर्गे सुरान्यजेत् ।  
प्रजाश्च पालयेद्‌दुष्टाञ्जयेद्दानानि दापयेत् ॥ २२२.१० ॥  
  
देवद्रव्यादिहरणात् कल्पन्तु नरके वसेत् ।  
देवालयानि कुर्वीत देवपूजारतो नृपः ॥ २२२.११ ॥  
  
सुरालयाः पालनीयाः स्थापनीयाश्च देवताः ।  
मृण्मयाद्दारुजं पुण्यं दारुजादिष्टकामयं ॥ २२२.१२ ॥  
  
ऐष्टकाच्छैलजं पुण्यं शैलजात् स्वर्णरत्नजं ।  
क्रीडन् सुरगृहं कुर्वन् भुक्तिमुक्तिमवाप्नुयात् ॥ २२२.१३ ॥  
  
चित्र्कृद् गीतवाद्यादिप्रेक्षणीयादिदानकृत् ।  
तैलाज्यमधुदुग्धाद्यैः स्नाप्य देवं दिवं व्रजेत् ॥ २२२.१४ ॥  
  
पूजयेत् पालयेद्विप्रान् द्विजस्वन्न हरेन्नृपः ।  
सुवर्णमेकं गामेकां भूमेरप्येकमङ्गुलं ॥ २२२.१५ ॥  
  
हरन्नरकमाप्नोति यावदाहूतसम्प्लवं ।  
दुराचारन्न द्विषेच्च सर्वपापेष्वपि स्थितं ॥ २२२.१६ ॥  
  
नैवास्ति ब्राह्मणबधात् पापं गुरुतरं क्वचित् ।  
अदैवं दैवतं कुर्य्युः कुर्य्युर्द्दैवमदैवतं ॥ २२२. १७ ॥  
  
ब्राह्मणा हि महाभागास्तान्नमस्येत्सदैव तु२ ।  
ब्राह्णणी रुदती हन्ति कुलं राज्यं प्र्जास्तथा ॥ २२२.१८ ॥  
  
साध्वीस्त्रीणां पालनञ्च राजा कुर्य्याच्च धार्मिकः ।  
स्त्रिया प्रहृष्टया भाव्यं गृहकार्यैकदक्षया ॥ २२२.१९ ॥  
  
सुसङ्ङ्कृतोपस्करया व्यये चामुक्तहस्तया ।  
यस्मै दद्यात्पिता त्वेनां शुश्रषेत्तं पति सदा ॥ २२२.२० ॥  
  
मृते भर्त्तरि स्वर्य्यायात् ब्रह्मचर्ये स्थिताङ्गना ।  
परवेश्मरुचिर्न्न स्यान्न स्यात् कलहशालिनी ॥ २२२.२१ ॥  
  
मण्डनं वर्जयेन्नारी तथा प्रोषितभर्तृका ।  
देवताराधनपरा तिष्ठेद्भर्त्तृहिते रता ॥ २२२.२२ ॥  
  
धारयेन्मङ्गलार्थाय किञ्चिदाभरणन्तथा ।  
भर्त्राग्नि या विशेन्नारी सापि स्वर्गमवाप्नुयात् ॥ २२२.२३ ॥  
  
श्रियः सम्पूजनङ्कार्य्यं गृहसम्मार्जनादिकं ।  
द्वादश्याङ्कात्तिके विष्णुं गां सवत्सां ददेत्तथा ॥ २२२.२४ ॥  
  
सावित्र्या रक्षितो भर्त्ता सत्याचारब्रतेन च३ ।  
सप्तम्यां मार्गशीर्षे तु सितेऽभ्यर्च्य दिवाकरं ॥ २२२.२५ ॥  
  
पुत्रानाप्नोति च स्त्रीः नात्र कार्य्या विचारणा ।  
  
इत्यादिमहापुराणे आग्नेये राजधर्मो नाम द्वाविंशत्यधिकद्विशततमोऽध्यायः ।