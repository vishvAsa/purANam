---
title: ३५४

---
स्कन्द उवाच  
कारकं सम्प्रवक्ष्यामि विभक्त्यर्थसमन्वितं ।  
ग्रामोऽस्ति हेमहार्केह नौमि विष्णुं श्रिया सह ॥ ३५४.१ ॥  
  
स्वतन्त्रः कर्त्ता विद्यान्तं कृतिनः समुपासते ।  
हेतुकर्त्तालम्भयते हितं वै कर्म्मकर्त्तरि ॥ ३५४.२ ॥  
  
स्वयं भिद्येत् प्राकृतधीः स्वयञ्च छिद्यते तरुः ।  
सर्त्ताऽभिहित उत्तमः कर्त्ताऽनभिहितोऽधमः ॥ ३५४.३ ॥  
  
कर्त्ताऽनभिहितो धर्म्मः शिष्ये व्याख्यायते यथा ।  
कर्त्ता पञ्चविधः प्रोक्तः कर्म्म सप्तविधं श्रुणु ॥ ३५४.४ ॥  
  
ईप्सितं कर्म्म च यथा श्रद्दधाति द्दरि यतिः ।  
अनीप्सितं कर्म्म यथा अहिं लङ्घयते भृशं ॥ ३५४.५ ॥  
  
नैवेप्सितं नानीप्सितं दुग्धं सम्भक्षयन्रजः ।  
भक्ष्येदप्यकथितं गोपालो दोग्धि गां पयः ॥ ३५४.६ ॥  
  
कर्त्तृ कर्माऽथ गमयेच्छिष्यं ग्रामं गुरुर्यथा ।  
कर्म्म चाभिहितं पूजा क्रियते वै श्रिये हरेः ॥ ३५४.७ ॥  
  
कर्म्मानभिहितं स्तोत्रं हरेः कुर्य्यात्तु सर्व्वदं ।  
करणं द्विविधं प्रोक्तं वाह्यमाभ्यन्तरं तथा ॥ ३५४.८ ॥  
  
चक्षुषा रूपं गृह्णाति वाह्यं दात्रेण तल्लुनेत् ।  
सम्प्रदानं त्रिधा प्रोक्तं प्रेरकं ब्राह्मणाय गां ॥ ३५४.९ ॥  
  
नरो ददाति नृपतये दासन्तदनुमन्तृकं ।  
अनिराकर्त्तृकं भर्त्रे दद्यात् पुष्पाणि सज्जनः ॥ ३५४.१० ॥  
  
अपादानं द्विधा प्रोक्तं चलमश्वात्तु धावतः ।  
पतितश्चाचलं ग्रामादागच्छति स वैष्णवः ॥ ३५४.११ ॥  
  
चतुर्द्धा चाधिकरणं व्यापकन्दध्नि वै घृतम् ।  
तिलेषु तैलं देवार्थमौपश्लेषिकमुच्यते ॥ ३५४.१२ ॥  
  
गृहे तिष्ठेत् कपिर्वृक्षे स्मृतं वैषयिकं यथा ।  
जले मत्स्यो वने सिंहः स्मृतं सामीप्यकं यथा ॥ ३५४.१३ ॥  
  
गङ्गायां घोषो वसति औपचारिकमीदृशं ।  
तृतीया वाथ वा षष्ठी स्मृताऽनभिहिते तथा ॥ ३५४.१४ ॥  
  
विष्णुः सम्पूज्यते लोकैर्गन्तव्यन्तेन तस्य वा ।  
प्रथमाऽभिहितकर्त्तृ कर्म्मणोः प्रणमेद्धरिम् ॥ ३५४.१५ ॥  
  
हेतौ तृतीया चान्नेन वसेद् वृक्षाय वै जलं ।  
चतुर्थी तादर्थ्येऽभिहिता पञ्चमी पर्य्युपाङ्मुखैः ॥ ३५४.१६ ॥  
  
योगे वृष्टः परि ग्रामाद्देवोऽयं बलवत् पुरा ।  
पूर्व्वो ग्रामादृते विष्णोर्न मुक्तिरितरो हरेः ॥ ३५४.१७ ॥  
  
पृथग्विनाद्यैस्तृतीया पञ्चमी च तथा भवेत् ।  
पृथग्ग्रामाद्विहारेण विना श्रिश्च श्रीया श्रइयः ॥ ३५४.१८ ॥  
  
कर्म्मप्रवचनीयाख्यैर्द्वितीया योगतो भवेत् ।  
अन्वर्ज्जुनञ्च योद्धारो ह्यभितो ग्राममीरितं ॥ ३५४.१९ ॥  
  
नमः स्वाहास्वधास्वस्तिवषडाद्यैश्चतुर्थ्यपि ।  
नमो देवाय ते स्वस्ति तुमर्थाद्भाववाचिनः ॥ ३५४.२० ॥  
  
पाकाय पक्तये याति तृतीया सहयोगके ।  
हेत्वर्थे कुत्सितेऽङ्गे सा तृतीया च विशेषणे ॥ ३५४.२१ ॥  
  
पिताऽगात्सह पुत्रेण काणोऽक्ष्णा गदया हरिः ।  
अर्थेन निवसेकद्‌भृत्यः काले भावे च सप्तमी ॥ ३५४.२२ ॥  
  
विष्णौ नते भवेन्मुक्तिर्वसन्ते स गतो हरिम् ।  
नृणां स्वामी नृषु स्वामी नृणामीशः सताम्पतिः ॥ ३५४.२३ ॥  
  
नृणां साक्षी नृषु साक्षी गोषु नाथो गवाम्पतिः ।  
गोषु सूतो गवां सूतो राज्ञां दायादकोऽस्विह ॥ ३५४.२४ ॥  
  
अन्नस्य१ हेतोर्वसति षष्ठी स्मृत्यर्थकर्मणि ।  
मातुः स्मरति गोप्तारं नित्यं स्यात् कर्तृकर्मणोः ॥  
  
अपां भेत्ता तव कृतिर्न निष्ठादिषु षष्ठ्यपि ॥ ३५४.२५ ॥  
  
इत्यादिमहापुराणे आग्नेये व्याकरणे कारकं नाम चतुःफञ्चाशदधिकत्रिशततमोऽध्यायः ॥