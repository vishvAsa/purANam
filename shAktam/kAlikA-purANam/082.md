---
title: ०८२

---
॥ द्व्यशीतितमोऽध्यायः ॥  
॥मार्कण्डेय उवाच॥  
और्वस्य वचनं श्रुत्वा सगरस्तं मुनिं पुनः।  
पप्रच्छेदं द्विजश्रेष्ठा हर्षसम्प्लुतमानसः॥ ८२.१ ॥  
  
॥सागर उवाच॥  
अमोघायां कथं यज्ञे लौहित्यो ब्रह्मणः सुतः।  
कथं शान्तनुजायायां रतः स कमलासनः॥ ८२.२ ॥  
  
पारस्त्रैणेयपुत्रो वा कथं जज्ञे पितामहात्।  
तत् सर्वं श्रोतुमिच्छामि कथयस्व द्विजोत्तम॥ ८२.३ ॥  
  
॥और्व उवाच॥  
शृणु त्वं राजशार्दूल कथयामि महत्तरम्।  
आख्यानं ब्रह्मपुत्रस्य लौहित्यत्य महात्मनः॥ ८२.४ ॥  
  
हरिवर्षे महावर्षे शान्तनुर्नाम नामतः।  
मुनिरासीन्महाभागो ज्ञानवान् स तपोरतः॥ ८२.५ ॥  
  
तस्य भार्या महाभागा अमोघाख्या महासती।  
हिरव्यमगर्भस्य मुनेस्तृणबिन्द्वाश्रमोद्भवा॥ ८२.६ ॥  
  
तया सार्धं स कैलासं मर्यादापर्वते वसन्।  
लोहिताख्यस्य सरसस्तीरे वै गन्धमादने॥ ८२.७ ॥  
  
एकदा स तपोनिष्ठो निजपुष्पादिगोचरम्।  
जगाम वनमध्यं तु चिन्वन् बहुफलानि च॥ ८२.८ ॥  
  
तस्मिन्नवसरे ब्रह्मा सर्वलोकपितामहः।  
तत्राजगाम यत्रास्ति अमोघा शान्तनोः प्रिया॥ ८२.९ ॥  
  
तां दृष्ट्वा देवगर्भायां युवतीमतिसुन्दरीम्।  
मोहितो मदनेनाशु तदाऽभूद् दूषितेन्द्रियः॥ ८२.१० ॥  
  
उदीरितेन्द्रियो भूत्वा जिघृश्रुस्ताँ महासतीम्।  
अथाधावत् ततो ब्रह्मा सम्मुखो मदनार्दितः॥ ८२.११ ॥  
  
धावमानं विधातारं दृष्ट्वाऽमोघा महासती।  
नैवं नैवमिति प्रोक्त्वा पर्णशालां व्यलीयत॥ ८२.१२ ॥  
  
इदं चोवाच धातारममोघा कुपिता तदा।  
पर्णशालान्तरं गत्वा द्वारमावृत्य तत्क्षणात्॥ ८२.१३ ॥  
  
अकार्यं न मया कार्यं मुनिपत्न्या विगर्हितम्।  
बलात् प्रमथ्या चाहं चेत् त्वया त्वां च शपाम्यहम्॥ ८२.१४ ॥  
  
अमोघया चौवमुक्ते विधातुश्च तदा नृप।  
रेतश्चस्कन्द तत्रैव आश्रमे शान्तनोर्मुनेः॥ ८२.१५ ॥  
  
च्युते रेतसि धातापि हंसयानं समुत्थितः।  
लज्जयाऽतिपरीतात्मा द्रुतं वै स्वाश्रमं ययौ॥ ८२.१६ ॥  
  
गते वेधसि शान्तनुश्च निजमाश्रममागतः।  
आगत्य दृष्ट्वा हंसानां पदक्षोभं तदा भुवि॥ ८२.१७ ॥  
  
तेजश्च पतितं भूमौ विधातुर्ज्वलनोपमम्।  
अमोघां परिपप्रच्छ पर्णशालान्तरस्थिताम्॥ ८२.१८ ॥  
  
किमेतदत्र सुभगे प्रवृत्तं दृश्यते तु यत्।  
पक्षिणां च पदक्षोभं तेजश्चेदं च कीदृशम्॥ ८२.१९ ॥  
  
सा तस्य वचनं श्रुत्वा शान्तनु मुनिसत्तमम्।  
अमर्षितैव न्यगददाकुला विकलाननां॥ ८२.२० ॥  
  
हंसयुक्तस्यन्दनेन कोऽप्यागत्य चतुर्मुखः।  
कमण्डलु करोऽतीव रतिं मां समयाचतं॥ ८२.२१ ॥  
  
ततो मया तर्जितः स उटजान्तरलीनया।  
प्रच्याव्य तेजः संयातो मम शापभयार्दितः॥ ८२.२२ ॥  
  
कुरु तत्र प्रतीकारं यदि शक्नोषि शान्तनो।  
न हीमां धर्षणां सोढुं कश्चिच्छक्नोति जीवभृत्॥ ८२.२३ ॥  
  
स तस्या वचनं श्रुत्वा स्वयं ब्रह्मा समागतः।  
इति निश्चित्य मनसा तदा ध्यानपरोऽभवत्॥ ८२.२४ ॥  
  
दिव्यज्ञानेन स ज्ञात्वा देवकार्यमुपस्थितम्।  
तीर्थावतरणं चापि हिताय जगतां मुनिः॥ ८२.२५ ॥  
  
ज्ञात्वोदर्कं चिन्तयित्वा स्वभार्यामिदमब्रवीत्।  
इदं तेजां ब्रह्मणस्त्वं पिबामोधं ममाज्ञया॥ ८२.२६ ॥  
  
हिताय सर्वजगतां देवकार्यार्थसिद्धये।  
भवत्या निकटं ब्रह्मा स्वयमेव समागतः॥ ८२.२७ ॥  
  
त्वामप्राप्य महत् कृत्यमावयोः स समर्प्य च।  
गतो निजास्पदं तत् त्वं कर्तुमर्हसि तद् वचः॥ ८२.२८ ॥  
  
तच्छ्रुत्वा शान्तनोर्वाक्यममोघातीव लज्जिता।  
सान्त्वयन्तीव तं प्राह पतिं नत्वा महासती॥ ८२.२९ ॥  
  
नान्यस्य तेजो धास्यामि न च ते विमनस्कता।  
अवश्यं यदि कर्तव्यं पीत्वा त्वं मयि चोत्सृज॥ ८२.३० ॥  
  
ततस्तस्या वचः श्रुत्वा युक्तं तथ्यं च शान्तनुः।  
स्वयं पीत्वा तु तत् तेजः स्वभार्यायां न्यषेचयत्॥ ८२.३१ ॥  
  
सङ्क्रामितैः शान्तनुना तेजोभिर्ब्रह्मणः सती।  
गर्भं दधारमोघाख्या हिताय जगतां ततः॥ ८२.३२ ॥  
  
तस्याः काले तु सम्प्राप्ते नासातो जलसञ्चयः।  
तन्मध्ये तनयश्चापि नीलवासाः कीरीटधृक्॥ ८२.३३ ॥  
  
रत्नमालासमायुक्तो रक्तगौरश्च ब्रह्मवत्।  
चतुर्भुजः पद्मविद्याध्वजसावतधरस्तथा॥ ८२.३४ ॥  
  
शिशुमारशिरस्थश्च तुल्यकायो जलोत्करैः।  
तज्जातं च तथाभूतं शान्तनुर्लोकशान्तनुः॥ ८२.३५ ॥  
  
चतुर्णां पर्वतानां च मध्यदेशे न्यवीविशत्।  
कैलासश्चात्तरे पार्श्वे दक्षिणे गन्धमादनः॥ ८२.३६ ॥  
  
जारुधिः पश्चिमे शैलः पूर्वे संवर्तकाद्वयः।  
तेषां मध्ये स्वर्यं कुण्डं पर्वतानां विधेः सुतः॥ ८२.३७ ॥  
  
कृत्वाऽतिववृधे नित्य शरदीव निशाकरः।  
तं तोयमध्यगं पुत्रमासाद्य द्रुहिणः सुतम्॥ ८२.३८ ॥  
  
क्रमतस्तस्य संस्कारानकरोद् देहशुद्धये।  
अथ काले बहुतिथे व्यतीते ब्रह्मणः सुतः॥ ८२.३९ ॥  
  
तोयराशिस्वरूपेण ववृधे पञ्चयोजनात्।  
तस्मिन् देवाः पपुः सस्नुर्द्वितीय इव सागरे॥ ८२.४० ॥  
  
सितामलजले ह्यद्ये दिव्यैश्चाप्सरसां गणैः।  
तस्मिन्नवसरे रामो जामदग्न्यः प्रतापवान्॥ ८२.४१ ॥  
  
चक्रे मातृवधं घोरमयुक्तं पितुराज्ञया।  
तस्य पापस्य मोक्षाय स्वपितुश्चोपदेशतः॥ ८२.४२ ॥  
  
स जगाम महाकुण्डं ब्रह्माख्यं स्नातुमिच्छया।  
तत्र स्नात्वा च पीत्वा च मातृहत्यामपानयन्।  
वीथीं परशुना कृत्वां तं मह्यामवतारयवत्॥ ८२.४३ ॥  
  
॥सगर उवाच॥  
जमदग्नेः सुतो रामः किमर्थं निजमातरम्।  
जघान तस्य माता च किन्नाम्नो कस्य चात्मजा॥ ८२.४४ ॥  
  
मुनेः पुत्रः कथं जातस्तथा क्रूरो महाबलः।  
यो यद्धकुशलो वोरो राजन्यान् समपोथयत्॥ ८२.४५ ॥  
  
तदहं श्रोतुमिच्छामि तत्त्वतो मुनिसत्तम।  
कथयस्य महाभाग यदि गुह्यं तथापि मे॥ ८२.४६ ॥  
  
॥और्व उवाच॥  
शृणु राजन्नवहितो जमदग्नेः सुतस्य वै।  
चरितं स यथा जघ्ने प्रसूं क्रूरतरश्च सः॥ ८२.४७ ॥  
  
ब्रह्मपुत्रो भृगुर्नाम ऋचीकस्तत्सुतोऽभवत्।  
स भार्यार्थी चरन् भूमौ कान्यकुब्जं गतः पुरा॥ ८२.४८ ॥  
  
ददर्श चारण्यगतं जह्नोर्वंशसमुद्भवम्।  
कुशिकस्य सुतं गाधिं तपःस्थं नृपसत्तम॥ ८२.४९ ॥  
  
अरण्यस्थस्य तस्याथ पुत्रकामस्य भूभृतः।  
सभार्यस्य सुता जज्ञे देवकन्यासमा गुणैः॥ ८२.५० ॥  
  
ऋचीको भृगुपुत्रस्तां भार्यार्थं समयाचत।  
दातूं गाधिं नृपतिशार्दूलं च चोवाच नृपो मुनिम्।  
  
दातुं भोग्यां सुतां राजन् यदीच्छा ते ददाम्यहहम्॥  
योग्या सुता मोऽद्य तद्विधाय महामुने॥ ८२.५१ ॥  
  
किं त्वेकः कुलधर्मो मे विद्यते शुल्कसङ्ग्रहे।  
एकत्र कृष्णवर्णानामश्वानां चन्द्रवर्चसाम्।  
सहस्रमेकं यो दद्यात् तस्मै पुत्री प्रीयते॥ ८२.५२ ॥  
  
॥ऋचोक उवाच॥  
दास्याम्यश्वसहस्रं वै तव राजंस्तथाविधम्।  
किञ्चित् कालं प्रतीक्षस्व यावत् तदहमानये॥ ८२.५३ ॥  
  
एवमस्त्विति त गाधिरुवाच भृगुसूनवे।  
गङ्गातीरं कान्यकुब्जं सोऽगच्छद्धयसाधने॥ ८२.५४ ॥  
  
तत्राराध्य भृगोः पुत्रो वरुणं यादसां पतिम्।  
तेन दत्तं तदा लेभे सहस्रं वाजिनां मुनिः॥ ८२.५५ ॥  
  
तेन यत्र तदा लब्धा अश्वान् नृपतिसत्तम।  
तदश्वतीर्थं विख्यातं महाफलकरं परम्॥ ८२.५६ ॥  
  
गङ्गाजलादुत्थितं तु दत्तं सम्यक् प्रचेतसा।  
आदायाश्वसहस्रं तु मनुर्गाधिमथाम्ययात्॥ ८२.५७ ॥  
  
तानश्वान् गाधिरादाय पुत्रीं सत्यवतीं सुताम्।  
ऋचीकाय ददौ लक्ष्मीं केशवायेव सागरः॥ ८२.५८ ॥  
  
ऋचीको गाधितनयां लब्ध्वा भार्यामनिन्दिताम्।  
मुदितः स तया रेमे यथाकामं स्वकाश्रमे॥ ८२.५९ ॥  
  
कृतदारं सुतं श्रुत्वा द्रष्टुं पुत्रं स्नुषां भृगुः।  
अथाजगाम मतिमान् सनुषां दृष्ट्वा ननन्द च॥ ८२.६० ॥  
  
दम्पती तं समासीनं भृगुं देवगणार्चितम्।  
पूजयित्वा यथान्यायं तस्थतुस्तौ कृताञ्जली॥ ८२.६१ ॥  
  
ततो भृगुः स्नुषां स्वीयां सुप्रीत इदमब्रवीत्।  
वरं वृणीष्व दास्यामि वाञ्छितं वरवर्णिनि॥ ८२.६२ ॥  
  
अदेयं दुष्करं वापि यत्र ते विद्यते स्पृहा।  
ततः सत्यवतीं पुत्रं तप आम्नाय-पारगम्॥ ८२.६३ ॥  
  
मातुश्च वीरमतुलं पुत्रं वरमयाचत।  
स चैवमस्त्वित्युक्त्वैव भूत्वा ध्यानपरस्तदा॥ ८२.६४ ॥  
  
विश्वमाधृत्य मनसा यत्नाच्छ्वासं ससर्ज सः।  
तस्य निःश्वासवातात् तु निःसृतं वै चरुद्वयम्॥ ८२.६५ ॥  
  
तस्यै तद्द्वितयं दत्त्वा भृगुस्तामिदमब्रवीत्।  
चरुद्वयं गृहाणेदं स्नुषे सत्यवति स्वयम्॥ ८२.६६ ॥  
  
स्नात्वा ऋतौ ऋतौ माता स्नुषे त्वं च करिष्यथः।  
आलिङ्ग्याश्वत्थवृक्षं ते माता पुंसवनाय वै॥ ८२.६७ ॥  
  
चरुमारक्तकं चेमं सा भोक्ष्यति सुतस्ततः।  
त्वं चोदुम्बरवृक्षं तु समालिङ्ग्यासितं चरुम्॥ ८२.६८ ॥  
  
भोक्ष्यसे तव पुत्रस्तु भविष्यति सनातनः।  
एवमुक्त्वा भृगुर्यातो यथेच्छं सापि सम्मुदम्॥ ८२.६९ ॥  
  
अवाप मात्रा सहिता भर्त्रा पित्रा च भामिनी।  
अथ स्नानदिनेऽश्वत्थमालिङ्ग्यारक्तकं चरुम्॥ ८२.७० ॥  
  
आदात् सत्यवती तस्या माता फल्गुं सितं चरुम्।  
परिवर्तं तु तज् ज्ञात्वा दिव्यज्ञानो भृगुर्मुनिः॥ ८२.७१ ॥  
  
अथागत्य स्नुषां तां तु वचनं चेदमब्रवीत्।  
विपर्ययस्त्वया भद्रे वृक्षालिङ्गनकर्मणि॥ ८२.७२ ॥  
  
तथा चरुप्राशने तुतत्रेदं ते भविष्यति।  
ब्राह्मणः क्षत्रियाचारस्तव पुत्रो भविष्यति॥ ८२.७३ ॥  
  
क्षत्रियो ब्राह्मणाचारो मातुस्ते भविता सुतः।  
इत्युक्त्वा भृगुणा साध्वो तदा सत्यवती भृगुम्॥ ८२.७४ ॥  
  
पुनः प्रसादयामास पौत्रो मेऽस्त्विति तादृशः।  
एवमस्त्विति स प्रोच्य तत्रैवान्तर्दधेः भृगुः॥ ८२.७५ ॥  
  
अथ काले सुतं दीप्तं जमदग्निं च गाधिजा।  
सुषुवे जननी तस्या विश्वामित्रें तपोनिधिम्॥ ८२.७६ ॥  
  
जमदग्निस्ततो वेदांश्चतुरः प्राप मा चिरम्।  
प्रादुरासीद् धनुर्वेदः स्वयं तस्मिन् महात्मनि॥ ८२.७७ ॥  
  
विश्वामित्रोऽपि सकलान् वेदानाप तथाऽचिरात्।  
धनुर्वेदं तथा कृत्स्नं विप्रश्चाभूत् तपोबलात्॥ ८२.७८ ॥  
  
जाज्वल्यमानस्तेजस्वी जमदग्निर्महातपाः।  
वेदैस्तपोभिः स मुनीनत्यक्रामच्च सूर्यवत्॥ ८२.७९ ॥  
  
॥ इति श्रीकालिकापुराणे द्व्यशीतितमोऽध्यायः॥ ८२ ॥