---
title: ००३

---
सूत उवाच॥  
अलिङ्गो लिङ्गमूलं तु अव्यक्तं लिङ्गमुच्यते॥  
अलिङ्गः शिव इत्युक्तो लिङ्गं शैवमिति स्मृतम्॥ ३.१ ॥  
  
प्रधानं प्रकृतिश्चेति यदाहुर्लिङ्गमुत्तमम्॥  
गन्धवर्णरसैर्हीनं शब्दस्पर्शादिवर्जितम्॥ ३.२॥  
  
अगुणं ध्रुवमक्षय्यमलिङ्गं शिवलक्षणम्॥  
गन्धवर्णरसैर्युक्तं शब्दस्पर्शादिलक्षणम्॥ ३.३ ॥  
  
जगद्योनिं महाभूतं स्थूलं सूक्ष्मं द्विजोत्तमाः॥  
विग्रहो जगतां लिङ्गमालिङ्गादभवत्स्वयम्॥ ३.४ ॥  
  
सप्तधाचाष्टधा चैव तथैकादशधा पुनः॥  
लिङ्गान्यलिङ्गस्य तथा मायया विततानि तु॥ ३.५ ॥  
  
तेभ्यः प्रधानदेवानां त्रयमासीच्छिवात्मकम्॥  
एकस्मात्त्रिष्वभूद्विश्वमेकेन परिरक्षितम्॥ ३.६ ॥  
  
एकेनैव हृतं विश्वं व्याप्तं त्वेवं शिवेन तु॥  
अलिङ्गं चैव लिङ्गं च लिङ्गालिङ्गानि मूर्तयः॥ ३.७ ॥  
  
यथावत्कथिताश्चैव तस्माद्ब्रह्म स्वयं जगत्॥  
अलिङ्गी भगवान् बीजी स एव परमेश्वरः॥ ३.८ ॥  
  
बीजं योनिश्च निर्बीजं निर्बीजो बीजमुच्यते॥  
बीजयोनिप्रधानानामात्माख्या वर्तते त्विह॥ ३.९ ॥  
  
परमात्मा मुनिर्ब्रह्म नित्यबुद्धस्वभावतः॥  
विशुद्धोयं तथा रुद्रः पुराणे शिव उच्यते॥ ३.१० ॥  
  
शिवेन दृष्टा प्रकृतिः शैवी समभवद्द्विजाः॥  
सर्गादौ सा गुणैर्युक्ता पुराव्यक्ता स्वभावतः॥ ३.११ ॥  
  
अव्यक्तादिविशेषान्तं विश्वं तस्याः समुच्छ्रितम्॥  
विश्वधात्री त्वजाख्या च शैवी सा प्रकृतिः स्मृता॥ ३.१२ ॥  
  
तामजां लोहितां शुक्लां कृष्णामेका बहुप्रजाम्॥  
जनित्रीमनुशेते स्म जुषमाणः स्वरूपिणीम्॥ ३.१३ ॥  
  
तामेवाजामजोऽन्यस्तु भुक्तभोगां जहाति च॥  
अजा जनित्री जगतां साजेन समधिष्ठिता॥ ३.१४ ॥  
  
प्रादुर्बभूव स महान् पुरुषाधिष्ठितस्य च॥  
अजाज्ञया प्रधानस्य सर्गकाले गुणैस्त्रिभिः॥ ३.१५ ॥  
  
सिसृक्षया चोद्यमानः प्रविश्याव्यक्तमव्ययम्॥  
व्यक्तसृष्टिं विकुरुते चात्म नाधिष्ठितो महान्॥ ३.१६ ॥  
  
महतस्तु तथा वृत्तिः सङ्कल्पाध्यवसायिका॥  
महतस्त्रिगुणस्तस्मादहङ्कारो रजोधिकः॥ ३.१७ ॥  
  
तेनैव चावृतः सम्यगहङ्कारस्तमोधिकः॥  
महतो भूततन्मात्रं सर्गकृद्वै बभूव च॥ ३.१८ ॥  
  
अहङ्काराच्छब्दमात्रं तस्मादाकाशमव्ययम्॥  
सशब्दमावृणोत्पश्चादाकाशं शब्दकारणम्॥ ३.१९ ॥  
  
तन्मात्राद्भूतसर्गश्च द्विजास्त्वेवं प्रकीर्तितः॥  
स्पर्शमात्रं तथाकाशात्तस्माद्वायुर्महान्मुने॥ ३.२० ॥  
  
तस्माच्च रूपमात्रं तु ततोग्निश्च रसस्ततः॥  
रसादापः शुभास्ताभ्यो गन्धमात्रं धरा ततः॥ ३.२१ ॥  
  
आवृणोद्धि तथाकाशं स्पर्शमात्रं द्विजोत्तमाः॥  
आवृणोद्रूपमात्रं तु वायुर्वाति क्रियात्मकः॥ ३.२२ ॥  
  
आवृणोद्रसमात्रं वै देवः साक्षाद्विभावसुः॥  
आवृण्वाना गन्धमात्रमापः सर्वरसात्मिकाः॥ ३.२३ ॥  
  
क्ष्मा सा पञ्चगुणा तस्मादेकोना रससम्भवाः॥  
त्रिगुणो भगवान्वह्निर्द्विगुणः स्पर्श सम्भवः॥ ३.२४ ॥  
  
अवकाशस्ततो देव एकमात्रस्तु निष्कलः॥  
तन्मात्राद्भूतसर्गश्च विज्ञेयश्च परस्परम्॥ ३.२५ ॥  
  
वैकारिकः सात्त्विको वै युगपत्सम्प्रवर्तते॥  
सर्गस्तथाप्यहङ्करादेवमात्र प्रकीर्तिन्तः॥ ३.२६ ॥  
  
पञ्च बुद्धीन्द्रियाण्यस्य पञ्च कर्मेद्रियाणि तु॥  
शब्दादीनामवाप्त्यर्थं मनश्चैवोभयात्मकम्॥ ३.२७ ॥  
  
महदादिविशेषान्ता ह्यण्डमुत्पादयन्ति च॥  
जलबुद्बुदवत्तस्मादवतीर्णः पितामहः॥ ३.२८ ॥  
  
स एव भगवान् रुद्रो विष्णुर्विश्वगतः प्रभुः॥  
तस्मिन्नण्डे त्विमे लोका अन्तर्विश्वमिदं जगत्॥ ३.२९ ॥  
  
अण्डं दशगुणेनैव वारिणा प्रावृतं बहिः॥  
आपो दशगुणेनैव तद्ब्राह्ये तेजसा वृताः॥ ३.३० ॥  
  
तेजो दशगुणेनैव बाह्यतो वायुना वृतम्॥  
वायुर्दशगुणेनैव बाह्यतो नभसा वृतः॥ ३.३१ ॥  
  
आकाशेनावृतो वायुरहङ्कारेण शब्दजः॥  
महताशब्दहेतुर्वै प्रधानेनावृतः स्वयम्॥ ३.३२ ॥  
  
सप्ताण्डावरणान्याहुस्तस्यात्मा कमलासनः॥  
कोटिकोटियुतान्यत्र चाण्डानि कथितानि तु॥ ३.३३ ॥  
  
तत्रतत्र चतुर्वक्त्रा ब्रह्माणो हरयो भवाः॥  
सृष्टाः प्रधानेन तदा लब्ध्वा शम्भोस्तु सन्निधिम्॥ ३.३४ ॥  
  
लयश्चैव तथान्योन्यमान्द्यतमिति कीर्तितम्॥  
सर्गस्य प्रतिसर्गस्य स्थितेः कर्ता महेश्वरः॥ ३.३५ ॥  
  
सर्गे च रजसा युक्तः सत्त्वस्थः प्रतिपालने॥  
प्रतिसर्गे तमोद्रिक्तः स एव त्रिविधः क्रमात्॥ ३.३६ ॥  
  
आदिकर्ता च भूतानां संहर्ता परिपालकः॥  
तस्मान्महेश्वरो देवो ब्रह्मणोधिपतिः शिवः॥ ३.३७ ॥  
  
सदाशिवो भवो विष्णुर्ब्रह्मा सर्वात्मको यतः॥  
एकदण्डे तथा लोका इमे कर्ता पितामहः॥ ३.३८ ॥  
  
प्राकृतः कथितस्त्वेष पुरुषाधिष्ठितो मया॥  
सर्गश्चाबुद्धिपूर्वस्तु द्विजाः प्राथमिकः शुभः॥ ३.३९ ॥  
  
इति श्रीलिङ्गमहापुराणे पूर्वभागे प्राकृतप्राथमिकसर्गकथनं नाम तृतीयोऽध्यायः॥ ३ ॥