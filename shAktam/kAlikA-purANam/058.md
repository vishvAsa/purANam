---
title: ०५८

---
॥श्री भगवानुवाच॥  
देव्यास्तन्त्रं विशेषेण शृणुतं साम्प्रतं युवाम्।  
येन चाराधिता देवी नचिराद्वरदा भवेत॥ ५८.१ ॥  
  
पूर्वतन्त्राद्विशेषण तथा वै तन्त्रमुत्तरम्।  
विशेषेण च सामान्यात् कथितं भवतोः पुरा॥ ५८.२ ॥  
  
पुनर्देव्या विशेषेण पूजायां भक्तिकर्मणि।  
यानि तन्त्राणि शेषाणि तानि वक्ष्याम्यहं पुनः॥ ५८.३ ।  
  
यः कुर्यात् तु महामायाभक्तिमेकाग्रमानसः।  
अङ्गिना वाङ्गिमन्त्रेण तेन कार्यमिदं शुभम्॥ ५८.४ ॥  
  
फलं पुष्पं च ताम्बूलमन्नपानादिकं च यत्।  
अदत्त्वा तु महादेव्यै न भोक्तव्य कदाचन॥ ५८.५ ॥  
  
पथि वा पर्वताग्रे वा सभायामपि साधकः।  
यथा तथा निवेद्यैव स्वमर्थमुपकल्पयेत्॥ ५८.६ ॥  
  
दृष्ट्वैव मदिराभाण्डं रक्तवर्णास्तथा स्त्रियः ।  
सिंहं शवं रक्तपद्मं व्याघ्रवाराणसङ्गमम्॥ ५८.७ ॥  
  
गुरुं राजानमथवा महामायां ततो नमेत्।  
पतिव्रतायां भार्यायां सदैव ऋतुसङ्गमः॥ ५८.८ ॥  
  
क्रियते चण्डिकां ध्यात्वा तदा कार्यो विभूतये।  
शान्तिकं पौष्टिकं वापि तथेष्टापूर्त्तकर्मणी॥ ५८.९ ॥  
  
यदा कुर्यात् तदा नत्वा देवीयात्रां समाचरेत्।  
तौर्य्यत्रिकं यदा पश्येत् केवलं गीतमेव वा॥ ५८.१० ॥  
  
तच्च देव्यै निवेद्यैव कर्तव्यं स्वोपयोजनम्।  
यदेव भूषणं वासो मलयोद्भवमेव वा॥ ५८.११ ॥  
  
स्वकाये परियुञ्जीत तत्र मन्त्रं धिया न्यसेत।  
व्यायामे च विधाने च सभायां वा जले स्थले॥ ५८.१२ ॥  
  
यत्र यत्र स्वयं गच्छेत् तत्र देवीं सदा स्मरेत्।  
यद् यत् कर्म तु पूजाङ्गं तत्तन्मन्त्रेण चाचरेत्॥ ५८.१३ ॥  
  
मन्त्रहीनं पूजनाङ्गं कर्म यत् तत्तु निष्फलम्।  
यस्मिन् कर्मणि योद्दिष्टो मन्त्रर्पूजासु भैरव॥ ५८.१४ ॥  
  
नैवेद्यालोकमन्त्रेण तत् तत् कर्म समाचरेत्।  
देव्यास्तु मण्डलन्यासमिष्टमन्त्रेण चाचरेत्॥ ५८.१५ ॥  
  
पूजान्ते मण्डलं लिप्त्वा तिलकं तेन कारयेत् ।  
सर्ववश्येन मन्त्रेण धर्मकामार्थदायिना॥ ५८.१६ ॥  
  
बलिदाने बलिं छित्वा खड्गस्थै रुधिरैः स्वकैः।  
सर्ववश्येन मन्त्रेण ललाटे तिलकं न्यसेत्॥ ५८.१७ ॥  
  
जगद्‌वशे भवेत् तस्य चतुर्थः कस्य वह्निना ।  
षष्ठस्वरेण संयुक्तः कलाबिन्दुसमन्वितः॥ ५८.१८ ॥  
  
अथोपान्तस्थकारान्तः सपरोऽपि तथा पुनः।  
द्विर्मोहीति हकारास्य तुर्यो द्विस्वरसंयुतः॥ ५८.१९ ॥  
  
तृतीयवर्गप्रान्तेन तृतीयस्वरसञ्ज्ञिना।  
पूरितान्तो द्विधा वर्णस्तथा वादिचतुर्थकः॥ ५८.२० ॥  
  
स्वरो द्वितीयश्च तथा क्षोभशब्दः पुरः सरः।  
पुरेति सहितः सोऽपि मित्रं शत्रुश्च राक्षसः॥ ५८.२१ ॥  
  
दक्षप्रजा तथा राजा सर्वशास्त्र इति श्रुतः।  
विनापि पूजनं कुर्याद् यो रहिस्तिलकं नरः॥ ५८.२२ ॥  
  
मन्त्रेणानेन सततं सर्वं तस्य वशे भवेत्।  
राजा वा राजुपत्रो वा स्त्रियो वा यक्षराक्षसाः॥ ५८.२३ ॥  
  
सर्वे तस्य वशं यान्ति भूतग्रामाश्चतुर्विधाः।  
प्रवासे पथि वा दुर्गे स्थानापाप्तौ जलेऽपि वा॥ ५८.२४ ॥  
  
कारागारे निबद्धो वा प्रायोवेशगतोऽपि वा।  
कुर्यात् तत्र महामायापूजां वै मानसीं बुधः॥ ५८.२५ ॥  
  
मनोभये समुत्पन्ने सिंहव्याघ्रसमाकुले।  
परचक्रागमे वापि कुर्यान्मानसपूजनम्॥ ५८.२६ ॥  
  
मनसा हृदयस्यान्तर्ध्यात्वा योगाख्यपीठकम्।  
तत्रैव पृथिवीमध्ये पूजां तत्र समाचरेत्॥ ५८.२७ ॥  
  
मैत्रं प्रसाधनं स्नानं दन्तधावनकर्म वै।  
अन्यच्च सर्वं मनसा कृत्वा कुर्याच्च पूजनम्॥ ५८.२८ ॥  
  
पश्चात् पुष्पादिभिः पूजा बहिर्देशे विधीयते।  
तथा हृद्यपि कर्तव्या सर्वाश्च प्रतिपत्तयः॥ ५८.२९ ॥  
  
अष्टम्यां सततं देवीयाजकः स्यात् सदा व्रती।  
नवम्यां तु तथा पूजा कर्तव्या निजशोणितैः॥ ५८.३० ॥  
  
लिङ्गस्थां पूजयेद् देवीं पुस्तकस्थां तथैव च।  
स्थण्डिलस्थां महामायां पादुकाप्रतिमासु च॥ ५८.३१ ॥  
  
चित्रे च त्रिशिखे खड्गं जलस्थां वापि पूजयेत्।  
पञ्चाशदङ्गुलं खड्गं त्रिशिखं च त्रिशूलकम्॥ ५८.३२ ॥  
  
शिलायां पर्वतस्याग्रे तथा पर्वतगह्वरे।  
देवीं सम्पूजयेन्नित्यं भक्तिश्रद्धासमन्वितः॥ ५८.३३ ॥  
  
वाराणस्यां सदा पूजा सम्पूर्णफलदायिनी।  
ततस्तद्‌द्विगुणा प्रोक्ता पुरुषोत्तमसन्निधौ॥ ५८.३४ ॥  
  
ततोऽपि द्विगुणा प्रोक्ता द्वारावत्यां विशेषतः।  
सर्वक्षेत्रेषु तीर्थेषु पूजा द्वारावतीसमा॥ ५८.३५ ॥  
  
विन्ध्ये शतगुणा प्रोक्ता गङ्गायामपि तत्समा।  
आर्यावर्ते मध्यदेशे ब्रह्मावर्ते तथैव च॥ ५८.३६ ॥  
  
विन्ध्यवत् फलदा पूजा प्रयागे पुष्करे तथा।  
ततश्चतुर्गुणा प्रोक्ता करतोया नदीजले॥ ५८.३७ ॥  
  
तस्माच्चतुर्गुणफला नन्दिकुण्डे च भैरव।  
ततश्चतुर्गुणा प्रोक्ता जल्पिषे श्वरसन्निधौ॥ ५८.३८ ॥  
  
तत्र सिद्धेश्वरीयोनौ ततोऽपि द्विगुणा स्मृता।  
ततश्चतुर्गुणा प्रोक्ता लौहित्यनदपाथसि॥ ५८.३९ ॥  
  
तत्समा कामरूपे तु सर्वत्रैव जले स्थले।  
सर्वश्रेष्ठो यता विष्णुर्लक्ष्मीः सर्वोत्तमा यथा॥ ५८.४० ॥  
  
देवीपूजा तथा शस्ता कामरूपे सुरालये।  
देवीक्षेत्रं कामरूपं विद्यतेऽन्यत्र ततत्समम्॥ ५८.४१ ॥  
  
अन्यत्र विरला देवी कामरूपे गृहे गृहे।  
ततः शतगुणा प्रोक्ता नीलकूटस्य मस्तके॥ ५८.४२ ॥  
  
ततोऽपि द्विगुणा प्रोक्ता हेरुके शिवलिङ्गके।  
ततोऽपि द्विगुणा प्रोक्ता शैलपुत्र्यादियोनिषु॥ ५८.४३ ॥  
  
ततः शतगुणा प्रोक्ता कामाख्यायोनिमण्डले।  
कामाख्यायां महामायापूजां यः कृतवान् सकृत्॥ ५८.४४ ॥  
  
स चेह लभते कामान् परत्र शिवरूपताम्।  
न तस्य सदृशोऽन्योऽस्ति कृत्यं तस्य न विद्यते॥ ५८.४५ ॥  
  
वाञ्छितार्थमवाप्येह चिरायुरभिजायते।  
वायोरिव गतिस्तस्य भवेदन्यैरबाधिता॥ ५८.४६ ॥  
  
सङ्ग्रामे शास्त्रवादे वा दुर्जयः स च जायते।  
वैष्णवीतन्त्रमन्त्रेण कामाख्यायोनिमण्डले।  
सकृत् तु पूजनं कृत्वा फलं शतगुणं लभेत्॥ ५८.४७ ॥  
  
मूलमूर्तिर्महामाया योगनिन्द्रा जगन्मयी।  
तस्यास्तु वैष्णवीतन्त्रं मन्त्रं प्रतिपादितम्॥ ५८.४८ ॥  
  
अन्या या मूर्तयः प्रोक्ताः शैलपुत्र्यादयोऽपराः।  
तस्या एव विभागास्तास्तच्छरीरविनिर्गताः॥ ५८.४९ ॥  
  
निःसरन्ति यथा नित्यं सूर्यबिम्बान्मरीचयः।  
देव्यास्तथोग्रचण्डाद्या महामायाशरोरतः॥ ५८.५० ॥  
  
तासामेवाङ्गरूपाणि वक्तव्यानि मया तव ।  
एकैव तु महामाया कार्यार्थं भिन्नतां गता॥ ५८.५१ ॥  
  
कामाख्या तु महामाया मूलमूर्तिः प्रगीयते।  
पीठैर्भिन्नाह्वया सा तु महामाया प्रगोयते॥ ५८.५२ ॥  
  
एक एव यथा विष्णुर्नित्यत्वाद् हि सनातनः।  
जनानामर्दनात् सोऽपि जनार्दन इति श्रुतः॥ ५८.५३ ॥  
  
तथैव सा महामाया कामार्थं सङ्गता गिरौ।  
कामाख्येति सदा देवैर्गद्यते सततं नरैः॥ ५८.५४ ॥  
  
यथा हि पुरुषः कोऽपि च्छत्रो च्छत्रग्रहाद् भवेत्।  
स्नापकः स्नानकाले वै कामाख्यापि तथाह्वया॥ ५८.५५ ॥  
  
महामायाशरीरं तु कामार्थं समुपस्थितम्।  
लोहितैः कुङ्कुमैः पीतं कामार्थमुपयोजितैः॥ ५८.५६ ॥  
  
खड्गं त्यक्त्वा कामकाले सा गृह्णानि स्रजं स्वयम्।  
यदा तु त्यक्तकामा सा तदा स्यादसिधारिणी॥ ५८.५७ ॥  
  
कामकाले शिवप्रेते न्यस्तलोहितपङ्कजे।  
रमते त्यक्ताकामा तु सितप्रेतोपरि स्थिता॥ ५८.५८ ॥  
  
तथैवेतस्ततो गत्या सिंहस्था कामदा भवेत्।  
कदाचित् सा सितप्रेते कदाचिद्रक्तपङ्कजे॥ ५८.५९ ॥  
  
कदाचित् केशरीपृष्ठे रमते कामरूपिणी।  
यदा लोहितपद्मस्था तथाग्रे केशरी चरः॥ ५८.६० ॥  
  
यदा प्रेतगता देवी तदाग्रेऽन्यं निरीक्षते।  
महामायास्वरूपेण यदा सा वरदा भवेत्॥ ५८.६१ ॥  
  
पूजाकाले तदा प्रेतपद्मसिंहोपरि स्थिता।  
रक्तपद्मे यदा ध्यायेत् तदाग्रे चिन्तयेद्धरिम्॥ ५८.६२ ॥  
  
यदा ध्यायेद्धरौ चान्यद्वयमग्रे विचिन्तयेत्।  
त्रिषु ध्यातेषु युगपत् प्रेतपद्महरै क्रमात्॥ ५८.६३ ॥  
  
स्थितेषु कामदा देवी तेषु ध्यायेन कामदाम्।  
एकैकस्मिन्नपि तथा यथावच्छिन्तयेच्छिवाम्॥ ५८.६४ ॥  
  
एका समस्ता जगतां प्रकृतिः सा यतस्ततः।  
विष्णुब्रह्मशिवैर्देवैर्ध्रियते सा जगन्मयी॥ ५८.६५ ॥  
  
सितप्रेतो महादेवो ब्रह्मलोहितपङ्कजम्।  
हरिर्हरिस्तु विज्ञेयो वाहनानि महौजसः॥ ५८.६६ ॥  
  
स्वमूर्त्या वाहनत्वं तु तेषां यस्मान्न युज्यते।  
तस्मान्मूर्त्यन्तरं कृत्वा वाहनत्वं गतास्त्रयः॥ ५८.६७ ॥  
  
यस्मिन् यस्मिन् महामाया प्रीणाति सततं शिवा।  
तेन तेनैव रूपेम आसनान्यभवंस्त्रयः॥ ५८.६८ ॥  
  
सिंहोपरि स्थितं पद्‌मं रक्तं तस्योर्ध्वगः शिवः।  
तस्योपरि महामाया वरदाऽभयदायिनी॥ ५८.६९ ॥  
  
एवं रूपेण यो ध्यात्वा पूजयेत् सततं शिवाम्।  
ब्रह्मविष्णुशिवास्तेन पूजिताः स्युरसंशयम्॥ ५८.७० ॥  
  
एवं सदा महामाया कामाख्या चैकरूपिणी।  
ध्यानतो रूपतो भिन्ना तस्मात्तां तत्र पूजयेत्॥ ५८.७१ ॥  
  
एवं विशेषतन्त्राणि दुर्गायाः कथितानि वाम्।  
अङ्गमन्त्राणि तस्यास्तु श्रूयतां नरसत्तमौ॥ ५८.७२ ॥  
  
इति श्रीकालिकापुराणे अष्टपञ्चाशोऽध्यायः॥