+++
title = "००३ राम-विराधयुद्धम्"
title_english = "003 Viradha attacks Sri Rama and Lakshmana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-003-Rama_Viradha_Yudhdham.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/01-virAdha-vadhaH/003_rAma-virAdhayuddham.md">
<details><summary><h3>IITK ...{Loading}...</h3></summary>

The story of Viradha



#### श्लोकः
##### मूलम्
इत्युक्त्वा लक्ष्मणश्श्रीमान्विराधे प्रहसन्निव।  
कोभवान्वनमभ्येत्य चरिष्यसि यथासुखम्॥3.3.1॥

##### शब्दार्थः
इति उकत्वा having said so, लक्ष्मण श्रीमान्  graceful Lakshmana, प्रहसन्निव  with a smile, विराधे at Viradha, कः भवान् who are you? वनमभ्येत्य having come to the forest, यथासुखम् at will, चरिष्यसि you are roaming about.

##### आङ्ग्लानुवादः
Graceful Lakshmana asked  Viradha  with a smile, Who are you wandering in the forest at will ?.



#### श्लोकः
##### मूलम्
अथोवाच पुनर्वाक्यं विराधः पूरयन्वनम्।  
पृच्छतो मम हि ब्रूतं कौ युवां क्व गमिष्यथः॥3.3.2.॥

##### शब्दार्थः
अथ then, विराथः Viradha, वनम् forest, पूरयन् filling with echoes, पुनः again, वाक्यम् words, उवाच said, पृच्छतः asked, मम me, ब्रूतम् whereabouts, युवाम् you both, कौ who are you, क्व where, गमिष्यथः going.

##### आङ्ग्लानुवादः
Then Viradha with his voice filling the forest said, Instead of asking about me you both should speak out who  you are and where you are going



#### श्लोकः
##### मूलम्
तमुवाच ततो रामो राक्षसं ज्वलिताननम्।  
पृच्छन्तं सुमहातेजा इक्ष्वाकुकुलमात्मनः॥3.3.3॥

##### शब्दार्थः
ततः thereafter, सुमहातेजाः highly effulgent, रामः Rama, पृच्छन्तम् when asked, ज्वलिताननम् burning countenance, तं राक्षसम् to that demon, आत्मनः his, इक्ष्वाकुकुलम् Ikshvaku family, उवाच described.

##### आङ्ग्लानुवादः
Questioned by the demon, who bore a burning countenance, the highly effulgent Rama introduced his Ikshvaku familyः



#### श्लोकः
##### मूलम्
क्षत्रियौ वृत्तसम्पन्नौ विद्धि नौ वनगोचरौ।  
त्वां तु वेदितुमिच्छावः कस्त्वं चरसि दण्डकान्॥3.3.4॥

##### शब्दार्थः
नौ both of us, वृत्तसम्पन्नौ endowed with good lineage, वनगोचरौ both moving in the forest, क्षत्रियौ two kshatriyas, विद्धि know, त्वां तु about you, वेदितुम् wish to know, इच्छावः we both wish, दण्डकान् in the Dandaka forest, चरसि you are going about, त्वम् you, कः tell.

##### आङ्ग्लानुवादः
Know us to be both kshatriyas, endowed with a good lineage and yet moving in the forest. We both wish to know, who you are and why you are going about in Dandaka forest?



#### श्लोकः
##### मूलम्
तमुवाच विराधस्तु रामं सत्यपराक्रमम्।  
हन्त वक्ष्यामि ते राजन्निबोध मम राघव॥3.3.5॥

##### शब्दार्थः
विराधस्तु Viradha also, सत्यपराक्रमम् one with truth as his prowess, तं रामम् to that Rama, उवाच said, हन्त O, राजन् to king, राघव Rama, ते to you, वक्ष्यामि I will tell, मम myself, निबोध  know.

##### आङ्ग्लानुवादः
Then Viradha said to Rama whose truth was his strength, I will tell you who I am. O, listenः



#### श्लोकः
##### मूलम्
पुत्रः किल जयस्याहं माता मम शतह्रदा।  
विराध इति मामाहुः पृथिव्यां सर्वराक्षसाः॥3.3.6॥

##### शब्दार्थः
अहम् I am, जयस्य Jaya's, पुत्रः son, किल indeed, शतह्रदा Satahrada, मम my, माता mother,  पृथिव्याम् on this earth, सर्वराक्षसाः all the demons, माम् me, विराधः Viradha इति so, आहुः call me.

##### आङ्ग्लानुवादः
I am indeed son to Jaya. My mother is Satahrada. Verily all the demons on this earth  
call me Viradha.



#### श्लोकः
##### मूलम्
तपसा चाभिसम्प्राप्ता ब्रह्मणो हि प्रसादजा।  
शस्त्रेणावध्यता लोकेऽच्छेद्याभेद्यत्वमेव च॥3.3.7॥

##### शब्दार्थः
तपसा through penance, ब्रह्मणः from Brahma, प्रसादजा bestowed by his pleasure, लोके in this world, शस्त्रेण with any weapon, अवध्यता not to be killed, अभिसम्प्राप्ता has been acquired, अच्छेद्याभेद्यत्वमेव च  not to be cut or broken by any.

##### आङ्ग्लानुवादः
By the grace of Lord Brahma I was bestowed with this prowess through my penance. In this world none can kill me with a weapon nor split nor cut me to pieces.



#### श्लोकः
##### मूलम्
उत्सृज्य प्रमदामेनामनपेक्षौ यथागतम्।  
त्वरमाणौ पलायेथां न वां जीवितमाददे॥ 3.3.8॥

##### शब्दार्थः
एनाम् this lady, प्रमदाम् woman, उत्सृज्य on giving up, अनपेक्षौ without claiming her, त्वरमाणौ quickly, यथागतम् to the place where you came from, पलायेथाम् both of you may run, वाम् to you both, जीवितम् life, न आददे I will not take away.

##### आङ्ग्लानुवादः
Therefore, leave this lady and run away to the place you came from. I will not take away your life .



#### श्लोकः
##### मूलम्
तं रामः प्रत्युवाचेदं कोपसंरक्तलोचनः।  
राक्षसं विकृताकारं विराधं पापचेतसम्॥3.3.9॥

##### शब्दार्थः
रामः Rama, कोपसंरक्तलोचनः with eyes reddened due to anger, विकृताकारम् with deformed appearance, पापचेतसम् with sinful intentions, तम् him, विराधं राक्षसम् to demon Viradha, प्रत्युवाच replied.

##### आङ्ग्लानुवादः
With eyes reddened with anger Rama replied to the sinful, deformed Viradhaः



#### श्लोकः
##### मूलम्
क्षुद्र धिक्त्वां तु हीनार्थं मृत्युमन्वेषसे ध्रुवम्।  
रणे प्राप्स्यसे सन्तिष्ठ न मे जीवन् गमिष्यासि॥3.3.10॥

##### शब्दार्थः
क्षुद्र O vile creature, हीनार्थम् mean, त्वाम् you, धिक् fie upon, ध्रुवम् surely, मृत्युम् death, अन्वेषसे you are seeking, सन्तिष्ठ stay, रणे in war, प्राप्स्यसे you will attain, जीवन् while being alive, मे me, न गमिष्यासि you will not go.

##### आङ्ग्लानुवादः
O vile, mean creature  surely you are seeking death. Wait, you will meet it in the fight.



#### श्लोकः
##### मूलम्
ततः सज्यं धनुः कृत्वा रामस्सुनिशिताञ्छरान्।  
सुशीघ्रमभिसन्धाय राक्षसं निजघान ह॥3.3.11॥

##### शब्दार्थः
ततः then, रामः Rama, धनुः bow, सज्यम् strung, कृत्वा after setting, सुनिशितान् sharp, शरान् arrows, सुशीघ्रम् quickly, अभिसन्धाय after aiming, राक्षसम् rakshasa, निजघान hit,  ह indeed.

##### आङ्ग्लानुवादः
Then Rama strung his bow immediately, shot the sharp arrows at Viradha and hit him verily.



#### श्लोकः
##### मूलम्
धनुषा ज्यागुणवता सप्त बाणान्मुमोच ह।  
रुक्मपुङ्खान्महावेगान्सुपर्णानिलतुल्यगान्॥3.3.12॥

##### शब्दार्थः
धनुषा bow, ज्यागुणवता string tied, महावेगान् swift ones, सुपर्णानिलतुल्यगान् in speed comparable to Garuda and the windgod, रुक्मपुङ्खान् with bright feathers, सप्त बाणान् seven arrows, मुमोच ह verily released.

##### आङ्ग्लानुवादः
From his bow  strung tight,  Rama shot seven swift, goldenfeathered arrows comparable to Garuda  and the Windgod in speed.



#### श्लोकः
##### मूलम्
ते शरीरं विराधस्य भित्त्वाबर्हिणवाससः।  
निपेतुश्शोणितादिग्धा धरण्यां पावकोपमाः॥3.3.13॥

##### शब्दार्थः
पावकोपमाः looking like fire, ते they, बर्हिणवाससः arrows tied with peacock feathers, विराधस्य Viradha's, शरीरम् body, भित्त्वा after piercing, शोणितादिग्धाः drenched in blood, धरण्याम् on the ground, निपेतुः fell.

##### आङ्ग्लानुवादः
The arrows tied with peacockfeathers, looking like fire, pierced the body of Viradha which, drenched in blood, fell on the ground.



#### श्लोकः
##### मूलम्
स विद्धो न्यस्य वैदेहीं शूलमुद्यम्य राक्षसः।  
अभ्यद्रवत्सुसङ्कृद्धस्तदा रामं सलक्ष्मणम्॥3.3.14॥

##### शब्दार्थः
विद्धः Pierced, सः he, राक्षसः that rakshasa, तदा then, वैदेहीम् Sita, न्यस्य  left her, शूलम् a spear, उद्यम्य after lifting, सुसङ्कृद्धः with intense anger, सलक्ष्मणम् with Lakshmana, रामम् towards Rama, अभ्यद्रवत् ran towards.

##### आङ्ग्लानुवादः
Hit  by Rama and Lakshmana, the enraged  demon left Vaidehi, lifted a sharp spear   and ran towards them.



#### श्लोकः
##### मूलम्
स विनद्य महानादं शूलं शक्रध्वजोपमम्।  
प्रगृह्याशोभत तदा व्यात्तानन इवान्तकः॥3.3.15॥

##### शब्दार्थः
तदा then, सः that, महानादम् loud noise, विनद्य producing, शक्रध्वजोपमम् like Indra's banner, शूलम् spike, प्रगृह्य taking, व्यात्ताननः with wide open mouth, अन्तकः god of death, इव like, अशोभत shone.

##### आङ्ग्लानुवादः
The demon who produced a great noise with his wide open mouth resembled the god of death. He lifted a sharp spike that looked like Indra's banner.



#### श्लोकः
##### मूलम्
अथ तौ भ्रातरौ दीप्तं शरवर्षं ववर्षतुः।  
विराधे राक्षसे तस्मिन् कालान्तकयमोपमे॥3.3.16॥

##### शब्दार्थः
अथ and then, तौ both, भ्रातरौ brothers, कालान्तकयमोपमे looking like Yama, the god of  
death, तस्मिन् at him, राक्षसे  at that  demon, विराधे on Viradha, दीप्तम् bright, शरवर्षम् rain of arrows, ववर्षतुः showered.

##### आङ्ग्लानुवादः
And then both the brothers showered bright arrows on the demon Viradha who looked like Yama, the god of death.



#### श्लोकः
##### मूलम्
स प्रहस्य महारौद्रः स्थित्वाजृम्भत राक्षसः।  
जृम्भमाणस्य ते बाणाः कायान्निष्पेतुराशुगाः॥3.3.17॥

##### शब्दार्थः
महारौद्रः extremely frightening, सः राक्षसः that rakshasa, प्रहस्य after laughing, स्थित्वा  stood there, अजृम्भत yawned, जृम्भमाणस्य as he was yawning, कायात् from the body, आशुगाः swiftmoving, ते बाणाः those arrows, निष्पेतुः fell down.

##### आङ्ग्लानुवादः
The demon who was extremely frightening stood there, laughing and yawning.  As he yawned, all the swiftlyflying arrows fell out of his body.



#### श्लोकः
##### मूलम्
स्पर्शात्तु वरदानेन प्राणान्सम्रोध्य राक्षसः।  
विराधः शूलमुद्यम्य राघवावभ्यधावत॥3.3.18॥

##### शब्दार्थः
राक्षसः demon, विराधः Viradha, वरदानेन by virtue of a boon, स्पर्शात् तु by touch as well, प्राणान् (Prana, Apana, Vyana, Udana, and Samana) vital breath, संरोध्य  controlled, शूलम्  spike, उद्यम्य on taking out, राघवौ Rama and Lakshmana, अभ्यधावत ran after.

##### आङ्ग्लानुवादः
By virtue of a boon Viradha, the demon, controlled the vital breath of his body by a mere touch and, raising the spike, ran towards the two Raghava princes.



#### श्लोकः
##### मूलम्
तच्छूलं वज्रसङ्काशं गगने ज्वलनोपमम्।  
द्वाभ्यां शराभ्यां चिच्छेद रामः शस्त्रभृतांवरः॥3.3.19॥

##### शब्दार्थः
शस्त्रभृताम् among the wielders of bows, वरः best, रामः Rama, ज्वलनोपमम् like burning fire, वज्रसङ्काशम् resembling thunderbolt, तत् that, शूलम्  spike, द्वाभ्याम् with two, शराभ्याम् arrows, गगने in the sky, चिच्छेद broke asunder.

##### आङ्ग्लानुवादः
With two arrows, Rama, the best among wielders of weapons, broke down the spike in the sky burning like fire, and resembling the  thunderbolt of Indra.



#### श्लोकः
##### मूलम्
तद्रामविशिखच्छिन्नं शूलं तस्यकराद्भुवि।  
पपाताशनिना छिन्नं मेरोरिव शिलातलम्॥3.3.20॥

##### शब्दार्थः
रामविशिखैः by Rama's arrow, छिन्नम् broken, तत् शूलम् spike, भुवि on the ground, अपतत् fell, अशनिना by the thunder, छिन्नम् broken into pieces, मेरोः of mount Meru, शिलातलम् इव like a slab, पपात fell down.

##### आङ्ग्लानुवादः
The spike, broken down by Rama's arrow, fell like a slab of mount Meru splintered by Indra's thunder.



#### श्लोकः
##### मूलम्
तौ खड्गौ क्षिप्रमुद्यम्य कृष्णसर्पोपमौशुभौ।  
तूर्णमापेततुस्तस्य तदा प्रहरतां बलात्॥3.3.21॥

##### शब्दार्थः
तदा then, तौ both, उद्यतौ coming on, कृष्णसर्पोपमौ both looking like black serpents, शुभौ auspicious, ख़ड्गौ the two swords, क्षिप्रम् quickly, उद्यम्य raising, तूर्णम् at once, तस्य at him, आपेततुः fell upon, बलात् strongly, प्रहरताम् struck  तस्य him.

##### आङ्ग्लानुवादः
Then both Rama and Lakshmana quickly raised their swords which looked like black serpents and at once fell upon the demon who was going to strike with great force.



#### श्लोकः
##### मूलम्
स वध्यमानः सुभृशं भुजाभ्यां परिरभ्यतौ।  
अप्रकम्प्यौ नरव्याघ्रौ रौद्रः प्रस्थातुमैच्छत॥3.3.22॥

##### शब्दार्थः
वध्यमानः being struck, रौद्रः angry one, सः he, अप्रकम्प्यौ the unshakeable two, नरव्याघ्रौ two tigerlike men, तौ both, भुजाभ्याम् with his arms, सुभृशम् tightly, परिगृह्य holding, प्रस्थातुम् to set out, ऐच्छत intended.

##### आङ्ग्लानुवादः
Struck down, the angry demon tightly caught hold of both of them under his arms and  
wanted to set out, carrying Rama and Lakshmana, the two unshakeable tigers among men.



#### श्लोकः
##### मूलम्
तस्याभिप्रायमाज्ञाय रामो लक्ष्मणमब्रवीत्।  
वहत्वयमलं तावत्पथाऽनेन तु राक्षसः॥3.3.23॥

##### शब्दार्थः
तस्य his, अभिप्रायम् intention, आज्ञाय having understood, रामः Rama, लक्ष्मणम् to Lakshmana, अब्रवीत् said, अयं राक्षसः this demon, अनेन पथा by this path, अलम् no need to prohibit, वहतु तावत् let him carry us.

##### आङ्ग्लानुवादः
Rama understood the intention of the demon and said to Lakshmana, Let him go his way, no need to stop him.



#### श्लोकः
##### मूलम्
यथा चेच्छति सौमित्रे तथा वहतु राक्षसः।  
अयमेव हि नः पन्था येन याति निशाचरः॥3.3.24॥

##### शब्दार्थः
सौमित्रे O Lakshmana, राक्षसः the demon, यथा as, इच्छति wishes to go, तथा like that, वहतु let him carry, निशाचरः nightstalker येन by which ever, याति moves, अयमेव this alone, सः such, पन्थाः हि direction only.

##### आङ्ग्लानुवादः
O Lakshmana, let the nightstalker go the way he wishes. That is, in fact, our path.



#### श्लोकः
##### मूलम्
स तु स्वबलवीर्येण समुत्क्षिप्य निशाचरः।  
बालाविव स्कन्धगतौ चकारातिबलोद्धतः॥3.3.25॥

##### शब्दार्थः
अतिबलोद्धतः one puffed with great strength, सः that Viradha, निशाचरः तु rakshasa on his part, स्वबलवीर्येण by his own strength, समुत्क्षिप्य after lifting, बालाविव like two children, स्कन्धगतौ on both his shoulders, चकार made.

##### आङ्ग्लानुवादः
Puffed up with his own great strength, Viradha lifted them and placed them on his shoulders as though they were two children.



#### श्लोकः
##### मूलम्
तावारोप्य ततः स्कन्धं राघवौ रजनीचरः।  
विराधो विनदन्घोरं जगामाभिमुखो वनम्॥3.3.26॥

##### शब्दार्थः
ततः then, रजनीचरः the nightstalker, विराधः Viradha, तौ both राघवौ Rama and Lakshmana, स्कन्धम् on the shoulders, आरोप्य keeping, घोरम् dreadfuly, विनदन् while screaming, वनम् अभिमुखः towards the forest, जगाम proceeded.

##### आङ्ग्लानुवादः
Then the nightstalker proceeded towards the forest, carrying both the scions of the Raghu race on his shouldersroaring.



#### श्लोकः
##### मूलम्
वनं महामेघनिभं प्रविष्टो द्रुमैर्महद्भिर्विविधैरुपेतम्।  
नानाविधैः पक्षिकुलैर्विचित्रं शिवायुतं व्यालमृगैर्विकीर्णम्॥3.3.27॥

##### शब्दार्थः
महामेघनिभम् looking like a huge cloud, महद्भिः with huge ones, विविधैः of different kinds, द्रुमैः by trees, उपेतम् filled with, नानाविधैः different kinds, पक्षिकुलैः flocks of birds, विचित्रम् wonderful, शिवायुतम् full of jackals, व्यालमृगैः with wild animals, विकीर्णम् covered with, वनम् forest, प्रविष्टः entered.

##### आङ्ग्लानुवादः
Viradha entered the forest which appeared like a huge cloud. Overgrown with different types of large trees, it abounded in wonderful birds, jackals and other wild animals.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे तृतीयस्सर्गः॥  
Thus ends the third sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/01-virAdha-vadhaH/003_rAma-virAdhayuddham.md">
<details><summary><h3>भूषणम् ...{Loading}...</h3></summary>



अथोवाच पुनर्वाक्यं विराधः पूरयन् वनम् ।  

आत्मानं पृच्छते ब्रूतं कौ युवां क्व गमिष्यथः  ॥  ३।३।१  ॥   

अथ विराधानुग्रहाय तदाक्रमणं तृतीये अथोवाचेत्यादि । पूरयन्, शब्देनेति
शेषः । आत्मानं युष्मत्स्वरूपं पृच्छते मह्यमिति शेषः । ब्रूतमिति
लोण्मध्यमपुरुषद्विचनम् । प्रश्नप्रकारमाह काविति  ॥  ३।३।१  ॥   

  

तमुवाच ततो रामो राक्षसं ज्वलिताननम् ।  

पृच्छन्तं सुमहातेजा इक्ष्वाकुकुलमात्मनः  ॥  ३।३।२  ॥   

राक्षसत्वेन प्रकृत्या ज्वलिताननमिति भयहेतूक्तिः । आत्मनः सम्बन्धि
इक्ष्वाकुकुलमुवाचेत्यन्वः । इश्वाकुवंश्यदशरथपुत्रावावां पितृवचवनाद्वनं
गमिष्याव इत्युवाचेत्यर्थः  ॥  ३।३।२  ॥   

  

क्षत्ित्रयौ वृत्तसम्पन्नौ विद्धि नौ वनगोचरौ ।  

त्वां तु वेदितुमिच्छावः कस्त्वं चरसि दण्डकान्  ॥  ३।३।३  ॥   

अधर्मचारिणौ पापाविति पूर्वोक्तविराधवचनस्योत्तरमाह क्षत्ित्रयौ
वृत्तसम्पन्नाविति । त्वामिति कस्य पुत्रः किम्प्रभाव इति
ज्ञातुमिच्छामीत्यर्थः । ऽअहं वनमिदं दुर्गं विरोधो राक्षसःऽ इति
नामजात्योः पूर्वमुक्तत्वान्न तद्विषयो ऽयं प्रश्नः  ॥  ३।३।३  ॥   

  

तमुवाच विराधस्तु रामं सत्यपराक्रमम् ।  

हन्त वक्ष्यामि ते राजन् निबोध मम राघव  ॥  ३।३।४  ॥   

तमिति । हन्तेति स्वाभिप्रायकीर्तनोद्योगजगर्वेण । मम मत्तः मे स्वरूपमिति
शेषः । निबोधेत्युवाचेत्यन्वयः  ॥  ३।३।४  ॥   

  

पुत्रः किल जयस्याहं मम माता शतह्रदा ।  

विराध इति मामाहुः पृथिव्यां सर्वराक्षसाः  ॥  ३।३।५  ॥   

विराधः विगताराधनः दुराराध्य इत्यन्वर्थसञ्ज्ञः । राक्षसाः सजातीयाः,
सजातीयैः कृतं नामेदं न तु मातापितृभ्यामिति भावः  ॥  ३।३।५  ॥   

  

तपसा चापि मे प्राप्ता ब्रह्मणो हि प्रसादजा ।  

शस्त्रेणावध्यता लोके ऽच्छेद्याभेद्यत्वमेव च  ॥  ३।३।६  ॥   

चापि किञ्च । तपसा साधनेन ब्रह्मणः प्रसादजा शस्त्रेणावध्यता अमारणीयता
प्राप्ता । अच्छेद्याभेद्यत्वं च प्राप्तम्,
प्राणवियोजनहेतुखण्डनविदारणानर्हत्वं च प्रप्तमित्यर्थः  ॥  ३।३।६  ॥   

  

उत्सृज्य प्रमदामेनामनपेक्षौ यथागतम् ।  

त्वरमाणौ पलायेथां न वां जीवितमाददे  ॥  ३।३।७  ॥   

अनपेक्षौ अपेक्षायां मरणं ध्रुवमिति भावः । त्वरमाणौ मन्दगमने मे
मनश्चलेदिति भावः । न वां जीवितमाददे उत्तमप्रमदारत्नप्रापणादिति भावः  ॥ 
३।३।७  ॥   

  

तं रामः प्रत्युवाचेदं कोपसंरक्तलोचनः ।  

राक्षसं विकृताकारं विराधं पापचेतसम्  ॥  ३।३।८  ॥   

तम् एवं परूषं वदन्तम् । परुषवचनादेव हेतोः कोपसंरक्तलोचनः । विकृताकारं
विकृताकारमपि पापे सीताहरणे चेतो यस्य तम्  ॥  ३।३।८  ॥   

  

क्षुद्र धिक् त्वां तु हीनार्थं मृत्युमन्वेषसे ध्रुवम् ।  

रणे सम्प्राप्स्यसे तिष्ठ न मे जीवन् गमिष्यति  ॥  ३।३।९  ॥   

क्षुद्र हीनजाते धिक्कारे हेतुरयम् । हीनार्थम्
उत्तमाङ्गनाभिलाषरूपहीनप्रयोजनमिति यावत् । मृत्युम् अन्वेषणहेतुं मरणं
सम्प्राप्स्ये अन्वेषणं सफलं भविष्यतीत्यर्थः । तदा किञ्चिदुपेक्षया
गन्तुमुद्युक्तं प्रत्याह तिष्ठति । गमनं च दुर्लभमित्याह नेति । मे पुरत
इति शेषः  ॥  ३।३।९  ॥   

  

ततः सज्यं धनुः कृत्वा रामः सुनिशितान् शरान् ।  

सुशीघ्रमभिसन्धाय राक्षसं निजघान ह  ॥  ३।३।१०  ॥   

राक्षसं प्रति शरान् निजघान अमुञ्चत् । "हन हिंसागत्योः" इति धातुः  ॥ 
३।३।१०  ॥   

  

धनुषा ज्यागुणवता सप्त बाणान् मुमोच ह ।  

रुक्मपुङ्खान् महावेगान् सुपर्णानिलतुल्यगान्  ॥  ३।३।११  ॥   

पुनः शरान् विशिंषन्नाह धनुषेति । ज्यारूपो गुणो रज्जुः तद्वता । महावेगान्
अत एव सुपर्णानिलाभ्यां तुल्यं गच्छन्तीति तथोक्तान्  ॥  ३।३।११  ॥   

  

ते शरीरं विराधस्य भित्त्वा बर्हिणवाससः ।  

निपेतुः शोणितादिग्धा धरण्यां पावकोपमाः  ॥  ३।३।१२  ॥   

ब्रर्हिणवासस इति स्वार्थे इनच् । बर्हिणवाससः बर्हपत्त्रा इत्यर्थः ।
शोणितेन आदिग्धाः ईषल्लिप्ताः रक्तोद्गमात्पूर्वमेव शरीरान्निर्गमादितिः
भावः । पावकोपमा इति भूस्थतृणादिदहनादग्निसाम्यसिद्धिः  ॥  ३।३।१२  ॥   

  

स विद्धो न्यस्य वैदेहीं शूलमुद्यम्य राक्षसः ।  

अभ्यद्रवत्सुसङ्क्रुद्धस्तदा रामं सलक्ष्मणम्  ॥  ३।३।१३  ॥   

विद्धः बाणवेधजनितवेदनातिशयवान् । न्यस्य भूमौ निक्षिप्य  ॥  ३।३।१३  ॥   

  

स विनद्य महानादं शूलं शक्रध्वजोपमम् ।  

प्रगृह्याशोभत तदा व्यात्तानन इवान्तकः  ॥  ३।३।१४  ॥   

महान् नादः प्रतिध्वनिर्यस्मिंस्तद्यथा भवति तथा विनद्य । शक्रध्वजोपमं
तद्वदुन्नतम् । व्यात्ताननः विवृत्तास्यः । अनेन प्रसारितजिह्वत्वं
लक्ष्यते । शूलोपमेयतालाभाय  ॥  ३।३।१४  ॥   

  

अथ तौ भ्रातरौ दीप्तं शरवर्षं ववर्षतुः ।  

विराधे राक्षसे तस्मिन् कालान्तकयमोपमे  ॥  ३।३।१५  ॥   

अथ सीतानिक्षेपानन्तरम् । यथेष्टं बाणमोचनार्हत्वाद्दीप्तं
पूर्वबाणेभ्यस्तेजस्विनम् । शरवर्षं शरसमूहम् । उभाभ्यामपि मोचनीयत्वे
हेतवः राक्षस इत्यादिविशेषणानि । कालान्तकयमोपमे काले संहारकाले अन्तको
नाशको यो यमस्तत्तुल्ये  ॥  ३।३।१५  ॥   

  

स प्रहस्य महारौद्रः स्थित्वाजृम्भत राक्षसः ।  

जृम्भमाणस्य ते बाणाः कायान्निष्पेतुराशुगाः  ॥  ३।३।१६  ॥   

प्रहस्य किमेतैर्मशकप्रायैरिति हसित्वा । अजृम्भत गात्रविनाममकरोत् । बाणाः
काये किञ्चिल्लग्नाः । आशु गच्छन्तीत्याशुगाः, आशुगा अपीत्यर्थः ।
निष्पेतुः जगलुः  ॥  ३।३।१६  ॥   

  

स्पर्शात्तु वरदानेन प्राणान् संरोध्य राक्षसः ।  

विराधः शूलमुद्यम्य राघवावभ्यधावत  ॥  ३।३।१७  ॥   

वरदानेन स्पर्शात्सम्बन्धात् । प्राणान् प्राणवायून् । संरोध्य हृदये
समूह्य, बलं कृत्वेत्यर्थः । ३।३।१७  ॥   

  

तच्छूलं वज्रसङ्काशं गगने ज्वलनोपमम् ।  

द्वाभ्यां शराभ्यां चिच्छेद रामः शस्त्रभृतां वरः  ॥  ३।३।१८  ॥   

तत् हस्तस्थम् । गगने ज्वलनः आकाशस्थाग्निः तदुपममित्यभूतोपमा  ॥  ३।३।१८
 ॥   

  

तद्रामविशिखच्छिन्नं शूलं तस्य कराद्भुवि ।  

पपाताशनिना छिन्नं मेरोरिव शिलातलम्  ॥  ३।३।१९  ॥   

अशनिना वज्रेण  ॥  ३।३।१९  ॥   

  

तौ खङ्गौ क्षिप्रमुद्यम्य कृष्णसर्पोपमौ शुभौ ।  

तूर्णमापततस्तस्य तदा प्रहरतां बलात्  ॥  ३।३।२०  ॥   

प्रहरतां प्राहरताम्  ॥  ३।३।२०  ॥   

स वध्यमानस्सुभृशं बाहुभ्यां परिरभ्य तौ ।  

अप्रकम्प्यौ नरव्याघ्रौ रोद्रः प्रस्थातुमैच्छत  ॥  ३।३।२१  ॥   

अप्रकम्प्यौ चालयितुमप्यशक्यौ, किम्पुनः परिग्रहीतुमिति कविः परिहसति ।
रौद्रः रौद्राकृतिः । अप्रकम्प्यत्वे हेतुः नरव्याघ्राविति । नरव्याघ्रौ
पुरुषोत्तमौ  ॥  ३।३।२१  ॥   

  

तस्याभिप्रायमाज्ञाय रामो लक्ष्मणमब्रवीत् ।  

वहत्वयमलं तावत् पथानेन तु राक्षसः  ॥  ३।३।२२  ॥   

यथा चेच्छति सोमित्रे तथा वहतु राक्षसः ।  

अयमेव हि नः पन्था येन याति निशाचरः  ॥  ३।३।२३  ॥   

अभिप्रायं वनान्तर्नयनेच्छाम् । वहतु नौ प्रापयतु, अनेन आवाभ्यां गन्तव्येन
पथा वहतु अथवा यथेच्छति येन मार्गेण गन्तुमिच्छति तथा वहतु, उभयथापि न दोष
इति भावः । तत्र हेतुमाह अयमिति । नः वनमध्यगमनच्छूनामस्माकम्  ॥  ३।३।२२,२३
 ॥   

  

स तु स्वबलवीर्येण समुत्क्षिप्य निशाचरः ।  

बालाविव स्कन्धगतौ चकारातिबलौ ततः  ॥  ३।३।२४  ॥   

तावारोप्य ततः स्कन्धं राघवौ रजनीचरः ।  

विराधो निनदन् घोरं जगामाभिमिखो वनम्  ॥  ३।३।२५  ॥   

अतिबलौ रामलक्ष्मणौ समुत्क्षिप्य बालाविव स्कन्धगतौ चकार, तयोरिच्छावशादिति
भावः  ॥  ३।३।२४,२५  ॥   

  

वनं महामेघनिभं प्रविष्टो द्रुमैर्महद्भिर्विविधैरुपेतम् ।  

नानाविधैः पक्षिशतैर्विचित्रं शिवायुतं व्यालमृगैर्विकीर्णम्  ॥  ३।३।२६
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे तृतीयः
सर्गः  ॥  ३  ॥   

इमावपि स्वाभीष्टवनं प्रविष्टावित्याशयेनाह वनमिति । शिवाः सृगालविशेषाः
ताभिर्युतम् । व्यालमृगैः दुष्टमृगैः "दुष्टे द्विपे श्वापदे च व्यालः
पुंसि शठे ऽपि च" इति बाणः । अत्र सर्गे भगवतः स्वायत्तसकलप्रवृत्तिकत्वं
महाभयहेतावपि निर्भयत्वं च दर्शितम् । अस्मिन् सर्गे षड्विंशतिश्लोकाः  ॥ 
३।३।२६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने तृतीयः सर्गः  ॥  ३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/01-virAdha-vadhaH/003_rAma-virAdhayuddham.md">
<details><summary><h3>शिरोमणी ...{Loading}...</h3></summary>



विराधं ज्ञातुकामस्य लक्ष्मणस्योक्तिमाह इतीति । श्रीमान् लक्ष्मणः इति वचः
उक्त्वा रामं प्रतीति शेषः, वनमभ्येत्य प्राप्य यथामुखं यः चरिष्यति चरति स
भवान् कः इति वचः प्रहसन्निव विराधमाहेति शेषः  ॥  ३।३।१  ॥   

  

अथेति । अथ लक्ष्मणवचनश्रवणानन्तरं विराधः पुनर्वाक्यमुवाच ।
तद्वचनाकारमाह--युवां कौ किं जात्यादि क्व च गमिष्यथः इति पृछतो मम ब्रूतम्
 ॥  ३।३।२  ॥   

  

तमिति । ततः राक्षसवचःश्रवणानन्तरं पृच्छन्तं राक्षसं सुमहातेजाः रामः उवाच
। तद्वचनाकारमाह--आत्मनो मम इक्ष्वाकुकुलं विद्धि अत एव वृत्तसंपन्नौ
स्वकुलोचितवृत्तविशिष्टौ अत एव वनगोचरौ वनं प्राप्तौ क्षत्रियौनौ आवां
विद्धि जानीहि यस्त्वं दण्डकान् चरसि तं त्वां तु वेदितुं ज्ञातुमिच्छावः ।
श्लोकद्वयमेकान्वयि  ॥  ३।३।३४  ॥   

  

तमिति । विराधस्तु हे राजन् अहं वक्ष्यामि त्वं निबोध श्रृणु इति तं
पृच्छन्तं राममुवाच  ॥  ३।३।५  ॥   

  

तद्वचनाकारमाह--पुत्र इति । जवस्य जवाभिधस्य अहं पुत्रः शतह्लदा तदभिधा मम
माता सर्वराक्षसाः विराधमिति मामाहुः  ॥  ३।३।६  ॥   

  

तपसेति । तपसा हेतुभूतेन ब्रह्मणः प्रसादजा शस्त्रेण अवध्यता वध्यत्वाभावं
संप्राप्ता अच्छेद्याभेद्यत्वं च प्राप्तं
तत्राच्छेद्यत्वमवयवद्वैधीभवनाभावः अभेद्यत्वं शरीरे व्रणप्राप्त्यभावः,
वस्तुतस्तु छेद्येन छेत्तुमर्हेण प्राकृतशस्त्रेणेत्यर्थः, अभेद्यत्वं
विदारणाभावं च प्राप्तमित्यर्थः, अत एव वक्ष्यमाणरामशस्त्रकरणकभेदनं
संगच्छते तेषां प्राकृतभिन्नत्वात्  ॥  ३।३।७  ॥   

  

रामहस्तात्स्ववधकामस्तं कोपयन्नाह--उत्सृज्येति । एनां प्रमदां
स्वस्त्रियमुत्सृज्य त्यक्त्वा अनपेक्षौ एतत्प्राप्तिविषयकेच्छारहितौ
त्वरमाणौ युवां यथागतमागतं मार्गमनतिकम्य पलायेथाम् । तत्र हेतुःवां
युवयोर्जीवितं जीवनमहं न आददे गृह्णामि  ॥  ३।३।८  ॥   

  

तमिति । कोपसंरक्तलोचनः कोपेन दुष्टत्वदूरीकरणाय स्वीकृतकोपाभासेन संरक्ते
लोचने यस्य स रामः पापचेतसं जन्मप्रभृतिपापकरणशीलं विकृताकारं विराधमिदं
प्रत्युवाच  ॥  ३।३।९  ॥   

  

तत्प्रतिवचनाकारमाह--क्षुद्रेति । हे क्षुद्र हीनार्थं हीनः त्यक्तः अर्थः
पुरुषार्थो येन तं त्वां धिक् यस्त्वं मृत्युमन्वेषसे स त्वं रणे मृत्युं
ध्रुवं प्राप्स्यसि मे मया जीवन् त्वं न विभोक्ष्यसे अत एव रणे संतिष्ठ  ॥ 
३।३।१०  ॥   

  

तत इति । ततः स्वोक्त्यनन्तरं धनुः सज्यं ज्यासहितं कृत्वा
सुनिशितानत्यन्ततीक्ष्णान् शरानभिसंधाय धनुःसंलग्नान् कृत्वा राक्षसं
निजधान  ॥  ३।३।११  ॥   

  

तत्प्रकारमाह--धनुषेति । रुक्मपुङ्खान् स्वर्णपुङ्खविशिष्टान् महावेगान्
सुपर्णानिलतुल्यगान् सुपर्णानिलौ तुल्यं स्वसादृश्यं गच्छन्ति प्रापयन्ति
तान् सप्त बाणान् ज्यागुणवता  

ज्यारूपरज्जुविशिष्टेन धनुषा मुमोच  ॥  ३।३।१२  ॥   

  

त इति । बर्हिणवाससः बर्हिणा मयूराः तत्संबन्धिपिच्छानीत्यर्थः, तान्येव
वासांसि येषां ते सप्त बाणाः विराधस्य शरीरं भित्त्वा शोणितादिग्धाः
शोणितेन रुधिरेण आदिग्धा व्याप्ताः अत एव पावकोपमाः सन्तः धरण्यां निपेतुः
 ॥  ३।३।१३  ॥   

  

स इति । विद्धः बाणैः छिद्रितः अत एव सुसंक्रुद्धः स राक्षसः वैदेहीं
न्यस्य धरण्यां संस्थाप्य सलक्ष्मणं राममभ्यद्रवत्  ॥  ३।३।१४  ॥   

  

स इति । व्यात्ताननः प्रसारितवदनः स विराधः महानादं यथा स्यात्तथा विनद्य
शक्रध्वजोपमं शूलं प्रगृह्य अन्तकः काल इव अशोभत  ॥  ३।३।१५  ॥   

  

अथेति । कालान्तकयमोपमे अन्तको मृत्युः कालस्तन्निमित्तं यमस्तन्नियन्ता
तैरुपमा यस्य, किंच कालः प्राप्तः अन्ताको यस्य स एव यमोपमः तस्मिन् विराधे
राक्षसे भ्रातरौ रामलक्ष्मणौ दीप्तं शरवर्षं ववर्षतुः ववृषतुः  ॥  ३।३।१६
 ॥   

  

स इति । महारौद्रः अतिभयङ्करः राक्षसः स विराधः स्थित्वा प्रहस्य च अजृम्भत
। जृम्भमाणस्य तस्य कायात् शरीरात् आशुगाः रामलक्ष्मणसंचलितबाणाः निष्पेतुः
 ॥  ३।३।१७  ॥   

  

स्पर्शादिति । वरदानेन हेतुना स्पर्शात् रामबाणसंबन्धादपि प्राणान् संरोध्य
विराधः शूलमुद्यम्य राघवावभ्यधावत  ॥  ३।३।१८  ॥   

  

तदिति । वज्रसंकाशं वज्रसदृशं ज्वलनेन वह्निना उपमा यस्य तच्छूलं द्वाभ्यां
शराभ्यां रामश्चिच्छेद  ॥  ३।३।१९  ॥   

  

तदिति । रामविशिखैः रामबाणैः छिन्नं तस्य विराधस्य पातितं चालितं शूलमपि
अशनिना वज्रेण छिन्नं मेरोः शिलातलमिव भुवि पपात ऽतस्यापि पातितम्ऽ इति
पाठः  ॥  ३।३।२०  ॥   

  

ताविति । उद्यतौ युद्धोद्युक्तौ तौ रामलक्ष्मणौ कृष्णसर्पाविव खड्गौ
उद्यम्य तस्य राक्षसस्य समीपे तूर्णमापेततुः । तदा आपतनकाले बलात्प्रहरतां
प्राहरताम्  ॥  ३।३।२१  ॥   

  

स इति । सुभृशमत्यन्तं वध्यमानः स राक्षसः अप्रकम्प्यौ एतौ रामलक्ष्मणौ
भुजाभ्यां परिगृह्य उत्थाप्य प्रस्थातुं दुर्गप्रदेशं नेतुमैच्छत्  ॥ 
३।३।२२  ॥   

  

तस्येति । तस्य राक्षसस्य अभिप्रायमाज्ञाय रामो ऽब्रवीत् ।
तद्वचनाकारमाह--अयं राक्षसः अनेन यथा अलं यथेच्छं वहतु  ॥  ३।३।२३  ॥   

  

नन्वेतद्वहने यात्राविलम्बो भविष्यतीत्यत आह--यथेति । हे सौमित्रे यथा
इच्छति तथा राक्षसो वहतु । तत्र हेतुः--येन यथा अयं निशाचरो याति स एव नो
ऽस्माकं पन्थाः  ॥  ३।३।२४  ॥   

  

स इति । अतिबलोद्धतः स निशाचरः स्वबलवीर्येण बलेन शौर्येण च समुत्क्षिप्य
उत्थाप्य बालाविवस्कन्धगतौ चकार  ॥  ३।३।२५  ॥   

  

ताविति । रजनीचरो विराधः तौ रामलक्ष्मणौ आरोप्य घोरं विनदन् सन् वनमभिमुखो
जगामा  ॥  ३।३।२६  ॥   

  

वनमिति । विविधैर्द्रुमैरुपेतं युक्तं पक्षिकुलैः पक्षिसंघैर्विचित्रं
शिवाभिर्युतं व्यालमृगैर्विकीर्णं युक्तं महामेघनिभं वनं प्रविष्टः  ॥ 
३।३।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे तृतीयः
सर्गः  ॥  ३।३  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/01-virAdha-vadhaH/003_rAma-virAdhayuddham.md">
<details><summary><h3>तिलकम् ...{Loading}...</h3></summary>



अथेति । वनं पूरयन्नित्यस्य शब्देनेति शेषः । युवयोः स्वरूपं पृच्छते मह्यं
ब्रूतम् लोण्मध्यमद्विवचनम् । प्रश्नप्रकारः कावित्यादि  ॥  ३।३।१  ॥   

  

ज्वलिताननं राक्षसत्वान्मुखनिःसृताग्निज्वालया आत्मन इक्ष्वाकुसंबन्धि
कुलमुवाचेत्यर्थः  ॥  ३।३।२  ॥   

  

क्षत्रियौ इक्ष्वाकुवंशजाविति शेषः । वनगोचरौ बहुव्रीहिः ।
कुतश्चिद्धेतोरिति शेषः  ॥  ३।३।३  ॥   

  

निबोध मम वचनान्मम स्वरूपमिति शेषः  ॥  ३।३।४  ॥   

  

जवस्य जवनाम्नः  ॥  ३।३।५  ॥   

  

लोके प्राणिलोके शस्त्रेण शस्त्रसामान्येन किं च अच्छेद्याभेद्यत्वं
प्राणवियोजनाय छेदभेदाशक्यगात्रत्वं च प्राप्तमित्यर्थः  ॥  ३।३।६  ॥   

  

यदेवमतः उत्सृज्येत्यादि । अनपेक्षौ प्रमदाशया युद्धाशया च रहितौ वां
युवयौः  ॥  ३।३।७,८  ॥   

  

हीनार्थं परदारस्पर्शलक्षणहीनकर्मकरम् अत एव त्वां धिक् । मृत्युमन्वेषसे
ध्रुवम् उक्तदुष्कर्मकरणादिति शेषः तं च मृत्युं रणे सम्यक्प्राप्स्यसि
तिष्ठ क्षणमिति शेषः  ॥  ३।३।९  ॥   

  

अभिसन्धाय धनुषीति शेषः  ॥  ३।३।१०  ॥   

  

ज्यागुणवता ज्यारूपरज्जुमता ज्याशब्दवतेति वा सुपर्णानिलाभ्यां तुल्यं
गच्छन्ति तान्  ॥  ३।३।११  ॥   

  

बर्हिणवाससो वर्हिणो मयूरस्तत्संबधिबर्हवासस इत्यर्थः । शोणितादिग्धा
रक्तलिप्ताः  ॥  ३।३।१२  ॥   

  

स विद्धो ऽपि रामबाणताडितो ऽपि वरदानमाहात्म्यादगतासुर्व्यथामात्रेण
वैदेहीं हित्वा शूलमुद्यम्याभ्यद्रवत्  ॥  ३।३।१३  ॥   

  

महानादं विनद्य कृत्वा शक्रध्वजोपमं दैर्घ्येण स्थौल्येन च व्यात्ताननो
विवृताननः  ॥  ३।३।१४  ॥   

  

कालान्तकयमाः प्राणतनुमनःसंहारप्रधानाः संहाररुद्रस्य मूर्तयस्तत्सदृशे  ॥ 
३।३।१५  ॥   

  

प्रहस्य शस्त्रावध्ये मयि वृथैषां बाणपात इति हासः । ते बाणा
रामलक्ष्मणविसृष्टा जृम्भणेन शरीरलग्रा अपि कायान्निर्जग्मुः । आशुगाः
शीघ्रगा इत्यर्थे केवलं यौगिकम्  ॥  ३।३।१६  ॥   

  

स्पर्शात्तु वरदानेन वरदानसंबन्धादित्यर्थः । संरोध्य धृत्वा परमदुःखं
प्राप्तो ऽपीति शेषः  ॥  ३।३।१७  ॥   

  

तच्छूलं करस्थशूलभागमेवेति शेषः । गगने ज्वलनोपमं शिखाभागावच्छेदेनेति भावः
 ॥  ३।३।१८  ॥   

  

अशनिर्वज्रम्  ॥  ३।३।१९  ॥   

  

तदा पतनकाल एव प्रहरतामित्यर्थः  ॥  ३।३।२०  ॥   

  

भुजाभ्यां परिगृह्य एकैकेनैकैकम्  ॥  ३।३।२१  ॥   

  

तस्याभिप्रायं काननान्तर्नयनविषयम्  ॥  ३।३।२२  ॥   

  

यथेच्छति तथा वहतु यथास्येष्टं भवति तथा वहतु अनेन निर्भयत्वं दर्शितम् ।
तत्र हेतुमाह अयमेवेति  ॥  ३।३।२३  ॥   

  

स्कन्धगतौ चकार स्कन्धावारोपयामास  ॥  ३।३।२४,२५  ॥   

  

शिवायुतं शिवाभिर्वृतम्  ॥  ३।३।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे तृतीयः सर्गः  ॥  ३।३  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/01-virAdha-vadhaH/003_rAma-virAdhayuddham.md">
<details><summary><h3>द्राविडपाठः ...{Loading}...</h3></summary>


अथोवाच पुनर्वाक्यं विराधः पूरयन् वनम्।  
आत्मानं पृच्छते ब्रूतं कौ युवां क्व गमिष्यथः ॥ 3.3.1 ॥   
तमुवाच ततो रामो राक्षसं ज्वलिताननम्।  
पृच्छन्तं सुमहातेजा इक्ष्वाकुकुलमात्मनः ॥ 3.3.2 ॥   
क्षत्त्रियौ वृत्तसम्पन्नौ विद्धि नौ वनगोचरौ।  
त्वां तु वेदितुमिच्छावः कस्त्वं चरसि दण्डकान् ॥ 3.3.3 ॥   
तमुवाच विराधस्तु रामं सत्यपराक्रमम्।  
हन्त वक्ष्यामि ते राजन् निबोध मम राघव ॥ 3.3.4 ॥   
पुत्रः किल जयस्याहं मम माता शतह्रदा।  
विराध इति मामाहुः पृथिव्यां सर्वराक्षसाः ॥ 3.3.5 ॥   
तपसा चापि मे प्राप्ता ब्रह्मणो हि प्रसादजा।  
शस्त्रेणावध्यता लोकेऽच्छेद्याभेद्यत्वमेव च ॥ 3.3.6 ॥   
उत्सृज्य प्रमदामेनामनपेक्षौ यथागतम्।  
त्वरमाणौ पलायेथां न वां जीवितमाददे ॥ 3.3.7 ॥   
तं रामः प्रत्युवाचेदं कोपसंरक्तलोचनः।  
राक्षसं विकृताकारं विराधं पापचेतसम् ॥ 3.3.8 ॥   
क्षुद्र धिक् त्वां तु हीनार्थं मृत्युमन्वेषसे ध्रुवम्।  
रणे सम्प्राप्स्यसे तिष्ठ न मे जीवन् गमिष्यति ॥ 3.3.9 ॥   
ततः सज्यं धनुः कृत्वा रामः सुनिशितान् शरान्।  
सुशीघ्रमभिसन्धाय राक्षसं निजघान ह ॥ 3.3.10 ॥   
धनुषा ज्यागुणवता सप्त बाणान् मुमोच ह।  
रुक्मपुङ्खान् महावेगान् सुपर्णानिलतुल्यगान् ॥ 3.3.11 ॥   
ते शरीरं विराधस्य भित्त्वा बर्हिणवाससः।  
निपेतुः शोणितादिग्धा धरण्यां पावकोपमाः ॥ 3.3.12 ॥   
स विद्धो न्यस्य वैदेहीं शूलमुद्यम्य राक्षसः।  
अभ्यद्रवत्सुसङ्क्रुद्धस्तदा रामं सलक्ष्मणम् ॥ 3.3.13 ॥   
स विनद्य महानादं शूलं शक्रध्वजोपमम्।  
प्रगृह्याशोभत तदा व्यात्तानन इवान्तकः ॥ 3.3.14 ॥   
अथ तौ भ्रातरौ दीप्तं शरवर्षं ववर्षतुः।  
विराधे राक्षसे तस्मिन् कालान्तकयमोपमे ॥ 3.3.15 ॥   
स प्रहस्य महारौद्रः स्थित्वाजृम्भत राक्षसः।  
जृम्भमाणस्य ते बाणाः कायान्निष्पेतुराशुगाः ॥ 3.3.16 ॥   
स्पर्शात्तु वरदानेन प्राणान् संरोध्य राक्षसः।  
विराधः शूलमुद्यम्य राघवावभ्यधावत ॥ 3.3.17 ॥   
तच्छूलं वज्रसङ्काशं गगने ज्वलनोपमम्।  
द्वाभ्यां शराभ्यां चिच्छेद रामः शस्त्रभृतां वरः ॥ 3.3.18 ॥   
तद्रामविशिखच्छिन्नं शूलं तस्य कराद्भुवि।  
पपाताशनिना छिन्नं मेरोरिव शिलातलम् ॥ 3.3.19 ॥   
तौ खङ्गौ क्षिप्रमुद्यम्य कृष्णसर्पोपमौ शुभौ।  
तूर्णमापततस्तस्य तदा प्रहरतां बलात् ॥ 3.3.20 ॥   
स वध्यमानस्सुभृशं बाहुभ्यां परिरभ्य तौ।  
अप्रकम्प्यौ नरव्याघ्रौ रोद्रः प्रस्थातुमैच्छत ॥ 3.3.21 ॥   
तस्याभिप्रायमाज्ञाय रामो लक्ष्मणमब्रवीत्।  
वहत्वयमलं तावत् पथानेन तु राक्षसः ॥ 3.3.22 ॥   
यथा चेच्छति सोमित्रे तथा वहतु राक्षसः।  
अयमेव हि नः पन्था येन याति निशाचरः ॥ 3.3.23 ॥   
स तु स्वबलवीर्येण समुत्क्षिप्य निशाचरः।  
बालाविव स्कन्धगतौ चकारातिबलौ ततः ॥ 3.3.24 ॥   
तावारोप्य ततः स्कन्धं राघवौ रजनीचरः।  
विराधो निनदन् घोरं जगामाभिमिखो वनम् ॥ 3.3.25 ॥   
वनं महामेघनिभं प्रविष्टो द्रुमैर्महद्भिर्विविधैरुपेतम्।  
नानाविधैः पक्षिशतैर्विचित्रं शिवायुतं व्यालमृगैर्विकीर्णम् ॥ 3.3.26 ॥   

</details>
</div>
