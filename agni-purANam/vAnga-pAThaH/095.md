---
title: ०९५

---
ईश्वर उवाच  
वक्ष्ये लिङ्गप्रतिष्ठां च प्रासादे भुक्तिमुक्तिदां।  
ताञ्चरेत् सर्वदा मुक्तौ भुक्तौ देवदिने सति ॥ १ ॥  
  
विना चैत्रेण माघादौ प्रतिष्ठा मासपञ्चके।  
गुरुशुक्रोदये कार्य्या प्रथमे करणत्रये ॥ २ ॥  
  
शुक्लपक्षे विशेषेण कृष्णे वा पञ्चमन्दिनं ।  
चतुर्थी नवमीं षष्ठीं वर्जयित्वा चतुर्दशीं ॥ ३ ॥  
  
शोभनास्तिथयः शषाः क्रूरवारविवर्जिताः।  
शतभिषा धनिष्ठाद्‌र्द्रा अनुराधोत्तरत्रयं ॥ ४ ॥  
  
रोहिणी श्रवणश्चेति स्थिरारम्भे महोदयाः।  
लग्नञ्च कुम्भसिहालितुलास्त्रीवृषधन्विनां ॥ ५ ॥  
  
शस्तो जीवो नवर्क्षेषु सप्तस्थानेषु सर्वदा।  
बुधः षडष्टदिक्‌सप्ततुर्येषु विनर्तुं शितः ॥ ६ ॥  
  
सप्तर्त्तु त्रिदशादिस्थः शशाङ्को बलदः सदा ।  
सविर्दशत्रिषट्संस्थो राहुस्त्रिदशषङ्गतः ॥ ७ ॥  
  
षट्त्रिस्थानगताः शस्ता मन्दाङ्गारार्ककेतवः।  
शुभाः क्रूराश्च पापाश्च सर्व एकादशस्थिताः ॥ ८ ॥  
  
एषां दृष्टिर्मुनौ पूर्णा त्वार्द्धिकी ग्रहभूतयोः।  
पादिकी रामदिक्‌स्थाने चतुरष्टौ पादवर्जिताः ॥ ९ ॥  
  
पादान्यूनचतुर्नाडी भोगः स्यान्मीनमेषयोः।  
वृषकुम्भौ च भुञ्जाते चतस्रः पादवर्जिताः ॥ १० ॥  
  
मकरो मिथुनं पञ्च चापालिहरिकर्क्कटाः।  
पादोनाः षट्तुलाकन्ये घटिकाः सार्द्धपञ्च च ॥ ११ ॥  
  
केशरीवृषभः कुम्भ स्थिराः स्युः सिद्धिदायकाः।  
चरा धनुस्तुलामेषा द्विः स्वभावास्तुतृतीयकाः ॥ १२ ॥  
  
शुभः शुभग्रहैर्दृष्टः शस्तो लग्नः शुभाश्रितः ।  
गुरुशुक्रबुधैर्युक्तो लग्नो दद्याद्‌बलायुषी ॥ १३ ॥  
  
राज्यं शौर्य्यं बलं पुत्रान् यशोधर्म्मादिकं बहु।  
प्रथमः सप्तमस्तुर्य्यो दशमः केन्द्र उच्यते ॥ १४ ॥  
  
गुरुशुक्रबुधास्तत्र सर्वसिद्धिप्रदायकाः।  
त्रयेकादशचतुर्थस्था लग्नात् पापग्रहाः शुभाः ॥ १५ ॥  
  
अतोप्यनीचकर्मार्थं योज्यास्तिथ्यादयो बुधैः।  
धाम्नः पञ्चगुणां भूमिं त्यक्त्वा वा धानसम्मितां ॥ १६ ॥  
  
हस्ताद् द्वादशसोपानात् कुर्य्यान्मण्डपमग्रतः।  
चतुरस्रं चतुर्द्वारं स्नानार्थन्तु तदर्द्धतः ॥ १७ ॥  
  
एकास्यं चतुरास्यं वा रौद्र्यां प्राच्युत्तरेथवा ।  
हास्तिको दशहस्तो वै मण्डपोर्ककरोऽथवा ॥ १८ ॥  
  
द्विहस्तोत्तरया वृद्ध्या शेष स्यान्मण्डपाष्टकं।  
वेदी चतुष्करा मध्ये कोणस्तम्भेन संयुता ॥ १९ ॥  
  
वेदीपादान्तरं त्यक्त्वा कुण्डानि नव पञ्च वा।  
एकं वा शिवकाष्ठायां प्राच्यां वा तद्‌गुरोः परं ॥ २० ॥  
  
मुष्टिमात्रं शतार्द्धे स्याच्छते चारत्निमात्रकं ।  
हस्तं सहस्रहोमे स्यान्नियुते तु द्विहास्तिकं ॥ २१ ॥  
  
लक्षे चतुष्करं कुण्डङ्कोटिहोमेऽष्टहस्तकं।  
भगाभमग्नौ खण्डेन्दु दक्षे त्र्यस्रञ्च नैर्ऋते ॥ २२ ॥  
  
षडस्रं वायवे पद्म सौम्ये चाष्टास्रकं शिवे।  
तिर्य्यक्पातशिवं खातमूद्‌र्ध्वं मेखलया सह ॥ २३ ॥  
  
तद्वहिर्म्मेखलास्तिस्रो वेदवह्नियमाङ्गुलै ।  
अङ्गुलैः षड्‌भिरेका वा कुण्डाकारास्तु मेखलाः ॥ २४ ॥  
  
तासामुपरि योनिः स्यान्मध्येऽश्वत्थदलाकृतिः।  
उच्छ्रायेणाङ्गुलं तस्मादिविस्तारेणाङ्गुलाष्टकं ॥ २५ ॥  
  
दैर्घ्यं कुण्डार्द्धमानेन कुण्डकण्ठसमोऽधरः।  
पूर्वाग्नियाम्यकुण्डानां योनिः स्यादुत्तरानना ॥ २६ ॥  
  
पूर्वानना तु शेषाणामैशान्येऽन्यतरा तयोः।  
कुण्डानां यश्चतुर्विंशो बागः सोङ्गुल इत्यतः ॥ २७ ॥  
  
प्लक्षोदुम्बरकाश्वत्थवटजास्तोरणाः क्रमात्।  
शान्तिभूतिबलारोग्यपूर्वाद्या नामतः क्रमात् ॥ २८ ॥  
  
पञ्चषट्‌सप्तहस्तानि हस्तकातस्थितानि च।  
तदर्द्धविस्तराणि स्युर्युतान्याम्रदलादिभिः ॥ २९ ॥  
  
इन्द्रायुधोपमा रक्ता कृष्णा धूम्रा शशिप्रभा।  
शुक्लाभा हेमवर्णा च पताका स्फाटिकोपमा ॥ ३० ॥  
  
पूर्वादितोब्जजे रक्ता नीलाऽन्न्तस्य नैर्ऋते।  
पञ्चहस्तास्तदर्द्धाञ्च ध्वजा दीर्घाश्च विस्तराः ॥ ३१ ॥  
  
हस्तप्रदेशिता दण्डा ध्वजानां पञ्चहस्तकाः।  
वल्मीकाद्दन्तिदन्ताग्रात्तथा वृषभश्रृङ्गतः ॥ ३२ ॥  
  
पद्मषण्डाद्वराहाच्च गोष्ठादपि चतुष्पथात्।  
मृत्तिका द्वादश ग्राह्य वैकुण्ठेष्टौ पिनाकिनि ॥ ३३ ॥  
  
न्यग्रोधोदुम्बराश्वत्थचूतजम्वुत्वगुद्भवं।  
कषायपञ्चकं ग्राह्यमार्त्तवञ्च फलाष्टकं ॥ ३४ ॥  
  
तीर्थाम्भांसि सुगन्धीनि तथा सर्वौषधीजलं।  
शस्तं पुष्पफलं वक्ष्ये रत्नगोश्रृङ्गवारि च ॥ ३५ ॥  
  
स्नानायापाहरेत् पञ्च पञ्चगव्यामृतं तथा।  
पिष्टनिर्मितवस्त्रादिद्रव्यं निर्म्मज्जनाय च ॥ ३६ ॥  
  
सहस्रशुषिरं कुम्भं मण्डलाय च रोचना ।  
शतमोषधिमूलानां विजया लक्ष्मणा बला ॥ ३७ ।  
  
गुडूच्यतिबला पाठा सहदेवा शतावरी।  
ऋद्धि सुवर्चसा वृद्धिः स्नाने प्रोक्ता पृथक्‌ पृथक ॥ ३८ ॥  
  
रक्षायै तिलदर्भौघो भस्मस्नानन्तु केवलं।  
यवगोधूमविल्वानां चुर्णानि च विचक्षणः ॥ ३९ ॥  
  
विलेपनं सकर्प्पूरं स्नानार्थं कुम्भगण्डकान् ।  
खट्‌वाञ्च तुलिकायुग्मं सोपधानं सव स्त्रकां ॥ ४० ॥  
  
कुर्य्याद्वित्तानुसारेण शयने लक्ष्यकल्पने ।  
घृतक्षौद्रयुतं पात्रं कुर्य्यात् स्वर्णशलाकिकां ॥ ४१ ॥  
  
वर्द्धनीं शिवकुम्भञ्च लोकपालघटानपि।  
एकं निद्राकृते कुम्भं शान्त्यर्थं कुण्डसङ्‌ख्यया ॥ ४२ ॥  
  
द्वारपालादिधर्म्मादि प्रशान्तादिघटानपि।  
वास्तुलक्ष्मीगणेशानां कलशानपरानपि ॥ ४३ ॥  
  
धान्यपुञ्जकृताधारान् सवस्त्रान् स्रग्विभूषितान्।  
सहिरण्यान् समालब्धान् गन्धपानीयपूरितान् ॥ ४४ ॥  
  
पूर्णपात्रफलाधारान् पल्लवाद्यान् सलक्षणान्।  
वस्त्रैराच्छादयेत् कुम्भानाहरेद्‌गौरसर्षपान् ॥ ४५ ॥  
  
विकिरार्थन्तथा लाजान् ज्ञानखड्गञ्च पूर्ववत्।  
सापिधानां चरुस्थालीं दर्व्वी च ताम्रनिर्म्मितां ॥ ४६ ॥  
  
घृतक्षौद्रान्वितं पात्रं पादाभ्यङ्गकृते तथा।  
विष्टरांस्त्रिशतादर्भदलैर्बाहुप्रमाणकान् ॥ ४७ ॥  
  
चतुरश्चतुरस्तद्वत् पालाशान् परिधीनपि।  
तिलपात्रं हविः पात्रमर्धपात्रं पवित्रकं ॥ ४८ ॥  
  
पलविंशाष्टमानानि घटो धूपप्रदानकं ।  
श्रुक्श्रुवौ पिटकं पीठं व्यजनं शुष्कमिन्धनं ॥ ४९ ॥  
  
पुष्पं पत्रं गुग्गुलञ्च घृतैर्द्दीपांश्च धूपकं।  
अक्षतानि त्रिसूत्रीञ्च गव्यमाज्यं यवांस्तिलान् ॥ ५० ॥  
  
कुशाः शानत्यै त्रिमधुरं समिधो दशपर्विकाः।  
बाहुमात्रं श्रुवं हस्तम् अर्कादिग्रहशान्त्ये ॥ ५१ ॥  
  
समिधोऽर्कपलाशोत्थाः खादिरामार्गपिप्पलाः ।  
उदुम्बरशमीदूर्वाकुशोत्थाः शतमष्ट च ॥ ५२ ॥  
  
तदभावे यवतिला गृहोपकरणं तथा।  
स्थालीदर्वीपिधानादि देवादिभ्योंऽशुकद्वयं ॥ ५३ ॥  
  
मुद्रामुकृटवासांसि हारकुण्डलकङ्कणान्।  
कुर्य्यादाचार्यपूजार्थं वित्तशाठ्यं विवर्जयेत् ॥ ५४ ॥  
  
तत्‌पादपादहीना च मूत्तिभृदस्त्रजापिनां ।  
पूजा स्याज्जापिभिस्तुल्या विप्रदैवज्ञशिल्पिनां ॥ ५५ ॥  
  
वज्रार्कशान्तौ नीलातिनाल्मुक्ताफलानि च ।  
पुष्पपद्मादिशगञ्च वैदूर्य्यं रत्नमष्टमं ॥ ५६ ॥  
  
उषीरमाधवक्रान्तारक्तचन्दनकागुरुं।  
श्रीखण्डं सारिकङ्कुष्ठं शङ्‌खिनी ह्योषधीगणः ॥ ५७ ॥  
  
हेमताम्रमयं रक्तं राजतञ्च सकांस्यकं।  
शीसकञ्चेति लोहानि हरितालं मनः शिला ॥ ५८ ॥  
  
गैरिकं हेममाक्षीकं पारदो वह्निगैरिकं।  
गन्धकाभ्रकमित्यष्टौ धातवो ब्रीहयस्तथा ॥ ५९ ॥  
  
गोधूमान् सतिलान्माषान्मुद्‌गानप्याहरेद्यवान्।  
नीवारान् श्यामकानेवं व्रीहयोऽप्यष्ट कीर्त्तिताः ॥ ६० ॥  
  
इत्यादिमहापुराणे आग्नये प्रतितष्ठासामग्री नाम पञ्चनवतितमोऽध्यायः।