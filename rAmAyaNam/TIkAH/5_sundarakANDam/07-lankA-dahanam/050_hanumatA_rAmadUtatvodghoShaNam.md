+++
title = "०५० हनुमता रामदूतत्वोद्घोषणम्"
title_english = "050 Hanuma declares himself to be a messenger of"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-050-Hanuma_declares_himself_to_be_a_messenger_of.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/07-lankA-dahanam/050_hanumatA_rAmadUtatvodghoShaNam.md">
<details><summary><h3>IITK ...{Loading}...</h3></summary>

On the command of Ravana Prahasta enquires Hanuman the purpose of his
visit -- Hanuman reveals that he is a vanara and a messenger of Rama.



#### श्लोकः
##### मूलम्
तमुद्वीक्ष्य महाबाहुः पिङ्गाक्षं पुरत स्थितम्।  
कोपेन महताऽविष्टो रावणो लोकरावणः॥5.50.1॥  
शङ्काहृतात्मा दध्यौ स कपीन्द्रं तेजसावृतम्।

##### शब्दार्थः
महाबाहुः mightyarmed, लोकरावणः who torments all worlds, सः रावणः that Ravana, पुरतः in front, स्थितम् stood, तं पिङ्गाक्षम् that tawnyeyed one, उद्वीक्ष्य after looking at, महता with great, कोपेन in anger, आविष्टः overpowered, शङ्काहृतात्मा doubting at heart, तेजसा with brilliance, आवृतम् surrounded, कपीन्द्रम् lord of monkeys, दध्यौ thought over.

##### आङ्ग्लानुवादः
The mighty armed Ravana, a tormentor of all worlds, overcome with anger beheld the tawnyeyed brilliant lord of monkeys who stood before him and started thinking in his mind full of apprehensions.



#### श्लोकः
##### मूलम्
किमेष भगवान्नन्दी भवेत्साक्षादिहागतः॥5.50.2॥  
येन शप्तोऽस्मि कैलासे मया सञ्चालिते पुरा।  
सोऽयं वानरमूर्तिस्स्यात्किंस्विद्बाणो महाऽसुरः॥5.50.3॥

##### शब्दार्थः
एषः he who, पुरा earlier, मया by me, कैलासे when Kailasa, सञ्चालिते when shaken, येन by that, शप्तः अस्मि I was, भगवान् lord, साक्षात् personally, इह here, आगतः has come, नन्दी Nandi, किं भवेत् could he be?, सः अयम् ths same, वानरमूर्तिः in vanara form, महासुरः great demon, बाणः Bana, स्यात् किं स्वित् could be himself.

##### आङ्ग्लानुवादः
'Is he Lord Nandi who came here in person? I was earlier cursed by him when I shook the mount Kailasa in the past. Could he have assumed a monkeyform or may be he is the great demon Bana. (Nandi is the bull, the vehicle of Lord Siva).



#### श्लोकः
##### मूलम्
स राजा रोषताम्राक्षः प्रहस्तं मन्त्रिसत्तमम्।  
कालयुक्तमुवाचेदं वचोऽविपुलमर्थवत्॥5.50.4॥

##### शब्दार्थः
सः राजा that king, रोषताम्राक्षः eyes red in anger, मन्त्रिसत्तमम् esteemed minister, प्रहस्तम् Prahasta, कालयुक्तम् a timely word, अर्थवत् profound, अविपुलम् brief, इदं वचः this word, उवाच spoke.

##### आङ्ग्लानुवादः
The infuriated demon king told the great minister Prahasta, these  profound words in a brief manner appropriate to the hour.



#### श्लोकः
##### मूलम्
दुरात्मा पृच्छ्यतामेष कुतः किं वात्र कारणम्।  
वनभङ्गे च कोऽस्यार्थो राक्षसीनां च तर्जने॥5.50.5॥

##### शब्दार्थः
एषः he, दुरात्मा wicked one, पृच्छ्यताम् enquire, कुतः from which place, अत्र here, किं कारणम् for what reason, वनभङ्गे च in destroyed the garden, राक्षसीनाम् of shedemons, तर्जने threatened, अस्य its, अर्थः purpose, कः what?

##### आङ्ग्लानुवादः
"Enquire from this wicked one, why he has come and from where, Why he destroyed the garden and for what purpose he threatened the demonesses?



#### श्लोकः
##### मूलम्
मत्पुरीमप्रधृष्यां वाऽगमने किं प्रयोजनम्।  
आयोधने वा किं कार्यं पृच्छयतामेष दुर्मतिः॥5.50.6॥

##### शब्दार्थः
अप्रधृष्याम् inviolable, मत्पुरीम् my state, आगमने in arriving, किं प्रयोजनम् for what purpose, आयोधने वा or to wage war, किं कार्यम् for what purpose, एषः दुर्मतिः this wicked one, पृच्छ्यताम् enquire.

##### आङ्ग्लानुवादः
"Enquire why this wicked one entered this inviolable city and for what purpose did he wage a war"



#### श्लोकः
##### मूलम्
रावणस्य वचश्श्रुत्वा प्रहस्तो वाक्यमब्रवीत्।  
समाश्वसिहि भद्रं ते न भीः कार्या त्वया कपे॥5.50.7॥

##### शब्दार्थः
प्रहस्तः Prahasta, रावणस्य Ravana's, वचः words, श्रुत्वा on hearing, वाक्यम् words, अब्रवीत् spoke, कपे O monkey, समाश्वसिहि be relaxed, ते भद्रम् feel safe, त्वया you, भीः न कार्या need not entertain fear.

##### आङ्ग्लानुवादः
On hearing Ravana, Prahasta spoke these words boosting the monkey's morale 'O monkey Be relaxed. Feel safe. You need not entertain any fear.



#### श्लोकः
##### मूलम्
यदि तावत्त्वमिन्द्रेण प्रेषितो रावणालयम्।  
तत्त्वमाख्याहि मा भूत्ते भयं वानर मोक्ष्यसे॥5.50.8॥

##### शब्दार्थः
वानर O vanara, त्वम् you, इन्द्रेण by Indra, रावणालयम् to the abode of Ravana, प्रेषितः यदि तावत् if you are sent, तत्त्वम् truth, आख्याहि you may tell, ते to you, भयम् माभूत् be not afraid, मोक्ष्यसे you will be released.

##### आङ्ग्लानुवादः
"Have you came to the abode of Ravana sent by Indra? Speak the truth. Be not afraid.You will be released".



#### श्लोकः
##### मूलम्
यदि वैश्रवणस्य त्वं यमस्य वरुणस्य च।  
चाररूपमिदं कृत्वा प्रविष्टो नः पुरीमिमाम्॥5.50.9॥  
विष्णुना प्रेषितो वाऽपि दूतो विजयकाङ्क्षिणा।

##### शब्दार्थः
इदम् this, चाररूपम् charming appearance, कृत्वा after assuming, नः our, इमां पुरीम् this city, प्रविष्टः entered, त्वम् you, वैश्रवणस्य Vaisravana's (Kubera's), यमस्य Yama's, वरुणस्य च Varuna's and, विजयकाङ्क्षिणा with a desire to win, विष्णुना  by Visnu, दूतः messenger, प्रेषितो वापि sent perhaps.

##### आङ्ग्लानुवादः




#### श्लोकः
##### मूलम्
न हि ते वानरं तेजो रूपमात्रं तु वानरम्॥5.50.10॥  
तत्त्वतः कथयस्वाद्य ततो वानर मोक्ष्यसे।

##### शब्दार्थः
वानर vanara, ते your, रूपमात्रं तु only your appearance, वानरम् is of a vanara, तेजः glow, वानरम् of a vanara, न हि not indeed, अद्य this day, तत्त्वतः truth, कथयस्व you may speak, ततः then, मोक्ष्यसे you will be set free.

##### आङ्ग्लानुवादः
"Your appearance is only of that of a vanara. But your glow is not of a vanara indeed. Tell the truth today. You will be set free.



#### श्लोकः
##### मूलम्
अनृतं वदतश्चापि दुर्लभं तव जीवितम्॥5.50.11॥  
अथवा यन्निमित्तस्ते प्रवेशो रावणालये।

##### शब्दार्थः
तव your, अनृतम् false, वदतः while you speak, जीवितम् life, दुर्लभम् difficult, अथवा or else, रावणालये in the abode of Ravana, ते प्रवेशः your entry, यन्निमित्तः for waht reason.

##### आङ्ग्लानुवादः
"If you tell a lie, it will be difficult for you to live. Or else, tell me for what reason have you entered the abode of Ravana.'



#### श्लोकः
##### मूलम्
एवमुक्तो हरिश्रेष्ठस्तदा रक्षोगणेश्वरम्॥5.50.12॥  
अब्रवीन्नास्मि शक्रस्य यमस्य वरुणस्य वा।  
धनदेन न मे सख्यं विष्णुना नास्मि चोदितः॥5.50.13॥  
जातिरेव मम त्वेषा वानरोऽहमिहागतः।

##### शब्दार्थः
एवम् that way, उक्तः having been addressed, हरिश्रेष्ठः foremost of monkeys, तदा then, रक्षोगणेश्वरम् to the lord of the demon clan, अब्रवीत् said, शक्रस्य of Indra, यमस्य Yama's, वरुणस्य Varuna's, नास्मि I am not (a messenger), मे to me, धनदेन with Kubera, सख्यम् friendship, न not, विष्णुना by Visnu, चोदितः sent (prompted), न not, एषा this way, मम my, जातिरेव birth itself, अहम् I am, वानरः vanara, इह here, आगतः come.

##### आङ्ग्लानुवादः
The foremost of the vanaras spoke to the lord of ogres in response to the equiries made to himः "I have not come from Indra or Yama or Varuna. I have no friendship with Kubera. I have not been sent by Visnu. By birth I am vanara and I have come here.'



#### श्लोकः
##### मूलम्
दर्शने राक्षसेन्द्रस्य दुर्लभे तदिदं मया॥5.50.14॥  
वनं राक्षसराजस्य दर्शनार्थे विनाशितम्।

##### शब्दार्थः
राक्षसेन्द्रस्य of the lord of ogres, दर्शने to see, दुर्लभे which is difficult, मया by me, तत् that, इदम् this, वनम् garden, राक्षसराजस्य demon king's, दर्शनार्थे in order to see, विनाशितम् to destroy.

##### आङ्ग्लानुवादः




#### श्लोकः
##### मूलम्
ततस्ते राक्षसाः प्राप्ता बलिनो युद्धकाङ्क्षिणः।  
रक्षणार्थं तु देहस्य प्रतियुद्धा मया रणे॥5.50.15॥

##### शब्दार्थः
ततः then, बलिनः powerful, ते राक्षसाः those ogres, युद्धकाङ्क्षिणः desiring to fight, प्राप्ताः came, देहस्य of body, रक्षणार्थं तु to protect, मया by me, रणे in the combat, प्रतियुद्धाः in return I fought.

##### आङ्ग्लानुवादः
"Desiring to fight with me the powerful ogres came. Then I fought in self defence.



#### श्लोकः
##### मूलम्
अस्त्रपाशैर्न शक्योऽहं बद्धुं देवासुरैरपि॥5.50.16॥  
पितामहादेष वरो मामाप्येषोऽभ्युपागतः।

##### शब्दार्थः
अहम् I, देवसुरैरपि even by suras and asuras, अस्त्रपाशैः by bondage of astras, बद्धुम् to bind, न शक्यः not possible, एषः वरः such a boon, ममापि to me also, पितामहादेव only from grand father Brahma, अभ्युपागतः it has been granted me.

##### आङ्ग्लानुवादः
"It is not possible to bind me with any bondage of astras even by devas or danavas. Such a boon has been granted to me by Grandfather Brahma.



#### श्लोकः
##### मूलम्
राजानं द्रष्टुकामेन मयास्त्रमनुवर्तितम्॥5.50.17॥  
विमुक्तो ह्यहमस्त्रेण राक्षसैस्त्वभिपीडितः।  
केनचिद्राजकार्येण सम्प्राप्तोऽस्मि तवान्तिकम्॥5.50.18॥

##### शब्दार्थः
राजानम् king, द्रष्टुकामेन to see, मया by me, अस्त्रम् this astra, अनुवर्तितम् is honoured, राक्षसैः by ogres, अभिपीडितः तु even pressed, अहम् I, अस्त्रेण by astra, विमुक्तो हि though released, केनचित् by some mission, राजकार्येण pertaining to the king, तव to your, अन्तिकम् presence, सम्प्राप्तः अस्मि have come.

##### आङ्ग्लानुवादः
"Wishing to see the king I honoured this astra and not otherwise. Even though I was tormented by the ogres and released by the astra I submitted to you as I have a small work assigned by the king.



#### श्लोकः
##### मूलम्
दूतोऽहमिति विज्ञेयो राघवस्यामितौजसः।  
श्रूयतां चापि वचनं मम पथ्यमिदं प्रभो॥5.50.19॥

##### शब्दार्थः
अहम् I, अमितौजसः of highly powerful, राघवस्य Rama's, दूतः इति messenger thus, विज्ञेयः it may be known, प्रभो O lord, पथ्यम् good, इदम् this, मम वचनम् my word, श्रूयतां चापि listen.

##### आङ्ग्लानुवादः
Know that I am a messenger of the highly powerful Rama. O lord please listen to these beneficial words of mine meant for your welfare.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे पञ्चाशस्सर्गः॥  
Thus ends the fiftieth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/07-lankA-dahanam/050_hanumatA_rAmadUtatvodghoShaNam.md">
<details><summary><h3>भूषणम् ...{Loading}...</h3></summary>



तमुद्वीक्ष्य महाबाहुः पिङ्गाक्षं पुरतः स्थितम् ।  

कोपेन महता ऽ ऽविष्टो रावणो लोकरावणः  ॥  ५।५०।१ ॥   

शङ्काहतात्मा दध्यौ स कपान्द्रं तेजसावृतम् ।  

किमेष भगवान्नन्दी भवेत् साक्षादिहागतः  ॥  ५।५०।२ ॥   

तमुद्वीक्ष्येत्यादि  ॥  ५।५०।१,२ ॥   

  

येन शप्तो ऽस्मि कैलासे मया सञ्चालिते पुरा ।  

सो ऽयं वानरमूर्तिः स्यात् किंस्विद्बाणोपि वा ऽसुरः  ॥  ५।५०।३ ॥   

स राजा रोषताम्राक्षः प्रहस्तं मन्त्रिसत्तमम् ।  

कालयुक्तमुवाजेदं वचो विपुलमर्थवत्  ॥  ५।५०।४ ॥   

बाणः महाबलिसुतः । अनेन तेनापि किञ्चित् शप्तमिति गम्यते । अत्रेतिकरणं
द्रष्टव्यम्  ॥  ५।५०।३४ ॥   

  

दुरात्मा पृच्छ्यतामेष कुतः किं वा ऽस्य कारणम् ।  

वनभङ्गे च को ऽस्यार्थो राक्षसीनां च तर्जने  ॥  ५।५०।५ ॥   

मत्पुरीमप्रधृष्यां वा ऽ ऽगमने किं प्रयोजनम् ।  

आयोधने वा किं कार्यं त्वया कपे  ॥  ५।५०।६ ॥   

रावणस्य वचः श्रुत्वा प्रहस्तो वाक्यमब्रवीत् ।  

समाश्वसिहि भद्रं ते न भीः कार्या त्वया कपे  ॥  ५।५०।७ ॥   

दुरात्मा पृच्छ्यतामिति । अस्य विवरणम् कुत इत्यादि । कुतः
कस्माद्देशादागतः । किं वा ऽस्य कारणम् अस्य कः प्रेरकः । मत्पुरीम्,
प्रतीति शेषः । आयोधने युद्धे । किं कार्यं किं प्रयोजनम्  ॥  ५।५०।५७ ॥   

  

यदि तावत्त्वमिन्द्रेण प्रेषितो रावणालयम् ।  

तत्त्वमाख्याहि मा भूत्ते भयं वानर मोक्ष्यसे  ॥  ५।५०।८ ॥  ।  

यदि वैश्रवणस्य त्वं यमस्य वरुणस्य च ।  

चाररूपमिदं कृत्वा प्रविष्टो नः पुरीमिमाम् ।  

विष्णुना प्रेषितो वापि दूतो विजयकाङ्क्षिणा  ॥  ५।५०।९ ॥   

यदि तावत्त्वमिन्द्रेणेत्यादि । यदि वैश्रवणस्येत्यादेः दूतो
विजकाङ्क्षिणेत्यन्तस्य तत्त्वमाख्याहीति पूर्वेण संबन्धः  ॥  ५।५०।८९ ॥   

  

न हि ते वानरं तेजो रूपमात्रं तु वानरम्  ॥  ५।५०।१० ॥   

तत्त्वतः कथयस्वाद्य ततो वानर मोक्ष्यसे ।  

अनृतं वदतश्चापि दुर्लभं तव जीवितम् ।  

अथवा यन्निमित्तं ते प्रवेशो रावणालये  ॥  ५।५०।११ ॥   

न हीत्यादि । अथवेति । यन्निमित्तं कृत्वा ते प्रवेशः तन्निमित्तं
कथयस्वेति पूर्वेण संबन्धः  ॥  ५।५०।१०११ ॥   

  

एवमुक्तो हरिश्रेष्ठस्तदा रक्षोगणेश्वरम्  ॥  ५।५०।१२ ॥   

अब्रवीन्नास्मि शक्रस्य यमस्य वरुणस्य वा ।  

धनदेन न मे सख्यं विष्णुना नास्मि चोदितः  ॥  ५।५०।१३ ॥   

एवमुक्त इत्यादि । रक्षोगणेश्वरमित्यनेन प्रष्टारं प्रहस्तं पृष्ठतः
कृतवानिति गम्यते  ॥  ५।५०।१२,१३ ॥   

  

जातिरेव मम त्वेषा वानरो ऽहमिहागतः ।  

दर्शने राक्षसेन्द्रस्य दुर्लभे तदिदं मया  ॥  ५।५०।१४ ॥   

वनं राक्षसराजस्य दर्शनार्थे विनाशितम् ।  

ततस्ते राक्षसाः प्राप्ता बलिनो युद्धकाङ्क्षिणः  ॥  ५।५०।१५ ॥   

एषा वानरता । राक्षसेन्द्रस्य, तवेति शेषः  ॥  ५।५०।१४,१५ ॥   

  

रक्षणार्थं तु देहस्य प्रतियुद्धा मया रणे ।  

अस्त्रपाशैर्न शक्यो ऽहं बद्धुं देवासुरैरपि  ॥  ५।५०।१६ ॥   

प्रतियुद्धाः प्रतिप्रहृताः  ॥  ५।५०।१६ ॥   

  

पितामहादेव वरो ममाप्येषो ऽभ्युपागतः ।  

राजानं द्रष्टुकामेन मयास्त्रमनुवर्तितम्  ॥  ५।५०।१७ ॥   

ममापीति तवेवेत्यर्थः । तर्हि कथं बद्धो ऽसीत्याशङ्क्याह राजानमिति  ॥ 
५।५०।१७ ॥   

  

विमुक्तो ह्यहमस्त्रेण राक्षसैस्त्वभिपीडितः ।  

केनचिद्राजकार्येण संप्राप्तो ऽस्मि तवान्तिकम्  ॥  ५।५०।१८ ॥   

दूतो ऽहमिति विज्ञेयो राघवस्यामितौजसः ।  

श्रूयतां चापि वचनं मम पथ्यमिदं प्रभो  ॥  ५।५०।१९ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे पञ्चाशः
सर्गः  ॥  ५।५० ॥   

पीडितः बद्धस्सन् । अस्त्रेण विमुक्तः । हिशब्दो ऽवधारणे । ब्रह्मास्त्रस्य
साधनान्तरासहत्वादिति भावः । अस्तु सर्वमेतन्मद्दर्शनार्थम्, मद्दर्शनं वा
किमर्थम्? तत्राह केनचिदिति  ॥  ५।५०।१८,१९ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने पञ्चाशः सर्गः  ॥  ५।५० ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/07-lankA-dahanam/050_hanumatA_rAmadUtatvodghoShaNam.md">
<details><summary><h3>शिरोमणी ...{Loading}...</h3></summary>



हनुमद्दर्शनानन्तरकालिकं रावणवृत्तान्तमाह तमित्यादिभिः । पिङ्गे अक्षिणी
यस्य तं पुरतः स्थितं हनूमन्तम् उद्वीक्ष्य शङ्काहतात्मा
शङ्काव्याप्तचित्तः स प्रसिद्धो रावणः दध्यौ चिन्तयामास । सार्धश्लोक
एकान्वयी  ॥  ५।५०।१  ॥   

  

चिन्ताकारमाह किमित्यादिभिः । पुरा कैलासगमनसमये मया प्रहसिते
वानरमुखसदृशमुखवत्त्वेन प्रहासं प्रापिते सति येनाहं शप्तः सन्
मुखसदृशमुखैः त्वद्विनाशो भवितेत्युक्तो ऽस्मि स भगवान् एष नन्दी
वानरमूर्तिः सन् किमिहागतः स प्रसिद्धो बाणो ऽसुरो वानरमूर्तिः सन् इहागतो
वा । सार्धश्लोक एकान्वयी  ॥  ५।५०।२,३  ॥   

  

स इति । राजा स रावणः मन्त्रिसत्तमं प्रहस्तं विपुलं गम्भीरम् अर्थवत्
प्रयोजनविशिष्टम् इदमुवाच  ॥  ५।५०।४  ॥   

  

तद्वचनाकारमाह दुरात्मेत्यादिभिः । कुतः कस्मादागत इति शेषः । अस्यागमनस्य
कारणं प्रयोजनं किं, वनभङ्गे राक्षसानां तर्जने च अस्य को ऽर्थः प्रयोजम्
इत्येष दुरात्मा पृच्छ्यताम्  ॥  ५।५०।५  ॥   

  

मदिति । मत्पुरीं प्रतीति शेषः । गमने आगमने किं प्रायोजनम् आयोधने युद्धे
वा ते किं कार्यम् इत्येष दुर्मतिः पृच्छ्यताम्  ॥  ५।५०।६  ॥   

  

रावणस्येति । रावणस्य वचः श्रुत्वा प्रहस्तो ऽब्रवीत् । तदाकारमाह हे कपे
ते भद्रं कल्याणम् अतो भीर्भितिर्न कार्या अतः समाश्वसिहि  ॥  ५।५०।७  ॥   

  

समाश्वासनप्रयोजनमाह यदीत्यादिभिः । यदि तु त्वमिन्द्रेण प्रेषितः तर्हि
तत्त्वं यथार्थमाख्याहि । तत्त्वकथने फलमाह त्वं मोक्ष्यसे
अस्माभिर्बन्धनादिति शेषः  ॥  ५।५०।८  ॥   

  

यदीति । यदि वैश्रवणाद्यन्यतमस्य दूतः अत एव प्रेषितस्त्वं नो ऽस्माकं
पुरीं प्रविष्टः अथ वा अथापि यन्निमित्तः यदर्थं ते प्रवेशः तच्च तर्हि
तत्त्वतः कथयस्व अनृतं वदतस्तव जीवितं जीवनं दुर्लभम् । ननु सामान्यवानर
एवाहमित्यत आह वानरं सामान्यवानरसंबन्धि ते तेजो न अद्भुतं तेजो
ऽस्तीत्यर्थः, ते रूपमात्रं तु वानरम् । सार्धश्लोकत्रयमेकान्वयि  ॥ 
५।५०।९११  ॥   

  

एवमिति । एवमुक्तः हरिवरो हनूमान् अब्रवीत् । तद्वचनाकारमाह शक्रादन्यतमस्य
दूतो ऽहं नास्मि । अर्धद्वयमेकान्वयि  ॥  ५।५०।१२  ॥   

  

धनदेनेति । धनदेन कुबेरेण विष्णुना च मे सख्यं नास्ति अत एव धनदेन विष्णुना
च न प्रचोदितो ऽस्मि तयोरपि दूतो नास्मीत्यर्थः  ॥  ५।५०।१३  ॥   

  

जातिरिति । एषा वानरत्वरूपैव मम जातिः अत एव वानर एवाहं यस्येदं दर्शनं मया
दुर्लभं तस्य राक्षसेन्द्रस्य तव दर्शनार्थमिहागतः । अत एव राक्षसराजस्य
दर्शनार्थे वनं विनाशितम् । सार्धश्लोक एकान्वयी  ॥  ५।५०।१४  ॥   

  

तत इति । ततः वनविध्वंसानन्तरं युद्धकाङ्क्षिणः प्राप्ताः राक्षसा मया
देहस्य स्वशरीस्य रक्षणार्थं रणे प्रतियुद्धाः प्रतिभटतया स्थिता युद्धाय
प्रवर्तिताः  ॥  ५।५०।१५ ॥   

  

अस्त्रेति । अस्त्रपाशैः अस्त्रैः पाशैश्च बद्धुं मुहूर्तादनन्तरं बन्धनं
प्रापयितुं देवासुरैरप्यहं न शक्यः । एष वरः पतामहात् मम मया समागतः
प्राप्तः  ॥  ५।५०।१६ ॥   

  

ननु बन्धनशक्त्यभावे कथं बन्धनं प्राप्तो ऽसीत्यत आह राजानमिति । राजानं
रावणं द्रष्टुकामेन मया अस्त्रमनुवर्तितं बन्धनं प्राप्तमित्यर्थः, अत एव
अस्त्रेण विमुक्तो ऽप्यहं राक्षसैः अभिवेदितः त्वत्समीपे प्रापितः  ॥ 
५।५०।१७  ॥   

  

ननु मद्दर्शने तव किं प्रयोजनमित्यत आह केनचिदिति । राघवस्याहं दूतः इति
विज्ञाय संस्मृत्य केनचित् रामकार्येण हेतुना तवान्तिकमागतो ऽस्मि अतो मम
वचनं श्रूयताम् । सार्धश्लोक एकान्वयी  ॥  ५।५०।१८,१९  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
पञ्चाशत्तमः सर्गः  ॥  ५।५०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/07-lankA-dahanam/050_hanumatA_rAmadUtatvodghoShaNam.md">
<details><summary><h3>तिलकम् ...{Loading}...</h3></summary>



आविष्टः आसीदिति शेषः  ॥  ५।५०।१  ॥   

  

तेजसा वृतम् । दृष्ट्वेति शेषः । शङ्काहतात्मेत्युक्तां शङ्कामेवाह-- नन्दी
वानरमुख एष प्रमथगणाधिपः  ॥  ५।५०।२  ॥   

  

शप्तः मन्मुखसदृशमुखैस्तव नाशो भविष्यतीति शापः । बलिसुतो बाणो वा
महेश्वरभक्तत्वान्नन्दिना प्रेषित इति शङ्का  ॥  ५।५०।३  ॥   

  

कालयुक्तं कालोचितम्  ॥  ५।५०।४  ॥   

  

कुतः आगत इति शेषः । किं वा कारणम् को वास्य प्रेषक इत्यर्थः  ॥  ५।५०।५ ॥   

  

मत्पुरीम् उद्दिश्येति शेषः । आयोधने किङ्करादिभिर्युद्धे । यद्वा
मत्पुरीगमने मत्पुरीप्राप्तावित्यर्थः । आर्षः षष्ठ्यभावः  ॥  ५।५०।६,७  ॥   

  

मोक्ष्यसे बन्धनादिति शेषः  ॥  ५।५०।८  ॥   

  

चाररूपं चाराणां प्रच्छन्नवेषत्वाच्छद्मकृतवानररूपम्  ॥  ५।५०।९  ॥   

  

कुत एवं चिन्ता तत्राह-- नहीति । वानरमितीदमर्थाण्णन्तम्  ॥  ५।५०।१०,११
 ॥   

  

अथ वेति । अथ चेत्यर्थः । यन्निमित्तो यत्प्रयोजनस्तत्कथयस्वेति संबन्धः ।
एवमुक्तः प्रहस्तेनेति शेषः । रक्षोगणेश्वरं प्रहस्तमलक्षीकृत्य रावणमेव
तथाकृत्वा ऽब्रवीदित्युत्तरेणान्वयः  ॥  ५।५०।१२  ॥   

  

वरुणस्य वा दूत इति शेषः । धनदेन विष्णुना च न मे सख्यम्, अतस्ताभ्यां
चोदितो नास्मि  ॥  ५।५०।१३  ॥   

  

एषा वानराकृतिर्मम जातिरेव जन्मकृतैव, अतो वानर एवाहमिहागतः ।
वानरस्यात्रगमने किं प्रयोजनं तत्राह-- दर्शन इति । राक्षसेन्द्रस्य तव
दर्शने दर्शननिमित्तमिहागत इत्यर्थः । तदिदं तव दर्शनं दुर्लभं
प्रकारान्तरेणाशक्यलाभमिति ज्ञात्वा तव दर्शनार्थे वनं विनाशितम् । अयं
दर्शनोपायो भवत्येवेत्याह-- ततः वनभङ्गाद्धेतोरित्यर्थः  ॥  ५।५०।१४,१५  ॥   

  

इदानीं युद्धप्रयोजनमाह-- रक्षणार्थमिति । प्रतियुद्धा मया प्रतिभटतया
स्थित्वा कृतयुद्धाः, नन्वेवं भावि बन्धाद्यपर्यालोच्य कथं युद्धं कृतं
तत्राह-- अस्त्रेति । अस्त्रैर्ब्रह्मास्त्रान्तैः, पाशैर्यमपाशान्तैः ।
एवं चेतरपाशकथापि दूरापास्तेत्युक्तम् । देवासुरैर्मिलितैरपीत्यर्थः  ॥ 
५।५०।१६  ॥   

  

कुतस्तवैवं बलं तत्राह पितामहादिति । तदनुग्रहादित्यर्थः । ममापि न तु
केवलं तवैवेत्यर्थः । एष वर इति । बलविशेषरूप इत्यर्थः । तर्हि कथं
बन्धनमुपागतं तत्राह राजानमिति । अस्त्रं ब्रह्मास्त्रमनुवर्तितं
निवृत्तमप्यनुवर्तितमिव  ॥  ५।५०।१७  ॥   

  

तदेवाह--विमुक्त इति । विमुक्तो ऽपि सास्त्र इवाभिवेदित आनीय तव ज्ञापितः
एवं पीडामनुभूय मम दर्शने किं प्रयोजनं तत्राह-- केनचिदिति । "रामकार्येण"
इति पाठः पाङ्क्तः  ॥  ५।५०।१८  ॥   

  

रामस्य तव च कः संबन्धस्तत्राह दूत इति । ननु रामदूतेनापि सीतान्वेषणमेव
कार्यम् एवंप्रयासेन मद्दर्शने किं फलं तत्राह-- श्रूयतामिति । वचनं
सन्देशवचनम् । तत्कथनार्थमयं प्रयास इति भावः  ॥  ५।५०।१९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे पञ्चाशः सर्गः  ॥  ५।५०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/07-lankA-dahanam/050_hanumatA_rAmadUtatvodghoShaNam.md">
<details><summary><h3>द्राविडपाठः ...{Loading}...</h3></summary>



  
तमुद्वीक्ष्य महाबाहुः पिङ्गाक्षं पुरतः स्थितम्।  
कोपेन महताऽऽविष्टो रावणो लोकरावणः ॥ 5.50.1 ॥   
शङ्काहतात्मा दध्यौ स कपान्द्रं तेजसावृतम्।  
किमेष भगवान्नन्दी भवेत् साक्षादिहागतः ॥ 5.50.2 ॥   
येन शप्तोऽस्मि कैलासे मया सञ्चालिते पुरा।  
सोऽयं वानरमूर्तिः स्यात् किंस्विद्बाणोपि वाऽसुरः ॥ 5.50.3 ॥   
स राजा रोषताम्राक्षः प्रहस्तं मन्त्रिसत्तमम्।  
कालयुक्तमुवाजेदं वचो विपुलमर्थवत् ॥ 5.50.4 ॥   
दुरात्मा पृच्छ्यतामेष कुतः किं वाऽस्य कारणम्।  
वनभङ्गे च कोऽस्यार्थो राक्षसीनां च तर्जने ॥ 5.50.5 ॥   
मत्पुरीमप्रधृष्यां वाऽऽगमने किं प्रयोजनम्।  
आयोधने वा किं कार्यं त्वया कपे ॥ 5.50.6 ॥   
रावणस्य वचः श्रुत्वा प्रहस्तो वाक्यमब्रवीत्।  
समाश्वसिहि भद्रं ते न भीः कार्या त्वया कपे ॥ 5.50.7 ॥   
यदि तावत्त्वमिन्द्रेण प्रेषितो रावणालयम्।  
तत्त्वमाख्याहि मा भूत्ते भयं वानर मोक्ष्यसे ॥ 5.50.8 ॥   
चाररूपमिदं कृत्वा प्रविष्टो नः पुरीमिमाम्।  
विष्णुना प्रेषितो वापि दूतो विजयकाङ्क्षिणा ॥ 5.50.9 ॥   
न हि ते वानरं तेजो रूपमात्रं तु वानरम् ॥ 5.50.10 ॥   
अनृतं वदतश्चापि दुर्लभं तव जीवितम्।  
अथवा यन्निमित्तं ते प्रवेशो रावणालये ॥ 5.50.11 ॥   
एवमुक्तो हरिश्रेष्ठस्तदा रक्षोगणेश्वरम् ॥ 5.50.12 ॥   
अब्रवीन्नास्मि शक्रस्य यमस्य वरुणस्य वा।  
धनदेन न मे सख्यं विष्णुना नास्मि चोदितः ॥ 5.50.13 ॥   
जातिरेव मम त्वेषा वानरोऽहमिहागतः।  
दर्शने राक्षसेन्द्रस्य दुर्लभे तदिदं मया ॥ 5.50.14 ॥   
वनं राक्षसराजस्य दर्शनार्थे विनाशितम्।  
ततस्ते राक्षसाः प्राप्ता बलिनो युद्धकाङ्क्षिणः ॥ 5.50.15 ॥   
रक्षणार्थं तु देहस्य प्रतियुद्धा मया रणे।  
अस्त्रपाशैर्न शक्योऽहं बद्धुं देवासुरैरपि ॥ 5.50.16 ॥   
पितामहादेव वरो ममाप्येषोऽभ्युपागतः।  
राजानं द्रष्टुकामेन मयास्त्रमनुवर्तितम् ॥ 5.50.17 ॥   
विमुक्तो ह्यहमस्त्रेण राक्षसैस्त्वभिपीडितः।  
केनचिद्राजकार्येण सम्प्राप्तोऽस्मि तवान्तिकम् ॥ 5.50.18 ॥   
दूतोऽहमिति विज्ञेयो राघवस्यामितौजसः।  
श्रूयतां चापि वचनं मम पथ्यमिदं प्रभो ॥ 5.50.19 ॥   

</details>
</div>
