---
title: ००५

---
अग्निरुवाच  
रामायणमहं वक्ष्ये नारदेनोदितं पुरा।  
वाल्मीकये यथा तद्वत् पठितं भुक्तिमुक्तिदम् ॥ १ ॥  
  
नारद उवाच  
विष्णुनाभ्यव्जजो ब्रह्मा मरीचिर्ब्रह्मणः सुतः।  
मरीचेः कश्यपस्तस्मात् सूर्यो वैवस्वतो मनुः ॥ २ ॥  
  
ततस्तस्मात्तथेक्ष्वाकुस्तस्य वंशे ककुत्स्थकः।  
ककुत्स्थस्य रघुस्तस्मादजो दशरथस्ततः ॥ ३ ॥  
  
रावणादेर्वधार्थाय चतुर्द्धाभूत स्वयं हरिः।  
राज्ञो दशरथाद्रामः कौशल्यायां बभूव ह ॥ ४ ॥  
  
कैकेय्यां भरतः पुत्रः सुमित्रायाञ्च लक्ष्मणः।  
शत्रुध्न ऋष्यश्रृङ्गेण तासु सन्दत्तपायसात् ॥ ५ ॥  
  
प्राशिताद्यज्ञसंसिद्धाद्राद्रामाद्याश्च समाः पितुः।  
यज्ञविध्नविनाशाय विश्वामित्रार्थितो नृपः ॥ ६ ॥  
  
रामं सम्प्रेषयामास लक्ष्मणं मुनिना सह।  
रामो गतोऽस्त्रशस्त्राणि शिक्षितस्ताडकान्तकृत ॥ ७ ॥  
  
मारीचं मानवास्त्रेण मोहितं दूरतोऽनयत्।  
सुबाहुं यज्ञहन्तारं सबलञ्चावधीद् बली ॥ ८ ॥  
  
सिद्धाश्रमनिवासी च विश्वामित्रादिभिः सह।  
गतः क्रतुं मैथिलस्य द्रष्टुञ्चापंसहानुजः ॥ ९ ॥  
  
शतानन्दनिमित्तेन विश्वामित्रप्रभावतः।  
रामाय कथितो राज्ञा समुनिः पूजितः क्रतौ ॥ १० ॥  
  
धनुरापूरयामास लीलया स बभञ्ज तत् ।  
वीर्यशुक्लाञ्च जनकः सीतां कन्यान्त्वयोनिजाम् ॥ ११ ॥  
  
ददौ रामाय रामोऽपि पित्रादौ हि समागते।  
उपयेमे जानकीन्तामुर्मिलां लक्ष्मणस्तथा ॥ १२ ॥  
  
श्रुतकीर्त्तिं माण्डवीञ्च कुशध्वजसुते तथा।  
जनकस्यानुजस्यैते शत्रुघ्नभरतावुभौ ॥ १३ ॥  
  
कन्ये द्वे उपयेमाते जनकेन सुपूजितः।  
रामोऽगात्सवशिष्ठाद्यैर्जामदगन्यं विजित्य च॥  
अयोध्यां भरतोभ्यागात् सशत्रुघ्नो युधाजितः ॥ १४ ॥  
  
इत्यादिमहापुराणे आग्नेये रामायणे बालकाण्डवर्णनं नाम पञ्चमोऽध्यायः ॥