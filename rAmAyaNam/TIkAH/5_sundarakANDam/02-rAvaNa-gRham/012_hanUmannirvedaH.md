+++
title = "०१२ हनूमन्निर्वेदः"
title_english = "012 Hanuma s depression"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-012-Hanuma_s_depression.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/02-rAvaNa-gRham/012_hanUmannirvedaH.md">
<details><summary><h3>IITK ...{Loading}...</h3></summary>

Hanuman makes a thorough search of Ravana's palace for Sita.



#### श्लोकः
##### मूलम्
स तस्य मध्ये भवनस्य मारुति  
र्लतागृहांश्चित्रगृहान्निशागृहान्।  
जगाम सीतां प्रति दर्शनोत्सुको  
न चैव तां पश्यति चारुदर्शनाम्॥5.12.1॥

##### शब्दार्थः
सः मारुतिः Maruti, तस्य of that, भवनस्य mansion's, मध्ये midst, सीतां प्रति towards Sita, दर्शनोत्सुकः with eagerness to find, लतागृहान् homes of creepers, चित्रगृहान् picture galleries, निशागृहान् dormitories for rest at night, जगाम went, चारुदर्शनाम् beautiful lady, ताम् that Sita, न चैव पश्यति did not find her.

##### आङ्ग्लानुवादः
Anxious to find Sita, Hanuman revisited the bowers of creepers, picture galleries and domitories located in the midst of the mansion, but  did not find that beautiful Sita.



#### श्लोकः
##### मूलम्
स चिन्तयामास ततो महाकपिः  
प्रियामपश्यन्रघुनन्दनस्य ताम्।  
ध्रुवं हि सीता म्रियते यथा न मे  
विचिन्वतो दर्शनमेति मैथिली॥5.12.2॥

##### शब्दार्थः
ततः then, सः महाकपिः that great monkey, रघुनन्दनस्य Rama's, प्रियाम् beloved, ताम् her, अपश्यन् while being unable to find, चिन्तयामास started thinking, मैथिली Mythili, विचिन्वतः while searching, मे to me, यथा as, दर्शनम् her sight, न उपैति not appears, सीता Sita, ध्रुवम् surely, म्रियते dead.

##### आङ्ग्लानुवादः
The great monkey, unable to find the beloved of Rama thought Sita might not be surviving. So he started thinking, ' I could not see her even though I have searched all  
over'.



#### श्लोकः
##### मूलम्
सा राक्षसानां प्रवरेण जानकी  
स्वशीलसंरक्ष्णतत्परा सती।  
अनेन नूनं प्रति दुष्टकर्मणा  
हता भवेदार्यपथे परे स्थिता॥5.12.3॥

##### शब्दार्थः
परे best, आर्यपथे on a noble path, स्थिता follower, सा जानकी Janaki,              स्वशीलसंरक्षणतत्परा सती who wishes to protect her chastity, प्रति दुष्टकर्मणा by this evil mind, अनेन by him, राक्षसानां प्रवरेण by the demon king, हता slayed, भवेत् is, नूनम् surely.

##### आङ्ग्लानुवादः
'Janaki, follower of noble path, anxious to protect her chastity must have been killed by the wicked demon king.



#### श्लोकः
##### मूलम्
विरूपरूपा विकृता विवर्चसो  
महानना दीर्घविरूपदर्शनाः।  
समीक्ष्य सा राक्षसराजयोषितो  
भयाद्विनष्टा जनकेश्वरात्मजा॥5.12.4॥

##### शब्दार्थः
सा that, जनकेश्वरात्मजा daughter of king Janaka, विरूपरूपाः distorted forms, विकृताः ugly, विवर्चसः dull, महाननाः women with huge faces, दीर्घविरूपदर्शनाः tall and deformed, राक्षसराजयोषितः wives of the demon king, समीक्ष्य on looking, भयात् out of fear, विनष्टा died.

##### आङ्ग्लानुवादः
'The daughter of Janaka might have collapsed out of fear, looking at the distorted faces of ugly, tall and monstrous demon maids of Ravana.



#### श्लोकः
##### मूलम्
सीतामदृष्ट्वा ह्यनवाप्य पौरुषं  
विहृत्य कालं सह वानरैश्चिरम्।  
न मेऽस्ति सुग्रीवसमीपगा गतिः  
सुतीक्ष्णदण्डो बलवांश्च वानरः॥5.12.5॥

##### शब्दार्थः
सीताम् Sita, अदृष्ट्वा without seeing, पौरुषम् pride of achievement, अनवाप्य without achieving, वानरैः सह accompanied by vanaras, चिरं कालम् for a long time, विहृत्य having passed time, मे to myself, सुग्रीवसमीपगा to approach Sugriva, गतिः way, नास्ति not possible, वानरः vanara, सुतीक्ष्णदण्डः  will punish severely, बलवांश्च powerful.

##### आङ्ग्लानुवादः
'I have spent a long time with vanaras. I have not  succeded in my efforts to find Sita. I dare not see Sugriva now without finding Sita and without fulfilling my task. Sugriva will punish me severely. There is no way out.'



#### श्लोकः
##### मूलम्
दृष्टमन्तःपुरं सर्वं दृष्टा रावणयोषितः।  
न सीता दृश्यते साध्वीवृथा जातो मम श्रमः॥5.12.6॥

##### शब्दार्थः
सर्वम् everywhere, अन्तःपुरम् the harem, दृष्टम् seen, रावणयोषितः Ravana's women, दृष्टाः are seen, साध्वी noble lady, सीता Sita, न दृश्यते is not seen, मम my, श्रमः efforts, वृथा wasted, जातः gone.

##### आङ्ग्लानुवादः
'I have searched all over the harem. Ravana's women have been seen. (Yet) I have not been able to see noble Sita. My efforts have been wasted'.



#### श्लोकः
##### मूलम्
किं नु मां वानराः सर्वे गतं वक्ष्यन्ति सङ्गताः।  
गत्वा तत्र त्वया वीर किं कृतं तद्वदस्व नः॥5.12.7॥

##### शब्दार्थः
गतम् when I reach, माम् me, सङ्गताः together, सर्वे all, वानराः vanaras, किं नु what indeed, वक्ष्यन्ति they will speak, वीर O hero, तत्र there, गत्वा after going, त्वया by you, किम् what, कृतम् is done, तत् that, नः for us, वदस्व you will say.

##### आङ्ग्लानुवादः
'What will the vanaras say when I return? What should I speak when they ask meः O hero, what did you accomplish there?'



#### श्लोकः
##### मूलम्
अदृष्ट्वा किं प्रवक्ष्यामि तामहं जनकात्मजाम्।  
ध्रुवं प्रायमुपैष्यन्ति कालस्य व्यतिवर्तने॥5.12.8॥

##### शब्दार्थः
ताम् her, जनकात्मजाम् Janaki, अदृष्टवा without seeing, किम् what, प्रवक्ष्यामि l am going to say, कालस्य for a long time, व्यतिवर्तने exceeded time limit, ध्रुवम् surely, प्रायम् उपैष्यन्ति they will sit down and wait until death.

##### आङ्ग्लानुवादः
'Since the time limit has exceeded and Janaki is not spotted, surely the vanaras would sit and wait unto death. What am I going to say'?



#### श्लोकः
##### मूलम्
किं वा वक्ष्यति वृद्धश्च जाम्बवानाङ्गदश्च सः।  
गतं पारं समुद्रस्य वानराश्च समागताः॥5.12.9॥

##### शब्दार्थः
समुद्रस्य ocean's, पारम् other shore, गतम् on going, वृद्धः elderly, जाम्बवान् Jambavan, किं वा why or else, वक्ष्यति will say, सः he, अङ्गदः च Angada also, समागताः collecting together, वानराश्च and vanaras.

##### आङ्ग्लानुवादः
'What will the elderly Jambavan say? What will young prince Angada and other vanaras collected there say when I reach the seashore to meet them'.



#### श्लोकः
##### मूलम्
अनिर्वेदः श्रियो मूलमनिर्वेदः परं सुखम्।  
अनिर्वेदो हि सततं सर्वार्थेषु प्रवर्तकः॥5.12.10॥

##### शब्दार्थः
अनिर्वेदः being free from despair, श्रियः prosperity, मूलम् cause, अनिर्वेदः being free from despondency, परम् supreme, सुखम् happiness, अनिर्वेदः being free from despair, सततम् always, सर्वार्थेषु in all objectives, प्रवर्तकः हि will lead the way.

##### आङ्ग्लानुवादः
Wise Hanuman once again declared, 'being free from despair is the root cause of prosperity. Freedom from despondency gives supreme happiness and leads to success'.



#### श्लोकः
##### मूलम्
करोति सफलं जन्तोः कर्म यत्तत्करोति सः।  
तस्मादनिर्वेदकृतं यत्नं चेष्टेऽहमुत्तमम्॥5.12.11॥  
भूयस्तावद्विचेष्यामि देशान्रावणपालितान्।

##### शब्दार्थः
यत् that, कर्म action, करोति that he will do, जन्तोः of a living being, तत् that, सफलम् fruitful, सः he, करोति will do, तस्मात् therefore, अहम् I, अनिर्वेदकृतम् without experiencing despair, उत्तमम् best, प्रयत्नम् effort, चेष्टे I act, अदृष्टान् not seen, रावणपालितान् ruled by Ravana, देशान् country, विचेष्यामि तावत् search everywhere.

##### आङ्ग्लानुवादः
'The action of a living being certainly bears fruit. Therefore, I shall put forth my best effort without feeling despondent. I will once again search everywhere in Lanka ruled  by Ravana'.



#### श्लोकः
##### मूलम्
आपानशाला विचितास्तथा पुष्पगृहाणि च॥5.12.12॥  
चित्रशालाश्च विचिता भूयः क्रीडागृहाणि च।  
निष्कुटान्तररथ्याश्च विमानानि च सर्वशः॥5.12.13॥

##### शब्दार्थः
पानशालाः banquet halls, विचिताः searched, तथा so also, पुष्पगृहाणि च bowers of creepers, चित्रशालाश्च picture galleries, विचिताः searched, भूयः further, क्रीडागृहाणि च and sports galleries, निष्कुटान्तररथ्याश्च paths through the gardens and mansions, female apartments, विमानानि च of the chariot, सर्वशः everywhere.

##### आङ्ग्लानुवादः
'I have searched the banquet halls, bowers of creepers, picture galleries and gymnasiums. I have searched everywhere through the paths of gardens and mansions, harems and the Pushpaka chariot also.



#### श्लोकः
##### मूलम्
इति सञ्चिन्त्य भूयोऽपि विचेतुमुपचक्रमे।  
भूमीगृहांश्चैत्यगृहान् गृहातिगृहकानपि॥5.12.14॥

##### शब्दार्थः
इति thus, सञ्चिन्त्य thinking over well, भूमीगृहान् underground cells, चैत्यगृहान् temples, गृहातिगृहकानपि homes with many doorways also, भूयोऽपि once again, विचेतुम् to search,  
उपचक्रमे he started.

##### आङ्ग्लानुवादः
Thinking thus, he started searching once again the basement cells, temples, homes within homes.



#### श्लोकः
##### मूलम्
उत्पतन्निष्पतंश्चापि तिष्ठन्गच्छन् पुनः पुनः।  
अपावृण्वंश्च द्वाराणि कवाटान्यवघाटयन्॥5.12.15॥  
प्रविशन्निष्पतंश्चापि प्रपतन्नुत्पतन्नपि।  
सर्वमप्यवकाशं स विचचार महाकपिः॥5.12.16॥

##### शब्दार्थः
सः महाकपिः that great vanara, पुनः पुनः again and again, उत्पतन् jumping, निष्पतंश्चापि climbing down, तिष्ठन्  standing, गच्छन् going, द्वाराणि entrance, अपावृण्वन् opening, कवाटानि doors, अवघाटयन् crossing, प्रविशन् entering, निष्पतंश्चापि and coming out, प्रपतन् jumping down, उत्पतन्नपि climbing up, सर्वम् अपि and all over, अवकाशम् scope, विचचार searched.

##### आङ्ग्लानुवादः
The great vanara searched all over again and again jumping up and down, stopping for a while and moving, opening and closing doors, by crossing, entering and exiting, jumping up and down. Thus he moved about and searched whereever there was scope to search



#### श्लोकः
##### मूलम्
चतुरङ्गुलमात्रोऽपि नावकाशः स विद्यते।  
रावणान्तःपुरे तस्मिन् यं कपिर्न जगाम सः॥5.12.17॥

##### शब्दार्थः
तस्मिन् in that, रावणान्तःपुरे in Ravana's inner chambers, सः कपिः monkey, यम् where, न जगाम did not go, सः he, अवकाशः scope, चतुरङ्गुलमात्रोऽपि even four fingers of space, न not विद्यते leaving.

##### आङ्ग्लानुवादः
Even a space of four fingers in the inner chambers of Ravana was not left out in his search for Sita.



#### श्लोकः
##### मूलम्
प्राकारान्तररथ्याश्च वेदिकाश्चैत्यसंश्रयाः।  
दीर्घिकाः पुष्करिण्यश्च सर्वं तेनावलोकितम्॥5.12.18॥

##### शब्दार्थः
प्राकारान्तररथ्याश्च lanes inside the boundaries, चैत्यसंश्रयाः around shrines, वेदिकाः altars, दीर्घिकाः wells, पुष्करिण्यश्च tanks, सर्वम् everywhere, तेन by him, अवलोकितम् was seen.

##### आङ्ग्लानुवादः
He moved in the lanes inside the boundary walls, around the shrines, altars, wells and tanks whereever it was possible to look for.



#### श्लोकः
##### मूलम्
राक्षस्यो विविधाकारा विरूपा विकृतास्तथा।  
दृष्टा हनुमता तत्र न तु सा जनकात्मजा॥5.12.19॥

##### शब्दार्थः
विविधाकाराः of different types, विरूपाः ugly, तथा so also, विकृताः deformed, राक्षस्यः ogresses, तत्र there, हनुमता by Hanuman, दृष्टाः were seen, सा she, जनकात्मजा तु daughter of Janaka, न not found.

##### आङ्ग्लानुवादः
Hanuman could see only ogresses of different typesugly, deformed but could not find the daughter of Janaka.



#### श्लोकः
##### मूलम्
रूपेणाप्रतिमा लोके वरा विद्याधरस्त्रियः।  
दृष्टा हनुमता तत्र न तु राघवनन्दिनी॥5.12.20॥

##### शब्दार्थः
रूपेण in beauty, लोके in the world, अप्रतिमाः incomparable, वराः best, विद्याधरस्त्रियः Vidyadhara women, तत्र there, हनुमता by Hanuman, दृष्टाः were seen, राघवनन्दिनी तु beloved of Raghava, न not find.

##### आङ्ग्लानुवादः
Hanuman could see even the women of vidyadharas who were matchless in beauty among women in the world but not Janaki the beloved of Raghava.



#### श्लोकः
##### मूलम्
नागकन्या वरारोहाः पूर्णचन्र्दनिभाननाः।  
दृष्टा हनुमता तत्र न तु सीता सुमध्यमा॥5.12.21॥

##### शब्दार्थः
वरारोहाः lovely women with symmetrical limbs, पूर्णचन्र्दनिभाननाः moonfaced women, नागकन्याः daughters of nagas, तत्र there, हनुमता by Hanuman, दृष्टाः were seen, सुमध्यमा a woman of lovely waist, सीता तु Sita, न not found.

##### आङ्ग्लानुवादः
Hanuman could see there moonfaced daughters of nagas with charming limbs but not the slimwaisted Sita.



#### श्लोकः
##### मूलम्
प्रमथ्य राक्षसेन्द्रेण नागकन्या बलाद्धृताः।  
दृष्टा हनुमता तत्र न सा जनकनन्दिनी॥5.12.22॥

##### शब्दार्थः
राक्षसेन्द्रेण by the demon king, प्रमथ्य defeating, बलात् forcefully, हृताः abducted, नागकन्याः daughters of nagas, तत्र there, हनुमता by Hanuman, दृष्टाः seen, सा that, जनकनन्दिनी न not the delight of Janaka.

##### आङ्ग्लानुवादः
Hanuman saw the daghters of nagas kidnapped by Ravana forcibly after victory in war but not Sita, the delight of Janaka.



#### श्लोकः
##### मूलम्
सोऽपश्यंस्तां महाबाहुः पश्यंश्चान्या वरस्त्रियः।  
विषसाद मुहुर्धीमान् हनुमान् मारुतात्मजः॥5.12.23॥

##### शब्दार्थः
महाबाहुः longarmed, धीमान् wise one, मारुतात्मजः son of the Wind god, सः हनुमान् Hanuman, ताम् her, अपश्यन् while being unable to see, अन्याः other, वरस्त्रियः great women, पश्यन् while seeing, मुहुः again, विषसाद was sorrowful.

##### आङ्ग्लानुवादः
The longarmed Hanuman, son of the Windgod was able to see other great women but not Sita. So he became despondent.



#### श्लोकः
##### मूलम्
उद्योगं वानरेन्द्राणां प्लवनं सागरस्य च।  
व्यर्थं वीक्ष्यानिलसुतश्चिन्तां पुनरुपागमत्॥5.12.24॥

##### शब्दार्थः
वानरेन्द्राणाम् of the great vanara, उद्योगम् effort, सागरस्य ocean's, प्लवनं च in crossing, व्यर्थम् wasted, वीक्ष्य after seeing that, अनिलसुतः son of the Windgod, पुनः again, चिन्ताम् worry,  
उपागमत् experienced.

##### आङ्ग्लानुवादः
The son of the Wind god, the great monkey realised the futility of his efforts in crossing the sea. He brooded again.



#### श्लोकः
##### मूलम्
अवतीर्य विमानाच्च हनुमान् मारुतात्मजः।  
चिन्तामुपजगामाथ शोकोपहतचेतनः॥5.12.25॥

##### शब्दार्थः
अथ now, मारुतात्मजः son of the Windgod, हनुमान् Hanuman, विमानात् from the aerialchariot, अवतीर्य after descending, शोकोपहतचेतनः mind stricken with grief, चिन्ताम् worry, उपजगाम he experienced.

##### आङ्ग्लानुवादः
Hanuman, son of the Windgod, came out of the aerial chariot, mind stricken with grief and started thinking again.  

#### समाप्तिः
  श्रीमद्रामायणे वाल्मीकीय आदिकाव्ये सुन्दरकाण्डे द्वादशस्सर्गः।  
Thus ends the twelfth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/02-rAvaNa-gRham/012_hanUmannirvedaH.md">
<details><summary><h3>भूषणम् ...{Loading}...</h3></summary>



स तस्य मध्ये भवनस्य मारुतिर्लतागृहांश्चित्रगृहान्निशागृहान् ।  

जगाम सीतां प्रति दर्शनोत्सुको न चैव तां पश्यति चारुदर्शनाम्  ॥  ५।१२।१
 ॥   

स तस्येत्यादि । निशागृहान् । रात्रिनिवासयोग्यगृहान् । "गृहाः पुंसि च
भूम्न्येव" इति पुँल्लिङ्गत्वम् । पश्यति अपश्यत्  ॥  ५।१२।१  ॥   

  

स चिन्तयामास ततो महाकपिः प्रियामपश्यन् रघुनन्दनस्य ताम् ।  

ध्रुवं हि सीता म्रियते यथा न मे विचिन्वतो दर्शनमेति मैथिला  ॥  ५।१२।२
 ॥   

स इति । यथा यस्मात् कारणात् । विचिन्वतो मे मैथिली दर्शनं नैति तस्मात्
म्रियते ममार । यद्वा अथवा नेति वाक्यं पठनीयम् । तदा अपश्यन्निति
हेतुगर्भम् । अदर्शनात् मृता वा अथवा दर्शनं नैति । कुत्रचित् गहने प्रदेशे
स्थिता वेत्यर्थः  ॥  ५।१२।२  ॥   

  

सा राक्षसानां प्रवरेण जानकी स्वशीलसंरक्षणतत्परा सती ।  

अनेन नूनं प्रतिदुष्टकर्मणा हता भवेदार्यपथे परे स्थिता  ॥  ५।१२।३ ॥   

सेति । प्रतिदुष्टकर्मणा अतिदुष्टकर्मणा । वीप्सायां प्रतिः । "प्रति
प्रतिनिधौ वीप्सालक्षणादौ" इत्यमरः । परे उत्कृष्टे । आर्यपथे सन्मार्गे  ॥ 
५।१२।३ ॥   

  

विरूपरूपा विकृता विवर्चसो महानना दीर्घविरूपदर्शनाः ।  

समीक्ष्य सा राक्षसराजयोषितो भयाद्विनष्टा जनकेश्वरात्मजा  ॥  ५।१२।४ ॥   

विरूपाणि न्यूनाधिकानि रूपाणि शरीरावयवाः यासां ताः । विकृताः विकृतवेषाः ।
विवर्चसो निस्तेजस्काः । महाननाः अतिविशालमुखाः । दीर्घाणि विरूपाणि
दर्शनानि चक्षूंषि यासां ता । राक्षसराजयोषितः रावणस्याज्ञाकारिणीः
स्त्रियः  ॥  ५।१२।४ ॥   

  

सीतामदृष्ट्वा ह्यनवाप्य पौरुषं विहृत्य कालं सह वानरैश्चिरम् ।  

न मे ऽस्ति सुग्रीवसमीपगा गतिः सुतीक्ष्णदण्डो बलवांश्च वानरः  ॥ 
५।१२।५ ॥   

दृष्टमन्तःपुरं सर्वं दृष्टा रावणयोषितः ।  

न सीता दृश्यते साध्वी वृथा जातो मम श्रमः  ॥  ५।१२।६।  

सीतामिति । पौरुषं शत्रुविषयपराक्रमम् । चिरं कालं विहृत्य
अतिक्रम्येत्यर्थः । एवम्भूतस्य मे सुग्रीवसमीपगा तत्समीपगामिनी गतिः
मार्गः नास्ति । सुग्रीवसमीपगतिः लममायोग्येत्यर्थः । तत्र हेतुमाह
सुतीक्ष्णेति । त इति शेषः  ॥  ५।१२।५,६ ॥   

  

किन्नु मां वानराः सर्वे गतं वक्ष्यन्ति सङ्गताः ।  

गत्वा तत्र त्वया वीर किं कृतं तद्वदस्व नः ।  

अदृष्ट्वा किं प्रवक्ष्यामि तामहं जनकात्मजाम्  ॥  ५।१२।७ ॥   

किंन्विति समान्येन निर्वेदोक्तिः । विशेषतश्चाह गत्वेति । इत्युक्त इति
शेषः । वदस्व न इत्युक्तः किं प्रवक्ष्यामि । यद्वा किन्त्विति पाठः ।
पूर्ववदर्धत्रयमेकं वाक्यम् । किन्त्विति पूर्वस्माद्विशेषोक्तिः । मां
वानराः वदस्वः नः इति वक्ष्यन्ति तदा अदृष्ट्वा किं प्रवक्ष्यामीति योजना
 ॥  ५।१२।७ ॥   

  

ध्रुवं प्रायमुपैष्यन्ति कालस्य व्यतिवर्तने  ॥  ५।१२।८ ॥   

तर्हि अत्रैव कालविलम्बः क्रियतां तत्राह ध्रुवमिति । कालस्य व्यतिवर्तने
अस्मदागमनकाले ऽतीते प्रायमुपैष्यन्ति, जाम्बवत्प्रभृतय इति शेषः  ॥ 
५।१२।८ ॥   

  

किं वा वक्ष्यति वृद्धश्च जाम्बवानङ्गदश्च सः ।  

गतं पारं समुद्रस्य वानराश्च समागताः  ॥  ५।१२।९ ॥   

समान्येन निर्वेदं प्रतिवक्ति किं वेति । समुद्रलङ्घनरूपं महत् कर्म
कृतवन्तं मां ते किं वक्ष्यन्ति किमपि वक्ष्यन्ति । यद्वा मद्वृत्तान्तं
प्रशंसन् जाम्बवान् तदुत्साहको ऽङ्गदस्तदुपशृण्वन्तो ऽन्ये च मां किं वा
जुगुप्सितं वक्ष्यन्ति  ॥  "किं पृच्छायां जुगुप्सने" इत्यमरः  ॥  ५।१२।९ ॥   

  

अनिर्वेदः श्रियो मूलमनिर्वेदः परं सुखम् ।  

अनिर्वेदो हि सततं सर्वार्थेषु प्रवर्तकः  ॥  ५।१२।१० ॥   

करोति सफलं जन्तोः कर्म यत्तत्करोति सः ।  

तस्मादनिर्वेदकृतं यत्नं चेष्टे ऽहमुत्तमम्  ॥  ५।१२।११  ॥   

चिरं निर्वेद कार्यहानिः स्यादिति मत्वा अनिर्वेदमवलम्बते अनिर्वेद इति ।
अनिर्वेद उत्साहः तत्कृतं तत्प्रयुक्तं यत्नम् । चेष्टे, करोमीत्यर्थः ।
यत्करोति जन्तुरिति सिद्धम् । जन्तोस्सम्बन्धि तत्सर्वं कर्म सः अनिर्वेद
एव सफलं करोतीत्यन्वयः  ॥  ५।१२।१०,११ ॥   

  

भूयस्तावद्विचेष्यामि देशान् रावणपालितान् ।  

आपानशाला विचितास्तथा पुष्पगृहाणि च  ॥  ५।१२।१२ ॥   

आपानेति । एता विचिताः अथापि पुनर्विचेष्यामीत्यनुषज्यते  ॥  ५।१२।१२ ॥   

  

चित्रशालाश्च विचिता भूयः क्रीडागृहाणि च ।  

निष्कुटान्तररथ्याश्च विमानानि च सर्वशः  ॥  ५।१२।१३ ॥  \[भूयस्तत्र
विचेष्यामि न यत्र विचयः कृतः ।\]  

निष्कुटाः गृहारामाः, अन्तररथ्याः अवान्तरवीथ्यः  ॥  ५।१२।१३ ॥   

  

इति संचिन्त्य भुयो ऽपि विचेतुमुपचक्रमे ।  

भूमीगूहांश्चैत्यगृहान् गृहातिगृहकानपि  ॥  ५।१२।१४ ॥   

भूमीगृहान् भूमीबिलगृहान् । चैत्यगृहान् चतुष्पथमण्डपान् । गृहातिगृहकान्
गृहानतीत्य दूरे स्वैरविहारार्थं निर्मितान् गृहान्  ॥  ५।१२।१४ ॥   

  

उत्पतन्निपतंश्चापि तिष्ठन् गच्छन् पुनः पुनः ।  

अपावृण्वंश्च द्वाराणि कपाटान्यवघाटयन्  ॥  ५।१२।१५ ॥   

उत्पतन्निपतन् पूर्वमुच्चस्थानान्यधिरुह्य ततो ऽवरोहन् । अवघाटयन् पाटयन्
 ॥  ५।१२।१५ ॥   

  

प्रविशन्निष्पतंश्चापि प्रपतन्नुत्पतन्नपि ।  

सर्वमप्यवकासं स विचचार महाकपिः  ॥  ५।१२।१६ ॥   

चतुरङ्गुलमात्रो ऽपि नावकाशः स विद्यते ।  

रावणान्तःपुरे तस्मिन् यं कपिर्न जगाम सः  ॥  ५।१२।१७ ॥   

निष्पतन् निर्गच्छन् । प्रपतन्नुत्पतन् बिलगृहादीनि नीचस्थानानि
प्रथममधिरुह्य ततः समुद्गच्छन्  ॥  ५।१२।१६,१७ ॥   

  

प्राकारान्तररथ्याश्च वेदिकाश्चैत्यसंश्रयाः ।  

दीर्घिकाः पुष्करिण्यश्च सर्वं तेनावलोकितम्  ॥  ५।१२।१८ ॥   

राक्षस्यो विविधाकारा विरूपा विकृतास्तथा ।  

दृष्टा हनुमता तत्र न तु सा जनकात्मजा  ॥  ५।१२।१९ ॥   

रूपेणाप्रतिमा लोके वरा विद्याधरस्त्रियः ।  

दृष्टा हनुमता तत्र न तु राघवनन्दिनी  ॥  ५।१२।२० ॥   

नागकन्या वरारोहाः पूर्णचन्द्रनिभाननाः ।  

दृष्टा हनुमता तत्र न तु सीता सुमध्यमा  ॥  ५।१२।२१  ॥   

प्राकारान्तरथ्याः प्राकारमध्यवर्तिवीथ्यः । वेदिकाश्चैत्यसंश्रयाः
चैत्यवृक्षमूलपीठिकाबन्धाः  ॥  ५।१२।१८२१  ॥   

  

प्रमथ्य राक्षसेन्द्रेण नागकन्या बलाद्धृताः ।  

दृष्टा हनुमता तत्र न सा जनकनन्दिनी  ॥ । ५।१२।२२  ॥   

सो ऽपश्यंस्तां महाबाहुः पश्यंश्चान्या वरस्त्रियः ।  

विषसाद मुहुर्धीमान् हनुमान् मारुतात्मजः  ॥  ५।१२।२३ ॥   

उद्योगं वानरेन्द्राणां प्लवनं सागरस्य च ।  

व्यर्थं वीक्ष्यानिलसुतश्चिन्तां पुनरुपागमत्  ॥  ५।१२।२४ ॥   

अवतीर्य विमानाच्च हनुमान् मारुतात्मजः ।  

चिन्तामुपजगामाथ शोकोपहतचेतनः  ॥  ५।१२।२५ ॥   

इत्यार्षे। श्रीमत्सुन्दरकाण्डे द्वादशः सर्गः  ॥  ५।१२  ॥   

प्रमथ्य प्रसह्य । बलाद्धृता नागकन्या इत्यभिधानादत्र बन्दीकृतानां ग्रहणम्
। पूर्वश्लोके ऊढानां नागकन्यानामित्यपुनरुक्तिः  ॥  ५।१२।२२२५ ॥   

इति श्रीगोविन्दराजविरचिते श्रीरामायणभूषणे शृङ्गारतिलकाख्याने
सुन्दरकाण्डव्याख्याने द्वादशः सर्गः  ॥  ५।१२  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/02-rAvaNa-gRham/012_hanUmannirvedaH.md">
<details><summary><h3>शिरोमणी ...{Loading}...</h3></summary>



अन्वेषणान्तरमुपक्रमते स इति । तस्य रावणस्य भवनस्य मध्ये संस्थितो हनूमान्
सीतां प्रति दर्शनोत्सुकः सन् लतागृहान् लताच्छादितवेश्मानि चित्रगृहान्
अनेकविधचित्रलिखितभवनानि निशागृहान् रात्रिनिवासयोग्यभवनानि च जगाम । सीतां
च नैव पश्यति  ॥  ५।१२।१  ॥   

  

समिति । ततः तस्मिन् समये रघुनन्दनस्य प्रियाम् अपश्यन् महाकपिः
संचिन्तयामास । चिन्ताकारमाह यथा यथावद्विचिन्वतो मम दर्शनं दृष्टिपथं
मैथिली न एति अतः ध्रुवं नित्यमपि स्वजीवनं न ध्रियते । एतेन सीतायाः
अघटितघटनापटीयस्त्वं व्यञ्जितम्  ॥  ५।१२।२  ॥   

  

चिन्तान्तरमाह सेति । परे सर्वोत्कृष्टे आर्यपथे महात्मनां रीतौ स्थिता अत
एव स्वशीलस्य स्वपतिमात्रनिष्ठत्वस्य संरक्षणे तत्परा अत एव सती
पतिव्रताशिरोमणिः सा सीता प्रतिदुष्टकर्मणा सर्वं प्रति दुष्टचरणेन अनेन
रावणेन हता भवेत्  ॥  ५।१२।३ ॥   

  

चिन्तान्तरमाह विरूपेति । विरूपाणि छिन्नैकनासिकादिमन्ति शरीराणि यासामत एव
विकृताः विविधविकारविशिष्टाः अत एव दीर्घाः बृहच्छरीराः विरूपाणां
राक्षसानां दर्शनं निरन्तरं दृष्टिर्यासु ता एव ता इति कर्मधारयः । अत एव
विवर्चसः भयंकरवर्चोविशिष्टा राक्षसराजयोषितः ताः राक्षसीः समीक्ष्यावलोक्य
जनकेश्वरात्मजा भयाद्विनष्टा  ॥  ५।१२।४  ॥   

  

चिन्तान्तरमाह सीतामिति । वानरैः सह चिरंकालं विहृत्य सीताम् अदृष्ट्वा अत
एव पौरुषं पुरुषार्थम् अनवाप्य अप्राप्य सुग्रीवसमीपगा सुग्रीवसमीपप्रापिका
मे गतिर्मार्गो नास्ति । तत्र हेतुः वानरः सुग्रीवः तीक्ष्णदण्डः बलवांश्च
 ॥  ५।१२।५  ॥   

  

दृष्टमिति । राक्षसयोषितो दृष्ट्वा सर्वमन्तःपुरं मया दृष्टं सीता तु न
दृश्यते । अतः मम श्रमः समुद्रलङ्घनादिजनितखेदः वृथा  ॥  ५।१२।६  ॥   

  

किमिति । गतं सीतासंदेशं विना प्राप्तं मां हे वीर तत्र लंकायां गत्वा
त्वया किं कृतं तत् नो वदस्व इति किं नु वक्ष्यन्ति
प्रक्ष्यन्त्येवेत्यर्थः  ॥  ५।१२।७  ॥   

  

ननु किं तेनेत्यत आह-- अदृष्ट्वेति । जनकात्मजाम् अदृष्ट्वा अहं किं
प्रवक्ष्यामि नोत्तरमस्तीत्यर्थः, अतः कालस्य सुग्रीवपरिकल्पितसमयस्य
व्यतिवर्तने उल्लङ्गने स्थितो ऽहं प्रायं प्रायोपवेशनं ध्रुवमासिष्ये  ॥ 
५।१२।८  ॥   

  

किमिति । समुद्रस्य पारम् उत्तरतीरं गतं प्राप्तं मां जाम्बवान् किं
वक्ष्यति वानराश्च किं वक्ष्यन्तीति वचनविपरिणामेनान्वयः  ॥  ५।१२।९  ॥   

  

स्वामिकार्यविघातः दुःसहः इत्युत्साहावलम्बिचिन्तान्तरमाह अनिर्वेद
इत्यादिभिः । अनिर्वेदः कृत्यात् निवृत्तिर्यस्मात् सः उत्साह इत्यर्थः ।
श्रियः संपत्तेः मूलं कारणम् अत एव अनिर्वेदः परं सुखं परमसुखहेतुः । अत एव
यत्र विचयो ऽन्वेषणं न कृतः तत्र भूयो विचेष्यामि  ॥  ५।१२।१०  ॥   

  

उत्साहस्य संपत्तिमूलत्वमुपपादयन्नाह अनिर्वेद इति । सर्वार्थेषु
निखिलकर्तव्येषु प्रवर्तकः सो ऽनिर्वेदः यत् कर्म जन्तुः करोति तत् जन्तोः
कर्म सफलं करोति  ॥  ५।१२।११  ॥   

  

तस्मादिति । तस्मात् अनिर्वेदस्य फलसंपादकत्वात् हेतोः अनिर्वेदकरम्
अनिर्वेदनोत्थापितं यत्नमहं चेष्टे करोमि । चेष्टामेवाह अदृष्टान् देशान्
विचेष्यामि  ॥  ५।१२।१२  ॥   

  

आपानेति । आपानशालाप्रभृतयो मया विचिताः अतः अन्यत्र विचेतव्यमित्यर्थः,
इति संचिन्त्य विचेतुमुपचक्रमे । तत्र निष्कुटान्तररथ्याः गृहारामवीथ्यः
भूमीगृहाः भुवो ऽन्तराले निर्मितभवनानि गृहात् गृहकाः
गृहोपरिविद्यमानगृहाणीति कतकः मुख्यगृहाद्दूरे विहारार्थं निर्मितानीति
तीर्थः । सार्धश्लोक एकान्यी  ॥  ५।१२।१३,१४  ॥   

  

उत्पतन्निति । उत्पतनादि कुर्वन् महाकपिः अवकाशम् अन्वेषितातिरिक्तदेशमपि
विचचार । अत एव यमवकाशं महाकपिर्न जगाम सो ऽवकाशो देशः चतुरङ्गलमात्रो ऽपि
न विद्यते । अर्धषट्कमेकान्वयि  ॥  ५।१२।१५१७  ॥   

  

प्राकारेति । प्राकारान्तरवीथ्यादि सर्वं तेन हनूमता ऽवलोकितं चैत्यः
चतुष्पथवर्ती तरुः  ॥  ५।१२।१८  ॥   

  

राक्षसस्य इति । विविधाकाराः राक्षस्यः हनूमता दृष्टाः जनकात्मजा तु न
दृष्टा  ॥  ५।१२।१९  ॥   

  

रूपेणेति । रूपेण अप्रतिमाः विद्याधरस्त्रियः हनूमता दृष्टाः राघवनन्दिनी
सीता तु न दृष्टा  ॥  ५।१२।२०  ॥   

  

नागेति । नागकन्या दृष्टाः जनकात्मजा न दृष्टा  ॥  ५।१२।२१  ॥   

  

तदेव भङ्ग्यन्तरेणाह-- प्रमथ्येति  ॥  ५।१२।२२  ॥   

  

स इति । अन्याः स्त्रियः पश्यन् तां सीताम् अपश्यंश्च
महाबाहुरतिप्रयत्नवान् महाबाहुर्हनुमान् विषसाद  ॥  ५।१२।२३  ॥   

  

उद्योगमिति । वानरेन्द्राणाम् उद्योगमन्वेषणं सागरस्य प्लवनं च व्यर्थं
निष्फलं वीक्ष्य अनिलसुतः चिन्तामुपागतः  ॥  ५।१२।२४  ॥   

  

तदेव भङ्ग्यन्तरेणाह-- अवतीर्येति । हनूमान् शोकोपहतचेतनः सन्
चिन्तामुपजगाम  ॥  ५।१२।२५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे द्वादशः
सर्गः  ॥  ५।१२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/02-rAvaNa-gRham/012_hanUmannirvedaH.md">
<details><summary><h3>तिलकम् ...{Loading}...</h3></summary>



अथ बहुदुःखचिन्ताकुलो ऽन्विष्टमेव पुनः पुनरन्वेषयति स्मेत्याह स तस्येति ।
तस्य भवनस्य रावणभवनस्य निशागृहा रात्रिनिवासगृहास्तान्विचेतुं जगाम  ॥ 
५।१२।१ ॥   

  

न ध्रियते न जीवति स्म । "ध्रुवं नु सीता म्रियते" इति क्वचित्पाठः । तत्र
हेतुः यथेति । यत इत्यर्थः  ॥  ५।१२।२  ॥   

  

स्वशीलं पातिव्रत्यम् । प्रतिदुष्टकर्मणा प्रति इष्टं दुष्टं कर्म यस्य तेन
सकलसज्जनानर्थकारिणेत्यर्थः । आर्यपथे आर्याणां पतिव्रतानां मार्गे  ॥ 
५।१२।३  ॥   

  

रावणस्यानुरागात्स्त्रीवधदोषाद्वा तद्वधे ऽप्रवृत्तावपि स्वयमेव
भयान्नष्टेत्याह विरूपेति । दीर्घाणि विरूपाणि दर्शनानि यासां ताः
दीर्घपदेन कर्मधारयो वा । राक्षसराजयोषितस्तदाज्ञाकारिणीः  ॥  ५।१२।४  ॥   

  

पौरुषं समुद्रलङ्घनरूपपराक्रमसाध्यं प्रयोजनम् । कालं विहृत्य सुग्रीवकृतं
कालमतिक्रम्य सुग्रीवसमीपं गम्यते यया सा गतिर्मार्गो नास्ति । तत्र हेतुः
सु तीक्ष्णेति  ॥  ५।१२।५,६  ॥   

  

अस्तु सुग्रीवसमीपगमनवार्ता, अङ्गदादिसमीपगमनमपि दुर्लभमित्याह किं न्विति
। किं नु वक्ष्यन्तीति चिन्तां कृत्वा पुनर्विचार्य यद्वक्तव्यं
तत्स्वयमेवानुवदति गत्वेत्यादि । वदस्वेति वक्ष्यन्तीत्यर्थः  ॥  ५।१२।७
 ॥   

  

किं प्रवक्ष्यामि तान्प्रतीति शेषः । न किमपीत्यर्थः । यदेवम् अतो
ध्रुवमिति । कालस्य सुग्रीवकल्पितस्य व्यतिवर्तने ऽतिक्रमे  ॥  ५।१२।८  ॥   

  

किं वा वक्ष्यति माम् धिक्करिष्यतीत्यर्थः । समागतः मिलिता अन्ये वानराश्च
धिक्करिष्यन्ति  ॥  ५।१२।९  ॥   

  

एवं क्षणमात्रं निर्विद्य पुनरुत्साहमवलम्ब्याह अनिर्वेद इति । निर्वेदः
करणग्रामस्य प्रवृत्तिवैमुख्यं तदभाव उत्साहः  ॥  ५।१२।१०  ॥   

  

यत्कर्म स करोति तत्कर्म सफलं करोति  ॥  ५।१२।११  ॥   

  

अनिर्वेदकरमुत्साहजननं यत्नं चित्तस्थैर्थं चेष्टे करोमि  ॥  ५।१२।१२,१३
 ॥   

  

निष्कुटान्तररथ्या गृहाराममध्यगता वीथीः । विमानानि फुष्पकादीनि  ॥  ५।१२।१४
 ॥   

  

भूमीगृहान्भूबिलगृहान् । गृहातिगृहका गृहोपरिगृहा इति कतकः ।
गृहानतीत्यानतिदूरे स्वैरविहारार्थं निर्मितगृहा इति तीर्थः ।
विचेतुमुपचक्रमे इत्यनुकर्षः । उत्पतन्नुन्नतमारुहन् । निपतनमवरोहः  ॥ 
५।१२।१५  ॥   

  

निष्पतनं निष्क्रमणम् । अवघट्टनं संवरणम्  ॥  ५।१२।१६  ॥   

  

यं स कपिर्न जगाम स तादृशश्चतुरङ्गुलमात्रो ऽप्यवकाशो न विद्यते  ॥  ५।१२।१७
 ॥   

  

प्राकारान्तरवीथ्यः प्रकारमध्यवर्तिमन्त्रिकुमारादिगृहवीथ्यः
चैत्यश्चतुष्पथवर्तिवृक्षः श्वभ्रा गर्ताः  ॥  ५।१२।१८,१९  ॥   

  

राघवनन्दिनी रामप्रिया  ॥  ५।१२।२०,२१  ॥   

  

प्रमथ्य नागकन्या बलाद्धृता इत्यनेन बन्दीकृतानां ग्रहणम्, पूर्वं तूढानां
नागकन्यानां ग्रहणम्, अतो न पुनरुक्तिः  ॥  ५।१२।२२२४  ॥   

  

अवतीर्य विमानाच्चेति । पुनरारुह्यावरुह्य चेत्यर्थः । विमान
एवैतत्सर्वदर्शनमिति तत्त्वम्  ॥  ५।१२।२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे द्वादशः सर्गः  ॥  ५।१२  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/02-rAvaNa-gRham/012_hanUmannirvedaH.md">
<details><summary><h3>द्राविडपाठः ...{Loading}...</h3></summary>



  
स तस्य मध्ये भवनस्य मारुतिर्लतागृहांश्चित्रगृहान्निशागृहान्।  
जगाम सीतां प्रति दर्शनोत्सुको न चैव तां पश्यति चारुदर्शनाम् ॥ 5.12.1 ॥   
स चिन्तयामास ततो महाकपिः प्रियामपश्यन् रघुनन्दनस्य ताम्।  
ध्रुवं हि सीता म्रियते यथा न मे विचिन्वतो दर्शनमेति मैथिला ॥ 5.12.2 ॥   
सा राक्षसानां प्रवरेण जानकी स्वशीलसंरक्षणतत्परा सती।  
अनेन नूनं प्रतिदुष्टकर्मणा हता भवेदार्यपथे परे स्थिता ॥ 5.12.3 ॥   
विरूपरूपा विकृता विवर्चसो महानना दीर्घविरूपदर्शनाः।  
समीक्ष्य सा राक्षसराजयोषितो भयाद्विनष्टा जनकेश्वरात्मजा ॥ 5.12.4 ॥   
सीतामदृष्ट्वा ह्यनवाप्य पौरुषं विहृत्य कालं सह वानरैश्चिरम्।  
न मेऽस्ति सुग्रीवसमीपगा गतिः सुतीक्ष्णदण्डो बलवांश्च वानरः ॥ 5.12.5 ॥   
दृष्टमन्तःपुरं सर्वं दृष्टा रावणयोषितः।  
न सीता दृश्यते साध्वी वृथा जातो मम श्रमः ॥ 5.12.6 ॥   
गत्वा तत्र त्वया वीर किं कृतं तद्वदस्व नः।  
अदृष्ट्वा किं प्रवक्ष्यामि तामहं जनकात्मजाम् ॥ 5.12.7 ॥   
ध्रुवं प्रायमुपैष्यन्ति कालस्य व्यतिवर्तने ॥ 5.12.8 ॥   
किं वा वक्ष्यति वृद्धश्च जाम्बवानङ्गदश्च सः।  
गतं पारं समुद्रस्य वानराश्च समागताः ॥ 5.12.9 ॥   
अनिर्वेदः श्रियो मूलमनिर्वेदः परं सुखम्।  
अनिर्वेदो हि सततं सर्वार्थेषु प्रवर्तकः ॥ 5.12.10 ॥   
करोति सफलं जन्तोः कर्म यत्तत्करोति सः।  
तस्मादनिर्वेदकृतं यत्नं चेष्टेऽहमुत्तमम् ॥ 5.12.11 ॥   
भूयस्तावद्विचेष्यामि देशान् रावणपालितान्।  
आपानशाला विचितास्तथा पुष्पगृहाणि च ॥ 5.12.12 ॥   
चित्रशालाश्च विचिता भूयः क्रीडागृहाणि च।  
निष्कुटान्तररथ्याश्च विमानानि च सर्वशः ॥ 5.12.13 ॥   
इति सञ्चिन्त्य भुयोऽपि विचेतुमुपचक्रमे।  
भूमीगूहांश्चैत्यगृहान् गृहातिगृहकानपि ॥ 5.12.14 ॥   
उत्पतन्निपतंश्चापि तिष्ठन् गच्छन् पुनः पुनः।  
अपावृण्वंश्च द्वाराणि कपाटान्यवघाटयन् ॥ 5.12.15 ॥   
प्रविशन्निष्पतंश्चापि प्रपतन्नुत्पतन्नपि।  
सर्वमप्यवकासं स विचचार महाकपिः ॥ 5.12.16 ॥   
चतुरङ्गुलमात्रोऽपि नावकाशः स विद्यते।  
रावणान्तःपुरे तस्मिन् यं कपिर्न जगाम सः ॥ 5.12.17 ॥   
प्राकारान्तररथ्याश्च वेदिकाश्चैत्यसंश्रयाः।  
दीर्घिकाः पुष्करिण्यश्च सर्वं तेनावलोकितम् ॥ 5.12.18 ॥   
राक्षस्यो विविधाकारा विरूपा विकृतास्तथा।  
दृष्टा हनुमता तत्र न तु सा जनकात्मजा ॥ 5.12.19 ॥   
रूपेणाप्रतिमा लोके वरा विद्याधरस्त्रियः।  
दृष्टा हनुमता तत्र न तु राघवनन्दिनी ॥ 5.12.20 ॥   
नागकन्या वरारोहाः पूर्णचन्द्रनिभाननाः।  
दृष्टा हनुमता तत्र न तु सीता सुमध्यमा ॥ 5.12.21 ॥   
प्रमथ्य राक्षसेन्द्रेण नागकन्या बलाद्धृताः।  
दृष्टा हनुमता तत्र न सा जनकनन्दिनी ॥ 5.12.22 ॥   
सोऽपश्यंस्तां महाबाहुः पश्यंश्चान्या वरस्त्रियः।  
विषसाद मुहुर्धीमान् हनुमान् मारुतात्मजः ॥ 5.12.23 ॥   
उद्योगं वानरेन्द्राणां प्लवनं सागरस्य च।  
व्यर्थं वीक्ष्यानिलसुतश्चिन्तां पुनरुपागमत् ॥ 5.12.24 ॥   
अवतीर्य विमानाच्च हनुमान् मारुतात्मजः।  
चिन्तामुपजगामाथ शोकोपहतचेतनः ॥ 5.12.25 ॥   

</details>
</div>
