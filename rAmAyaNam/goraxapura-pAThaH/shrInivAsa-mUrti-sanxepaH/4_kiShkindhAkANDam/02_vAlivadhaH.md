+++
title = "०२ ०२ वालिवधः"

+++


१. वाली नाम मम भ्राता ज्येष्ठः शत्रुनिषूदनः ॥  
२. राज्यं प्रशातस्तस्य पितृपैतामहं महत् ।  
३. अहं सर्वेषु कालेषु प्रणतः प्रेष्यवत् स्थितः ॥  
४. मायावी नाम तेजस्वी पूर्वजो दुन्दुभेः सुतः ।  
५. तेन तस्य महद्वैरं वालिनः स्त्रीकृतं पुरा ॥  
६. स तु सुप्ते जने रात्रौ किष्किन्धाद्वारमागतः ।  
७. नर्दति स्म सुसंरब्धो वालिनं चाह्वयद् रणे ॥  
८. प्रसुप्तस्तु मम भ्राता नर्दतो भैरवस्वनम् ।  
९. श्रुत्वा न ममृषे वाली निष्पपात जवात् तदा ॥  
१०. ततोऽहमपि सौहार्दात् निःसृतो वालिना सह ॥  
११. स तु मे भ्रातरं दृष्ट्वा मां च दूरादवस्थितम् ।  
१२. असुरो जातसन्त्रासः धरण्या विवरं महत् ।  
१३. प्रविवेश (तदा) वेगात् आवामासाद्य विष्ठितौ ॥  
१४. मामुवाच ततो वाली वचनं क्षुभितेन्द्रियः ।  
१५. इह तिष्ठाद्य सुग्रीव बिलद्वारि समाहितः ।  
१६. यावदत्र प्रविश्याहं निहन्मि समरे रिपुम् ॥  
१७. तस्य प्रविष्टस्य बिलं साग्रः संवत्सरो गतः ।  
१८. भ्रातरं न प्रपश्यामि पापशङ्कि च मे मनः ॥  
१९. अथ दीर्घस्य कालस्य बिलात् तस्मात् विनिःसृतम् ।  
२०. सफेनं सुधिरं दृष्ट्वा ततोऽहं भृशदुःखितः ॥  
२१. नर्दतामसुराणां च ध्वनिर्मे श्रोत्रमागतः ।  
२२. न रतस्य च सङ्ग्रामे क्रोशतोऽपि स्वनो गुरोः ॥  
२३. अहं त्ववगतो बुद्ध्या चिःनैस्तैः भ्रातरं हतम् ।  
२४. पिधाय च बिलद्वारं शिलया गिरिमात्रया ।  
२५. शोकार्तश्चोदकं कृत्वा किष्किन्धामागतः सखे ॥  
२६. गूहमानस्य मे तत्त्वं यत्नतो मन्त्रिभिः श्रुतम् ।  
२७. ततोऽहं तैः समागम्य समेतैरभिषेचितः ॥  
२८. राज्यं प्रशासतस्तस्य न्यायतो मम राघव ।  
२९. आजगाम रिपुं हत्वा दानवं स तु वानरः ॥  
३०. मानयम्स्तं महात्मानं यथावच्चाभ्यवादयम् ॥  
३१. अभिषिक्तं तु मां दृष्ट्वा क्रोधात् संरक्तलोचनः ।  
३२. मदीयान् मन्त्रिणो बद्ध्वा बहु तत्तदुवाच ह ॥  
३३. धिक् त्वामिति च मामुक्त्वा वस्त्रेणैकेन वानरः ।  
३४. निर्वासयामास तदा वाली विगतसाध्वसः ॥  
३५. तेनाहमपविद्धश्च हृतदारश्च राघव ।  
३६. तद्भयाच्च मही कृत्स्ना क्रान्तेयं सवनार्णवा ॥  
३७. ऋष्यमूकं गिरिवरं भार्याहरणदुःखितः ।  
३८. प्रविष्टोऽस्मि दुराधर्षं वालिनः कारणान्तरे ॥  
३९. वालिनस्तु भयार्तस्य सर्वलोकाभयङ्कर ।  
४०. कर्तुमर्हसि मे वीर प्रसादं तस्य निग्रहात् ॥  
४१. एवमुक्तस्तु तेजस्वी धर्मज्ञो धर्मसंहितम् ।  
४२. वचनं वक्तुमारेभे सुग्रीवं प्रहसन्निव ॥  
४३. अमोघाः सूर्यसङ्काशा ममैते निशिताः शराः ।  
४४. तस्मिन् वालिनि दुर्वृत्ते निपतिष्यन्ति वेगिताः ॥  
४५. यावत्तं नाभिपश्यामि तव भार्यापहारिणम् ।  
४६. तावत् स जीवेत् पापात्मा वाली चारित्रदूषकः ॥  
४७. रामस्य वचनं श्रुत्वा हर्षपौरुषवर्धनम् ।  
४८. सुग्रीवः पूजयाञ्चक्रे राघवं प्रशशम्स च ॥  
४९. असंशयं प्रज्वलितैः तीक्ष्णैः मर्मातिगैः शरैः ।  
५०. त्वं दहेः कुपितो लोकान् युगान्त इव भास्करः ॥  
५१. वालिनः पौरुषं यत्तद् यच्च वीर्यं धृतिश्च या ।  
५२. तन्ममैकमनाः श्रुत्वा विधत्स्व यदनन्तरम् ॥  
५३. समुद्रात् पश्चिमात् पूर्वं दक्षिणादपि चोत्तरम् ।  
५४. क्रामत्यनुदिते सूर्ये वाली व्यपगतक्लमः ॥  
५५. अग्राण्यारुह्य शैलानां शिखराणि महान्त्यपि ।  
५६. ऊर्ध्वमुत्पात्य तरसा प्रतिगृःणाति वीर्यवान् ॥  
५७. महिषो दुन्दुभिर्नाम कैलासशिखरप्रभः ।  
५८. बलं नागसहस्रस्य धारयामास वीर्यवान् ॥  
५९. स वीर्योत्सेकदुष्टात्मा वरदानेन मोहितः ।  
६०. जगाम तां पुरीं तस्य किष्किन्धां वालिनः (कपेह्) ॥  
६१. ततस्तद् द्वारमागम्य किष्किन्धाया महाबलः ।  
६२. ननर्द कम्पयन् भूमिं दुन्दुभिः दुन्दुभिर्यथा ॥  
६३. अन्तह्पुरगतो वाली श्रुत्वा शब्दममर्षणः ।  
६४. निष्पपात सह स्त्रीभिः ताराभिरिव चन्द्रमाः ॥  
६५. उवाच दुन्दुभिः वाक्यं रोषात् संरक्तलोचनः ।  
६६. मम युद्धं प्रयच्छाद्य ततो ज्ञास्यामि ते बलम् ॥  
६७. अथवा धारयिष्यामि क्रोधमद्य निशामिमाम् ।  
६८. गृह्यतामुदयः स्वैरं कामभोगेषु वानर ॥  
६९. विसृज्य ताः स्त्रियः सर्वाः ताराप्रभृतिकास्तदा ।  
७०. विषाणयोः गृहीत्वा तं दुन्दुभिं गिरिसन्निभम् ।  
७१. आविध्यत तदा वाली विनदन् कपिकुञ्जरः ॥  
७२. परस्परं घ्नतोस्तत्र वानरासुरयोस्तदा ।  
७३. आसीददसुरो युद्धे शक्रसूनुर्व्यवर्धत ॥  
७४. व्यापारवीर्यधैर्यैश्च परिक्षीणं पराक्रमैः ।  
७५. तं तु दुन्दुभिमुत्पाट्य धरण्यामभ्यपातयत् ॥  
७६. युद्धे प्राणहरे तस्मिन् निष्पिष्टो दुन्दुभिस्तदा ।  
७७. पपात च महाकायः क्षितौ पञ्चत्वमागतः ॥  
७८. तं तोलयित्वा बाहुभ्यां गतसत्त्वमचेतनम् ।  
७९. चिक्षेप बलवान् वाली वेगेनैकेन योजनम् ॥  
८०. तस्य वेगप्रविद्धस्य वक्त्रात् क्षतजबिन्दवः ।  
८१. प्रपेतुर्मारुतोत्क्षिप्ता मतङ्गस्याश्रमं प्रति ॥  
८२. तान् दृष्ट्वा पतितान् तस्य मुनिः शोणितविप्रुषः ।  
८३. उत्ससर्ज महाशापं क्षेप्तारं वालिनं प्रति ॥  
८४. इह तेनाप्रवेष्टव्यं प्रविष्टस्य वधो भवेत् ।  
८५. वनं मत्संश्रयं येन दूषितं रुधिरस्रवैः ॥  
८६. ततः शापभयात् भीतः ऋष्यमूकं महागिरिम् ।  
८७. प्रवेष्टुं नेच्छति हरिः द्रष्टुं वापि नरेश्वर ॥  
८८. तस्याप्रवेशं ज्ञात्वाहमिदं राम महावनम् ।  
८९. विचरामि सहामात्यो विषादेन विवर्जितः ॥  
९०. एषोऽस्थिनिचयस्तस्य दुन्दुभेः संप्रकाशते ।  
९१. वीर्योत्सेकान्निरस्तस्य गिरिकूटोपमो महान् ॥  
९२. इमे च विपुलाः सालाः सप्त शाखावलम्बिनः ।  
९३. यत्रैकं घटते वाली निष्पत्रयितुमोजसा ॥  
९४. एतदस्यासमं वीर्यं मया राम प्रकीर्तितम् ।  
९५. कथं तं वालिनं हन्तुं समरे शक्ष्यसे नृप ॥  
९६. उपलब्धं च मे श्लाघ्यं सन्मित्रं मित्रवत्सल ।  
९७. त्वामहं पुरुषव्याघ्र हिमवन्तमिवाश्रितः ॥  
९८. किन्तु तस्य बलज्ञोऽहं दुर्भ्रातुः बलशालिनः ।  
९९. अप्रत्यक्षं तु मे वीर्यं समरे तव राघव ॥  
१००. न खल्वहं त्वां तुलये नावमन्ये न भीषये ।  
१०१. कर्मभिः तस्य भीमैस्तु कातर्यं जनितं मम ॥  
१०२. कामं राघव ते वाणी प्रमाणं धैर्यमाकृतिः ।  
१०३. सूचयन्ति परं तेजो भस्मच्छन्नमिवानलम् ॥  
१०४. तस्य तद्वचनं श्रुत्वा सुग्रीवस्य महात्मनः ।  
१०५. स्मितपूर्वमथो रामः प्रत्युवाच हरिं प्रभुः ॥  
१०६. यदि न प्रत्ययोऽस्मासु विक्रमे तव वानर ।  
१०७. प्रत्ययं समरे श्लाघ्यमहमुत्पादयामि ते ॥  
१०८. एवमुक्त्वा तु सुग्रीवं सान्त्वं लक्ष्मणपूर्वजः ।  
१०९. राघवो दुन्दुभेः कायं पादाङ्गुष्ठेन लीलया ।  
११०. तोलयित्वा महाबाहुः चिक्षेप दशयोजनम् ॥  
१११. असुरस्य तनुं शुष्कं पादाम्गुष्ठेन वीर्यवान् ।  
११२. क्षिप्तं दृष्ट्वा ततः कायं सुग्रीवः पुनरब्रवीत् ॥  
११३. आर्द्रः समाम्सः प्रत्यग्रः क्षिप्तः कायः पुरा सखे ।  
११४. लघुः संप्रति निर्माम्सः तृणभूतश्च राघव ॥  
११५. नात्र शक्यं बलं ज्ञातुं तव वा तस्य वाधिकम् ।  
११६. आर्द्रं शुष्कमिति ह्येतत् सुमहद्राघवान्तरम् ।  
११७. सालमेकं तु निर्भिन्द्या भवेद्व्यक्तिर्बलाबले ॥  
११८. एतच्च वचनं श्रुत्वा सुग्रीवेण सुभाषितम् ।  
११९. प्रत्ययार्थं महातेजा रामो जग्राह कार्मुकम् ॥  
१२०. स गृहीत्वा धनुर्घोरं शरमेकं च मानदः ।  
१२१. सालमुद्दिश्य चिक्षेप ज्यास्वनैः पूरयन् दिशः ॥  
१२२. स विसृष्टो बलवता बाणः स्वर्णपरिष्कृतः ।  
१२३. भित्त्वा सालान् गिरिप्रस्थे सप्त भूमिं विवेश ह ॥  
१२४. तान् दृष्ट्वा सप्त निर्भिन्नान् सालान् वानरपुङ्गवः ।  
१२५. रामस्य शरवेगेन विस्मयं परमं गतः ॥  
१२६. सुग्रीवः परमप्रीतो राघवाय कृताञ्जलिः ।  
१२७. स मूर्ध्ना न्यपतत् भूमौ प्रलम्बीकृतभूषणः ॥  
१२८. इदं चोवाच धर्मज्ञं कर्मणा तेन हर्षितः ।  
१२९. सेन्द्रानपि सुरान् सर्वान् त्वं बाणैः पुरुषर्षभ ।  
१३०. समर्थः समरे हन्तुं किं पुनर्वालिनं प्रभो ॥  
१३१. येन सप्त महासाला गिरिर्भूमिश्च दारिताः ।  
१३२. बाणेनैकेन काकुत्स्थ स्थाता ते को रणाग्रतः ॥  
१३३. तमद्यैव प्रियार्थं मे वैरिणं भ्रातृरूपिणम्   
१३४. वालिनं जहि काकुत्स्थ मया बद्धोऽयमञ्जलिः ॥  
१३५. ततो रामः परिष्वज्य सुग्रीवं प्रियदर्शनम् ।  
१३६. प्रत्युवाच महाप्राज्ञो लक्ष्मणानुमतं वचः ॥  
१३७. अस्माद् गच्छाम किष्किन्धां क्षिप्रं गच्छ त्वमग्रतः ।  
१३८. गत्वा चाह्वय सुग्रीव वालिनं भ्रातृगन्धिनम् ॥  
१३९. सर्वे ते त्वरितं गत्वा किष्किन्धां वालिनः पुरीम् ।  
१४०. वृक्षैरात्मानमावृत्य ह्यतिष्ठन् गहने वने ॥  
१४१. सुग्रीवोऽप्यनदद् घोरं वालिनोऽह्वानकारणात् ।  
१४२. तं श्रुत्वा निनदं भ्रातुः क्रुद्धो वाली महाबलः ।  
१४३. निष्पपात सुसंक्रुद्धो भास्करोऽस्ततटादिव ॥  
१४४. ततः सुतुमुलं युद्धं वालिसुग्रीवयोरभूत् ।  
१४५. गगने गृःअयोर्घोरं बुधाङ्गारकयोरिव ॥  
१४६. ततो रामो धनुष्पाणिः तावुभौ समुदैक्षत ।  
१४७. अन्योन्यसदृशौ वीरौ उभौ देवौ इवाश्विनौ ॥  
१४८. यन्नावगच्छत् सुग्रीवं वालिनं वापि राघवः ।  
१४९. ततो न कृतवान् बुद्धिं मोक्तुमन्तकरं शरम् ॥  
१५०. एतस्मिन्नन्तरे भग्नः सुग्रीवस्तेन वालिना ।  
१५१. अपश्यन् राघवं नाथं ऋष्यमूकं प्रदुद्रुवे ॥  
१५२. क्लान्तो रुधिरसिक्ताङ्गः प्रहारैः जर्जरीकृतः ।  
१५३. वालिनाभिद्रुतः क्रोधात् प्रविवेश महावनम् ॥  
१५४. तं प्रविष्टं वनं दृष्ट्वा वाली शापभयात् ततः ।  
१५५. मुक्तोऽह्यसि त्वमित्युक्त्वा स निवृत्तो महाबलः ॥  
१५६. राघवोऽपि सह भ्रात्रा सह चैव हनूमता ।  
१५७. तदेव वनमागच्छत् सुग्रीवो यत्र वानरः ॥  
१५८. तं समीक्ष्यागतं रामं सुग्रीवः सहलक्ष्मणम् ।  
१५९. ह्रीमान् दीनमुवाचेदं वसुधामवलोकयन् ॥  
१६०. आह्वयस्वेति मामुक्त्वा दर्शयित्वा च विक्रमम् ।  
१६१. वैरिणा घातयित्वा च किमिदानीं त्वया कृतम् ॥  
१६२. तामेव वेलां वक्तव्यं त्वया राघव तत्त्वतः ।  
१६३. वालिनं न निहन्मीति ततो नाहमितो व्रजे ॥  
१६४. तस्य चैवं ब्रुवाणस्य सुग्रीवस्य महात्मनः ।  
१६५. करुणं दीनया वाचा राघवः पुनरब्रवीत् ॥  
१६६. सुग्रीव श्रूयतां तात क्रोधश्च व्यपनीयताम् ।  
१६७. कारणं येन बाणोऽयं स मया न विसर्जितः ॥  
१६८. अलङ्कारेण वेषेण प्रमाणेन गतेन च ।  
१६९. स्वरेण वर्चसा चैव प्रेक्षितेन च वानर ।  
१७०. विक्रमेण च वाक्यैश्च व्यक्तिं वां नोपलक्षये ॥  
१७१. ततोऽहं रूपसादृश्यात् मोहितो वानरोत्तम ।  
१७२. नोत्सृजामि महावेगं शरं शत्रुनिबर्हणम् ॥  
१७३. त्वयि वीर विपन्ने हि अज्ञानात् लाघवान्मया ।  
१७४. मौढ्यं च मम बाल्यं च स्थापितं स्यात् कपीश्वर ॥  
१७५. तस्माद् युद्ध्यस्व भूयस्त्वं मा मा शङ्कीश्च वानर ।  
१७६. अभिज्ञानं कुरुष्व त्वमात्मनो वानरेश्वर ।  
१७७. येन त्वामभिजानीयां द्वन्द्वयुद्धमुपागतम् ॥  
१७८. एतन्मुहूर्ते तु मया पश्य वालिनमाहवे ।  
१७९. निरस्तमिषुणैकेन चेष्टमानं महीतले ॥  
१८०. गजपुष्पीमिमां फुल्लामुत्पाट्य शुभलक्षणाम् ।  
१८१. कुरु लक्ष्मण कण्ठेऽस्य सुग्रीवस्य महात्मनः ॥  
१८२. ततो गिरितटे जातामुत्पाट्य कुसुमायुताम् ।  
१८३. लक्ष्मणो गजपुष्पीं तां तस्य कण्ठे व्यसर्जयत् ॥  
१८४. स तया शुशुभे श्रीमान् लतया कण्ठसक्तया ।  
१८५. मालयेव बलाकानां ससन्ध्य इव तोयदः ॥  
१८६. ऋष्यमूकात् स धर्मात्मा किष्किन्धां लक्ष्मणाग्रजः ।  
१८७. जगाम सह सुग्रीवो वालिविक्रमपालिताम् ।  
१८८. समुद्यम्य महच्चापं रामः काञ्चनभूषितम् ।  
१८९. शराम्श्चादित्यसङ्काशान् गृहीत्वा रणसाधकान् ॥  
१९०. अग्रतस्तु ययौ तस्य राघवस्य महात्मनः ।  
१९१. सुग्रीवः संहतग्रीवो लक्ष्मणश्च महाबलः ॥  
१९२. पृष्ठतो हनुमान् वीरो नलो नीलश्च वीर्यवान् ।  
१९३. तारश्चैव महातेजा हरियूथपयूथपः ॥  
१९४. सर्वे ते त्वरितं गत्वा किष्किन्धां वालिनः पुरीम् ।  
१९५. वृक्षैरात्मानमावृत्य व्यतिष्ठन् गहने वने ॥  
१९६. अथ बालार्कसदृशो दृप्तसिंहगतिस्ततः ।  
१९७. दृष्ट्वा रामं क्रियादक्षं सुग्रीवो वाक्यमब्रवीत् ॥  
१९८. हरिवागुरया व्याप्तां तप्तकाञ्चनतोरणाम् ।  
१९९. प्राप्ताः स्म ध्वजयन्त्राढ्यां किष्किन्धां वालिनः पुरीम् ॥  
२००. प्रतिज्ञा या कृता वीर त्वया वालिवधे पुरा ।  
२०१. सफलां कुरु तां क्षिप्रं लतां काल इवागतः ॥  
२०२. एवमुक्तस्तु धर्मात्मा सुग्रीवेण स राघवः ।  
२०३. तमेवोवाच वचनं सुग्रीवं शत्रुसूदनः ॥  
२०४. कृताभिज्ञानचिःनस्त्वमनया गजसाह्वया ।  
२०५. शोभसेऽप्यधिकं वीर लतया कण्ठसक्तया ।  
२०६. विपरीत इवाकाशे सूर्यो नक्षत्रमालया ॥  
२०७. अद्य वालिसमुत्थं ते भयं वैरं च वानर ।  
२०८. एकेनाहं प्रमोक्ष्यामि बाणमोक्षेण संयुगे ॥  
२०९. अनृतं नोक्तपूर्वं मे चिरं कृच्छ्रेऽपि तिष्ठता ।  
२१०. धर्मलोभपरीतेन न च वक्ष्ये कथञ्चन ॥  
२११. सफलां च करिष्यामि प्रतिज्ञां जहि सम्भ्रमम् ।  
२१२. प्रसूतं कलमक्षेत्रं वर्षेणेव शतक्रतुः ॥  
२१३. सुग्रीव कुरु तं शब्दं निष्पतेद् येन वानरः ॥  
२१४. रिपूणां धर्षितं श्रुत्वा मर्षयन्ति न संयुगे ।  
२१५. जानन्तस्तु स्वकं वीर्यं स्त्रीसमक्षं विशेषतः ॥  
२१६. स तु रामवचः श्रुत्वा सुग्रीवो हेमपिङ्गलः ।  
२१७. ननर्द क्रूरनादेन विनिर्भिन्दन् इवाम्बरम् ॥  
२१८. तत्र शब्देन वित्रस्ता गावो यान्ति हतप्रभाः ।  
२१९. राजदोषपरामृष्टा कुलस्त्रिय इवाकुलाः ॥  
२२०. द्रवन्ति च मृगाः शीघ्रं भग्ना इव रणे हयाः ।  
२२१. पतन्ति च खगा भूमौ क्षीणपुण्य इव ग्रहाः ॥  
२२२. अथ तस्य निनादं तं सुग्रीवस्य महात्मनः ।  
२२३. शुश्रावान्तह्पुरगतो वाली भ्रातुरमर्षणः ॥  
२२४. श्रुत्वा तु तस्य निनदं सर्वभूतप्रकम्पनम् ।  
२२५. मदश्चैकपदे नष्टः क्रोधश्चापादितो महान् ॥  
२२६. ततो रोषपरीताङ्गो वाली स कनकप्रभः ।  
२२७. उपरक्त इवादित्यो सद्यो निष्प्रभतां गतः ॥  
२२८. वाली दंष्‍ट्राकरालस्तु क्रोधात् दीप्ताग्निलोचनः ।  
२२९. भात्युत्पतितपद्माभः समृणाल इव ह्रदः ॥  
२३०. शब्दं दुर्मर्षणं श्रुत्वा निष्पपात ततो हरिः ।  
२३१. वेगेन च पदन्यासैः दारयन्निव मेदिनीम् ॥  
२३२. तं तु तारा परिष्वज्य स्नेहात् दर्शितसौहृदा ।  
२३३. उवाच त्रस्तसम्भ्रान्ता हितोदर्कमिदं वचः ॥  
२३४. साधु क्रोधमिमं वीर नदीवेगमिवागतम् ।  
२३५. शयनादुत्थितः काल्यं त्यज भुक्तामिव स्रजम् ॥  
२३६. काल्यमेतेन सम्ग्रामं करिष्यसि च वानर ।  
२३७. वीर ते शत्रुबाहुल्यं फल्गुता वा न विद्यते ॥  
२३८. सहसा तव निष्क्रामो मम तावन्नरोचते ।  
२३९. श्रूयतामभिधास्यामि यन्निमित्तं निवार्यते ॥  
२४०. त्वया तस्य निरस्तस्य पीडितस्य विशेषतः ।  
२४१. इहैत्य पुनराह्वानं शङ्कां जनयतीव मे ॥  
२४२. नासहायमहं मन्ये सुग्रीवं तमिहागतम् ।  
२४३. अवष्टब्धसहायश्च यमाश्रित्यैष गर्जति ॥  
२४४. प्रकृत्या निपुणश्चैव बुद्धिमान्श्चैव वानरः ।  
२४५. नापरीक्षितवीर्येण सुग्रीवः सख्यमेष्यति ॥  
२४६. पूर्वमेव मया वीर श्रुतं कथयतो वचः ।  
२४७. अङ्गदस्य कुमारस्य वक्ष्यामि त्वा हितं वचः ॥  
२४८. प्रवृत्तिस्तेन कथिता चारैरासीन्निवेदिता ॥  
२४९. अयोध्याधिपतेः पुत्रौ शूरौ समरदुर्जयौ ।  
२५०. इक्ष्वाकूणां कुले जातौ प्रथितौ रामलक्ष्मणौ ॥  
२५१. सुग्रीवप्रियकामार्थं प्राप्तौ तत्र दुरासदौ ॥  
२५२. स ते भ्रातुर्हि विख्यातः सहायो रणकर्मणि ।  
२५३. निवासवृक्षः साधूनामापन्नानां परागतिः ।  
२५४. आर्तानां संश्रयश्चैव यशसश्चैव भाजनम् ।  
२५५. ज्ञानविज्ञानसंपन्नो निदेशे निरतः पितुः ।  
२५६. धातूनामिव शैलेन्द्रो गुणानामाकरो महान् ॥  
२५७. तत्क्षमो न विरोधस्ते सह तेन महात्मना ।  
२५८. श्रूयतां क्रियतां चैव तव वक्ष्यामि यद् हितम् ॥  
२५९. यौवराज्येन सुग्रीवं तूर्णं साध्वभिषेचय ।  
२६०. विग्रहं मा कृथा वीर भ्रात्रा राजन् यवीयसा ॥  
२६१. अहं हि ते क्षमं मन्ये तेन रामेण सौहृदम् ।  
२६२. लालनीयो हि ते भ्राता यवीयानेष वानरः ।  
२६३. तत्र वा सन्निहस्थो वा सर्वथा बन्धुरेव ते ।  
२६४. न हि तेन समं बन्धुं भुवि पश्यामि कञ्चन ॥  
२६५. यदि ते मत्प्रियं कार्यं यदि चावैहि मां हिताम् ।  
२६६. याच्यमानः प्रियत्वेन साधु वाक्यं कुरुष्व मे ॥  
२६७. तामेवं ब्रुवतीं तारां ताराधिपनिभाननाम् ।  
२६८. वाली निर्भर्त्सयामास वचनं चेदमब्रवीत् ॥  
२६९. गर्जतोऽस्य सुसंरब्धं भ्रातुः शत्रोः विशेषतः ।  
२७०. मर्षयिष्यामि केनापि कारणेन वरानने ॥  
२७१. सोढुं न च समर्थोऽहं युद्धकामस्य संयुगे ।  
२७२. सुग्रीवस्य च संरम्भं हीनग्रीवस्य गर्जितम् ॥  
२७३. न च कार्यो विषादस्ते राघवं प्रति मत्कृते ।  
२७४. धर्मज्ञश्च कृतज्ञश्च कथं पापं करिष्यति ॥  
२७५. प्रतियोत्स्याम्यहं गत्वा सुग्रीवं जहि सम्भ्रमम् ।  
२७६. दर्पं चास्य विनेष्यामि न च प्राणैर्विमोक्ष्यते ॥  
२७७. कृतं तारे सहायत्वं दर्शितं सौहृदं मयि ।  
२७८. शापितासि मम प्राणैः निवर्तस्व जनेन च ॥  
२७९. तं तु तारा परिष्वज्य वालिनं प्रियवादिनी ।  
२८०. चकार रुदती मन्दं दक्षिणा सा प्रदक्षिणम् ॥  
२८१. ततः स्वस्त्ययनं कृत्वा मन्त्रविद् विजयैषिणी ।  
२८२. अन्तह्पुरं सह स्त्रीभिः प्रविष्टा शोकमोहिता ॥  
२८३. प्रविष्टायां तु तारायां सह स्त्रीभिः स्वमालयम् ।  
२८४. नगर्या निर्ययौ (वाली) महासर्प इव श्वसन् ।  
२८५. सर्वतः चारयन् दृष्टिं शत्रुदर्शनकाङ्क्षया ॥  
२८६. स ददर्श ततः श्रीमान् सुग्रीवं हेमपिङ्गलम् ॥  
२८७. तं स दृष्ट्वा महाबाहुः सुग्रीवं पर्यवस्थितम् ।  
२८८. गाढं परिदधे वासो वाली परमकोपनः ॥  
२८९. स वाली गाढसंवीतो मुष्टिमुद्यम्य वीर्यवान् ।  
२९०. सुग्रीवमेवाभिमुखो ययौ योद्धुं कृतक्षणः ।  
२९१. श्लक्ष्णं मुष्टिं समुद्यम्य संरब्धतरमागतः ॥  
२९२. तौ भीमबलविक्रान्तौ सुपर्णसमवेगिनौ ।  
२९३. प्रवृद्धौ घोरवपुषौ चन्द्रसूर्याविवाम्बरे ॥  
२९४. परस्परममित्रघ्नौ छिद्रान्वेषणतत्परौ ।  
२९५. तौ शोणिताक्षौ युद्ध्येतां वानरौ वनचारिणौ ॥  
२९६. मेघाविव महाशब्दैः तर्जमानौ परस्परम् ।  
२९७. मुष्टिभिः जानुभिः पद्भिः बाहुभिश्च पुनः पुनः ॥  
२९८. तयोर्युद्धमभूत् घोरं वृत्रवासवयोरिव ।  
२९९. ततोऽवर्धत वाली तु बलवीर्यसमन्वितः ।  
३००. वालिना भग्नदर्पस्तु सुग्रीवो परिहीयत ॥  
३०१. हीयमानमथापश्यत् सुग्रीवं वानरेश्वरम् ।  
३०२. प्रेक्षमाणं दिशश्चैव राघवः स मुहुर्मुहुः ॥  
३०३. ततो रामो महातेजा आर्तं दृष्ट्वा हरीश्वरम् ।  
३०४. (वीरो) धनुषि सन्धाय शरमाशीविषोपमम् ।  
३०५. पूरयामास तच्चापं कालचक्रमिवान्तकः ॥  
३०६. तस्य ज्यातलघोषेण त्रस्ताः पत्ररथेश्वराः ।  
३०७. प्रदुद्रुवुः मृगाश्चैव युगान्त इव मोहिताः ॥  
३०८. मुक्तस्तु वज्रनिर्घोषः प्रदीप्ताशनिसन्निभः ।  
३०९. राघवेण महाबाणो वालिवक्षसि पातितः ॥  
३१०. ततस्तेन महातेजा वीर्योत्सिक्तः कपीश्वरः ।  
३११. वेगेनाभिहतो वाली निपपात महीतले ॥  
३१२. इन्द्रध्वज इवोद्धूतः पौर्णमास्यां महीतले ।  
३१३. आश्वयुक्समये मासि गतश्रीको विचेतनः ॥  
३१४. अस्मिन् निपतिते भूमौ हर्यृक्षाणां गणेश्वरे ।  
३१५. नष्टचन्द्रमिव व्योम न व्यराजत मेदिनी ॥  
३१६. भूमौ निपतितस्यापि तस्य देहं महात्मनः ।  
३१७. न श्रीर्जहाति न प्राणा न तेजो न पराक्रमः ॥  
३१८. शक्रदत्ता वरा माला काञ्चनी रत्नभूषिता ।  
३१९. दधार हरिमुख्यस्य प्राणान्स्तेजः श्रियं च सा ॥  
३२०. स तया मालया वीरो हैमया हरियूथपः ।  
३२१. सन्ध्यानुगतपर्यन्तः पयोधर इवाभवत् ॥  
३२२. तस्य माला च देहश्च मर्मघाती च यः शरः ।  
३२३. त्रिधेव रचिता लक्ष्मीः पतितस्यापि शोभते ॥  
३२४. तं तथा पतितं संख्ये गतार्चिषमिवानलम् ।  
३२५. ययातिमिव पुण्यान्ते देवलोकादिह च्युतम् ।  
३२६. आदित्यमिव कालेन युगान्ते भुवि पातितम् ।  
३२७. महेन्द्रपुत्रं पतितं वालिनं हेममालिनम् ।  
३२८. व्यूढोरस्कं महाबाहुं दीप्तास्यं हरिलोचनम् ।  
३२९. लक्ष्मणानुगतो रामो ददर्शोपससर्प च ॥  
३३०. तं दृष्ट्वा राघवं वाली लक्ष्मणं च महाबलम् ।  
३३१. अब्रवीत् परुषं वाक्यं प्रश्रितं धर्मसंहितम् ॥  
३३२. त्वं नराधिपतेः पुत्रः प्रथितः प्रियदर्शनः ।  
३३३. पराङ्‍मुखवधं कृत्वा कोऽत्र प्राप्तस्त्वया गुणः ॥  
३३४. रामः करुणवेदी च प्रजानां च हिते रतः ।  
३३५. सानुक्रोशो महोत्साहः समयज्ञो दृढव्रतः ।  
३३६. इत्येतत् सर्वभूतानि कथयन्ति यशो भुवि ॥  
३३७. दमः शमः क्षमा धर्मो धृतिः सत्यं पराक्रमः ।  
३३८. पार्थिवानां गुणा राजन् दण्डश्चाप्यपकारिषु ॥  
३३९. तान् गुणान् संप्रधार्याहमग्र्यं चाभिजनं तव ।  
३४०. तारया प्रतिषिद्धोऽपि सुग्रीवेण समागतः ॥  
३४१. न त्वां विनिहतात्मानं धर्मध्वजमधार्मिकम् ।  
३४२. जाने पापसमाचारं तृणैः कूपमिवावृतम् ॥  
३४३. सतां वेषधरं पापं प्रच्छन्नमिव पावकम् ।  
३४४. नाहं त्वामभिजानामि धर्मच्छद्माभिसंवृतम् ॥  
३४५. विषये वा पुरे वा ते यदा नापकरोम्यहम् ।  
३४६. न च त्वामवजाने च कस्मात्त्वं हम्स्यकिल्बिषम् ।  
३४७. फलमूलाशनं नित्यं वानरं वनगोचरम् ।  
३४८. मामिहाप्रतियुद्ध्यन्तमन्येन च समागतम् ॥  
३४९. भूमिर्हिरण्यं रूपं च विग्रहे कारणानि च ।  
३५०. तत्र कस्ते वने लोभो मदीयेषु फलेषु वा ॥  
३५१. नयश्च विनयश्चोभौ निग्रहानुग्रहावपि ।  
३५२. राजवृत्तिरसङ्कीर्णा न नृपा कामवृत्तयः ॥  
३५३. हत्वा बाणेन काकुत्स्थ मामिहानपराधिनम् ।  
३५४. किं वक्ष्यसि सतां मध्ये कर्म कृत्वा जुगुप्सितम् ॥  
३५५. राजहा ब्रःमहा गोघ्नः चोरः प्राणिवधे रतः ।  
३५६. नास्तिकः परिवेत्ता च सर्वे निरयगामिनः ॥  
३५७. सूचकश्च कदर्यश्च मित्रघ्नो गुरुतल्पगः ।  
३५८. लोकं पापात्मनामेते गच्छन्ते नात्र संशयः ॥  
३५९. पञ्च पञ्चनखा भक्ष्या ब्रःमक्षत्रेण राघव ।  
३६०. शल्यकः श्वाविधो गोधा शशः कूर्मश्च पञ्चमः ॥  
३६१. चर्म चास्थि च मे राम न स्पृशन्ति मनीषिणः ।  
३६२. अभक्ष्यानि च माम्सानि सोऽहं पञ्चनखो हतः ॥  
३६३. शठो नैकृतिकः क्षुद्रो मिथ्याप्रश्रितमानसः ।  
३६४. कथं दशरथेन त्वं जातो पापो महात्मना ॥  
३६५. छिन्नचारित्रकक्ष्येण सतां धर्मातिवर्तिना ।  
३६६. त्यक्तधर्मांकुशेनाहं निहतो रामहस्तिना ॥  
३६७. उदासीनेषु योऽस्मासु विक्रमोऽयं प्रकाशितः ।  
३६८. अपकारिषु ते राम नैवं पश्यामि विक्रमम् ॥  
३६९. दृश्यमानस्तु युद्ध्येथा मया युधि नृपात्मज ।  
३७०. अद्य वैवस्वतं देवं पश्येस्त्वं निहतो मया ॥  
३७१. सुग्रीवप्रियकामेन यदहं निहतस्त्वया ।  
३७२. मामेव यदि पूर्वं त्वमेतदर्थमचोदयः ।  
३७३. मैथिलीमहमेकाःना तव चानीतवान् भवेः ॥  
३७४. युक्तं यत् प्राप्नुयात् राज्यं सुग्रीवः स्वर्गते मयि ।  
३७५. अयुक्तं यदधर्मेण त्वयाहं निहतो मया ॥  
३७६. काममेवं विधो लोकः कालेन विनियुज्यते ।  
३७७. क्षमं चेत् भवता प्राप्तुमुत्तरं साधु चिन्त्यताम् ॥  
३७८. इत्येवमुक्त्वा परिशुष्कवक्त्रह्  
३७९. शराभिघातात् व्यथितो महात्मा ।  
३८०. समीक्ष्य रामं रविसन्निकाशम्  
३८१. तूष्णीं बभूवामरराजसूनुः ॥  
३८२. इत्युक्तः प्रश्रितं वाक्यं धर्मार्थसहितं हितम् ।  
३८३. तं निष्प्रभमिवादित्यं मुक्ततोयमिवाम्बुदम् ।  
३८४. उक्तवाक्यं हरिश्रेष्ठं उपशान्तमिवानलम् ।  
३८५. अधिक्षिप्तस्तदा रामः पश्चाद् वालिनमब्रवीत् ॥  
३८६. धर्ममर्थं च कामं च समयं चापि लौकिकम् ।  
३८७. अविज्ञाय कथं बाल्यात् मामिहाद्य विगर्हसे ॥  
३८८. इक्ष्वाकूणामियं भूमिः सशैलवनकानना ।  
३८९. मृगपक्षिमनुष्याणां निग्रहानुग्रहेष्वपि ॥  
३९०. तां पालयति धर्मात्मा भरतः सत्यवान् शुचिः ।  
३९१. धर्मकामार्थतत्त्वज्ञो निग्रहानुग्रहे रतः ॥  
३९२. तस्य धर्मकृतादेशा वयमन्ये च पार्थिवाः ।  
३९३. चरामो वसुधां कृत्स्नां धर्मसन्तानमिच्छवः ॥  
३९४. ते वयं मार्गविभ्रष्टं स्वधर्मे परमे स्थिताः ।  
३९५. भरताज्ञां पुरस्कृत्य निगृःणीमो यथाविधि ॥  
३९६. तदेतत् कारणं पश्य यदर्थं त्वं मया हतः ।  
३९७. त्वं तु संक्लिष्टधर्मश्च कर्मणा च विगर्हितः ।  
३९८. कामतन्त्रप्रधानश्च न स्थितो राजवर्त्मनि ॥  
३९९. अस्य त्वं धरमाणस्य सुग्रीवस्य महात्मनः ।  
४००. भ्रातुर्वर्तसि भार्यायां स्नुषायां पापकर्मकृत् ॥  
४०१. यवीयान् आत्मनः पुत्रः शिष्यश्चापि गुणोदितः ।  
४०२. पुत्रवत् ते त्रयः चिन्त्या धर्मश्चैवात्र कारणम् ॥  
४०३. औरसीं भगिनीं वापि भार्यां वाप्यनुजस्य यः ।  
४०४. प्रचरेत नरः कामात् तस्य दण्डो वधः स्मृतः ॥  
४०५. सुग्रीवेण च मे सख्यं लक्ष्मणेन यथा तथा ।  
४०६. दारराज्यनिमित्तं च निःश्रेयसि रतः स मे ॥  
४०७. प्रतिज्ञा च मया दत्ता तदा वानरसन्निधौ ।  
४०८. प्रतिज्ञा च कथं शक्ष्या मद्विधेनानवेक्षितुम् ॥  
४०९. सर्वथा धर्म इत्येव द्रष्टव्यस्तव निग्रहः ।  
४१०. वयस्यस्योपकर्तव्यं धर्ममेवानुपश्यता ॥  
४११. राजभिः धृतदम्डाश्च कृत्वा पापानि मानवाः ।  
४१२. निर्मलाः स्वर्गमायान्ति सन्तः सुकृतिनो यथा ॥  
४१३. शासनाद् वापि मोक्षाद् वा स्तेनः पापात् प्रमुच्यते ।  
४१४. राजा त्वशासन् पापस्य तदवाप्नोति किल्बिषम् ॥  
४१५. तदलं परितापेन धर्मतः परिकल्पितः ।  
४१६. वधो वानरशार्दूल न वयं स्ववशे स्थिताः ॥  
४१७. शृणु चाप्यपरं भूयः कारणं हरिपुङ्गव ।  
४१८. तत् श्रुत्वा हि महद् वीर न मन्युं कर्तुमर्हसि ॥  
४१९. वागुराभिश्च पाशैश्च कूटैश्च विविधैर्नराः ।  
४२०. प्रतिच्छन्नाश्च दृश्याश्च गृःणन्ति सुबहून् मृगान् ॥  
४२१. विध्यन्ति विमुखान्श्चापि न च दोषोऽत्र विद्यते ।  
४२२. तस्मात् त्वं निहतो युद्धे मया बाणेन वानर ।  
४२३. अयुध्यन् प्रतियुध्यन् वा यस्मात् शाखामृगो ह्यसि ॥  
४२४. दुर्लभस्य च धर्मस्य जीवितस्य शुभस्य च ।  
४२५. राजानो वानरश्रेष्ठ प्रदातारो न संशयः ॥  
४२६. तान् न हिम्स्यात् न चाक्रोशेत् नाक्षिपेत् नाप्रियं वदेत् ।  
४२७. देवा मानुषरूपेण चरन्त्येते महीतले ॥  
४२८. त्वं तु धर्ममविज्ञाय केवलं रोषमास्थितः ।  
४२९. विदूषयसि मां धर्मे पितृपैतामहे स्थितम् ॥  
४३०. एवमुक्तस्तु रामेण वाली प्रव्यथितो भृशम् ।  
४३१. प्रत्युवाच ततो रामं प्राञ्जलिर्वानरेश्वरः ॥  
४३२. यत् त्वमात्थ नरश्रेष्ठ तत् तथैव न संशयः ।  
४३३. प्रतिवक्तुं प्रकृष्टे हि नापकृष्टस्तु शक्नुयात् ॥  
४३४. यदयुक्तं मया पूर्वं प्रमादात् वाक्यमप्रियम् ।  
४३५. तत्रापि खलु मां दोषं कर्तुं नार्हसि राघव ॥  
४३६. न चात्मानमहं शोचे न तारां नापि बान्धवान् ।  
४३७. यथा पुत्रं गुणश्रेष्ठमङ्गदं कनकाङ्गदम् ॥  
४३८. बालश्चाकृतबुद्धिश्च एकपुत्रश्च मे प्रियः ।  
४३९. तारेयो राम भवता रक्षणीयो महाबलः ॥  
४४०. सुग्रीवे चाङ्गदे चैव विधत्स्व मतिमुत्तमाम् ।  
४४१. त्वं हि गोप्ता च शास्ता च कार्याकार्यविधौ स्थितः ॥  
४४२. या ते नरपते वृत्तिः भरते लक्ष्मणे च या ।  
४४३. सुग्रीवे चाङ्गदे राजन् तां त्वमाधातुमर्हसि ॥  
४४४. त्वद्वशे वर्तमानेन तव चित्तानुवर्तिना ।  
४४५. शक्यं दिवं चार्जयितुं वसुधां चापि शासितुम् ॥  
४४६. त्वत्तोऽहं वधमाकाङ्क्षन् वार्यमाणोऽपि तारया ।  
४४७. सुग्रीवेण सह भ्रात्रा द्वन्द्वयुद्धमुपागतः ॥  
४४८. इत्युक्त्वा वानरो रामं विरराम हरीश्वरः ।  
४४९. स तमाश्वासयद् रामो वालिनं व्यक्तदर्शनम् ॥  
४५०. साधु सम्मतया वाचा धर्मतत्त्वार्थयुक्तया ।  
४५१. न सन्तापस्त्वया कार्यः एतदर्थं प्लवङ्गम ॥  
४५२. वयं भवद्विशेषेण धर्मतः कृतनिश्चयाः ।  
४५३. त्यज शोकं च मोहं च भयं च हृदये स्थितम् ॥  
४५४. यथा त्वय्यङ्गदो नित्यं वर्तते वानरेश्वर ।  
४५५. तथा वर्तेत सुग्रीवे मयि चापि न संशयः ॥  
४५६. स वानरमहाराजः शयानः शरपीडितः ।  
४५७. प्रत्युक्तो हेतुमद्वाक्यैः नोत्तरं प्रत्यपद्यत ॥  
४५८. अश्मभिः परिभिन्नाङ्गो पादपैराहतो भृशम् ।  
४५९. रामबाणेन चाक्रान्तो जीवितान्ते मुमोह सः ॥  
४६०. तं भार्या बाणमोक्षेण रामदत्तेन संयुगे ।  
४६१. हतं प्लवगशार्दूलं तारा शुश्राव वालिनम् ॥  
४६२. सा सपुत्राप्रियं श्रुत्वा वधं भर्तुः सुदारुणम् ।  
४६३. निष्पपात भृशं तस्मात् उद्विग्ना गिरिकन्दरात् ॥  
४६४. ये त्वङ्गदपरीवारा वानरा हि महाबलाः ।  
४६५. ते सकार्मुकमालोक्य रामं त्रस्ताः प्रदुद्रुवुः ॥  
४६६. तानुवाच समासाद्य दुःखितान् दुःखिता सती ।  
४६७. रामवित्रासितान् सर्वाननुबद्धानिवेषुभिः ॥  
४६८. वानरा राजसिंहस्य यस्य यूयं पुरःसराः ।  
४६९. तं विहाय सुवित्रस्ताः कस्माद् द्रवथ दुर्गताः ॥  
४७०. कपिपत्न्या वचः श्रुत्वा कपयः कामरूपिणः ।  
४७१. प्राप्तकालमविश्लिष्टं ऊचुर्वचनमङ्गनाम् ॥  
४७२. जीवपुत्रे निवर्तस्व पुत्रं रक्षस्व चाङ्गदम् ।  
४७३. अन्तको रामरूपेण हत्वा नयति वालिनम् ॥  
४७४. अस्मिन् प्लवगशार्दूले हते शक्रसमप्रभे ।  
४७५. रक्ष्यतां नगरी शूरैः अङ्गदश्चाभिषिच्यताम् ॥  
४७६. पदस्थं वालिनः पुत्रं भजिष्यन्ति प्लवङ्गमाः ॥  
४७७. अथवा रुचिरं स्थानमिह ते रुचिरानने  
४७८. आविशन्ति च दुर्गाणि क्षिप्रमद्यैव वानराः ॥  
४७९. अल्पान्तरगतानां तु श्रुत्वा वचनमङ्गना ।  
४८०. आत्मनः प्रतिरूपं सा बभाषे चारुहासिनी ॥  
४८१. पुत्रेण मम किं कार्यं राज्येनापि किमात्मना ।  
४८२. कपिसिंहे महाभागे तस्मिन् भर्तरि नश्यति ॥  
४८३. पादमूलं गमिष्यामि तस्यैवाहं महात्मनः ।  
४८४. योऽसौ रामप्रयुक्तेन शरेण विनिपातितः ॥  
४८५. एवमुक्त्वा प्रदुद्राव रुदती शोकमूर्च्छिता ।  
४८६. शिरश्चोरश्च बाहुभ्यां दुःखेन समभिघ्नती ॥  
४८७. आव्रजन्ती ददर्शाथ पतिं निपतितं भुवि ।  
४८८. हन्तारं दानवेन्द्राणां समरेष्वनिवर्तिनाम् ।  
४८९. क्षेप्तारं पर्वतेन्द्राणां वज्राणामिव वासवम् ॥  
४९०. अवष्टभ्य च तिष्ठन्तं ददर्श धनुरुत्तमम् ।  
४९१. रामं रामानुजं चैव भर्तुश्चैवानुजं शुभम् ॥  
४९२. तानतीत्य समासाद्य भर्तारं निहतं रणे ।  
४९३. समीक्ष्य व्यथिता भूमौ सम्भ्रान्ता निपपात ह ॥  
४९४. सुप्तेव पुनरुत्थाय आर्यपुत्रेति वादिनी ।  
४९५. रुरोद सा पतिं दृष्ट्वा संवीतं मृत्युदामभिः ॥  
४९६. तं प्राप्तविजयं वाली सुग्रीवं प्लवगेश्वरम् ।  
४९७. वीक्षमाणस्तु मन्दासुः सर्वतो मन्दमुच्छ्वसन् ।  
४९८. आभाष्य व्यक्तया वाचा सस्नेहमिदमब्रवीत् ॥  
४९९. सुग्रीव दोषेण न मां गन्तुमर्हसि किल्बिषात् ॥  
५००. कृष्यमाणं भविष्येण बुद्धिमोहेन मां बलात् ॥  
५०१. युगपद्विहितं तात न मन्ये सुखमावयोः ।  
५०२. सौहार्दं भ्रातृयुक्तं हि तदिदं तात नान्यथा ॥  
५०३. प्रतिपद्य त्वमद्यैव राज्यमेषां वनौकसाम् ।  
५०४. मामप्यद्यैव गच्छन्तं विद्धि वैवस्वतक्षयम् ॥  
५०५. जीवितं च हि राज्यं च श्रियं च विपुलामिमाम् ।  
५०६. प्रजहाम्येष वै तूर्णं महच्चागर्हितं यशः ॥  
५०७. अस्यां त्वहमवस्थायां वीर वक्ष्यामि यद्वचः ।  
५०८. यद्यप्यसुकरं राजन् कर्तुमेव त्वमर्हसि ॥  
५०९. सुखार्हं सुखसंवृद्धं बालमेनमबालिशम् ।  
५१०. बाष्पपूर्णमुखं पश्य भूमौ पतितमङ्गदम् ॥  
५११. मम प्राणैः प्रियतरं पुत्रं पुत्रमिवौरसम् ।  
५१२. मया हीनमहीनार्थं सर्वतः परिपालय ॥  
५१३. त्वमप्यस्य पिता दाता परित्राता च सर्वशः ।  
५१४. भयेष्वभयदश्चैव यथार्हं प्लवगेश्वर ॥  
५१५. एष तारात्मजः श्रीमान् त्वया तुल्यपराक्रमः ।  
५१६. रक्षसां च वधे तेषामग्रतस्ते भविष्यति ॥  
५१७. अनुरूपाणि कर्माणि विक्रम्य बलवान् रणे ।  
५१८. करिष्यत्येव तारेयः तेजस्वी तरुणोऽङ्गदः ॥  
५१९. सुषेणदुहिता चेयं अर्थसूक्ष्मविनिश्चये ।  
५२०. औत्पातिके च विविधे सर्वतः परिनिष्ठिता ॥  
५२१. यदेषा साध्विति ब्रूयात् कार्यं तन्मुक्तसंशयम् ।  
५२२. न हि तारामतं किञ्चिदन्यथा परिवर्तते ॥  
५२३. राघवस्य च ते कार्यं कर्तव्यमविशङ्कया ।  
५२४. स्यादधर्मो ह्यकरणे त्वां च हिम्स्याद्विमानितः ॥  
५२५. इमां च मालामाधत्स्व दिव्यां सुग्रीव काञ्चनीम् ।  
५२६. उदारा श्रीः स्थिता ह्यस्यां संप्रजह्यान्मृते मयि ॥  
५२७. इत्येवमुक्तः सुग्रीवो वालिना भ्रातृसौहृदात् ।  
५२८. जग्राह सोऽभ्यनुज्ञातो मालां तां चैव काञ्चनीम् ॥  
५२९. तां मालां काञ्चनीं दत्त्वा दृष्ट्वा चैवात्मजं स्थितम् ।  
५३०. संसिद्धः प्रेत्यभावाय स्नेहादङ्गदमब्रवीत् ॥  
५३१. देशकालौ भजस्वाद्य रममाणः प्रियाप्रिये ।  
५३२. सुखदुःखसहः काले सुग्रीववशगो भव ॥  
५३३. यथा हि त्वं महाबाहो लालितः सततं मया ।  
५३४. स तथा वर्तमानं त्वां सुग्रीवो बहुमन्यते ॥  
५३५. नास्यामित्रैः गतं गच्छेः मा शत्रुभिररिन्दम ।  
५३६. भर्तुरर्थपरो दान्तः सुग्रीववशगो भव ॥  
५३७. न चातिप्रणयः कार्यः कर्तव्योऽप्रणयश्च ते ।  
५३८. उभयं हि महादोषं तस्मादन्तरदृक् भव ॥  
५३९. इत्युक्त्वाथ विवृत्ताक्षः शरसंपीडितो भृशम् ।  
५४०. विवृतैर्दशनैर्भीमैः बभूवोत्क्रान्तजीवितः ॥  
५४१. उद्वबर्ह शरं नीलः तस्य गात्रगतं तदा ।  
५४२. गिरिगह्वरसम्लीनं दीप्तमाशीविषं यथा ॥  
५४३. अस्तमस्तकसंरुद्धरश्मेर्दिनकरादिव ।  
५४४. पेतुः क्षतजधारास्तु धारा इव धराधरात् ॥  
५४५. ततो विचुक्रुशुस्तत्र वानरा हतयूथपाः ।  
५४६. परिदेवयमानास्ते सर्वे प्लवगसत्तमाः ॥  
५४७. ततस्तु तारा व्यसनार्णवप्लुता  
५४८. मृतस्य भर्तुः वदनं समीक्ष्य सा ।  
५४९. जगाम भूमिं परिरभ्य वालिनम्  
५५०. महाद्रुमं छिन्नमिवाश्रिता लता ॥


