+++
title = "००७ राम-सुग्रीवयोः परस्परं साहाय्यप्रतिज्ञा"
title_english = "007 Friendly discourse"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-007-Rama_Sugreevayoho_Sahayya_Prathigna_0.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/01-sugrIva-sakhyam/007_rAma-sugrIvayoH_parasparaM_sAhAyyapratijnA.md">
<details><summary><h3>IITK ...{Loading}...</h3></summary>

Sugriva promises to kill Ravana and bring Sita back -- he consoles Rama
-- Rama promises to kill Vali.



#### श्लोकः
##### मूलम्
एवमुक्तस्तु सुग्रीवो रामेणार्तेन वानरः।  
अब्रवीत्प्राञ्जलिर्वाक्यं सबाष्पं बाष्पगद्गदः॥4.7.1॥

##### शब्दार्थः
आर्तेन  by the distressed, रामेण by Rama, एवम् that way, उक्तः spoke, वानरः monkey, सुग्रीवः Sugriva, प्राञ्जलिः with folded palms, बाष्पगद्गदः voice choked, सबाष्पम् with sears, वाक्यम्  words, अब्रवीत् said

##### आङ्ग्लानुवादः
On hearing the words of Rama in deep distress, the monkey replied to him with folded hands, his throat choked with tearsः



#### श्लोकः
##### मूलम्
न जाने निलयं तस्य सर्वथा पापरक्षसः।  
सामर्थ्यं विक्रमं वापि दौष्कुलेयस्य वा कुलम्4.7.2॥

##### शब्दार्थः
दौष्कुलेयस्य born in despicable clan, तस्य his, पापरक्षसः of the sinful demon, निलयम् residence, सामर्थ्यम् capacity, विक्रमं वापि or his valour, कुलं वा or even the clan, सर्वथा all that, न जाने not known to me

##### आङ्ग्लानुवादः
'I do not have any knowledge of this sinful demon's dwelling , his capability, his valour or his clan or his despicable lineage.



#### श्लोकः
##### मूलम्
सत्यं ते प्रतिजानामि त्यज शोकमरिन्दम।  
करिष्यामि तथा यत्नं यथा प्राप्स्यसि मैथिलीम्4.7.3॥

##### शब्दार्थः
अरिन्दम O subduer of enemies, सत्यम् truth, प्रतिजानामि I promise you, शोकम् sorrow, त्यज give up, मैथिलीम् Maithili, यथा as, प्राप्स्यसि will obtain, तथा that way, यत्नम् effort, करिष्यामि I will make

##### आङ्ग्लानुवादः
'O subduer of enemies, give up sorrow. I promise I will make necessary effort so that you will obtain the princess from Mithila.



#### श्लोकः
##### मूलम्
रावणं सगणं हत्वा परितोष्यात्मपौरुषम्।  
तथाऽस्मि कर्ता न चिराद्यथा प्रीतो भविष्यसि4.7.4॥

##### शब्दार्थः
सगणम् including clan, रावणम् Ravana, हत्वा after killing, आत्मपौरुषम् my prowess, परितोष्य satisfy, यथा as, प्रीतः pleased, भविष्यसि you will be, तथा that way, न चिरात् very soon, कर्तास्मि I will do

##### आङ्ग्लानुवादः
'With all my capability I will kill Ravana and his clan. Thus I will be able to satisfy you soon with my efforts.



#### श्लोकः
##### मूलम्
अलं वैक्लब्यमालम्ब्य धैर्यमात्मगतं स्मर।  
त्वद्विधानां न सदृशमीदृशं बुद्धिलाघवम्॥4.7.5॥

##### शब्दार्थः
वैक्लब्यम् despair, आलम्ब्य resorting to, अलम् it is enough, आत्मगतम् your natural disposition, धैर्यम् patience, स्मर pick up, त्वद्विधानाम् for men like you, ईदृशम् such, बुद्धिलाघवम् frivolous thought, न सदृशम् is not worthy

##### आङ्ग्लानुवादः
'Give up despair. It is enough. Be patient. Maintain your natural disposition.It is unworthy of men like you to entertain such frivolus thoughts?



#### श्लोकः
##### मूलम्
मयाऽपि व्यसनं प्राप्तं भार्याविरहजं महत्।  
नाहमेवं हि शोचामि न च धैर्यं परित्यजे4.7.6॥

##### शब्दार्थः
मयापि I am also, भार्याविरहजम् due to separation from my wife, महत् great, व्यसनम् sorrow, प्राप्तम् shared, अहम् I am, एवम् in that way, न not शोचामि I am not brooding, धैर्यं च patience also, न परित्यजे  not given up

##### आङ्ग्लानुवादः
'Separated from my wife, I, too, am afflicted with deep grief. But I do not brood, I do  
not lose patience.



#### श्लोकः
##### मूलम्
नाहं तामनुशोचामि प्राकृतो वानरोऽपि सन्।  
महात्मा च विनीतश्च किं पुनर्धृतिमान्भवान्4.7.7॥

##### शब्दार्थः
अहम् I am, प्राकृतः ordinary, वानरोऽपि सन् although a monkey, ताम् her (wife), न अनुशोचामि I do not brood, महात्मा च you are highsouled, विनीतश्च  humble, धृतिमान् endowed with patience, भवान् you, किं पुनः why (grieve) again.

##### आङ्ग्लानुवादः
'I am an ordinary monkey born. Even then, I do not brood over my wife. You are highsouled, humble and patient. Why do you grieve?



#### श्लोकः
##### मूलम्
बाष्पमापतितं धैर्यान्निग्रहीतुं त्वमर्हसि।  
मर्यादां सत्त्वयुक्तानां धृतिं नोत्स्रष्टुमर्हसि4.7.8॥

##### शब्दार्थः
त्वम् you, आपतितम् streaming down, बाष्पम् tears, धैर्यात् with patience, निग्रहीतुम् to  restrain,  अर्हसि you ought to, सत्त्वयुक्तानाम् men endowed with equilibrium, मर्यादाम् mark, धृतिम् steadfastness, उत्स्रष्टुम् to deviate from, नार्हसि ought  not

##### आङ्ग्लानुवादः
'Restrain the flow of your tears. Be  patient. Men (like you) endowed with  equilibrium and dignity and patience ought not to leave their composure.



#### श्लोकः
##### मूलम्
व्यसने वाऽर्थकृच्छ्रे वा भये वा जीवितान्तके।  
विमृशन्वै स्वया बुद्ध्या धृतिमान्नावसीदति4.7.9॥

##### शब्दार्थः
व्यसने वा in grief or, अर्थकृच्छ्रे वा or even over loss of wealth, जीवितान्तके at the hour of death, भये वा or in fear?, धृतिमान् one who is patient, स्वया बुद्ध्या by his own wisdom, विमृशन्  leaving, नावसीदति will not despair

##### आङ्ग्लानुवादः
'In times of grief or loss of wealth or at the hour of death, one who is patient does not abandon his wisdom, he does not despair.



#### श्लोकः
##### मूलम्
बालिशस्तु नरो नित्यं वैक्लब्यं योऽनुवर्तते।  
स मज्जत्यवशश्शोके भाराक्रान्तेव नौर्जले4.7.10॥

##### शब्दार्थः
यः नरः which man, बालिशः foolish, नित्यम् always, वैक्लब्यम् despair, अनुवर्तते gives in for, सः he, अवशं he loses selfcontrol, भाराक्रान्ता burdened, नौः boat, जले इव as in the water, शोके in grief, मज्जति gets sunk

##### आङ्ग्लानुवादः




#### श्लोकः
##### मूलम्
एषोऽञ्जलिर्मया बद्धः प्रणयात्त्वां प्रसादये।  
पौरुषं श्रय शोकस्य नान्तरं दातुमर्हसि4.7.11॥

##### शब्दार्थः
मया by me, एषः this, अञ्जलिः folded palms, बद्धः is held, प्रणयात् out of friendship, त्वाम् you, प्रसादये be pleased, पौरुषम् manliness, श्रय you may take resort to, शोकस्य sorrow's, अन्तरम् a chance, दातुम् to give in, नार्हसि you ought not.

##### आङ्ग्लानुवादः
'I implore you with folded palms on account of our friendship to show manliness. You should not give in to grief.



#### श्लोकः
##### मूलम्
ये शोकमनुवर्तन्ते न तेषां विद्यते सुखम्।  
तेजश्च क्षीयते तेषां न त्वं शोचितुमर्हसि4.7.12॥

##### शब्दार्थः
ये those, शोकम् grief, अनुवर्तन्ते whoever give way, तेषाम् for them, सुखम् pleasure, न विद्यते is not there, तेषाम् for them, तेजश्च brilliance, क्षीयते is reduced, त्वम् you, शोचितुम् to grieve, नार्हसि ought not

##### आङ्ग्लानुवादः
'There is no happiness for those who give way to sorrow. Their brilliance is dimmed. Therefore, you ought not grieve.



#### श्लोकः
##### मूलम्
शोकेनाभिप्रपन्नस्य जीविते चापि संशयः।  
स शोकं त्यज राजेन्द्र धैर्यमाश्रय केवलम्4.7.13॥

##### शब्दार्थः
शोकेन by grief, अभिप्रपन्नस्य who is overpowered, जीविते चापि even in life, संशयः doubt, राजेन्द्र O king, सः he, शोकम् sorrow, त्यज give up, केवलम् only, धैर्यम् patience, आश्रय seek shelter

##### आङ्ग्लानुवादः
'Even the chances of survival are doubtful for a man who is overpowered by sorrow. Give up sorrow and have patience, O king



#### श्लोकः
##### मूलम्
हितं वयस्यभावेन ब्रूमि नोपदिशामि ते।  
वयस्यतां पूजयन्मे न त्वं शोचितुमर्हसि4.7.14॥

##### शब्दार्थः
वयस्यतां friendly concern, पूजयन्मे offering you, हितम् ब्रूमि I am speaking, ते to you, नोपदिशामि I do not advise, मे my, वयस्यताम् friendship, पूजयन् honouring, त्वम् you, शोचितुम् to grieve, न अर्हसि you ought not to

##### आङ्ग्लानुवादः
'Out of friendly concern I offer my opinion in your interest. I am not competent to advise you. Respecting my friendship, you should never yield to grief.'



#### श्लोकः
##### मूलम्
मधुरं सान्त्वित स्तेन सुग्रीवेण स राघवः।  
मुखमश्रुपरिक्लिन्नं वस्त्रान्तेन प्रमार्जयत्4.7.15॥

##### शब्दार्थः
तेन सुग्रीवेण by  Sugriva, मधुरम् sweet, सान्त्वितः comforted, सः राघवः that Rama, अश्रुपरिक्लिन्नम् wet with tears, मुखम् face, वस्त्रान्तेन with the hem of his upper cloth, प्रमार्जयत् wiped

##### आङ्ग्लानुवादः
Consoled by the sweet words of Sugriva, Rama wiped his face filled with tears by the hem of his upper cloth.



#### श्लोकः
##### मूलम्
प्रकृतिस्थस्तु काकुत्स्थस्सुग्रीववचनात्प्रभुः।  
सम्परिष्वज्य सुग्रीवमिदं वचनमब्रवीत्4.7.16॥

##### शब्दार्थः
प्रभुः Lord , काकुत्स्थः Kakutstha, सुग्रीववचनात् by the words of Sugriva, प्रकृतिस्थः he became  
composed, सुग्रीवम् Sugriva, सम्परिष्वज्य after embracing, इदं वचनम् these words, अब्रवीत् he spoke

##### आङ्ग्लानुवादः
When lord Rama, the scion of the Kakutstha race was comforted by these words of Sugriva, he came to his senses, and clasping him saidः



#### श्लोकः
##### मूलम्
कर्तव्यं यद्वयस्येन स्निग्धेन च हितेन च।  
अनुरूपं च युक्तं च कृतं सुग्रीव तत्त्वया4.7.17॥

##### शब्दार्थः
सुग्रीव O Sugriva, स्निग्धेन by a loving, हितेन च and by a wellwisher, वयस्येन by a friend, यत् whatever, कर्तव्यं duty, अनुरूपं suitable, युक्तम् proper, तत् that, त्वया by you, कृतम् done

##### आङ्ग्लानुवादः
'O Sugriva you have done what a friend should have done in a befitting manner with your sweet words and good wishes.



#### श्लोकः
##### मूलम्
एष च प्रकृतिस्थोऽहमनुनीतस्त्वया सखे।  
दुर्लभो हीदृशो बन्धुरस्मिन्काले विशेषतः4.7.18॥

##### शब्दार्थः
सखे O friend, त्वया by you, अनुनीतः counselled by you, एषः अहम् that way I am, प्रकृतिस्थः come back to the senses, ईदृशः such, बन्धुः friend, दुर्लभः हि is difficult to find, अस्मिन् काले this time, विशेषतः specially

##### आङ्ग्लानुवादः
'O friend you have guided me back to my senses thus. It is difficult to find a friend like you specially at this time.



#### श्लोकः
##### मूलम्
किं तु यत्नस्त्वया कार्यो मैथिल्याः परिमार्गणे।  
राक्षसस्य च रौद्रस्य रावणस्य दुरात्मनः4.7.19॥

##### शब्दार्थः
किं तु but, त्वया by you, मैथिल्याः Maithili's, दुरात्मनः of the evilminded, राक्षसस्य demon's, रौद्रस्य of the fierce, रावणस्य Ravana's, परिमार्गणे in tracing, यत्नः effort, कार्यः do

##### आङ्ग्लानुवादः
'Indeed, you must make effort to trace the princess from Mithila and the evilminded,  
fierce  demon Ravana.



#### श्लोकः
##### मूलम्
मया च यदनुष्ठेयं विस्रब्धेन तदुच्यताम्।  
वर्षास्विव च सुक्षेत्रे सर्वं सम्पद्यते तव4.7.20॥

##### शब्दार्थः
मया by me, यत् that, अनुष्ठेयम् to be done, तत् that, विस्रब्धेन without any hesitation, उच्यताम् it may be, तव your, सर्वम् everything, वर्षासु in the rainy season, सुक्षेत्रे इव in a fertile land, सम्पद्यते it will produce good results.

##### आङ्ग्लानुवादः
'Now tell me about my duty without any hesitation. I assure you that your desire will be fulfilled, just as seeds sown in a fertile land with timely rains bear fruit.



#### श्लोकः
##### मूलम्
मया च यदिदं वाक्यमभिमानात्समीरितम्।  
तत्त्वया हरिशार्दूल तत्त्वमित्युपधार्यताम्4.7.21॥

##### शब्दार्थः
हरिशार्दूल O tiger among monkeys, मया by me too, अभिमानात् out of injured honour, यत् those words, इदम् these, वाक्यम् words, समीरितुम् have been uttered, तत् that, त्वया by you, तत्त्वम् इति appropriately, उपधार्यताम् it may be treated so

##### आङ्ग्लानुवादः
'O tiger amongst monkeys accept my words uttered out of injured honour in their true sense.



#### श्लोकः
##### मूलम्
अनृतं नोक्तपूर्वं मे न च वक्ष्ये कदाचन।  
एतत्ते प्रतिजानामि सत्येनैव च ते शपाम्यहमं॥4.7.22॥

##### शब्दार्थः
मे by me, अनृतम् lies, न उक्तपूर्वम् never said earlier, कदाचन at any time, न वक्ष्ये च I will not tell also, एतत् this, ते to you, प्रतिजानामि I promise, अहम् I am, सत्येनैव by truth alone, च and, ते शपामि I swear

##### आङ्ग्लानुवादः
'I have never uttered a false word earlier nor will I do it in future. This is my promise. I swear by truth alone.'



#### श्लोकः
##### मूलम्
ततः प्रहृष्टस्सुग्रीवो वानरैस्सचिवैस्सह।  
राघवस्य वचश्श्रुत्वा प्रतिज्ञातं विशेषतः4.7.23॥

##### शब्दार्थः
ततः then, सचिवैः with his counsellers, वानरैः सह with monkeys, सुग्रीवः Sugriva, राघवस्य Raghava's, वचः words, श्रुत्वा hearing, विशेषतः specially, प्रतिज्ञातम् his own promise, प्रहृष्टः felt glad

##### आङ्ग्लानुवादः
Sugriva and his counsellors felt glad on hearing Rama's words, particularly  the assurance given by him.



#### श्लोकः
##### मूलम्
एवमेकान्तसम्पृक्तौ ततस्तौ नरवानरौ।  
उभावन्योन्यसदृशं सुखं दुःखमभाषताम्4.7.24॥

##### शब्दार्थः
ततः then, एवम् that way, एकान्तसम्पृक्तौ meeting in private, तौ both, नरवानरौ a man and a monkey (Rama and Sugriva), उभौ both, अन्योन्यसदृशम् in a mutually befitting manner, सुखदुःखम् joy and sorrow, अभाषताम् spoke to each other

##### आङ्ग्लानुवादः
Man and monkey then met privately and shared the weal and woe of one another.



#### श्लोकः
##### मूलम्
महानुभावस्य वचो निशम्य  
हरिर्नृपाणामृषभस्य तस्य।  
कृतं स मेने हरिवीरमुख्य  
स्तदा स्वकार्यं हृदयेन विद्वान्4.7.25॥

##### शब्दार्थः
विद्वान् wise man, सः he, हरिवीरमुख्यः chief of monkeys, हरिः monkey, महानुभावस्य of the magnanimous, तस्य his, नृपाणाम् of kings, रुषभस्य of the bull among men, वचः words, निशम्य after listening, तदा then, कार्यम् task, कृतम् achieved, हृदयेन at heart, मेने he thought

##### आङ्ग्लानुवादः
Wise Sugriva, chief of monkeys, heard the words of the magnanimous Rama, a bull  
among men. He felt glad at heart thinking that his task has been achieved.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे सप्तमस्सर्गः॥  
Thus ends the seventh sarga of Kishkindakanda of the Holy Ramayana, the first epic composed by the sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/01-sugrIva-sakhyam/007_rAma-sugrIvayoH_parasparaM_sAhAyyapratijnA.md">
<details><summary><h3>भूषणम् ...{Loading}...</h3></summary>



एवमुक्तस्तु सुग्रीवो रामेणार्तेन वानरः ।  

अब्रवीत् प्राञ्चलिर्वाक्यं सबाष्पं बाष्पगद्गदः  ॥  ४।७।१  ॥   

एवमाभरणदर्शनव्याजेन चेतनस्य यादृच्छिकप्रासङ्गिकसुकृतदर्शनेन तल्लाभत्वरा
भगवत उच्यते सप्तमे एवमुक्त इत्यादि । बाष्पगद्गदः रामबाष्पदर्शनेन स्वयमपि
बाष्पगद्गदः । "एकं दुःखं सुखं च नौ" इत्यस्य प्रथमोदाहरणमिदम्  ॥  ४।७।१
 ॥   

  

न जाने निलयं तस्य सर्वथा पापरक्षसः ।  

सामर्थ्यं विक्रमं वापि दौष्कुलेयस्य वा कुलम्  ॥  ४।७।२  ॥   

सत्यं ते प्रतिजानामि त्यज शोकमरिन्दम ।  

करिष्यामि तथा यत्नं यथा प्राप्यसि मैथिलीम्  ॥  ४।७।३  ॥   

दौष्कुलेयस्य दुष्कुले भवो दौष्कुलेयः । "दुष्कुलाङ्ढक" इति ढक् । तस्य
पापरक्षसः परदारापहरणरूपपापकृतो राक्षसस्य निलयं वासस्थानं सामर्थ्यं
शक्तिं विक्रमं वा सर्वथा न जाने किञ्चिदपि न जानामीत्यर्थः । नन्विदं
वक्ष्यमाणेन विरुद्ध्यते । वक्ष्यति वानरप्रेषणावसरे "द्वीपस्तस्यापरे पारे
शतयोजनमायतः । अगम्यो मानुषैर्देवैस्तं मार्गध्वं समन्ततः  ॥  स हि देशस्तु
वध्यस्य रावणस्य दुरात्मनः । राक्षसाधिपतेर्वासः सहस्राक्षसमद्युतेः  ॥ "
इति। तत्र हि रावणस्य निलयसामर्थ्यपराक्रमाः सुग्रीवेण स्पष्टमवगता इति
गम्यते। सत्यम्, तथापि स्वकार्ये प्रथमं प्रवर्तयितुमेवमुक्तवान् सुग्रीवः।
अत एव "ब्रूहि सुग्रीव कं देशं ह्रियन्ती लक्षिता त्वया" इत्यस्यापि
प्रतिवचनं नोक्तवान्। कथं गमनदेशमपि न जानीयात्? य एवमाह "ह्रियमाणा मया
दृष्टा" इति। न चैवमादावेव मित्रद्रोहः कृतः स्यादिति वाच्यम्, दूरदर्शिना
सुग्रीवेणैवं मनसि कृतम् यदि मया "रावणवृत्तान्तो मया ज्ञातः" इत्युक्तः
स्यात् तदाऽतिव्यसनी रामोऽयं सीतान्वेषणे प्रथमं मां प्रवर्तयेत्,
तच्चायुक्तम्, वानराणां वालिवशंवदत्वेनास्मदधीनत्वाभावात्। कथञ्चित्
केषाञ्चिद्वशीकरणेऽपि रावणेन कृतसख्यो वाली चास्मन्मनोरथानुरूपां
प्रवृत्तिं कथं सहेत। तथा चोभयकार्यभङ्गः इत्यज्ञानमभिनीतवान् सुमतिः
सुग्रीवः। न चैवं सति वानरप्रेषणकालिकसुग्रीववचनेन कथमिव रामो नाशङ्कतेति
वाच्यम्, तारोक्तलक्ष्मणवचनश्रवणेन रामस्य न शङ्कावकाशः। पूर्वमयं न जानाति
पश्चात्तारावचनैर्ज्ञातवानिति रामस्यापि प्रतिपत्तिर्भवेत्। एवं ह्याह
लक्ष्मणं प्रति तारा "शतकोटिसहस्त्राणि लङ्कायां किल राक्षसाः। अयुतानि च
षट्त्रिंशत्सहस्त्राणि शतानि च  ॥  अहत्वा तांश्च दुर्धर्षान् राक्षसान्
कामरूपिणः । न शक्यो रावणो हन्तुं येन सा मैथिली हृता  ॥ " इत्यादि। किञ्चि
कथं वा लोकालोकपर्यन्तं पर्यटतस्तदपरिज्ञानम्? अत एव हि रामबलपरीक्षासमये
दुन्दुभ्यादिधर्षणकथनप्रसङ्गे वक्तव्यमपि रावणजयवृत्तान्तं नोक्तवान्।
नन्वेवमिदानीं परमार्थतो न विजानाति सुग्रीवः पश्चात्तारया ज्ञातवानिति
किन्न विकल्प्यत इति चेन्न तारादर्शनात् प्रभृति कामपरवशेन सुग्रीवेण तारया
सह रामकार्यपर्यालोचनाऽप्रसक्तेः। यदि च सुग्रीवः सर्वथा न जानीयात् तदा
सीताक्रोशादिना स्फुटमवगतां दिशं वदेदेव। यच्च कैश्चिदुक्तम् निलयं न
जानामीत्यस्य इदानीं तदवस्थानदेशं न जानामीत्यर्थ इति। तन्न सर्वात्मना
रावणवृत्तान्तमपरिज्ञाय कियदपि तत्स्वरूपज्ञानं भवत्विति तात्पर्येण "क्व
वा वसति तद्रक्षः" इति पृष्टवन्तं प्रतिज्ञातांशमात्रमप्यनुक्त्वा इदानीं
तदवस्थानभूमिं न जानामीत्युत्तरस्य छलत्वापत्तेः। तद्वासमात्रज्ञाने
तद्भञ्जने स स्वयमेवेहागमिष्यतीति हि रामाभिप्रायः। किञ्च इदानीं
निलयापरिज्ञानेऽपि सामर्थ्यपराक्रमौ वा वक्तव्यौ स्याताम्। इतरदिशः प्रति
वानराणां प्रेषणम्, तान् प्रति "रावणः सह वैदेह्या मार्गितव्यस्ततस्ततः।"
इति वचनं च बहुकालविलम्बेन यत्र कुत्रापि सीतां स्थापयेत्तिष्ठेद्वेति
सङ्गच्छते। एतेनेदमपि निरस्तम्। सर्वथा सर्वप्रकारेणापि तन्निलयं न
जानामीति विशिष्टाभावोऽर्थः। तथा चाग्रे केनचित्प्रकारेण
तन्निलयज्ञानाविरोध इति। वानरान् प्रति यावन्मात्रमुच्यते तावदादावपि
वक्तव्यत्वात्। यदपि केनचिदुन्नीतम् संवत्सरपर्यन्तं सीतादुःखकरणाभावे
रावणकृतशिवपूजाफलं न भवेदिति दैवप्रतिबन्धवशात्तदानीं
सुग्रीवस्याज्ञानमिति। तत्तुच्छम् दृष्टे सम्भवत्यदृष्टकल्पनाया
अन्याय्यत्वात्। सम्यक्च परदारधर्षणं शिवपूजाफलमिति। तस्माद्यथोक्त एवार्थो
ग्राह्यः  ॥  ४।७।२,३  ॥   

  

रावणं सगणं हत्वा परितोष्यात्मपौरुषम् ।  

तथा ऽस्मि कर्ता नचिराद्यथा प्रीतो भविष्यसि  ॥  ४।७।४  ॥   

सगणं सपरिवारम् । रावणं हत्वा भवन्तं परितोष्य आत्मपौरुषं तथा कर्ता ऽस्मि
यथा प्रीतो भविष्यसीति सम्बन्धः  ॥  ४।७।४  ॥   

  

अलं वैक्लव्यमालम्ब्य धैर्यमात्मगतं स्मर ।  

त्वद्विधानामसदृशमीदृशं विद्धि लाघवम्  ॥  ४।७।५  ॥   

व्रैक्लव्यं दैन्यम्  ॥  ४।७।५  ॥   

  

मयापि व्यसनं प्राप्तं भार्याहरणजं महत् ।  

न चाहमेवं शोचामि न च धैर्यं परित्यजे  ॥  ४।७।६  ॥   

परित्यजे परित्यजामि  ॥  ४।७।६  ॥   

  

नाहं तामनुशोचामि प्राकृतो वानरो ऽपि सन् ।  

महात्मा च विनीतश्च किं पुनर्धृतिमान् भवान् । ४।७।७  ॥   

प्राकृतः हीनः । विनीतः वृद्धैः सुशिक्षितः  ॥  ४।७।७  ॥   

  

बाष्पमापतितं धैर्यान्निग्रहीतुं त्वमर्हसि ।  

मर्यादां सत्त्वयुक्तानां धृतिं नोत्स्रष्टुमर्हसि  ॥  ४।७।८  ॥   

सत्त्वयुक्तानां व्यवसायवताम् । "द्रव्यासुव्यवसायेषु सत्त्वमस्त्री तु
जन्तुषु " इत्यमरः । मर्यादां व्यवस्थारूपां धृतिम्  ॥  ४।७।८  ॥   

  

व्यसने वार्थकृच्छ्रे वा भये वा जीवितान्तके ।  

विमृशन् वै स्वया बुद्ध्या धृतिमान्नावसीदति  ॥  ४।७।९  ॥   

बालिशस्तु नरो नित्यं वैक्लव्यं योनुवर्तते ।  

स मज्जत्यवशः शोके भाराक्रान्तेव नौर्जले  ॥  ४।७।१०  ॥   

व्यसन इति । अर्थकृच्छ्रे धननाशे  ॥  ४।७।९,१०  ॥   

  

एषो ऽञ्जलिर्मया बद्धः प्रणयात्त्वां प्रसादये ।  

पौरुषं श्रय शोकस्य नान्तरं दातुमर्हसि  ॥  ४।७।११  ॥   

ये शोकमनुर्तन्ते न तेषां विद्यते सुखम् ।  

तेजश्च क्षीयते तेषां न त्वं शोचितुमर्हसि  ॥  ४।७।१२  ॥   

शोकेनाभिप्रपन्नस्य जीविते चापि संशयः ।  

स शोकं त्यज राजेन्द्र धैर्यमाश्रय केवलम्  ॥  ४।७।१३  ॥   

अन्तरम् अवकाशम्  ॥  ४।७।१११३  ॥   

  

हितं वयस्यभावेन ब्रूमि नोपदिशामि ते ।  

वयस्यतां पूजयन्मे न त्वं शोचितुमर्हसि  ॥  ४।७।१४  ॥   

ब्रूमि ब्रमीमि । वयस्यतां मित्रत्वम्  ॥  ४।७।१४  ॥   

  

मधुरं सान्त्वितस्तेन सुग्रीवेण स राघवः ।  

मुखमश्रुपरिक्लिन्नं वस्त्रान्तेन प्रमार्जयत्  ॥  ४।७।१५  ॥   

प्रकृतिस्थस्तु काकुत्स्थः सुग्रीववचनात् प्रभुः ।  

सम्परिष्वज्य सुग्रीवमिदं वचनमब्रवीत्  ॥  ४।७।१६  ॥   

मधुरमिति । प्रमार्जयत् स्वर्थे णिच् । अनित्यमागमशासनमिति अडभावः  ॥ 
४।७।१५,१६  ॥   

  

कर्तव्यं यद्वयस्येन स्निग्धेन च हितेन च ।  

अनुरूपं च युक्तं च कृतं सुग्रीव तत्त्वया  ॥  ४।७।१७  ॥   

एष च प्रकृतिस्थो ऽहमनुनीतस्त्वया सखे ।  

दुर्लभो हीदृशो बन्धुरस्मिन् काले विशेषतः  ॥  ४।७।१८  ॥   

किन्तु यत्नस्त्वया कार्यो मैथिल्याः परिमार्गणे ।  

राक्षसस्य च रौद्रस्य रावणस्य दुरात्मनः  ॥  ४।७।१९  ॥   

अनुरूपं मित्रत्वानुरूपम् । युक्तं शोकनिवारणयोग्यम् । कृतम् उक्तमित्यर्थः
 ॥  ४।७।१७१९  ॥   

  

मया च यदनुष्ठेयं विस्रब्धेन तदुच्यताम् ।  

वर्षास्विव च सुक्षेत्रे सर्वं सम्पद्यते मयि  ॥  ४।७।२०  ॥   

विस्रब्धेन स्निग्धेन  ॥  ४।७।२०  ॥   

  

मया य यदिदं वाक्यमभिमानात्समीरितम् ।  

तत्त्वया हरिशार्दूल तत्त्वमित्युपधार्यताम्  ॥  ४।७।२१  ॥   

अनृतं नोक्तपूर्वं मे न च वक्ष्ये कदाचन ।  

एतत्ते प्रतिजानामि सत्येनैव च ते शपे  ॥  ४।७।२२  ॥   

ततः प्रहृष्टः सुग्रीवो वानरैः सचिवैः सह ।  

राघवस्य वचः श्रुत्वा प्रतिज्ञातं विशेषतः  ॥  ४।७।२३  ॥   

अभिमानात् शौर्याभिमानात् त्वय्यभिमानाद्वा । तत्त्वं यथार्थम्  ॥  ४।७।२१२३
 ॥   

  

एवमेकान्तसम्पृक्तौ ततस्तौ नरवानरौ ।  

उभावन्योन्यसदृशं सुखं दुःखं प्रभाषताम्  ॥  ४।७।२४  ॥   

एवमति । एकान्तसम्पृक्तौ (संयुक्तौ) एकान्ते रहसि संयुक्तौ एकान्तं नियतं
यथा तथा  

संयुक्तौ वा । प्रभाषताम् । व्यत्येन परस्मैपदम् । अडभावश्च  ॥  ४।७।२४  ॥   

  

महानुभावस्य वचो निशम्य हरिर्नराणामृषभस्य तस्य ।  

कृतं स मेने हरिवीरमुख्यस्तदा स्वकार्यं हृदयेन विद्वान्  ॥  ४।७।२५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
सप्तमः सर्गः  ॥  ७  ॥   

महेति स्पष्टम्  ॥  ४।७।२५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने सप्तमः सर्गः  ॥  ७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/01-sugrIva-sakhyam/007_rAma-sugrIvayoH_parasparaM_sAhAyyapratijnA.md">
<details><summary><h3>शिरोमणी ...{Loading}...</h3></summary>



रामवचनश्रवणानन्तरकालिकं सुग्रीववृत्तान्तमाह-- एवमिति । आर्तेन रामेण
एवमुक्तः अत एव बाष्पगद्गदः सुग्रीवः प्राञ्जलिः सन् सबाष्पं राममब्रवीत्
 ॥  ४।७।१ ॥   

  

तद्वचनाकारमाह-- नेत्यादिभिः । दौष्कुले यस्य दुष्कुले प्रसूतस्य ।
तत्कुलस्य दुष्कुलत्वं तु तन्मातुः राक्षसीत्वेन । पापरक्षसस्तस्य रावणस्य
निलयं स्थितिं सामर्थ्यं शौर्यं विक्रमं बलं च आकुलं चञ्चलचित्तत्वं
तत्कारणं चेत्यर्थः, सर्वथा सर्वप्रकारेण न जाने सामान्यतो जाने इत्यर्थः ।
एतेन तस्य नैकत्र स्थितिरिति मायावित्वं च व्यञ्जितम् अत एव "द्वीपस्तस्य
शतयोजनमायतः । अगम्यो मानुषैर्द्वीपस्तं मार्गध्वं समन्ततः ।
रक्षसाधिपतेर्वासः सहस्राक्षसमद्युतेः" इति वक्ष्यमाणेन न विरुध्यते  ॥ 
४।७।२ ॥   

  

सत्यमिति । मैथिलीं त्वं यथा प्राप्स्यसि तथा यत्नं करिष्यामि इति सत्यमहं
प्रतिजानामि अतः शोकं त्यज  ॥  ४।७।३  ॥   

  

रावणमिति । आत्मपौरुषं सेनामित्यर्थः, परितोष्य संतोष्य रावणं हत्वा यथा
त्वं प्रीतो भविष्यसि तथा नचिरात् शीघ्रम् अहं कर्तास्मि  ॥  ४।७।४  ॥   

  

अलमिति । आत्मगतं धैर्यमालम्ब्य वैक्लव्यमलं त्यक्तव्यम् । तत्र हेतुः
त्वद्विधानां सदृशं योग्यं बुद्धिलाघवं न इति स्मर जानीहि  ॥  ४।७।५  ॥   

  

मयेति । भार्याविरहजं व्यसनं दुःखं मया ऽपि प्राप्तं परंतु एवं न शोचामि ।
तत्र हेतुः धैर्यं न परित्यजे  ॥  ४।७।६  ॥   

  

नेति । प्राकृतः स्वाभाविको वानरः सन्नप्यहं तं स्वस्त्रियं न शोचामि
महात्मत्वादिविशिष्टस्त्वं न शोचसीति किं वक्तव्यम्  ॥  ४।७।७  ॥   

  

बाष्पेति । सत्त्वयुक्तानां मर्यादां निबद्धां बोधितामित्यर्थः, धृतिं
धैर्यमुत्स्रष्टुं त्यक्तुं त्वं नार्हसि अत एव आपतितं बाष्पं धैर्यात्
निग्रहीतुमर्हसि  ॥  ४।७।८  ॥   

  

धैर्यमाहात्म्यमाह व्यसन इति । व्यसने प्रियवियोगे वा अर्थकृच्छ्रे धननाशे
वा जीवितान्तगे जीवनध्वंसप्रापके भये वा धृतिमान् जनः स्वया बुद्ध्या
विमृशन् विचारयन् सन्नावसीदति  ॥  ४।७।९  ॥   

  

बालिश इति । यो नरः बालिशः विचाररहितः सन् वैक्लव्यं विकलतां
स्वस्थचित्तरहित्वमित्यर्थः, नित्यमनुवर्तते प्राप्नोति स नरः जले
भाराक्रान्ता नौरिव शोके मज्जति शोकान्न निवर्तते इत्यर्थः  ॥  ४।७।१०  ॥   

  

एष इति । पौरुषं स्वैकनिष्ठपरमपुरुषत्वं श्रय स्मरेत्यर्थः । अत एव शोकस्य
अन्तरमवकाशं दातुं नार्हसि अत एव प्रणयात् प्रणयं प्राप्य एषः अञ्जलिर्मया
बद्धः त्वां प्रासादये च  ॥  ४।७।११  ॥   

  

ये इति । ये जनाः शोकमनुवर्तन्ते प्राप्नुवन्ति तेषां सुखं न विद्यते
तेजश्च क्षीयते अतः शोचितुं नार्हसि  ॥  ४।७।१२  ॥   

  

शोकेनेति । शोकेन अभिप्रपन्नस्य युक्तस्य तव जीविते लोकस्थितावपि संशयः अतः
स त्वं शोकं त्यज धैर्यमाश्रय प्राप्नुहि  ॥  ४।७।१३  ॥   

  

हितमिति । वयस्यभावेन सख्यधर्मेण हितं ब्रूमि ब्रवीमि, उपदिशामि न अतः मे
वयस्यतां पूजयन् सत्कुर्वन् त्वं शोचितुं नार्हसि  ॥  ४।७।१४  ॥   

  

मधुरमिति । सुग्रीवेण मधुरं सान्त्वितो राघवः अश्रुपरिक्लिन्नं मुखं
प्रमार्जयत् प्रामार्जयत्  ॥  ४।७।१५  ॥   

  

प्रकृतिस्थ इति । सुग्रीववचनात् प्रकृतिस्थः त्यक्तशोक इत्यर्थः,
काकुत्स्थः सुग्रीवं संपरिष्वज्य इदमब्रवीत्  ॥  ४।७।१६  ॥   

  

तद्वचनाकारमाह कर्तव्यमिति । स्निग्धेन स्नेहयुक्तेन अत एव हितेन वयस्येन
यत् कर्तव्यं तत् अनुरूपं ममोचितं युक्तं युक्तिविशिष्टं त्वया कृतम्  ॥ 
४।७।१७  ॥   

  

एष इति । त्वया ऽहमनुनीतः नीतिमुक्त अत एव प्रकृतिस्थो ऽस्मीति शेषः, ईदृशो
भवत्सदृशो बन्धुः अस्मिन्काले शोकग्रस्तसमये विशेषतो दुर्लभः  ॥  ४।७।१८
 ॥   

  

किं त्विति । किं तु इदमुच्यते रावणस्य वशं गताया इति शेषः, मैथिल्याः
परिमार्गणे यत्नस्त्वया कार्यः । राक्षसस्येत्यपि परिमार्गणेन्वयि वा  ॥ 
४।७।१९  ॥   

  

मयेति । विस्रब्धेन प्राप्तविश्वासेन मया यदनुष्ठेयं कर्तव्यं तत् उच्यताम्
। तत्र हेतुः वर्षासु सुक्षेत्रे सर्वं तदीप्सितनानाविधसस्यमिव तव
सर्वमीप्सितं संपद्यते प्राप्स्यति  ॥  ४।७।२०  ॥   

  

मयेति । यत् अभिमानात् स्वपरमपुरुषत्वाभिनिवेशात् मया समीरितं तत् तत्त्वं
यथार्थमेव इत्युपधार्यतां निश्चीयताम्  ॥  ४।७।२१  ॥   

  

तत्र हेतुमाह अनृतमिति । अनृतम् मृषा मे नोक्तपूर्वं न च कदाचन वक्ष्ये
सत्येनैव एतत्प्रतिजानामि अनृतं न वच्मीत्यर्थः, ते शपामि शपथं
करोमीत्यर्थः  ॥  ४।७।२२  ॥   

  

तत इति । ततः तस्य राघवस्य विशेषतः प्रतिज्ञातं वचः श्रुत्वा वानरैः सचिवैः
सह सुग्रीवः प्रहृष्टो ऽभवदिति शेषः  ॥  ४।७।२३  ॥   

  

एवमिति । ततो ऽनन्तरम् एकान्तसंपृक्तौ एकान्ते स्थितौ नरवानरौ रामसुग्रीवौ
अन्योन्यसदृशमेवं सुखदुःखमभाषताम्  ॥  ४।७।२४  ॥   

  

महानुभावस्येति । हरिवीरमुख्यः हरिर्वानरो विद्वान् सुग्रीवः नृपाणामधिपस्य
रामस्य वचो निशम्य हृदयेन मनसा कार्यं कृतं मेने  ॥  ४।७।२५  ॥   

  

श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे सप्तमः
सर्गः  ॥  ४।७  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/01-sugrIva-sakhyam/007_rAma-sugrIvayoH_parasparaM_sAhAyyapratijnA.md">
<details><summary><h3>तिलकम् ...{Loading}...</h3></summary>



एवमिति  ॥  ४।७।१  ॥   

  

तस्य पापरक्षसः पापं कृतवतो रक्षसो निलयं निलयस्थानं गुप्तवासस्थानं सर्वथा
न जाने । नहीदृशं पापं कर्म कृत्वा राजधान्यां वस्तुमर्हतीति भावः ।
सामर्थ्यं शौर्यादि । विक्रमं विशेषेण क्रामति पादविक्षेपं करोति यत्र
तद्वासनगरम् । दौष्कुलेयस्येत्यनेन रक्षःकुलजत्वं ध्वनितम् । तज्जाने एवेति
शेषः । वाशब्दः त्वर्थे । अत एव लङ्काद्वीपं निर्दिश्य "स हि देशस्तु
वध्यस्य रावणस्य दुरात्मनः । राक्षसाधिपतेर्वासः सहस्राक्षसमद्युतेः  ॥ "
इति हनूमदादिप्रेषणकालिकसुग्रीववचसा न विरोधः  ॥   

४।७।२  ॥   

यद्यप्येतावज्जानामि, तथापि तदुपवर्णनं निष्फलम् तावन्मात्रज्ञाने ऽपि
तद्वधासंभवात् । क्वचिद्गुप्ते स्थितिसंभवात् एतावत्त्ववगम्यतामित्याह
सत्यं त्विति  ॥  ४।७।३  ॥   

  

परितोष्यं भवतः परितोषार्हम् । आत्मनः सपरिवारस्य मम पौरुषमवलम्ब्येति शेषः
 ॥  ४।७।४  ॥   

  

न सदृशमयुक्तम्  ॥  ४।७।५,६  ॥   

  

तां प्रियाम्  ॥  ४।७।७  ॥   

  

सत्त्वयुक्तानां सत्त्वगुणवताम्  ॥  ४।७।८  ॥   

  

व्यसने इष्टवियोगजे, अर्थकृच्छ्रे धननाशे, भये चौरव्याघ्रादिजे,
जीवितान्तगे जीवितनाशप्रापके विमृशन् प्रारब्धवेगमिति शेषः  ॥  ४।७।९  ॥   

  

यो बालिशः, यश्च नित्यं वैक्लव्यमनुवर्तते, स मज्जति । तुश्चार्थे ।
भाराक्रान्ता ऽतिभारवती  ॥  ४।७।१०  ॥   

  

अन्तरमवसरम्  ॥  ४।७।१११३  ॥   

  

ब्रूमि ब्रवीमि  ॥  ४।७।१४  ॥   

  

प्रमार्जयत्प्रामार्जयत्  ॥  ४।७।१५,१६  ॥   

  

कर्तव्यं यत् शोकनाशार्थमिति शेषः  ॥  ४।७।१७  ॥   

  

प्रकृतिस्थः स्वभावस्थः दुःखहीन इत्यर्थः । अस्मिन्काले व्यसनकाले  ॥ 
४।७।१८ ॥   

  

रावणस्य संहारे चेति शेषः  ॥  ४।७।१९  ॥   

  

मया च यदनुष्ठेयं तवेति शेषः । वर्षास्विव सुक्षेत्र उप्तं बीजमिति शेषः ।
संपद्यते सफलं भविष्यतीत्यर्थः । शैत्र्यप्रत्यायनाय वर्तमानप्रयोगः  ॥ 
४।७।२०  ॥   

  

इदं वाक्यं वालिनं वधिष्यामीति वाक्यमभिमानात्तत इव  ॥  ४।७।२१  ॥   

  

एतदनृतवचनाभावं सत्येन तत्साक्षितयेत्यर्थः  ॥  ४।७।२२,२३  ॥   

  

संपृक्तौ कृतसख्यसंपन्नौ आभाषतामभाषेताम्  ॥  ४।७।२४,२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे सप्तमः सर्गः  ॥  ४।७  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/01-sugrIva-sakhyam/007_rAma-sugrIvayoH_parasparaM_sAhAyyapratijnA.md">
<details><summary><h3>द्राविडपाठः ...{Loading}...</h3></summary>



  
एवमुक्तस्तु सुग्रीवो रामेणार्तेन वानरः।  
अब्रवीत् प्राञ्चलिर्वाक्यं सबाष्पं बाष्पगद्गदः ॥ 4.7.1 ॥   
न जाने निलयं तस्य सर्वथा पापरक्षसः।  
सामर्थ्यं विक्रमं वापि दौष्कुलेयस्य वा कुलम् ॥ 4.7.2 ॥   
सत्यं ते प्रतिजानामि त्यज शोकमरिन्दम।  
करिष्यामि तथा यत्नं यथा प्राप्यसि मैथिलीम् ॥ 4.7.3 ॥   
रावणं सगणं हत्वा परितोष्यात्मपौरुषम्।  
तथाऽस्मि कर्ता नचिराद्यथा प्रीतो भविष्यसि ॥ 4.7.4 ॥   
अलं वैक्लव्यमालम्ब्य धैर्यमात्मगतं स्मर।  
त्वद्विधानामसदृशमीदृशं विद्धि लाघवम् ॥ 4.7.5 ॥   
मयापि व्यसनं प्राप्तं भार्याहरणजं महत्।  
न चाहमेवं शोचामि न च धैर्यं परित्यजे ॥ 4.7.6 ॥   
नाहं तामनुशोचामि प्राकृतो वानरोऽपि सन्।  
महात्मा च विनीतश्च किं पुनर्धृतिमान् भवान् ॥ 4.7.7 ॥   
बाष्पमापतितं धैर्यान्निग्रहीतुं त्वमर्हसि।  
मर्यादां सत्त्वयुक्तानां धृतिं नोत्स्रष्टुमर्हसि ॥ 4.7.8 ॥   
व्यसने वार्थकृच्छ्रे वा भये वा जीवितान्तके।  
विमृशन् वै स्वया बुद्ध्या धृतिमान्नावसीदति ॥ 4.7.9 ॥   
बालिशस्तु नरो नित्यं वैक्लव्यं योनुवर्तते।  
स मज्जत्यवशः शोके भाराक्रान्तेव नौर्जले ॥ 4.7.10 ॥   
एषोऽञ्जलिर्मया बद्धः प्रणयात्त्वां प्रसादये।  
पौरुषं श्रय शोकस्य नान्तरं दातुमर्हसि ॥ 4.7.11 ॥   
ये शोकमनुर्तन्ते न तेषां विद्यते सुखम्।  
तेजश्च क्षीयते तेषां न त्वं शोचितुमर्हसि ॥ 4.7.12 ॥   
शोकेनाभिप्रपन्नस्य जीविते चापि संशयः।  
स शोकं त्यज राजेन्द्र धैर्यमाश्रय केवलम् ॥ 4.7.13 ॥   
हितं वयस्यभावेन ब्रूमि नोपदिशामि ते।  
वयस्यतां पूजयन्मे न त्वं शोचितुमर्हसि ॥ 4.7.14 ॥   
मधुरं सान्त्वितस्तेन सुग्रीवेण स राघवः।  
मुखमश्रुपरिक्लिन्नं वस्त्रान्तेन प्रमार्जयत् ॥ 4.7.15 ॥   
प्रकृतिस्थस्तु काकुत्स्थः सुग्रीववचनात् प्रभुः।  
सम्परिष्वज्य सुग्रीवमिदं वचनमब्रवीत् ॥ 4.7.16 ॥   
कर्तव्यं यद्वयस्येन स्निग्धेन च हितेन च।  
अनुरूपं च युक्तं च कृतं सुग्रीव तत्त्वया ॥ 4.7.17 ॥   
एष च प्रकृतिस्थोऽहमनुनीतस्त्वया सखे।  
दुर्लभो हीदृशो बन्धुरस्मिन् काले विशेषतः ॥ 4.7.18 ॥   
किन्तु यत्नस्त्वया कार्यो मैथिल्याः परिमार्गणे।  
राक्षसस्य च रौद्रस्य रावणस्य दुरात्मनः ॥ 4.7.19 ॥   
मया च यदनुष्ठेयं विस्रब्धेन तदुच्यताम्।  
वर्षास्विव च सुक्षेत्रे सर्वं सम्पद्यते मयि ॥ 4.7.20 ॥   
मया य यदिदं वाक्यमभिमानात्समीरितम्।  
तत्त्वया हरिशार्दूल तत्त्वमित्युपधार्यताम् ॥ 4.7.21 ॥   
अनृतं नोक्तपूर्वं मे न च वक्ष्ये कदाचन।  
एतत्ते प्रतिजानामि सत्येनैव च ते शपे ॥ 4.7.22 ॥   
ततः प्रहृष्टः सुग्रीवो वानरैः सचिवैः सह।  
राघवस्य वचः श्रुत्वा प्रतिज्ञातं विशेषतः ॥ 4.7.23 ॥   
एवमेकान्तसम्पृक्तौ ततस्तौ नरवानरौ।  
उभावन्योन्यसदृशं सुखं दुःखं प्रभाषताम् ॥ 4.7.24 ॥   
महानुभावस्य वचो निशम्य हरिर्नराणामृषभस्य तस्य।  
कृतं स मेने हरिवीरमुख्यस्तदा स्वकार्यं हृदयेन विद्वान् ॥ 4.7.25 ॥   

</details>
</div>
