+++
title = "०९ ०९ भरतस्य वनगमनम्"

+++




१. अथ भूमिप्रदेशज्ञाः सूत्रकर्मविशारदाः ।  
२. कर्मान्तिकाः स्थपतयः पुरुषा यन्त्रकोविदाः ।  
३. समर्था ये च द्रष्टारः पुरतस्ते प्रतस्थिरे ॥  
४. लतावल्लीश्च गुल्मान्श्च स्थाणूनश्मन एव च ।  
५. जनास्ते चक्रिरे मार्गं छिन्दन्तो विविधान् द्रुमान् ॥  
६. बबन्धुर्बन्धनीयान्श्च क्षोद्यान् सञ्चुक्षुदुस्तदा ।  
७. बिबिधुर्भेदनीयान्श्च तांस्तान् देशान्नरास्तदा ॥  
८. अचिरेणैव कालेन प्रपुष्पितमहीरुहः ।  
९. ससुधाकुट्टिमतलः पताकाभिरलङ्‍कृतः ।  
१०. बह्वशोभत सेनायाः पन्थाः सुरपथोपमः ॥  
११. ताः प्रहृष्टाः प्रकृतयो बलाध्य्क्षा बलस्य च ।  
१२. श्रुत्वा यात्रां समाज्ञप्तां राघवस्य निवर्तने ॥  
१३. ततो योधाङ्गनाः सर्वा भर्तृन् सर्वान् गृहे गृहे ।  
१४. यात्रागमनमाज्ञाय त्वरयन्ति स्म हर्षिताः ॥  
१५. ते हयैर्गोरथैः शीघ्रैः स्यन्दनैश्च महाजवैः ।  
१६. सहयोधैर्बलाध्यक्षा बलं सर्वमचोदयन् ॥  
१७. सज्जं तु तद्बलं दृष्ट्वा भरतो गुरुसन्निधौ ।  
१८. प्रययौ (रथमास्थाय) रामदर्शनकाङ्क्षया ॥  
१९. अग्रतः प्रययुस्तस्य सर्वे मन्त्रिपुरोधसः ।  
२०. अधिरुह्य हयैर्युक्तान् रथान् सूर्यरथोपमान् ॥  
२१. कैकेयी च सुमित्रा च कौसल्या च यशस्विनी ।  
२२. रामानयनसंहृष्टा ययुर्यानेन भास्वता ॥  
२३. मेघश्यामं महाबाहुं स्थिरसत्त्वं दृढव्रतम् ।  
२४. कदा द्रक्ष्यामहे रामं जगतः शोकनाशनम् ॥  
२५. दृष्ट एव हि नः शोकमपनेष्यति राघवः ।  
२६. तमः सर्वस्य लोकस्य समुद्यन्निव भास्करः ॥  
२७. इत्येवं कथयन्तस्ते सम्प्रहृष्टाः कथाः शुभाः ।  
२८. परिष्वजानाश्चान्योन्यं ययुर्नागरिका जनाः ॥  
२९. समाहिता वेदविदो ब्राह्मणा वृत्तसम्मताः ।  
३०. गोरथैर्भरतं यान्तमनुजग्मुः सहस्रशः ॥  
३१. प्रहृष्टमुदिता सेना सान्वयात् कैकयीसुतम् ।  
३२. भ्रातुरानयने यान्तं भरतं भ्रातृवत्सलम् ॥  
३३. ते गत्वा दूरमध्वानं रथयानाश्वकुञ्जरैः ।  
३४. समासेदुस्ततो गङ्गां शृंगिवेरपुरं प्रति ॥  
३५. ततो निविष्टां ध्वजिनीं गंगामन्वाश्रितां नदीम् ।  
३६. निषादराजो दृष्ट्वैव ज्ञातीन् सन्त्वरितोऽब्रवीत् ॥  
३७. महतीयमितः सेना सागराभा प्रदृश्यते ।  
३८. नास्यान्तमधिगच्छामि मनसापि विचिन्तयन् ॥  
३९. यथा तु खलु दुर्बुद्धिर्भरतः स्वयमागतः ।  
४०. स एष हि महाकायः कोविदारध्वजो रथे ॥  
४१. अथ दाशरथिं रामं पित्रा राज्याद्विवासितम् ।  
४२. भरतः कैकयीपुत्रो हन्तुं समधिगच्छति ॥  
४३. भर्ता चैव सखा चैव रामो दाशरथिर्मम ।  
४४. तस्यार्थकामाः सन्नद्धा गङ्गानूपे प्रतिष्ठत ॥  
४५. यदा तुष्टस्तु भरतो रामस्येह भविष्यति ।  
४६. सेयं स्वस्तिमती सेना गङ्गामद्य तरिष्यति ॥  
४७. इत्युक्त्वोपायनं गृह्य मत्स्यमांसमधूनि च ।  
४८. अभिचक्राम भरतं निषादाधिपतिर्गुहः ॥  
४९. लब्ध्वाभ्यनुज्ञां संहृष्टो ज्ञातिभिः परिवारितः ।  
५०. आगम्य भरतं प्रह्वो गुहो वचनमब्रवीत् ॥  
५१. निष्कुटश्चैव देशोऽयं वञ्चिताश्चापि ते वयम् ।  
५२. निवेदयामस्ते सर्वे स्वके दासकुले वस ॥  
५३. अस्ति मूलं फलं चैव निषादैः समुपाहृतम् ।  
५४. आर्द्रं च मांसं शुष्कं च वन्यं चोच्चावचं महत् ॥  
५५. आशंसे स्वाशिता सेना वत्स्यतीमां विभावरीम् ।  
५६. अर्चितो विविधैः कामैः श्वः ससैन्यो गमिष्यसि ॥  
५७. एवमुक्तस्तु भरतो निषादाधिपतिं गुहम् ।  
५८. प्रत्युवाच महाप्राज्ञो वाक्यं हेत्वर्थसंहितम् ॥  
५९. ऊर्जितः खलु ते कामः कृतो मम गुरोः सखे ।  
६०. यो मे त्वमीदृशीं सेनामेकोऽभ्यर्चितुमिच्छसि ॥  
६१. कतरेण गमिष्यामि भरद्वाजाश्रमं गुह ।  
६२. गहनोऽयं भृशं देशो गङ्गानूपो दुरत्ययः ॥  
६३. तस्य तद्वचनं श्रुत्वा राजपुत्रस्य धीमतः ।  
६४. अब्रवीत्प्राञ्जलिर्वाक्यं गुहो गहनगोचरः ॥  
६५. दाशास्त्वानुगमिष्यन्ति धन्विनः सुसमाहिताः ।  
६६. अहं त्वानुगमिष्यामि राजपुत्र महायशः ॥  
६७. कच्चिन्न दुष्टो व्रजसि रामस्याक्लिष्टकर्मणः ।  
६८. इयं ते महती सेना शङ्कां जनयतीव मे ॥  
६९. तमेवमभिभाषन्तमाकाश इव निर्मलः ।  
७०. भरतः श्लक्ष्णया वाचा गुहं वचनमब्रवीत् ॥  
७१. माभूत् स कालो यत्कष्टं न मां शंकितुमर्हसि ।  
७२. राघवः स हि मे भ्राता ज्येष्ठः पितृसमो मतः ॥  
७३. तं निवर्तयितुं यामि काकुत्स्थं वनवासिनम् ।  
७४. बुद्धिरन्या न ते कार्या गुह सत्यं ब्रवीमि ते ॥  
७५. स तु संहृष्टवदनः श्रुत्वा भरतभाषितम् ।  
७६. पुनरेवाब्रवीद् वाक्यं भरतं प्रति हर्षितः ॥  
७७. धन्यस्त्वं न त्वया तुल्यं पश्यामि जगतीतले ।  
७८. अयत्नादागतं राज्यं यस्त्वं त्यक्तुमिहेच्छसि ॥  
७९. शाश्वती खलु ते कीर्तिर्लोकाननुचरिष्यति ।  
८०. यस्त्वं कृच्छ्रगतं रामं प्रत्यानयितुमिच्छसि ॥  
८१. एवं सम्भाषमाणस्य गुहस्य भरतं तदा ।  
८२. बभौ नष्टप्रभः सूर्यो रजनी चाभ्यवर्तत ॥  
८३. रामचिन्तामयः शोको भरतस्य महात्मनः ।  
८४. उपस्थितो ह्यनर्हस्य धर्मप्रेक्षस्य तादृशः ॥  
८५. अन्तर्दाहेन दहनः सन्तापयति राघवम् ।  
८६. वनदाहाभिसन्तप्तं गूढोऽग्निरिव पादपम् ॥  
८७. प्रसृतः सर्वगात्रेभ्यः स्वेदं शोकाग्निसम्भवम् ।  
८८. यथा सूर्यांशुसन्तप्तो हिमवान् प्रसृतो हिमम् ॥  
८९. ध्याननिर्दरशैलेन विनिःश्वसितधातुना ।  
९०. दैन्यपादपसङ्घेन शोकायासाधिशृंगिणा ।  
९१. प्रमोहानन्तसत्त्वेन सन्तापौषधिवेणुना ।  
९२. आक्रान्तो दुःखशैलेन महता कैकयीसुतः ॥  
९३. विनिःश्वसन् वै भृशदुर्मनास्ततः  
९४. प्रमूढसञ्ज्ञः परमापदं गतः ।  
९५. सुदुर्मनास्तं भरतं तदा पुनर्-  
९६. गुहः समाश्वासयदग्रजं प्रति ॥  
९७. आचचक्षेऽथ सद्भावं लक्ष्मणस्य महात्मनः ।  
९८. भरतायाप्रमेयाय गुहो गहनगोचरः ॥  
९९. तं जाग्रतं गुणैर्युक्तं शरचापासिधारिणम् ।  
१००. भ्रातृगुप्त्यर्थमत्यन्तमहं लक्ष्मणमब्रवम् ॥  
१०१. इयं तात सुखा शय्या त्वदर्थमुपकल्पिता ।  
१०२. प्रत्याश्वसिहि शेष्वास्यां सुखं राघवनन्दन ॥  
१०३. उचितोऽयं जनः सर्वो दुःखानां त्वं सुखोचितः ।  
१०४. धर्मात्मन्स्तस्य गुप्त्यर्थं जागरिष्यामहे वयम् ॥  
१०५. न हि रामात् प्रियतरो ममास्ति भुवि कश्चन ।  
१०६. सोऽहं प्रियसखं रामं शयानं सह सीतया ।  
१०७. रक्षिष्यामि धनुष्पाणिः सर्वैः स्वैर्ज्ञातिभिः सह ॥  
१०८. नहि मेऽविदितं किञ्चिद्वनेऽस्मिंश्चरतः सदा ।  
१०९. चतुरङ्गं ह्यपिबलं प्रसहेम वयं युधि ॥  
११०. एवमस्माभिरुक्तेन लक्ष्मणेन महात्मना ।  
१११. अनुनीता वयं सर्वे धर्ममेवानुपश्यता ॥  
११२. कथं दाशरथौ भूमौ शयाने सह सीतया ।  
११३. शक्या निद्रा मया लब्धुं जीवितं वा सुखानि वा ॥  
११४. यो न देवासुरैः सर्वैः शक्यः प्रसहितुं युधि ।  
११५. तं पश्य गुह संविष्टं तृणेषु सह सीतया ॥  
११६. महता तपसा लब्धो विविधैश्च परिश्रमैः ।  
११७. एको दशरथस्यैष पुत्रः सदृशलक्षणः ॥  
११८. अस्मिन् प्रव्राजिते राजा न चिरं वर्तयिष्यति ।  
११९. विधवा मेदिनी नूनं क्षिप्रमेव भविष्यति ॥  
१२०. अपि सत्यप्रतिज्ञेन सार्धं कुशलिना वयम् ।  
१२१. निवृत्ते समये ह्यस्मिन् सुखिताः प्रविशेमहि ॥  
१२२. परिदेवयमानस्य तस्यैवं सुमहात्मनः ।  
१२३. तिष्ठतो राजपुत्रस्य शर्वरी सात्यवर्तत ॥  
१२४. गुहस्य वचनं श्रुत्वा भरतो भृशमप्रियम् ।  
१२५. ध्यानं जगाम तत्रैव यत्र तच्छ्रुतमप्रियम् ॥  
१२६. प्रत्याश्वस्य मुहूर्तं तु कालं परमदुर्मनाः ।  
१२७. पपात सहसा तोत्रैर्ह्यतिविद्ध इव द्विपः ॥  
१२८. कौसल्या त्वनुसृत्यैनं दुर्मनाः परिषस्वजे ।  
१२९. परिपप्रच्छ भरतं रुदन्ती शोकलालसा ॥  
१३०. पुत्र व्याधिर्न ते कच्चिच्छरीरं परिबाधते ।  
१३१. कच्चिन्नु लक्ष्मणे पुत्र श्रुतं ते किञ्चिदप्रियम् ॥  
१३२. त्वां दृष्ट्वा पुत्र जीवामि रामे सभ्रातृके गते ।  
१३३. वृत्ते दशरथे राज्ञि नाथ एकस्त्वमद्य नः ॥  
१३४. स मुहूर्तं समाश्वस्य रुदन्नेव महायशाः ।  
१३५. कौसल्यां परिसान्त्व्येदं गुहं वचनमब्रवीत् ॥  
१३६. भ्राता मे क्वावसद्रात्रौ क्व सीता क्व च लक्ष्मणः ।  
१३७. अस्वपच्छयने कस्मिन् किं भुक्त्वा गुह शंस मे ॥  
१३८. सोऽब्रवीद् भरतं हृष्टो निषादाधिपतिर्गुहः ।  
१३९. यद्विधं प्रतिपेदे च रामे प्रियहितेऽतिथौ ॥  
१४०. रामायाभ्यवहारार्थं बहु चोपहृतं मया ।  
१४१. न तु तत् प्रत्यगृह्णात् सः क्षत्रधर्ममनुस्मरन् ॥  
१४२. लक्ष्मणेन समानीतं पीत्वा वारि महायशाः ।  
१४३. औपवास्यं तदाकार्षीद्राघवः सह सीतया ॥  
१४४. ततस्तु जलशेषेण लक्ष्मणोऽप्यकरोत्तदा ।  
१४५. सौमित्रिस्तु ततः पश्चादकरोत् स्वास्तरं शुभम् ॥  
१४६. तस्मिन् समाविशद्रामः स्वास्तरे सह सीतया ।  
१४७. प्रक्षाल्य च तयोः पादावपचक्राम लक्ष्मणः ॥  
१४८. एतत्तदिंगुदीमूलमिदमेव च तत्तृणम् ।  
१४९. यस्मिन् रामश्च सीता च रात्रिं तां शयितावुभौ ॥  
१५०. तच्छ्रुत्वा निपुणं सर्वं भरतः सह मन्त्रिभिः ।  
१५१. इंगुदीमूलमागम्य रामशय्यामवेक्ष्य ताम् ।  
१५२. अब्रवीज्जननीः सर्वा इह तेन महात्मना ।  
१५३. शर्वरी शयिता भूमाविदमस्य विमर्दितम् ।  
१५४. स्थण्डिले कठिने सर्वं गात्रैर्विमृदितं तृणम् ॥  
१५५. प्रासादाग्रविमानेषु वलभीषु च सर्वदा ।  
१५६. हैमराजतभौमेषु वरास्तरणशालिषु ।  
१५७. पुष्पसञ्चयचित्रेषु चन्दनागुरुगन्धिषु ।  
१५८. पाण्डराभ्रप्रकाशेषु शुकसङ्घरुतेषु च ।  
१५९. उषित्वा मेरुकल्पेषु कृतकाञ्चनभित्तिषु ।  
१६०. गीतवादित्रनिर्घोषैर्वराभरणनिस्वनैः ।  
१६१. मृदङ्गवरशब्दैश्च सततं प्रतिबोधितः ।  
१६२. जातो दशरथेनोर्व्यां कथं शेते महीतले ॥  
१६३. अश्रद्धेयमिदं लोके न सत्यं प्रतिभाति मा ।  
१६४. मुह्यते खलु मे भावः स्वप्नोऽयमिति मे मतिः ॥  
१६५. मन्ये साभरणा सुप्ता सीतास्मिन् शयनोत्तमे ।  
१६६. तत्र तत्र हि दृश्यन्ते सक्ताः कनकबिन्दवः ॥  
१६७. मन्ये भर्तुः सुखा शय्या येन बाला तपस्विनी ।  
१६८. सुकुमारी सती दुःखं न विजानाति मैथिली ॥  
१६९. धन्यः खलु महाभागो लक्ष्मणः शुभलक्षणः ।  
१७०. भ्रातरं विषमे काले यो राममनुवर्तते ॥  
१७१. सिद्धार्था खलु वैदेही पतिं यानुगता वनम् ।  
१७२. वयं संशयिताः सर्वे हीनास्तेन महात्मना ॥  
१७३. अद्य प्रभृति भूमौ तु शयिष्येऽहं तृणेषु वा ।  
१७४. फलमूलाशनो नित्यं जटाचीराणि धारयन् ॥  
१७५. तस्यार्थमुत्तरं कालं निवत्स्यामि सुखं वने ।  
१७६. तं प्रतिश्रवमामुच्य नास्य मिथ्या भविष्यति ॥  
१७७. अभिषेक्ष्यन्ति काकुत्स्थमयोध्यायां द्विजातयः ।  
१७८. अपि मे देवताः कुर्युरिमं सत्यं मनोरथम् ॥  
१७९. व्युष्य रात्रिं तु तत्रैव गङ्गाकूले स राघवः ।  
१८०. भरतः काल्यमुत्थाय (गुहं वचन)मब्रवीत् ॥  
१८१. सुखा नः शर्वरी राजन् पूजिताश्चापि ते वयम् ।  
१८२. गङ्गां तु नौभिर्बह्वीभिर्दाशाः सन्तारयन्तु नः ॥  
१८३. ततः स्वस्तिकविज्ञेयां पाण्डुकम्बलसंवृताम् ।  
१८४. सनन्दिघोषां कल्याणीं गुहो नावमुपाहरत् ॥  
१८५. तामारुरोह भरतः शत्रुघ्नश्च महाबलः ।  
१८६. कौसल्या च सुमित्रा च याश्चान्या राजयोषितः ।  
१८७. पुरोहितश्च तत्पूर्वं गुरवो ब्राह्मणाश्च ये ।  
१८८. अनन्तरं राजदारास्तथैव शकटापणाः ॥  
१८९. नावश्चारुरुहुश्चान्ये प्लवैस्तेरुस्तथापरे ।  
१९०. अन्ये कुम्भघटैस्तेरुरन्ये तेरुश्च बाहुभिः ॥  
१९१. सा पुण्या ध्वजिनी गङ्गां दाशैः सन्तारिता स्वयम् ।  
१९२. मैत्रे मुहूर्ते प्रययौ प्रयागवनमुत्तमम् ॥  
१९३. आश्वासयित्वा च चमूं महात्मा  
१९४. निवेशयित्वा च यथोपजोषम् ।  
१९५. द्रष्टुं भरद्वाजमृषिप्रवर्यम्  
१९६. ऋत्विग्वृतः सन् भरतः प्रतस्थे ॥  
१९७. भरद्वाजाश्रमं द्र्ष्ट्वा क्रोशादेव नरर्षभः ।  
१९८. बलं सर्वमवस्थाप्य जगाम सह मन्त्रिभिः ।  
१९९. पद्भ्यामेव हि धर्मज्ञो न्यस्तशस्त्रपरिच्छदः ॥  
२००. वसिष्ठमथ दृष्ट्वैव भरद्वाजो महातपाः ।  
२०१. सञ्चचालासनात्तूर्णं शिष्यानर्घ्यमिति ब्रुवन् ॥  
२०२. समागम्य वसिष्ठेन भरतेनाभिवादितः ।  
२०३. अबुध्यत महातेजाः सुतं दशरथस्य तम् ॥  
२०४. ताभ्यामर्घ्यं च पाद्यं च दत्त्वा पश्चात् फलानि च ।  
२०५. आनुपूर्व्याच्च धर्मज्ञः पप्रच्छ कुशलं कुले ।  
२०६. अयोध्यायां बले कोशे मित्रेष्वपि च मन्त्रिषु ।  
२०७. जानन् दशरथं वृत्तं न राजानमुदाहरत् ॥  
२०८. वसिष्ठो भरतश्चैनं पप्रच्छतुरनामयम् ।  
२०९. शरीरेऽग्निषु वृक्षेषु शिष्येषु मृगपक्षिषु ॥  
२१०. तथेति तत् प्रतिज्ञाय भरद्वाजो महातपाः ।  
२११. भरतं प्रत्युवाचेदं राघवस्नेहबन्धनात् ॥  
२१२. किमिहागमने कार्यं तव राज्यं प्रशासतः ॥  
२१३. सुषुवे यममित्रघ्नं कौसल्यानन्दवर्धनम् ।  
२१४. भ्रात्रा सह सभार्यो यश्चिरं प्रव्राजितो वनम् ।  
२१५. कच्चिन्न तस्यापापस्य पापं कर्तुमिहेच्छसि ।  
२१६. अकण्टकं भोक्तुमना राज्यं तस्यानुजस्य च ॥  
२१७. एवमुक्तो भरद्वाजं भरतः प्रत्युवाच ह ।  
२१८. पर्यश्रुनयनो दुःखाद् वाचा संसज्जमानया ॥  
२१९. हतोऽस्मि यदि मामेवं भगवानपि मन्यते ।  
२२०. मत्तो न दोषमाशङ्के नैवं मामनुषाधि हि ॥  
२२१. अहं तु तं नरव्याघ्रमुपयातः प्रसादकः ।  
२२२. प्रतिनेतुमयोध्यां च पादौ तस्याभिवन्दितुम् ॥  
२२३. त्वं मामेवंगतं मत्वा प्रसादं कर्तुमर्हसि ।  
२२४. शंस मे भगवन् रामः क्व सम्प्रति महीपतिः ॥  
२२५. वसिष्ठादिभिर्‍ऋत्विग्भिः याचतो भगवांस्ततः ।  
२२६. उवाच तं भरद्वाजः प्रसादाद् भरतं वचः ॥  
२२७. त्वय्येतत् पुरुषव्याघ्र युक्तं राघववंशजे ।  
२२८. गुरुवृत्तिर्दमश्चैव साधूनां चानुयायिता ॥  
२२९. जाने चैतन्मनःस्थं ते दृढीकरणमस्त्विति ।  
२३०. अपृच्छं त्वां तथात्यर्थं कीर्तिं समभिवर्धयन् ॥  
२३१. जाने च रामं धर्मज्ञं ससीतं सहलक्ष्मणम् ।  
२३२. असौ वसति ते भ्राता चित्रकूटे महागिरौ ॥  
२३३. श्वस्तु गन्तासि तं देशं वसाद्य सह मन्त्रिभिः ।  
२३४. एतं मे कुरु सुप्राज्ञ कामं कामार्थकोविद ॥  
२३५. ततस्तथेत्येवमुदारदर्शनः  
२३६. प्रतीतरूपो भरतोऽब्रवीद्वचः ।  
२३७. चकार बुद्धिं च तदा तदाश्रमे  
२३८. निशानिवासाय नराधिपात्मजः ॥  
२३९. कृतबुद्धिं निवासाय तत्रैव समुनिस्तदा ।  
२४०. भरतं कैकयीपुत्रमातिथ्येन न्यमन्त्रयत् ॥  
२४१. अब्रवीद् भरतस्त्वेनं नन्विदं भवता कृतम् ।  
२४२. पाद्यमर्घ्यं तथातिथ्यं वने यदुपपद्यते ॥  
२४३. अथोवाच भरद्वाजो भरतं प्रहसन्निव ।  
२४४. जाने त्वां प्रीतिसंयुक्तं तुष्येस्त्वं येन केनचित् ॥  
२४५. सेनायास्तु तवैतस्याः कर्तुमिच्छामि भोजनम् ।  
२४६. किमर्थं चापि निक्षिप्य दूरे बलमिहागतः ॥  
२४७. भरतः प्रत्युवाचेदं प्राञ्जलिस्तं तपोधनम् ॥  
२४८. वाजिमुख्या मनुष्याश्च मत्ताश्च वरवारणाः ।  
२४९. प्रच्छाद्य भगवन् भूमिं महतीमनुयान्ति माम् ॥  
२५०. ते वृक्षानुदकं भूमिमाश्रमेषूटजांस्तथा ।  
२५१. न हिंस्युरिति तेनाहमेक एव समागतः ॥  
२५२. आनीयतामितः सेनेत्याज्ञप्तः परमर्षिणा ।  
२५३. ततस्तु चक्रे भरतः सेनायाः समुपागमम् ॥  
२५४. अग्निशालां प्रविश्याथ पीत्वापः परिमृज्य च ।  
२५५. (आतिथ्यार्थं भरद्वाजो) विश्वकर्माणमाह्वयत् ॥  
२५६. आह्वये विश्वकर्माणमहं त्वष्टारमेव च ।  
२५७. आह्वये लोकपालांस्त्रीन् देवान् शक्रमुखांस्तथा ॥  
२५८. आतिथ्यं कर्तुमिच्छामि तत्र मे संविधीयताम् ॥  
२५९. मनसा ध्यायतस्तस्य प्राङ्मुखस्य कृताञ्जलेः ।  
२६०. आजग्मुस्तानि सर्वाणि दैवतानि पृथक् पृथक् ॥  
२६१. प्रववुश्चोत्तमा वाता ननृतुश्चाप्सरोगणाः ।  
२६२. प्रजगुर्देवगन्धर्वा वीणाः प्रमुमुचुः स्वरान् ॥  
२६३. अलम्बुषा मिश्रकेशी पुण्डरीकाथ वामना ।  
२६४. उपानृत्यन्स्तु भरतं भरद्वाजस्य शासनात् ॥  
२६५. यानि माल्यानि देवेषु यानि चैत्ररथे वने ।  
२६६. प्रयागे तान्यदृश्यन्त भरद्वाजस्य तेजसा ॥  
२६७. बिल्वाः मार्दङ्गिका आसन् शम्याग्राहा बिभीतकाः ।  
२६८. अश्वत्थाः नर्तकाश्चासन् भरद्वाजस्य शासनात् ॥  
२६९. शिंशुकामलकी जम्ब्वो याश्चान्या काननेषु ताः ।  
२७०. प्रमदाविग्रहं कृत्वा भरद्वाजाश्रमेऽवदन् ॥  
२७१. सुराः सुरापाः पिबत पायसं च बुभुक्षिताः ।  
२७२. मांसानि च सुमेध्यानि भक्ष्यन्तां यावदिच्छत ॥  
२७३. हयान् गजान् खरानुष्‍ट्रांस्तथैव सुरभेः सुतान् ।  
२७४. अभोजयन् वाहनपास्तेषां भोज्यं यथाविधि ॥  
२७५. नाश्वबन्धोऽश्वमाजानान्न गजं कुञ्जरग्रहः ।  
२७६. मत्तप्रमत्तमुदिता चमूः सा तत्र संबभौ ॥  
२७७. तर्पिताः सर्वकामैस्ते रक्तचन्दनरूषिताः ।  
२७८. अप्सरोगणसंयुक्ताः सैन्या वाचमुदैरयन् ॥  
२७९. नैवायोध्यां गमिष्यामो न गमिष्याम दण्डकान् ।  
२८०. कुशलं भरतस्यास्तु रामस्यास्तु तथा सुखम् ॥  
२८१. नृत्यन्ति स्म हसन्ति स्म गायन्ति स्म च सैनिकाः ।  
२८२. समन्तात् परिधावन्ति माल्योपेताः सहस्रशः ॥  
२८३. व्यस्मयन्त मनुष्यास्ते स्वप्नकल्पं तदद्भुतम् ।  
२८४. दृष्ट्वातिथ्यं कृतं तादृक् भरतस्य महर्षिणा ॥  
२८५. इत्येवं रममाणानां देवानामिव नन्दने ।  
२८६. भरद्वाजाश्रमे रम्ये सा रात्रिर्व्यत्यवर्तत ॥  
२८७. ततस्तां रजनीं व्युष्य भरतः सपरिच्छदः ।  
२८८. कृतातिथ्यो भरद्वाजं कामादभिजगाम ह ॥  
२८९. तमुवाचाञ्जलिं कृत्वा भरतोऽभिप्रणम्य च ।  
२९०. सुखोषितोऽस्मि भगवन् समग्रबलवाहनः ।  
२९१. तर्पितः सर्वकामैश्च सामात्यो बलवत्तया ॥  
२९२. आमन्त्रयेऽहं भगवन् कामं त्वां ऋषिसत्तम ।  
२९३. समीपं प्रस्थितं भ्रातुः मैत्रेणेक्षस्व चक्षुषा ॥  
२९४. आश्रमं तस्य धर्मज्ञ धार्मिकस्य महात्मनः ।  
२९५. आचक्ष्व कतमो मार्गः कियानिति च शंस मे ॥  
२९६. इति पृष्टस्तु भरतं प्रत्युवाच महातपाः ।  
२९७. भरतार्धतृतीयेषु योजनेष्वजने वने ।  
२९८. चित्रकूटो गिरिस्तत्र रम्यनिर्दरकाननः ॥  
२९९. उत्तरं पार्श्वमासाद्य तस्य मन्दाकिनी नदी ।  
३००. तयोः पर्णकुटी तात तत्र तौ वसतो ध्रुवम् ॥  
३०१. दक्षिणेनैव मार्गेण सव्यदक्षिणमेव वा ।  
३०२. गजवाजिरथाकीर्णां वाहिनीं वाहिनीपते ।  
३०३. वाहयस्व महाभाग ततो द्रक्ष्यसि राघवम् ॥  
३०४. प्रयाणमिति तच्छ्रुत्वा राजराजस्य योषितः ।  
३०५. हित्वा यानानि यानार्हा ब्राह्मणं पर्यवारयन् ॥  
३०६. वेपमाना कृशा दीना सह देव्या सुमित्रया ।  
३०७. कौसल्या तत्र जग्राह कराभ्यां चरणौ मुनेः ॥  
३०८. असमृद्धेन कामेन सर्वलोकस्य गर्हिता ।  
३०९. कैकेयी तस्य जग्राह चरणौ सव्यपत्रपा ॥  
३१०. तं प्रदक्षिणमागम्य भगवन्तं महामुनिम् ।  
३११. अदूराद् भरतस्यैव तस्थौ दीनमनास्तदा ॥  
३१२. ततः पप्रच्छ भरतं भरद्वाजो दृढव्रतः ।  
३१३. विशेषं ज्ञातुमिच्छामि मातृणां तव राघव ॥  
३१४. एवमुक्तस्तु भरतो भरद्वाजेन धार्मिकः ।  
३१५. उवाच प्राञ्जलिर्भूत्वा वाक्यं वचनकोविदः ॥  
३१६. यामिमां भगवन् दीनां शोकानशनकर्शिताम् ।  
३१७. एषा तं पुरुषव्याघ्रं सिंहविक्रान्तगामिनम् ।  
३१८. कौसल्या सुषुवे रामं धातारमदितिर्यथा ॥  
३१९. अस्या वामभुजं श्लिष्टा यैषा तिष्ठति दुर्मनाः ।  
३२०. एतस्यास्तु सुतौ देव्याः कुमारौ देववर्णिनौ ।  
३२१. उभौ लक्ष्मणशत्रुघ्नौ वीरौ सत्यपराक्रमौ ॥  
३२२. यस्याः कृते नरव्याघ्रौ जीवनाशमितो गतौ ।  
३२३. राजपुत्रविहीनश्च स्वर्गं दशरथो गतः ।  
३२४. ममैतां मातरं विद्धि नृशंसां पापनिश्चयाम् ।  
३२५. यतोमूलं हि पश्यामि व्यसनं महदात्मनः ॥  
३२६. इत्युक्त्वा नरशार्दूलो बाष्पगद्गदया गिरा ।  
३२७. स निशश्वास ताम्राक्षो नागः क्रुद्ध इव श्वसन् ॥  
३२८. भरद्वाजो महर्षिस्तं ब्रुवन्तं भरतं तथा ।  
३२९. प्रत्युवाच महाबुद्धिरिदं वचनमर्थवत् ॥  
३३०. न दोषेणावगन्तव्या कैकेयी भरत त्वया ।  
३३१. रामप्रव्राजनं ह्येतत् सुखोदर्कं भविष्यति ॥  
३३२. अभिवाद्य तु संसिद्धः कृत्वा चैनं प्रदक्षिणम् ।  
३३३. आमन्त्र्य भरतः सैन्यं युज्यतामित्यचोदयत् ॥  
३३४. ततो वाजिरथान् युक्त्वा दिव्यान् हेमपरिष्कृतान् ।  
३३५. अध्यारोहत् प्रयाणार्थी बहून् बहुविधो जनः ॥  
३३६. सा प्रयाता महासेना गजवाजिरथाकुला ।  
३३७. दक्षिणां दिशमावृत्य महामेघ इवोत्थितः ॥  
३३८. सागरौघनिभा सेना भरतस्य महात्मनः ।  
३३९. महीं सञ्छादयामास प्रावृषि द्यामिवाम्बुदः ॥  
३४०. स यात्वा दूरमध्वानं सुपरिश्रान्तवाहनः ।  
३४१. उवाच भरतः श्रीमान् वसिष्ठं मन्त्रिणां वरम् ॥  
३४२. व्यक्तं प्राप्ताः स्म तं देशं भरद्वाजो यमब्रवीत् ।  
३४३. अयं गिरिश्चित्रकूट इयं मन्दाकिनी नदी ॥  
३४४. अतिमात्रमयं देशो मनोज्ञः प्रतिभाति मा ।  
३४५. तापसानां निवासोऽयं व्यक्तं स्वर्गपथो यथा ॥  
३४६. साधु सैन्याः प्रतिष्ठन्तां विचिन्वन्तु च कानने ।  
३४७. यथा तौ पुरुषव्याघ्रौ दृश्येते रामलक्ष्मणौ ॥  
३४८. भरतस्य वचः श्रुत्वा पुरुषाः शस्त्रपाणयः ।  
३४९. विविशुस्तद्वनं शूरा धूमं च ददृशुस्ततः ॥  
३५०. ते समालोक्य धूमाग्रमूचुर्भरतमागताः ।  
३५१. नामनुष्ये भवत्यग्निर्व्यक्तमत्रैव राघवौ ॥  
३५२. तच्छ्रुत्वा भरतस्तेषां वचनं साधु सम्मतम् ।  
३५३. सैन्यानुवाच सर्वांस्तानमित्रबलमर्दनः ॥  
३५४. यत्ता भवन्तस्तिष्ठन्तु नेतो गन्तव्यमग्रतः ।  
३५५. अहमेव गमिष्यामि सुमन्त्रो गुरुरेव च ॥  
३५६. एवमुक्तास्ततः सर्वे तत्र तस्थुः समन्ततः ।  
३५७. भरतो यत्र धूमाग्रं तत्र दृष्टिं समादधात् ॥


