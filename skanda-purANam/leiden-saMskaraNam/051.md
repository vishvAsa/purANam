+++
title = "०५१"

+++
Skandapurāṇa Adhyāya 51

E-text generated on February 22, 2017 from the original TeX files of: Bakker, Hans T., Peter C. Bisschop and Yuko Yokochi, eds. The Skandapurāṇa. Vol. IIB. Adhyāyas 31-52. The Vāhana and Naraka Cycles. Critical Edition with an Introduction & Annotated English Synopsis, in cooperation with Nina Mirnig and Judit Törzsök. Leiden/Boston: Brill, 2014.

SP0510010: सनत्कुमार उवाच।  
SP0510011: सुकेशस्तु ततो व्यास पितुः श्रुत्वा सुदीनवान्।  
SP0510012: दीनवच्चिन्तयामास जन्तूनां तां गतिं तदा॥ १॥  
SP0510021: चिन्तयाभिपरीतात्मा दुःखेन च समाहतः।  
SP0510022: जन्तूनां मोक्षणोपायं मूढचेता न जज्ञिवान्॥ २॥  
SP0510031: चिन्तापन्नः स तु यदा पितॄंस्तान्नाभ्यभाषत।  
SP0510032: तदा ते पितरः सर्वे सुकेशमिदमूचिरे॥ ३॥  
SP0510040: पितर ऊचुः।  
SP0510041: अतीव किं चिन्तयसि कुतश्चिन्ता तवानघ।  
SP0510042: ईश्वरस्य सतः पुत्र नेदं तव विधीयते॥ ४॥  
SP0510050: सुकेश उवाच।  
SP0510051: जन्तूनां कर्मजं क्लेशं श्रुत्वा युष्माभिरीरितम्।  
SP0510052: चिन्तयामि कथं तेषां मोक्षोपायो भवेदिति॥ ५॥  
SP0510060: पितर ऊचुः।  
SP0510061: अनादृत्य क्षयं पुत्र मोक्षस्तेषां न विद्यते।  
SP0510062: कर्मणः स्वकृतस्येह स च भोगात्क्षयो मतः॥ ६॥  
SP0510071: भोगश्च नरके ऽवश्यं जन्तूनां स विधीयते।  
SP0510072: न च ते नरकाः शक्या हर्तुं कर्मक्षयं विना॥ ७॥  
SP0510081: अशक्याः खलु ये ह्यर्था न तान्प्राज्ञः समारभेत्।  
SP0510082: अर्णवस्य प्रतरणं यथा तन्मृत्युमर्छति॥ ८॥  
SP0510090: सनत्कुमार उवाच।  
SP0510091: एवमुक्तः स तेजस्वी पितॄंस्तान्हृच्छयावृतः।  
SP0510092: उवाच प्रणतो भूत्वा मावमंस्थाः सुतं हि माम्॥ ९॥  
SP0510101: का शक्तिर्मम ताञ्जन्तून्बलात्तारयितुं सुताः।  
SP0510102: महादेवप्रसादात्तांस्तारयिष्यामि दुर्गतिम्॥ १०॥  
SP0510111: यूयं यथैव तीर्णाः स्थ नरकस्था विचेतसः।  
SP0510112: तथा ते जन्तवः सर्वे तरिष्यन्ति न संशयः॥ ११॥  
SP0510120: सनत्कुमार उवाच।  
SP0510121: ततस्तान्स तदामन्त्र्य महात्मा गणनायकः।  
SP0510122: संप्रविश्य समुद्राम्भो अन्तर्जलगतस्तदा।  
SP0510123: जजाप रुद्राञ्छुद्धात्मा निश्चलः सुसमाहितः॥ १२॥  
SP0510131: जपतस्तस्य योगेन युक्तस्य च महात्मनः।  
SP0510132: त्रैलोक्यमखिलं सर्वं तपसाभूत्प्रतापितम्॥ १३॥  
SP0510141: ततो देवास्तदा सर्वे पितामहमथाब्रुवन्।  
SP0510142: किमिदं भगवन्सर्वे तप्याम विवशा वयम्॥ १४॥  
SP0510151: कस्येदं तपसो वीर्यं कस्य योगो ऽयमीदृशः।  
SP0510152: क एष सुरशार्दूल तपस्तप्यति दारुणम्॥ १५॥  
SP0510161: यावदेवं न दहति यावच्चैव न कुप्यते।  
SP0510162: तावत्सर्वानभिप्रायांस्तस्य संपादय प्रभो॥ १६॥  
SP0510171: स एवमुक्तो देवैस्तैर्भगवान्देवसत्तमः।  
SP0510172: उवाच मा भयं वो ऽस्तु नायं कश्चिदसंमतः॥ १७॥  
SP0510181: एष रुद्रस्य देवस्य महात्मा गणनायकः।  
SP0510182: समुद्रान्तर्जलासीनो रुद्राञ्जपति योगवान्॥ १८॥  
SP0510191: न चास्य दुष्टाभिप्रायो लोकान्प्रति महाबलाः।  
SP0510192: नारकानेष नरकादुद्धर्तुमभिमन्यते॥ १९॥  
SP0510201: ते यूयं यदि मन्यध्वं गत्वा रुद्रं प्रणम्य च।  
SP0510202: अर्थयामो ऽस्य देवस्य क्रियतामीप्सितो वरः॥ २०॥  
SP0510211: एवमस्त्विति ते सर्वे ब्रह्मणा सह संगताः।  
SP0510212: गता मन्दरमव्यग्रा नन्दिना संप्रवेशिताः।  
SP0510213: ते दृष्ट्वा देवमीशानं स्तुत्वेदमब्रुवन्विभुम्॥ २१॥  
SP0510221: सुकेशो भगवंस्तुभ्यं वल्लभो गणनायकः।  
SP0510222: कारुण्यं प्राणिनां कृत्वा तपस्तप्यति दुश्चरम्।  
SP0510223: तस्य कामं सकामं त्वं कुरुष्व भुवनेश्वर॥ २२॥  
SP0510231: तेषां विज्ञप्तिमाकर्ण्य देवदेवस्तदा भवः।  
SP0510232: ब्रह्माद्यैः सहितो ऽभ्यागात्सुकेशस्य तदान्तिकम्॥ २३॥  
SP0510241: समुद्रस्तत्र ये चान्ये मुनयः संशितव्रताः।  
SP0510242: अर्घ्यमादाय शतशो नेमुः शंकरमागतम्॥ २४॥  
SP0510251: तमसौ गणपश्रेष्ठं देवदेव इदं वचः।  
SP0510252: प्रोवाच मधुरं व्यास मनःश्रोत्रसुखावहम्॥ २५॥  
SP0510261: वत्सोत्तिष्ठ सुकेश त्वं प्रार्थयस्व यथेप्सितम्।  
SP0510262: सर्वं तत्संप्रदास्यामि त्वं हि नन्दिसमो मम॥ २६॥  
SP0510271: ततः सुकेश उत्थाय स्तुत्वा तं वृषभध्वजम्।  
SP0510272: प्रणिपत्य पुनर्वव्रे कामं पूर्वसमीहितम्॥ २७॥  
SP0510281: नरकेषु नरा देव यात्यन्ते पापकर्मिणः।  
SP0510282: तेषामुपरि चेतो मे दुःखेनार्दितमीश्वर॥ २८॥
SP0510291: ते यथा प्रतिमुच्यन्ते सर्व एव जगत्पते।  
SP0510292: तथा कुरु ममाद्यैव वर एषो मयार्थितः॥ २९॥
SP0510301: ये चाधुना नरा देव यात्यन्ते नरकेषु वै।  
SP0510302: तेषां तु प्रतिमोक्षार्थं याचयेयं सुरेश्वर॥ ३०॥
SP0510311: ततस्तदर्थितं देवः प्रयच्छन्निदमब्रवीत्।  
SP0510312: एवं भवतु ते वत्स मुक्ता नारकिणो नराः॥ ३१॥
SP0510321: अनयापि च भक्त्या त्वं कारुण्येन च वल्लभः।  
SP0510322: सुतरां भव निर्व्यग्रः परमैश्वर्यसंयुतः॥ ३२॥
SP0510331: ततस्ते नारकाः सर्वे विमानानि समाश्रिताः।  
SP0510332: देवदेवं ततो ऽभ्येत्य सुकेशं च प्रणेमिरे॥ ३३॥
SP0510341: तमुवाच पुनर्देवः सुकेशं गणनायकम्।  
SP0510342: यो हि तारयते जन्तूनापदं किंचिदेव हि।  
SP0510343: तस्य धर्मो ऽमितो भूत्वा संसारं न प्रयच्छति॥ ३४॥
SP0510351: मनसापि हि यः प्राणी क्लेशाज्जन्तून्सदेच्छति।  
SP0510352: विमोक्तुं सो ऽपि धर्मात्मा सर्वदुःखैः प्रमुच्यते॥ ३५॥
SP0510361: यश्चोपार्ज्य स्वयं धर्मं जन्तुभ्यः संप्रयच्छति।  
SP0510362: सुखार्थं सो ऽपि सर्वेभ्यो दुःखेभ्यः संप्रमुच्यते॥ ३६॥
SP0510371: स त्वं परेण योगेन ऐश्वर्येण च संयुतः।  
SP0510372: जन्तूनां तारणे युक्तस्त्वयान्यः कः समो भुवि॥ ३७॥
SP0510380: सुकेश उवाच।  
SP0510381: भगवंस्त्वत्प्रसादान्मे सर्वमेतद्भविष्यति।  
SP0510382: शक्तिर्मम कुतो देव त्वयैवैतत्कृतं विभो॥ ३८॥
SP0510391: न चान्यदस्ति कर्तव्यं कृत्यं यन्मे मनोगतम्।  
SP0510392: तवास्मि किंकरो दासो नाश्चर्यं यन्ममेदृशम्॥ ३९॥
SP0510400: सनत्कुमार उवाच।  
SP0510401: ततः स भगवान्देवो विसृज्य गणनायकम्।  
SP0510402: अभ्यगान्मन्दरं व्यास वृतः सर्वामरैस्तदा॥ ४०॥
SP0510411: देवा अपि विमानस्थान्नारकान्वीक्ष्य सर्वशः।  
SP0510412: शान्तं च जगतो दुःखं दृष्ट्वा जग्मुर्यथागतम्॥ ४१॥
SP0510421: य इमं नारकोत्तारं शृणुयाद्वा पठेत वा।  
SP0510422: स दुःखं समनुप्राप्य नावसीदति कर्हिचित्॥ ४२॥
SP0510431: एतद्योगविधानसर्वसमयं श्रुत्वा नरो नित्यशः 
SP0510432: पापात्मापि सुनिर्घृणं प्रतिभयं नाभ्येति पापाश्रयम्।  
SP0510433: किं न्वेतं य इहाभ्युपेत्य सततं शौचान्वितः श्रावयेद्
SP0510434: देवब्राह्मणवैद्यसंसदि दृढं भक्तः सदा शंकरम्॥ ४३॥
SP0519999: स्कन्दपुराण एकपञ्चाशो ऽध्यायः॥
