---
title: २३९

---
राम उवाच  
स्वाम्यमात्यञ्च राष्ट्रञ्च दुर्गं कोषो बलं सुहृतं ।  
परस्परोपकारीदं सप्ताङ्गं राकज्यमुच्य्ते ॥ २३९.१ ॥  
  
राज्याङ्गानां वरं राष्ट्रं साधनं पालयेत् सदा ।  
कुलं शीलं वयः सत्त्वं दाक्षिण्यं क्षिप्रकारिता ॥ २३९.२ ॥  
  
अविसंवादिता सत्यं वृद्धसेवा कृतज्ञता ।  
दैवसम्पन्नता बुद्धिरक्षुद्रपरिवारता ॥ २३९.३ ॥  
  
शक्यसामन्तता चैव तथा च दृढभक्तिता२ ।  
दीर्घदर्शित्वमुत्साहः शुचिता स्थूललक्षिता ॥ २३९.४ ॥  
  
विनीतत्वं धार्मिकता साधोश्च नृपतेर्गुणाः ।  
प्रख्यातवंशमक्रूरं लोकसङ्‌ग्राहिणं शुचिं ॥ २३९.५ ॥  
  
कुर्व्वीतात्महिताकाङ्क्षी परिचारं महीपतिः ।  
वाग्मी प्रगल्भः स्मृतिमानुदग्रो बलवान् वशी ॥ २३९.६ ॥  
  
नेता दण्डस्य निपुणः कृतशिल्पपरिग्रहः ।  
पराभियोगप्रसहः सर्वदुष्टप्रतिक्रिया ॥ २३९.७ ॥  
  
परवृत्तान्ववेक्षी च सन्धिविग्रहतत्तववित् ।  
गूढमन्त्रप्रचारज्ञो देशकालविभागवित् ॥ २३९.८ ॥  
  
आदाता सम्यगर्थानां विनियोक्ता च पात्रवित् ।  
क्रोधलोभभयद्रोहदम्भचापलवर्ज्जितः ॥ २३९.९ ॥  
  
परोपतापपैशून्यमात्सर्येर्षानृतातिगः ।  
वृद्धोपदेशसम्पन्नः शक्तो मधुरदर्शनः ॥ २३९.१० ॥  
  
गुणानुरागस्थितिमानात्मसम्पद्‌गुणा स्मृताः ।  
सुलीनाः शुचयः शूराः श्रुतवन्तोऽनुरागिणः ॥ २३९.११ ॥  
  
दण्डनीतेः प्रयोक्तारः सचिवाः स्युर्म्महीपतेः ।  
सुविग्रहो जानपदः कुलशीलकलान्वितः ॥ २३९.१२ ॥  
  
वाग्मी प्रगल्भश्चक्षुष्मानुत्साही प्रतिपत्तिमान् ।  
स्तम्भ्चापलहीनश्च मैत्रः क्लेशसहः शुचिः ॥ २३९.१३ ॥  
  
सत्यसत्त्वधृतिस्थैर्य्यप्रबावारोग्यसंयुतः ।  
कृतशिल्पश्च७ दक्षश्च प्रज्ञावान् धारणान्वितः ॥ २३९.१४ ॥  
  
दृढभक्तिरकर्त्ता च वैराणां सचिवो भवेत् ।  
स्मृतिस्तत्परतार्थेषु चित्तज्ञो ज्ञाननिश्चयः ॥ २३९.१५  
  
दृढता मन्त्रगुप्तिश्च मन्त्रिसम्पत् प्रकीर्त्तिता ।  
त्रय्यां च दण्डनीत्यां च कुशलः स्यात् पुरोहितः ॥ २३९.१६ ॥  
  
अथर्व्ववेदविहितं कुर्य्याच्छान्तिकपौष्टिकं ।  
साधुतैषाममात्यानां तद्विद्यैः सह बुद्धिमान् ॥ २३९.१७ ॥  
  
चक्षुष्मत्तां च शिल्पञ्च परीक्षएत गुणद्वयं ।  
स्वजनेभ्यो विजानीयात् कुलं स्थानमवग्रहं ॥ २३९.१८ ॥  
  
परिकर्म्म्सु दक्षञ्च विज्ञानं धारयिष्णुतां ।  
गुणत्रयं परीक्षेत प्रागल्भ्यं प्रीतितां तथा ॥ २३९.१९ ॥  
  
कथायोगेषु बुद्ध्येत वाग्‌मित्वं सत्यवादितां ।  
उत्साहं च प्रभावं च तथा क्लेशसहिष्णुतां ॥ २३९.२० ॥  
  
धृतिं चैवानुरागं च स्थैर्य्यञ्चापदि लक्ष्येत् ।  
भक्तिं मैत्रीं च शौचं च जानीयाद्व्यवहारतः ॥ २३९.२१ ॥  
  
संवासिभ्यो बलं सत्त्वमारोग्यं शीलमेव च ।  
अस्तव्धतामचापल्यं वैराणां चाप्यकार्त्तनं ॥ २३९.२२ ॥  
  
प्रत्यक्षतो विजानीयाद भद्रतां क्षुद्रतामपि ।  
फलानुमेयाः सर्वत्र परोक्षगुणवृत्तयः ॥ २३९.२३ ॥  
  
शस्याकरवती पुण्या खनिद्रव्यसमन्विता ।  
गोहिता भूरिसलिला पुन्यैर्जनपदैर्युता ॥ २३९.२४ ॥  
  
रम्या सकुञ्जरबला वारिस्थलपथान्विता ।  
अदेवमातृका चेति शस्यते भूरिभूतये ॥ २३९.२५ ॥  
  
शूद्रकारुवणिक्‌प्रायो महारम्भः कृषीबलः ।  
सानुरागो रिपुद्वेषी पीडासहकरः पृथुः ॥ २३९.२६ ॥  
  
नानादेश्यैः समाकीर्णो धार्म्मिकः पशुमान् बली ।  
ईदृक्‌जनपदः शस्तोऽमूर्खव्यसनिनायकः॥ २३९.२७ ॥  
  
पृथुसीमं महाखातमुच्चप्राकारतोरणं ।  
पुरं समावसेच्छैलसरिन्मरुवनाश्रयं ॥ २३९.२८ ॥  
  
जलवद्धान्यधनवद्‌दुर्गं कालसहं महत् ।  
औदकं पार्वतं वार्क्षमैरिणं धन्विनं च षट् ॥ २३९.२९ ॥  
  
ईप्सितद्रव्यसम्पूर्णः पितृपैताम्होचितः ।  
धर्मार्जितो व्ययसहः कोषो धर्मादिवृद्धये ॥ २३९.३० ॥  
  
पितृपैतामहो वश्यः संहतो दत्तवेतनः ।  
विख्यातपौरुषो जन्यः कुशलः शकुनैर्वृतः ॥ २३९.३१ ॥  
  
नानाप्रहरणोपेतो नानायुद्धविशारदः ।  
नानायोधसमाकीर्णो नीराजितहयद्विपः ॥ २३९.३२ ॥  
  
प्रवासायासदुःखेषु युद्धेषु च कृतश्रमः ।  
अद्वैधक्षत्रियपयो दण्डो दण्डवतां मतः ॥ २३९.३३ ॥  
  
योगविज्ञानसत्त्वाढ्यं महापक्षं प्रियम्बदं ।  
आयतिक्षममद्वैधं मित्रं कुर्वीत सत्कुल ॥ २३९.३४ ॥  
  
दूरादेवाभिगमनं स्पष्टार्थहृदयानुगा ।  
वाक्‌ सत्कृत्य प्रदानञ्च त्रिविधो मित्रसङ्ग्रहः ॥ २३९.३५ ॥  
  
धर्मकामार्थसंयोगो मित्रात्तु त्रिविधं फलं ।  
औरसं तत्र सन्नद्धं१६ तथा वंशक्रमागतं ॥ २३९.३६ ॥  
  
रक्षइतं व्ससनेभ्यश्च मित्रं ज्ञेयं चतुर्विधं ।  
मित्रे गुणाः सत्यताद्याः समानसुखदुःखता ॥ २३९.३७ ॥  
  
वक्ष्येऽनुजीविनां वृत्तं सेवी सेवेत भूपतिं ।  
दक्षता भद्रता दार्ढ्य क्षान्तिः क्लेशसहिष्णुता ॥ २३९.३८ ॥  
  
सन्तोषः शीलभुत्साहो मण्डयत्यनुजीविनं ।  
यथाकालमुपासीत राजानं सेवको नयात् ॥ २३९.३९ ॥  
  
परस्थानगमं क्रौर्य्यमौद्धत्यं मत्सरन्त्यजेत् ।  
विगृह्य कथनं भृत्यो न कुर्य्याज् ज्यायसा सह ॥ २३९.४० ॥  
  
गुह्यं मर्म्म च मन्त्रञ्च न च भर्त्तुः प्रकाशयेत् ।  
रक्ताद् वृत्तिं समीहेत् विरक्तं सन्त्यजेन्नृपं ॥ २३९.४१ ॥  
  
आजीव्यः सर्व्वसत्त्वानां राजा पर्जन्यवद्भवेत् ।  
आयद्वारेषु चाप्त्यर्थं धनं चाददतीति च ॥ २३९.४२ ॥  
  
कुर्य्यादुद्योगसम्पन्नानध्यक्षआन् सर्वकर्म्मसु ।  
कृषिर्व्वणिक्पथो दुर्गं सेतुः कुञ्जरबन्धनं ॥ २३९.४३ ॥  
  
खन्याकरबलादानं शुन्यानां च निवेशनं ।  
अष्टवर्गमिमं राजा साधुवृत्तोऽनुपालयेत् ॥ २३९.४४ ॥  
  
आमुक्तिकेभ्यश्चौरेभ्यः पौरेब्यो राजवल्लभात् ।  
पृथिवीपतिलोभाच्च चप्रजानां पञ्चधा भयं ॥ २३९.४५ ॥  
  
अवेक्ष्यैतद्भ्यं काले आददीत करं नृपः ।  
अभ्यन्तरं शरीरं स्वं वाह्यं राष्ट्रञ्च रक्षयेत् ॥ २३९.४६ ॥  
  
दड्यांस्तु दण्डयेद्राजा स्वं रक्षेच्चःविषादितः ।  
स्त्रियः पुत्रांश्च शत्रुभ्यो विश्वसेन्न कदाचन ॥ २३९.४७ ॥  
  
इत्यादिमहापुराणे आग्नेये राजधर्म्मो नाम ऊनचत्वारिंशदधिकद्विशततमोऽध्यायः ॥