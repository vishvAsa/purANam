---
title: ०५९ भारत-कथन-प्रतिज्ञा
unicode_script: devanagari

---


अध्यायः 059

(अध्यायः 059

(अथांशावतरणपर्व ॥ 6 ॥)

सौतेर्भारतकथनप्रतिज्ञा ॥ 1 ॥
शौनक उवाच ।	001  
भृगुवंशात्प्रभृत्येव त्वया मे कीर्तितं महत् ।	001a  
आख्यानमखिलं तात सौते प्रीतोऽस्मितेन ते ॥	001c  
प्रक्ष्यामि चैव भूयस्त्वां यथावत्सूतनन्दन ।	002a  
याः कथा व्याससंपन्नास्ताश्च भूयो विचक्ष्व मे ॥	002c  
तस्मिन्परमदुष्पारे सर्पसत्रे महात्मनाम् ।	003a  
कर्मान्तरेषु यज्ञस्य सदस्यानां तथाऽध्वरे ॥	003c  
या बभूवुः कथाश्चित्रा येष्वर्थेषु यथातथम् ।	004a  
त्वत्त इच्छामहे श्रोतुं सौते त्वं वै प्रचक्ष्व नः ॥	004c  
सौतिरुवाच ।	005  
कर्मान्तरेष्वकथयन्द्विजा वेदाश्रयाः कथाः ।	006a  
व्यासस्त्वकथयच्चित्रमाख्यानं भारतं महत् ॥	006c  
शौनक उवाच ।	007  
महाभारतमाख्यानं पाण्डवानां यशस्करम् ।	007a  
जनमेजयेन पृष्टः सन्कृष्णद्वैपायनस्तदा ॥	007c  
श्रावयामास विधिवत्तदा कर्मान्तरे तु सः ।	008a  
तामहं विधिवत्पुण्यां श्रोतुमिच्छामि वै कथाम् ॥	008c  
मनःसागरसंभूतां महर्षेर्भावितात्मनः ।	009a  
कथयस्व सतां श्रेष्ठ सर्वरत्नमयीमिमाम् ॥	009c  
सौतिरुवाच ।	010  
हन्त ते कथयिष्यामि महदाख्यानमुत्तमम् ।	010a  
कृष्णद्वैपायनमतं महाभारतमादितः ॥	010c  
शृणु सर्वमशेषेण कथ्यमानं मया द्विज ।	011a  
शंसितुं तन्महान्हर्षो ममापीह प्रवर्तते ॥ ॥	011c  

इति श्रीमन्महाभारते आदिपर्वणि अंशावतरणपर्वणि एकोनषष्टितमोऽध्यायः ॥ 59 ॥