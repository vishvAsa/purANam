---
title: १०७

---
ऋषय ऊचुः॥  
पुरोपमन्युना सूत गाणपत्यं महेश्वरात्॥  
क्षीरार्णवः कथं लब्धो वक्तुमर्हसि साम्प्रतम्॥ १०७.१ ॥  
  
सूत उवाच॥  
एवं कालीमुपालभ्य गते देवे त्रियम्बके॥  
उपमन्युः समभ्यर्च्य तपसा लब्धवान्फलम्॥ १०७.२ ॥  
  
उपमन्युरिति ख्यातो मुनिश्च द्विजसत्तमाः॥  
कुमार इव तेजस्वी क्रीडमानो यदृच्छया॥ १०७.३ ॥  
  
कदाचित्क्षीरमल्पं च पीतवान्मातुलाश्रमे॥  
ईर्ष्यया मातुलसुतो ह्यपिबत् क्षीरमुत्तमम्॥ १०७.४ ॥  
  
पीत्वा स्थितं यथाकामं दृष्ट्वा प्रोवाच मातरम्॥  
मातर्मातर्महाभागे मम देही तपस्विनि॥ १०७.५ ॥  
  
गव्यं क्षीरमतिस्वादु नाल्पमुष्णं नमाम्यहम्॥  
सूत उवाच॥  
उपलालितैवं पुत्रेण पुत्रमालिङ्ग्य सादरम्॥ १०७.६ ॥  
  
दुःखिता विललापार्ता स्मृत्वा नैर्धन्यमात्मनः॥  
स्मृत्वास्मृत्वापुनः क्षीरमुपमन्युरपि द्विजाः॥  
देहिदेहीति तामाह रोदमानो महाद्युतिः॥ १०७.७ ॥  
  
उञ्छवृत्त्याजिन्तान्वीजान्स्वयं विष्ट्वा च सा तदा॥  
वीजपिष्टं तदालोड्य तोयेन कलभाषिणी॥ १०७.८ ॥  
  
ऐह्येहि मम पुत्रेति सामपूर्वं ततः सुतम्॥  
आलिङ्ग्यादाय दुःखार्ता प्रददौ कृत्रिमं पयः॥ १०७.९ ॥  
  
पीत्वा च कृत्रिमं क्षीरं मात्रा दत्तं द्विजोत्तमः॥  
नैतत्क्षीरमिति प्राह मातरं चातिविह्वलः॥ १०७.१० ॥  
  
दुःखिता सा तदा प्राह सम्प्रेक्ष्याघ्रायमूर्धनि॥  
सम्मार्ज्य नेत्रे पुत्रस्य कराभ्यां कमलायते॥ १०७.११ ॥  
  
तटिनी रत्नपूर्णास्ते स्वर्गपातालगोचराः॥  
भाग्यहीना न पश्यन्ति भक्तिहिनाश्च ये शिवे॥ १०७.१२ ॥  
  
राज्यं स्वर्गं च मोक्षं च भोजनं क्षीरसम्भवम्॥  
न लभन्ते प्रियाण्येषां नो तुष्यति सदा भवः॥ १०७.१३ ॥  
  
भवप्रसादजं सर्वं नान्यदेवप्रसादजम्॥  
अन्यदेवेषु निरता दुःखार्त्ता विभ्रमन्ति च॥ १०७.१४ ॥  
  
क्षीरं तत्र कुतोऽस्माकं महादेवो न पूजितः॥  
पूर्वजन्मनि यद्दत्तं शिवमुद्यम्य वै सुत॥ १०७.१५ ॥  
  
तदेव लभयं नान्यत्तु विष्णुमुद्यम्य वा प्रभुम्॥  
निशम्य वचनं मातुरुपमन्युर्महाद्युतिः॥ १०७.१६ ॥  
  
बालोपि मातरं प्राह प्रणिपत्य तपस्विनीम्॥  
त्यज शोकं महाभागे महादेवोस्ति चेत्क्वचित्॥ १०७.१७ ॥  
  
चिराद्वा ह्यचिराद्वापि क्षीरोदं साधयाम्यहम्॥  
सूत उवाच॥  
तां प्रणम्यैवमुक्त्वा स तपः कर्त्तुं प्रचक्रमे॥ १०७.१८ ॥  
  
तमाह माता शुशुभं कुर्वीति सुतरां सुतम्॥  
अनुज्ञातस्तया तत्र तपस्तेपे सुदुस्तरम्॥ १०७.१९ ॥  
  
हिमवत्पर्वतं प्राप्य वायुभक्षः समाहितः॥  
तपसा तस्य विप्रस्य विधूपितमभूज्जगत्॥ १०७.२० ॥  
  
प्रणम्याहुस्त तत्सर्वे हरये देवसत्तमाः॥  
श्रुत्वा तेषां तदा वाक्यं भगवान्पुरुषोत्तमः॥ १०७.२१ ॥  
  
किमिदन्त्विति सञ्चिन्त्य ज्ञात्वा तत्कारणं च सः॥  
जगाम मन्दरं तूर्णं महेश्वरदिदृक्षया॥ १०७.२२ ॥  
  
दृष्ट्वा देवं प्रणम्यैवं प्रोवाचेदं कृताञ्जलिः॥  
भगवन् ब्राह्मणः कश्चिदुपमन्युरितिश्रुतः॥ १०७.२३ ॥  
  
क्षीरार्थमदहत्सर्वं तपसा तं विवारय॥  
एतस्मिन्नन्तरे देवः पिनाकी परमेश्वरः॥  
शक्ररूपं समास्थाय गन्तुं चक्रे मतिं तदा॥ १०७.२४ ॥  
  
अथ जगाम मुनेस्तु तपोवनं गजवरेण सितेन सदाशिवः॥  
सह सुरासुरसिद्धमहोरगैरमरराजतनुं स्वयमास्थितः॥ १०७.२५ ॥  
  
सहैव चारुह्य तदा द्विपं तं प्रगृह्य वालव्यजनं विवस्वान्॥  
वामेन शच्या सहितं सुरेन्द्रं करेण चान्येन सितातपत्रम्॥ १०७.२६ ॥  
  
रराज भगवान् सोमः शक्ररूपी सदाशिवः॥  
सितातपत्रेण यथा चन्द्रबिम्बेन मन्दरः॥ १०७.२७ ॥  
  
आस्थायैवं हि शक्रस्य स्वरूपं परमेश्वरः॥  
जगामानुग्रहं कर्त्तुमुपमन्योस्तदाश्रमम्॥ १०७.२८ ॥  
  
तं दृष्ट्वा परमेशानं शक्ररूपधरं शिवम्॥  
प्रणम्य शिरसा प्राह मुनिर्मुनिवराः स्वयम्॥ १०७.२९ ॥  
  
पावितश्चाश्रमश्चायं मम देवेश्वरः स्वयम्॥  
प्राप्तः शक्रो जगन्नाथो भगवान्भानुना प्रभुः॥ १०७.३० ॥  
  
एवमुक्त्वा स्थितं वीक्ष्य कृताञ्जलिपुटं द्विजम्॥  
प्राह गम्भीरया वाचा शक्ररूपधरो हरः॥ १०७.३१ ॥  
  
तुष्टोस्मि ते वरं ब्रूहि तपसानेन सुव्रत॥  
ददामिचेप्सितान्सर्वान्धौम्याग्रज महामते॥ १०७.३२ ॥  
  
एवमुक्तस्तदा तेन शक्रेण मुनिसत्तमः॥  
वरयामि शिवे भक्तिमित्युवाच कृताञ्जलिः॥ १०७.३३ ॥  
  
ततो निशम्य वचनं मुनेः कुपितवत्प्रभुः॥  
प्राह सव्यग्रमीशानः शक्ररूपधरः स्वयम्॥ १०७.३४ ॥  
  
मां न जानासि देवर्षे देवराजानमीश्वरम्॥  
त्रैलोक्याधिपतिं शक्रं सर्वदेवनमस्कृतम्॥ १०७.३५ ॥  
  
मद्भक्तो भव विप्रर्षे मामेवार्चय सर्वदा॥  
ददामि सर्वं भद्रं ते त्यज रुद्रं च निर्गुणम्॥ १०७.३६ ॥  
  
ततः शक्रस्य वचनं श्रुत्वा श्रोत्रविदारणम्॥  
उपमन्युरिदं प्राह जपन्पञ्चाक्षर शुभम्॥ १०७.३७ ॥  
  
मन्ये शक्रस्य रूपेण नूनमत्रागतः स्वयम्॥  
कर्त्तुं दैत्याधमः कश्चिद्वर्मविघ्नं च नान्यथा॥ १०७.३८ ॥  
  
त्वयैव कथितं सर्वं भवनिन्दारतेन वै॥  
प्रसङ्गाद्देवदेवस्य निर्गुणत्वं महात्मनः॥ १०७.३९ ॥  
  
बहुनात्र किमुक्तेन मयाद्यानुमितं महत्॥  
भवान्तरकृतं पापं श्रुता निन्दा भवस्य तु॥ १०७.४० ॥  
  
श्रुत्वा निन्दां भवस्याथ तत्क्षणादेव सन्त्यजेत्॥  
स्वदेहं तं निहत्याशु शिवलोकं स गच्छति॥ १०७.४१ ॥  
  
यो वाचोत्पाटयोज्जिह्वां शिवनिन्दारतस्य तु॥  
त्रिः सप्तकुलमुद्धृत्य शिवलोकं स गच्छति॥ १०७.४२ ॥  
  
आस्तां तावन्ममेच्छायाः क्षीरं प्रति सुराधमम्॥  
निहत्य त्वां शिवास्त्रेण त्यजाम्येतत्कलेवरम्॥ १०७.४३ ॥  
  
पुरा मात्रा तु कथितं तत्थ्यमेव न संशयः॥  
पूर्वजन्मनि चास्माभिरपूजित इति प्रभुः॥ १०७.४४ ॥  
  
एवमुक्त्वा तु तं देवमुपमन्युरभीतवत्॥  
शक्रं चक्रे मतिं हन्तुमथर्वास्त्रेण मन्त्रवित्॥ १०७.४५ ॥  
  
भस्माधारान्महातेजा भस्ममुष्टिं प्रगृह्य च॥  
अथर्वास्त्रं ततस्तस्मै ससर्ज च ननाद च॥ १०७.४६ ॥  
  
दग्धुं स्वदेह माग्नेयीं ध्यात्वा वै धारणां तदा॥  
अतिष्ठच्च महातेजाः शुष्केन्धनमिवाव्ययः॥ १०७.४७ ॥  
  
एवं व्यवसिते विप्रे भगवान्भगनेत्रहा॥  
वारयामास सौम्येन धारणां तस्य योगिनः॥ १०७.४८ ॥  
  
अथर्वास्त्रं तदा तस्य संहृतं चन्द्रिकेण तु॥  
कालाग्निसदृशं चेदं नियोगान्नन्दिनस्तथा॥ १०७.४९ ॥  
  
स्वरूपमेव भगवानास्थाय परमेश्वरः॥  
दर्शयामास विप्राय बालेन्दुकृतशेखरम्॥ १०७.५० ॥  
  
क्षीरधारासहस्रं च क्षीरोदार्णवमेव च॥  
दध्यादेरर्णवं चैव घृतोदार्णवमेव च॥ १०७.५१ ॥  
  
फलार्णवं च बालस्य भक्ष्यभोज्यार्णवं तथा॥  
अपूपगिरयश्चैव तथातिष्ठन् समन्ततः॥ १०७.५२ ॥  
  
उपमन्युमुवाच सस्मितो भगवान्बन्धुजनैः समावृतम्॥  
गिरिजावलोक्य सस्मितां सघृणं प्रेक्ष्यतु तं तदा घृणी॥ १०७.५३ ॥  
  
भुङ्क्ष्व भोगान्यथाकामं बान्धवैः पश्य वत्स मे॥  
उपमन्यो महाभाग तवाम्बैषा हि पार्वती॥ १०७.५४ ॥  
  
मया पुत्रीकृतोस्यद्य दत्तः क्षीरोदधिस्तथा॥  
मधुनश्चार्णवश्चैव दध्नश्चार्णव एव च॥ १०७.५५ ॥  
  
आज्योदनार्णवश्चैव फललेह्यार्णवस्तथा॥  
अपूपगिरयश्चैव भक्ष्यभोज्यार्णवः पुनः॥ १०७.५६ ॥  
  
पिता तव महादेवः पिता वै जगतां मुने॥  
माता तव महाभागा जगन्माता न संशयः॥ १०७.५७ ॥  
  
अमरत्वं मया दत्तं गाणपत्यं च शाश्वतम्॥  
वरान्वरय दास्यामि नात्र कार्या विचारणा॥ १०७.५८ ॥  
  
एवमुक्त्वा महादेवः कराभ्यामुपगृह्य तम्॥  
आघ्राय मूर्धनि विभुर्ददौ देव्यास्तदा भवः॥ १०७.५९ ॥  
  
देवी तनयमालोक्य ददौ तस्मै गिरीन्द्रजा॥  
योगैश्वर्यं तदा तुष्टा ब्रह्मविद्यां द्विजोत्तमाः॥ १०७.६० ॥  
  
सोपि लब्ध्वा वरं तस्याः कुमारत्वं च सर्वदा॥  
तुष्टाव च महादेवं हर्षगद्गदया गिरा॥ १०७.६१ ॥  
  
वरयामास च तदा वरेण्यं विरजेक्षणम्॥  
कृताञ्जलिपुटो भूत्वा प्रणिपत्य पुनः पुनः॥ १०७.६२ ॥  
  
प्रसीद देवदेवेश त्वयि चाव्यभिचारिणी॥  
श्रद्धा चैव महादेव सान्निध्यञ्चैव सर्वदा॥ १०७.६३ ॥  
  
एवमुक्तस्तदा तेन प्रहसन्निव शङ्करः॥  
दत्वेप्सितं हि विप्राय तत्रैवान्तरधीयत॥ १०७.६४ ॥  
  
इति श्रीलिङ्गमहापुराणे पूर्वभागे उपमन्युचरितं नाम सप्ताधिकशततमोऽध्यायः॥ १०७ ॥