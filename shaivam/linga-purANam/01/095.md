---
title: ०९५

---
ऋषय ऊचुः॥  
नृसिंहेन हतः पूर्वं हिरण्याक्षाग्रजः श्रुतम्॥  
कथं निषूदितस्तेने हिरण्यकशिपुर्वद॥ ९५.१ ॥  
  
सूत उवाच॥  
हिरण्यकशिपोः पुत्रः प्रह्राद इति विश्रुतः॥  
धर्मज्ञः सत्यसम्पन्नस्तपस्वी चाभवत्सुधीः॥ ९५.२ ॥  
  
जन्मप्रभृति देवेशं पूजयामास चाव्ययम्॥  
सर्वज्ञं सर्वगं विष्णुं सर्वदेवभवोद्भवम्॥ ९५.३ ॥  
  
तमादिपुरुषं भक्त्या परब्रह्मस्वरूपिणम्॥  
ब्रह्मणोधिपतिं सृष्टिस्थितिसंहारकारणम्॥ ९५.४ ॥  
  
सोपि विष्णोस्तथाभूतं दृष्ट्वा पुत्रं समाहितम्॥  
नमो नारायणायेति गोविन्देति मुहुर्मुहुः॥ ९५.५ ॥  
  
स्तुवन्तं प्राह देवारीः प्रदहन्निव पापधीः॥  
न मां जानासि दुर्बुद्धे सर्वदैत्यामरेश्वरम्॥ ९५.६ ॥  
  
प्रह्राद वरिदुष्पुत्र द्विजदेवार्तिकारणम्॥  
को विष्णुः पद्मजो वापि शक्रश्च वरुणोथवा॥ ९५.७ ॥  
  
वायुः सोमस्तथेशानः पावको मम यः समः॥  
मामेवार्चय भक्त्या च स्वल्पं नारायणं सदा॥ ९५.८ ॥  
  
प्रह्राद जीविते वाञ्छा तवैषा श्रृणु चास्ति चेत्॥  
श्रुत्वापि तस्य वचनं हिरण्यकशिपोः सुधीः॥ ९५.९ ॥  
  
प्रह्रादः पूजयामास नमो नारायणेति च॥  
नमो नारायणायेति सर्वदैत्यकुमारकान्॥ ९५.१० ॥  
  
अध्यापयामास च तां ब्रह्मविद्यां सुशोभनाम्॥  
दुर्लङ्घ्यां चात्मनो दृष्ट्वा शक्रादिभिरपि स्वयम्॥ ९५.११ ॥  
  
पुत्रेण लङ्घितामाज्ञां हिरण्यः प्राहदानवान्॥  
एतं नानाविधैर्वध्यं दुष्पुत्रं हन्तुमर्हथ॥ ९५.१२ ॥  
  
एवमुक्तास्तदा तेन दैत्येन सुदुरात्मना॥  
निजघ्नुर्देवदेवस्य भृत्यं प्रह्रादमव्ययम्॥ ९५.१३ ॥  
  
तत्र तत्प्रतिकृतं तदा सुरैर्दैत्यराजतनयं द्विजोत्तमाः॥  
क्षीरवारिनिधिशायिनः प्रभोर्निष्फलं त्वथ बभूव तेजसा॥ ९५.१४ ॥  
  
तदार्थ गर्वभिन्नस्य हिरण्यकशिपोः प्रभुः॥  
तत्रैवाविरभूद्धन्तुं नृसिंहाकृतिमास्थितः॥ ९५.१५ ॥  
  
जघान च सुतं प्रेक्ष्य पितरं दानवाधमम्॥  
बिभेद तत्क्षणादेव करजौर्निशितैः शतैः॥ ९५.१६ ॥  
  
ततो निहत्य तं दैत्यं सबान्धवमघापहः॥  
पीडयामास दैत्येन्द्रं युगान्ताग्निरिवापरः॥ ९५.१७ ॥  
  
नादैस्तस्य नृसिंहस्य घोरैर्वित्रासितं जगत्॥  
आब्रह्मभुवनाद्विप्रा प्रचचाल च सुव्रताः॥ ९५.१८ ॥  
  
दृष्ट्वा सुरासुरमहोरगसिद्धसाध्यास्तस्मिन् क्षणे हरिविरिञ्चिमुखा नृसिंहम्॥  
धैर्यं बलं च समवाप्य ययुर्विसृज्य आदिङ्मुखान्तमसुराक्षणतत्पराश्च॥ ९५.१९ ॥  
  
ततस्तैर्गतैः सैष देवोनृसिंहः सहस्राकृतिः सर्वपात्सर्वबाहुः॥  
सहस्रेक्षणः सोमसूर्याग्निनेत्रस्तदा संस्थितः सर्वमावृत्य मायी॥ ९५.२० ॥  
  
तं तुष्टुवुः सुरश्रेष्ठा लोका लोकाचले स्तिताः॥  
सब्रह्मकाः ससाध्याश्च सयमाः समरूद्गणाः॥ ९५.२१ ॥  
  
परात्परतरं ब्रह्म तत्त्वात्तत्त्वतमं भवान्॥  
ज्योतिषां तु परञ्ज्योतिः परमात्मा जगन्मयः॥ ९५.२२ ॥  
  
स्थूलं सूक्ष्मं सुसूक्ष्मं च शब्दब्रह्मयः शुभः॥  
वागतीतो निरालम्बो निर्द्धन्द्वो निरुपप्लवः॥ ९५.२३ ॥  
  
यज्ञभुग्यज्ञमूर्तिस्त्वं यज्ञिनां फलदः प्रभुः॥  
भवान्मत्स्याकृतिः कौर्ममास्थाय जगति स्थितः॥ ९५.२४ ॥  
  
वाराहिं चैव तां सैंहीमास्थायेहव्यवस्थितः॥  
देवानां देवरक्षार्थं निहत्य दितिजेश्वरम्॥ ९५.२५ ॥  
  
द्विजशापच्छलेनैवमवतीर्णोसि लीलया॥  
न दृष्टं यत्त्वदन्यं हि भवान्सर्वञ्चराचरम्॥। ९५.२६ ॥  
  
भवान्विष्णुर्भवान् रुद्रो भवानेव पितामहः॥  
भवानादिर्भवानन्तो भवानेव वयं विभो॥ ९५.२७ ॥  
  
भवानेव जगत्सर्वं प्रलापेन किमीश्वर॥  
मायया बहुधा संस्थमद्वितीयमयं प्रभो॥ ९५.२८ ॥  
  
स्तोष्यामस्त्वां कथं भासि देवदेव मृगाधिप॥  
स्तुतोपि विविधैः स्तुत्यैर्भावैर्नानाविधैः प्रभुः॥ ९५.२९ ॥  
  
न जगाम द्विजाः शान्तिं मानयन्योनिमात्मनः॥  
यो नृसिंहस्तवं भक्त्या पठेद्वार्थं विचारयेत्॥ ९५.३० ॥  
  
श्रावयेद्वा द्विजान्सर्वान् विष्णुलोके महीयते॥  
तदन्तरे शिवं देवाः सेन्द्राः सब्रह्मकाः प्रभुम्॥ ९५.३१ ॥  
  
सम्प्राप्य तुष्टवुः सर्वं विज्ञाप्य मृगरूपिणः॥  
ततो ब्रह्मादयस्तूर्णं संस्तूय परमेश्वरम्॥ ९५.३२ ॥  
  
आत्मत्राणाय शरणं जग्मुः परमकारणम्॥  
मन्दरस्थं महादेवं क्रीडमानं सहोमया॥ ९५.३३ ॥  
  
सेवितं गणगन्धर्वैः सिद्धैरप्सरसां गणैः॥  
देवताभिः सह ब्रह्मा भीतभीतः सगद्गदम्॥  
प्रणम्य दण्डवद्भूमौ तुष्टाव परमेश्वरम्॥ ९५.३४ ॥  
  
ब्रह्मोवाच॥  
नमस्ते कालकालाय नमस्ते रुद्र मन्यवे॥  
नमः शिवाय रुद्राय शङ्कराय शिवाय ते॥ ९५.३५ ॥  
  
उग्रोसि सर्वभूतानां नियन्तासि शिवोसि नः॥  
नमः शिवाय शर्वाय शङ्करायार्त्तिहारिणे॥ ९५.३६ ॥  
  
मयस्कराय विश्वाय विष्णवे ब्रह्मणे नमः॥  
अन्तकाय नमस्तुभ्यमुमायाः पतये नमः॥ ९५.३७ ॥  
  
हिरण्यबाहवे साक्षाद्धिरण्यपतये नमः॥  
शर्वाय सर्वरूपाय पुरुषाय नमोनमः॥ ९५.३८ ॥  
  
सदसद्व्यक्तिहीनाय महतः कारणाय ते॥  
नित्याय विश्वरूपाय जायमानाय ते नमः॥ ९५.३९ ॥  
  
जाताय बहुधा लोके प्रभूताय नमोनमः॥  
रुद्राय नीलरुद्राय कद्रुद्राय प्रचेतसे॥ ९५.४० ॥  
  
कालाय कालपूपाय नमः कालाङ्गहारिणे॥  
मीढुष्टमाय देवाय शितिकण्ठाय ते नमः॥ ९५.४१ ॥  
  
महीयसे नमस्तुभ्यं हन्त्रे देवारिणां सदा॥  
ताराय च सुताराय तारणाय नमोनमः॥ ९५.४२ ॥  
  
हरिकेशाय देवाय शम्भवे परमात्मने॥  
देवानां शम्भवे तुभ्यं भूतानां शम्भवे नमः॥ ९५.४३ ॥  
  
शम्भवे हैमवत्याश्च मन्यवे रुद्ररूपिणे॥  
कपर्दिने नमस्तुभ्यं कालकण्ठाय ते नमः॥ ९५.४४ ॥  
  
हिरण्याय महेशाय श्रीकण्ठाय नमोनमः॥  
भस्मदिग्धशरीराय दण्डमुण्डीश्वराय च॥ ९५.४५ ॥  
  
नमो ह्रस्वाय दीर्घाय वामनाय नमोनमः॥  
नमउग्रत्रिशूलाय उग्राय च नमोनमः॥ ९५.४६ ॥  
  
भीमाय भीमरूपाय भीमकर्मरताय ते॥  
अग्रेवधाय वै भूत्वा नमो दूरेवधाय च॥ ९५.४७ ॥  
  
धन्विने शूलिने तुभ्यं गदिने हलिने नमः॥  
चक्रिणे वर्मिणे नित्यं दैत्यानां कर्मभेदिने॥ ९५.४८ ॥  
  
सद्याय सद्यरूपाय सद्योजाताय ते नमः॥  
वामाय वामरूपाय वामनेत्राय ते नमः॥ ९५.४९ ॥  
  
अघोररूपाय विकटाय विकटशरीराय ते नामः॥  
पुरुषरूपाय पुरुषैकतत्पुरुषाय वै नमः॥ ९५.५० ॥  
  
पुरुषार्थप्रदानाय पतये परमेष्ठिने॥  
ईशानाय नमस्तुभ्यमीश्वराय नमोनमः॥ ९५.५१ ॥  
  
ब्रह्मणे ब्रह्मरूपाय नमः साक्षाच्छिवाय ते॥  
सर्वविष्णुर्नृसिंहस्य रूपमास्थाय विश्वकृत्॥ ९५.५२ ॥  
  
हिरण्यकशिपुं हत्वा करजैर्निशितैः स्वयम्॥  
दैत्येन्द्रैर्बहुभिः सार्धं हितार्थं जगतां प्रभुः॥ ९५.५३ ॥  
  
सैंहीं समानयन्योनिं बाधते निखिलं जगत्॥  
यत्कृत्यमत्र देवेश तत्कुरुष्व भवानिह॥ ९५.५४ ॥  
  
उग्रोसि सर्वदुष्टानां नियन्तासि शिवोसि नः॥  
कालकूटादिवपुषा त्राहि नः शरणागतान्॥ ९५.५५ ॥  
  
शुक्रं तु वृत्तं विश्वेशक्रीडा वै केवलं वयम्॥  
तवोन्मेषनिमेषाभ्यामस्माकं प्रलयोदयौ॥ ९५.५६ ॥  
  
उन्मीलयेत्त्वयि ब्रह्मन्विनाशोस्ति न ते शिव॥  
सन्तप्तास्मोवयं देव हरिणामिततेजसा॥ ९५.५७ ॥  
  
सर्वलोकहितायैनं तत्त्वं संहर्त्तुमिच्छसि॥  
सूत उवाच॥  
विज्ञापितस्तथा देवः प्रहसन्प्राह तान् सुरान्॥ ९५.५८ ॥  
  
अभयं च ददौ तेषां हनिष्यामिति तं प्रभुः॥  
सोपि शक्रः सुरैः सार्धं प्रणिपत्य यथागतम्॥ ९५.५९ ॥  
  
जगाम भगवान् ब्रह्मा तथान्ये च सुरोत्तमाः॥  
अथोत्थाय महादेवः शारभं रूपमास्थितः॥ ९५.६० ॥  
  
ययौ प्रान्ते नृसिंहस्य गर्वितस्य मृगाशिनः॥  
अपहृत्य तदा प्राणान्शरभः सुरपूजितः॥ ९५.६१ ॥  
  
सिंहात्ततो नरो भूत्वा जगाम च यथाक्रमम्॥  
एवं स्तुतस्तदा देवैर्जगाम स यथाक्रमम्॥ ९५.६२ ॥  
  
यः पठेच्छृणुयद्वापि संस्तवं शार्वमुत्तमम्॥  
रुद्रलोकमनुप्राप्य रुद्रेण सह मोदते॥ ९५.६३ ॥  
  
इति श्रीलिङ्गमहापुराणे पूर्वभागे नारसिंहे पञ्चनवतितमोऽध्यायः॥ ९५ ॥