+++
title = "०६३ विश्वामित्रतपोनाशः"
title_english = "063 Legend of vishvamitra contd"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-063-Vishvamithra_Thapobhamgaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/04-vishvAmitra-kathA/063_vishvAmitrataponAshaH.md">
<details><summary><h2>IITK ...{Loading}...</h2></summary>

Viswamitra obtains the title of Maharshi -- Menaka creates impediments
to his penance -- Viswamitra performs intense austerities to obtain the
rank of Brahmarshi.



### श्लोकः
#### मूलम्
पूर्णे वर्षसहस्रे तु व्रतस्नातं महामुनिम्।  
अभ्यागच्छन् सुरास्सर्वे तपः फलचिकीर्षवः॥1.63.1॥

#### शब्दार्थः
वर्षसहस्रे when thousand years, पूर्णे had been completed, सर्वे all, सुराः devatas, तपः फलचिकीर्षवः desiring to bestow the fruits of his austerities, व्रतस्नातम् who had taken the ritual bath after completion of the ritual, महामुनिम् mighty ascetic, अभ्यागच्छन् approached.

#### आङ्ग्लानुवादः
All the gods wanted to bestow the fruits of austerties on the mighty ascetic (Viswamitra). They approached him after a thousand years of penace and his final ritual bath.



### श्लोकः
#### मूलम्
अब्रवीत्सुमहातेजा ब्रह्मा सुरुचिरं वचः।  
ऋषिस्त्वमसि भद्रं ते स्वार्जितैः कर्मभिश्शुभैः॥1.63.2॥

#### शब्दार्थः
सुमहातेजाः exceedingly effulgent, ब्रह्मा Brahma, सुरुचिरम् attractive, वचः words, अब्रवीत् spoke, त्वम् you, स्वार्जितैः with selfearned, शुभैः कर्मभिः sacred deeds, ऋषिः असि have become Rishi, ते भद्रम् prosperity to you.

#### आङ्ग्लानुवादः
Exceedingly effulgent Brahma spoke to him, "You have become a rishi through the selfearned sacred deeds. Fare you well".



### श्लोकः
#### मूलम्
तमेवमुक्त्वा देवेशस्त्रिदिवं पुनरभ्यगात् ।  
विश्वामित्रो महातेजा भूयस्तेपे महत्तपः॥1.63.3॥

#### शब्दार्थः
देवेशः lord of devatas, तम् him, एवम् thus, उक्त्वा having spoken, पुनः again, त्रिदिवम् towards heaven, अभ्यगात् went, महातेजाः a man of mighty effulgence, विश्वामित्रः Visvamitra, भूयः again, महत् great, तपः austerities, तेपे performed.

#### आङ्ग्लानुवादः
Brahma, the lord of the gods, having said this returned to heaven. The brilliant Viswamitra continues his austerities.



### श्लोकः
#### मूलम्
ततः कालेन महता मेनका परमाऽप्सराः।  
पुष्करेषु नरश्रेष्ठ स्नातुं समुपचक्रमे॥1.63.4॥

#### शब्दार्थः
नरश्रेष्ठ O foremost of men, ततः thereafter, महता great, कालेन after a great lapse of time, मेनका one named Menaka, परमाप्सराः freatest among nymphs, पुष्करेषु in the spot at Pushkara, स्नातुम् to bathe, समुपचक्रमे commenced.

#### आङ्ग्लानुवादः
"O Foremost of men after a long lapse of time a chief nymph called Menaka came to bathe at Pushkara.



### श्लोकः
#### मूलम्
तां ददर्श महातेजा मेनकां कुशिकात्मजः।  
रूपेणाप्रतिमां तत्र विद्युतं जलदे यथा॥1.63.5॥

#### शब्दार्थः
महातेजाः highly lustrous, कुशिकात्मजः son of Kusika, Visvamitra, तत्र in that Pushkara, जलदे in the clouds, विद्युतं यथा like lightening, रूपेण in beauty, अप्रतिमाम् incomparable, ताम्  मेनकाम् that Menaka, ददर्श beheld.

#### आङ्ग्लानुवादः
There the most brilliant son of Kusika Viswamitra saw Menaka whose beauty was incomparable. She looked like lightning in the clouds.



### श्लोकः
#### मूलम्
दृष्ट्वा कन्दर्पवशगो मुनिस्तामिदमब्रवीत्।  
अप्सरस्स्वागतं तेऽस्तु वस चेह ममाश्रमे॥1.63.6॥  
अनुगृह्णीष्व भद्रं ते मदनेन सुमोहितम्।

#### शब्दार्थः
दृष्ट्वा having seen, मुनिः sage Visvamitra, कन्दर्पवशगः under the influence of Kandarpa,  Cupid, ताम् her, इदम् these words, अब्रवीत् spoke, अप्सरः O Apsarasa, ते to you, स्वागतम् अस्तु wecome, मम my, इह here, आश्रमे hermitage, वस च dwell, मदनेन by Manmatha,  सुमोहितम् highly infatuated, अनुगृह्णीष्व favour me, ते भद्रम् safety to you.

#### आङ्ग्लानुवादः
On seeing her (Menaka) Viswamitra came under the influence of the god of love (fell in love with her). He said, O Apsara welcome to my hermitage stay here. I am infatuated with youः Oblige me. Wish you well.



### श्लोकः
#### मूलम्
इत्युक्ता सा वरारोहा तत्र वासमथाकरोत्॥1.63.7॥  
तस्यां वसन्त्यां वर्षाणि पञ्च पञ्च च राघव ।  
विश्वामित्राश्रमे राम सुखेन व्यतिचक्रमुः॥1.63.8॥

#### शब्दार्थः
राघव O Rama, सा वरारोहा that women of exalted breeding, इति thus, उक्ता having been spoken, अथ thereafter, तत्र there, वासम् habitation, अकरोत् made, राम O Rama, तस्याम्  while she, विश्वामित्राश्रमे in the hermitage of Visvamitra, वसन्त्याम् while living, पञ्च पञ्च च ten, वर्षाणि years, सुखेन happily, व्यतिचक्रमुः passed away.

#### आङ्ग्लानुवादः
"O Descendant of Raghu while that woman of an exalted race lived in the hermitage of Viswamitra, ten years rolled by happily".



### श्लोकः
#### मूलम्
अथ काले गते तस्मिन्विश्वामित्रो महामुनिः।  
सव्रीड इव सम्वृत्तश्चिन्ताशोकपरायणः॥1.63.9॥

#### शब्दार्थः
अथ there after, तस्मिन् काले when that period, गते was spent, महामुनिः mighty ascetic, विश्वामित्रः Visvamitra, चिन्ताशोकपरायणः filled with grief and sorrowful thought, सव्रीड इव as though with shame, सम्वृत्तः became.

#### आङ्ग्लानुवादः
As the period passed, Viswamitra the mighty ascetic was filled with grief, anxiety and  
remorse.



### श्लोकः
#### मूलम्
बुद्धिर्मुनेस्समुत्पन्ना सामर्षा रघुनन्दन।  
सर्वं सुराणां कर्मैतत्तपोपहरणं महत्॥1.63.10॥

#### शब्दार्थः
राघुनन्दन O Rama, मुनेः for the ascetic, सामर्षा filled with indignation, बुद्धिः a thought, समुत्पन्ना arose, एतत् सर्वम् all this, महत् great, तपोपहरणम् taking away tapas, सुराणाम् devatas', कर्म deed.

#### आङ्ग्लानुवादः
O Delight of the Raghus (Rama) a sense of indignation filled the mind of the ascetic. 'All this is the conspiracy of the gods to deprive me of my great austerities', he thought.



### श्लोकः
#### मूलम्
अहोरात्रापदेशेन गतास्संवत्सरा दश।  
काममोहाभिभूतस्य विघ्नोऽयं समुपस्थितः॥1.63.11॥

#### शब्दार्थः
काममोहाभिभूतस्य for me possessed by lust and delusion, दश संवत्सराः ten years, अहोरात्रापदेशेन under the pretext of day and night, गताः have passed by, अयम् विघ्नः this hindrance, समुपस्थितः has befallen.

#### आङ्ग्लानुवादः
Night and day deluded by lust I have wasted ten years. A hindrance has been posed (to my tapas).



### श्लोकः
#### मूलम्
विनिश्श्वसन्मुनिवरः पश्चात्तापेन दुःखितः।  
भीतामप्सरसं दृष्ट्वा वेपन्तीं प्राञ्जलिं स्थिताम्॥1.63.12॥  
मेनकां मधुरैर्वाक्यैर्विसृज्य कुशिकात्मजः।  
उत्तरं पर्वतं राम विश्वामित्रो जगाम ह॥1.63.13॥

#### शब्दार्थः
राम O Rama, मुनिवरः best of ascetics, कुशिकात्मजः son of Kusika, विश्वामित्रः Viswamitra, पश्चात्तापेन with repentence, दुःखितः distressed, विनिश्वसन् sighing, भीताम् freightened,  प्राञ्जलिं स्थिताम् standing with folded palms, वेपन्तीम् trembling, अप्सरसम् apsara, मेनकाम् Menaka, दृष्ट्वा having seen, मधुरैः with sweet, वाक्यैः words, विसृज्य after permitting her to leave, उत्तरं पर्वतम् northern mountain, जगाम ह went.

#### आङ्ग्लानुवादः
"O Rama Viswamitra, the best of ascetics sighed with repentance, distressed with grief. On seeing him, the apsara started trembling in fear. She stood before him with folded palms. (But) with sweet words the son of Kushika left her and proceeded  
towards the northern mountains.



### श्लोकः
#### मूलम्
स कृत्वा नैष्ठिकीं बुद्धिं जेतुकामो महायशाः।  
कौशिकीतीरमासाद्य तपस्तेपे सुदारुणम्॥1.63.14॥

#### शब्दार्थः
महायशाः highly illustrious, सः he (that Visvamitra), नैष्ठिकीम् life long abstinence and chastity, बुद्धिम् mind, कृत्वा having made, जेतुकामः with a view to control his senses, कौशिकीतीरम् the banks of the Kausiki river, आसाद्य having reached, सुदारुणम् highly rigid, तपः austerities, तेपे performed.

#### आङ्ग्लानुवादः
Illustrious Viswamitra took a vow of celibacy in order to control his senses. And performed rigid austerities on reaching the bank of river Kausiki.



### श्लोकः
#### मूलम्
तस्य वर्षसहस्रं तु घोरं तप उपासतः।  
उत्तरे पर्वते राम देवतानामभूद्भयम्॥1.63.15॥

#### शब्दार्थः
राम O Rama, तस्य for him, उत्तरे पर्वते on the northern mountains, वर्षसहस्रम् a thousand years, घोरम् fearful, तपः penance, उपासतः while performing, देवतानाम् to devatas, भयम्  अभूत् fear arose.

#### आङ्ग्लानुवादः
O Rama while he was performing rigorous penance for a thousand years on the northern mountains, the gods were gripped with fear. (lest he should exceed them).



### श्लोकः
#### मूलम्
आमन्त्रयन् समागम्य सर्वे सर्षिगणास् सुराः।  
महर्षिशब्दं लभतां साध्वयं कुशिकात्मजः॥1.63.16॥

#### शब्दार्थः
सर्षिगणाः along with hosts of rishis, सर्वे all, सुराः devatas, समागम्य having met together, अयम् कुशिकात्मजः this Viswamitra, साधु rightly, महर्षिशब्दम् title of Maharshi, लभताम् be obtained, आमन्त्रयन् thought over.

#### आङ्ग्लानुवादः
After consultations the gods and sages decided that this son of Kushika (Viswamitra)  deserved the status of a Maharshi".



### श्लोकः
#### मूलम्
देवतानां वच श्शृत्वा सर्वलोकपितामहः।  
अब्रवीन्मधुरं वाक्यं विश्वामित्रं तपोधनम्॥1.63.17॥

#### शब्दार्थः
सर्वलोकपितामहः grandsire of the worlds, Brahma, देवतानाम् devatas, वचः words, श्रुत्वा haivng heard, तपोधनम् great ascetic, विश्वामित्रम् Visvamitra, मधुरम् sweet, वाक्यम् words, अब्रवीत् spoke.

#### आङ्ग्लानुवादः
Having heard the gods, the Grandsire of the worlds (Brahma) addressed  Viswamitra whose wealth was his ascetism in these sweet words.



### श्लोकः
#### मूलम्
महर्षे स्वागतं वत्स तपसोग्रेण तोषितः।  
महत्त्वमृषिमुख्यत्वं ददामि तव कौशिक ॥1.63.18॥

#### शब्दार्थः
महर्षे O Maharshi, वत्स O Child, स्वागतम् welcome, उग्रेण with intense, तपसा austerities, तोषितः I have been pleased, कौशिक O Son of Kusika, Visvamitra, तव your, महत्त्वम् eminenence, ऋषिमुख्यत्वम् preeminence among sages (maharshi hood), ददामि I here by give.

#### आङ्ग्लानुवादः
"O Maharshi O Child welcome Pleased with your intense austerities, O Son of Kushika I confer upon you the eminent rank of a great rishi (maharshi)".



### श्लोकः
#### मूलम्
ब्रह्मणस्स वचश्श्रुत्वा सर्वलोकेश्वरस्य ह।  
न विषण्णो न सन्तुष्टो विश्वामित्रस्तपोधनः॥1.63.19॥

#### शब्दार्थः
तपोधनः the great ascetic, सः विश्वामित्रः afterwards, सर्वलोकेश्वरस्य of the lord of all worlds, ब्रह्मणः Brahma, वचः words, श्रुत्वा having heard, न विषण्णः not dejected, न सन्तुष्टः not pleased.

#### आङ्ग्लानुवादः
Having heard the words Brahman, the lord of all the worlds, Viswamitra whose wealth was his asceticism was neither dejected nor delighted.



### श्लोकः
#### मूलम्
प्राञ्जलिः प्रणतो भूत्वा सर्वलोकपितामहम्।  
प्रत्युवाच ततो वाचं विश्वामित्रो महामुनिः॥1.63.20॥

#### शब्दार्थः
ततः then, महामुनिः mighty ascetic, विश्वामित्रः Visvamitra, प्राञ्जलिः with folded hands, प्रणतः  भूत्वा having bowed, सर्वलोकपितामहम् grandsire of all worlds, वाचम् words, प्रत्युवाच replied.

#### आङ्ग्लानुवादः
Then the mighty ascetic Viswamitra bowed to Brahma, the Grandsire of all the worlds with folded hands and repliedः



### श्लोकः
#### मूलम्
महर्षिशब्दमतुलं स्वार्जितैः कर्मभिश्शुभैः।  
यदि मे भगवानाह ततोऽहं विजितेन्द्रियः॥1.63.21॥

#### शब्दार्थः
भगवान् adorable one, स्वार्जितैः earned by me, शुभैः by the auspicious, कर्मभिः deeds, अतुलम् incomparble, महर्षिशब्दम् title of Maharshi, मे to me, आह यदि if it has been told, ततः then, अहम् I, विजितेन्द्रियः have conquered my senses.

#### आङ्ग्लानुवादः
"O Adorable one, if you have conferred the incomparable title of 'Maharshi' earned by my auspicious deeds, I feel I have conquered the senses."



### श्लोकः
#### मूलम्
तमुवाच ततो ब्रह्मा न तावत् त्त्वं जितेन्द्रियः।  
यतस्व मुनिशार्दूल इत्युक्त्वा त्रिदिवं गतः॥1.63.22॥

#### शब्दार्थः
ततः then, ब्रह्मा Brahma, तम् addressing him, उवाच said, त्त्वम् you, जितेन्द्रियस्तावत् having conquered the senses, न not, मुनिशार्दूल O Best among ascestics, यतस्व strive still, इति thus, उक्त्वा having spoken, त्रिदिवम् towards heaven, गतः went.

#### आङ्ग्लानुवादः
Then Brahma said to him, 'You have not conquered the senses yet. O Tiger among  
ascetics, strive still.' Having said this he went toward heaven.



### श्लोकः
#### मूलम्
विप्रस्थितेषु देवेषु विश्वामित्रो महामुनिः।  
ऊर्ध्वबाहुर्निरालम्बो वायुभक्षस्तपश्चरन्॥1.63.23॥

#### शब्दार्थः
देवेषु when devatas, विप्रस्थितेषु सत्सु after having departed, महामुनिः mighty ascetic, विश्वामित्रः Visvamitra, ऊर्ध्वबाहुः with arms raised upwards, निरालम्बः without support, वायुभक्षः subsisting on air, तपश्चरन् while performimg.

#### आङ्ग्लानुवादः
After the departure of the gods, mighty ascetic Viswamitra raised his arms up, stood without support, subsisting on air, continuing with his austerities.



### श्लोकः
#### मूलम्
घर्मे पञ्चतपा भूत्वा वर्षास्वाकाशसंश्रयः।  
शिशिरे सलिलस्थायी रात्र्यहानि तपोधनः॥1.63.24॥  
एवं वर्षसहस्रं हि तपो घोरमुपागमत्।

#### शब्दार्थः
तपोधनः that Visvamitra whose asceticism was his wealth, घर्मे in summer, पञ्चतपाः भूत्वा performing penance amidst five fires, वर्षासु during rainy season, आकाशसंश्रयः taking refuge under the open sky, शिशिरे in the cold season, रात्र्यहानि day and night, सलिलस्थायी immersed in water, एवम् thus, वर्षसहस्रम् for a thousand years, घोरम् rigid, तपः austerities, उपागमत् performed.

#### आङ्ग्लानुवादः
Viswamitra whose wealth was his penance carried on his rigid austerities for a thousand years amidst five fires, in summer, under the open sky in monsoon, and   immersed in ater night and day in winter.



### श्लोकः
#### मूलम्
तस्मिन् सन्तप्यमाने तु विश्वामित्रे महामुनौ॥1.63.25॥  
सम्भ्रमस्सुमहानासीत्सुराणां वासवस्य च।

#### शब्दार्थः
महामुनौ when the mighty ascestic, तस्मिन् विश्वामित्रे that Visvamitra, सन्तप्यमाने while peforming penance, सुराणाम् for devatas, वासवस्य च for Indra also, सुमहान् greatly, संभ्रमः आसीत् perturbance over took.

#### आङ्ग्लानुवादः
When the mighty asetic Viswamitra was peforming penance, the gods as well as Indra  got deeply perturbed.



### श्लोकः
#### मूलम्
रम्भामप्सरसं शक्रस् सह सर्वैर्मरुद्गणैः।  
उवाचात्महितं वाक्यमहितं कौशिकस्य च॥1.63.26॥

#### शब्दार्थः
शक्रः Indra, सर्वैः all, मरुद्गणैः सह along with maruts, आत्महितम् promoting his welfare, कौशिकस्य for Kausika, अहितं च against his welfare, वाक्यम् words, रम्भाम् named Rambha, अप्सरसम् celestial nymph, उवाच said.

#### आङ्ग्लानुवादः
Indra along with all the maruts spoke to the celestial nymph Rambha, words that augured well for them and not for kaushika (Viswamitra).  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे त्रिषष्टितमस्सर्गः॥  
Thus ends the sixtythird sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/04-vishvAmitra-kathA/063_vishvAmitrataponAshaH.md">
<details><summary><h2>भूषणम् ...{Loading}...</h2></summary>



पूर्णे वर्षसहस्रे तु व्रतस्नातं महामुनिम् ।  

अभ्यागच्छन् सुराः सर्वे तपःफलचिकीर्षवः  ॥  १।६३।१  ॥   

पुत्रविषयक्रूरशापदानेन क्रोधनिर्जयाभावान्न ब्रह्मर्षित्वसिद्धिरित्याह
त्रिषष्टितमे--पूर्ण इत्यादि । व्रतस्नातं व्रतान्ते स्नातम्,
समाप्तपुरश्चरणमिति यावत् । तपःफलचिकीर्षवः तपःफलं दातुमिच्छवः  ॥  १।६३।१
 ॥   

  

अब्रवीत् सुमहातेजा ब्रह्मा सुरुचिरं वचः ।  

ऋषिस्त्वमसि भद्रं ते स्वार्जितैः कर्मभिः शुभैः  ॥  १।६३।२  ॥   

अब्रवीदिति । ऋषिस्त्वमसि पूर्वतपसा राजर्षिरसि इदानीमृषिरेवासि, अनेन
राजपदाप्रयोगेण क्षत्रियत्वविश्लेषः कियान् कृत इति गम्यते  ॥  १।६३।२  ॥   

  

तमेवमुक्त्वा देवेशस्त्रिदिवं पुनरभ्यगात्  ॥  १।६३।३  ॥   

विश्वामित्रो महातेजा भूयस्तेपे महत्तपः  ॥  १।६३।४  ॥   

विश्वामित्रो महातेजा भूयस्तेपे महत्तप इति । अत्र गायत्रीतृतीयाक्षरम्  ॥ 
१।६३।३,४  ॥   

  

ततः कालेन महता मेनका परमाप्सराः ।  

पुष्करेषु नरश्रेष्ठस्नातुं समुपचक्रमे  ॥  १।६३।५  ॥   

अथास्य जितेन्द्रियत्वाभावख्यापनाय कथान्तरं प्रस्तौति--ततः कालेनेत्यादि ।
अप्सरश्शब्द एकवचनान्तोप्यस्ति । देवप्रेषितेति सिद्धम्  ॥  १।६३।५  ॥   

  

तां ददर्श महातेजा मेनकां कुशिकात्मजः ।  

रूपेणाप्रतिमां तत्र विद्युतं जलदे यथा  ॥  १।६३।६  ॥   

दृष्ट्वा कन्दर्पवशगो मुनिस्तामिदमब्रवीत्  ॥  १।६३।७  ॥   

तामिति । तत्र सरसि स्नान्ती मेनका जलदमण्डलमध्यवर्तिनी विद्युदिव स्थितेति
भावः  ॥   

१।६३।६,७  ॥   

  

अप्सरः स्वागतं ते ऽस्तु वस चेह ममाश्रमे ।  

अनुगृह्णीष्व भद्रं ते मदनेन सुमोहितम्  ॥  १।६३।८  ॥   

इत्युक्ता सा वरारोहा तत्र वासमथाकरोत्  ॥  १।६३।९  ॥   

अनुगृह्णीष्व मत्कामतापं शमयेत्यर्थः  ॥  १।६३।८,९  ॥   

  

तस्यां वसन्त्यां वर्षाणि पञ्चपञ्च च राघव ।  

विश्वामित्राश्रमे राम सुखेन व्यतिचक्रमुः  ॥  १।६३।१०  ॥   

तस्यामिति । पञ्चपञ्चचेति दशेत्यर्थः । सुखेन वसन्त्यामित्यन्वयः  ॥ 
१।६३।१०  ॥   

  

अथ काले गते तस्मिन् विश्वामित्रो महामुनिः ।  

सव्रीड इव संवृत्तश्चिन्ताशोकपरायणः  ॥  १।६३।११  ॥   

अथेति । सव्रीड इवेत्यत्र इवशब्दो वाक्यालङ्कारे  ॥  १।६३।११  ॥   

  

बुद्धिर्मुनेः समुत्पन्ना सामर्षा रघुनन्दन ।  

सर्वं सुराणां कर्मैतत्तपोपहरणं महत्  ॥  १।६३।१२  ॥   

अहोरात्रापदेशेन गताः संवत्सरा दश ।  

काममोहाभिभूतस्य विघ्नो ऽयं प्रत्युपस्थितः  ॥  १।६३।१३  ॥   

बुद्धिरित्यादि द्विकम् । अहोरात्रापदेशेन अहोरात्रतुल्यतया । अन्ते
इतिकरणमध्याहार्यम् । इति बुद्धिरुत्पन्नेत्यन्वयः  ॥  १।६३।१२,१३  ॥   

  

विनिश्वसन् मुनिवरः पश्चात्तापेन दुःखितः ।  

भीतामप्सरसं दृष्ट्वा वेपन्तीं प्राञ्जलिं स्थिताम्  ॥  १।६३।१४  ॥   

मेनकां मधुरैर्वाक्यैर्विसृज्य कुशिकात्मजः ।  

उत्तरं पर्वतं राम विश्वामित्रो जगाम ह  ॥  १।६३।१५  ॥   

विनिश्वसन्नित्यादि द्विकम् । वेपन्तीं वेपमानाम् । मधुरैः त्वया किं कृतम्
? कामपरतन्त्रस्य ममैवापराधो ऽयमित्येवंरूपैरित्यर्थः । उत्तरं पर्वतं
हिमवन्तम्  ॥  १।६३।१४,१५  ॥   

  

स कृत्वा नैष्ठिकीं बुद्धिं जेतुकामो महायशाः ।  

कौशिकीतीरमासाद्य तपस्तेपे सुदारुणम्  ॥  १।६३।१६  ॥   

तस्य वर्षसहस्रं तु घोरं तप उपासतः ।  

उत्तरे पर्वते राम देवतानामभूद्भयम्  ॥  १।६३।१७  ॥   

आमन्त्रयन् समागम्य सर्वे सर्षिगणाः सुराः ।  

महर्षिशब्दं लभतां साध्वयं कुशिकात्मजः  ॥  १।६३।१८  ॥   

देवतानां वचः श्रुत्वा सर्वलोकपितामहः ।  

अब्रवीन्मधुरं वाक्यं विश्वामित्रं तपोधनम्  ॥  १।६३।१९  ॥   

स इति । नैष्ठिकीं व्रतसमापनपर्यन्ताम् । जेतुकामः इन्द्रियाणीति शेषः  ॥ 
१।६३।१६१९  ॥   

  

महर्षे स्वागतं वत्स तपसोग्रेण तोषितः ।  

महत्त्वमृषिमुख्यत्वं ददामि तव कौशिक  ॥  १।६३।२०  ॥   

ब्रह्मणस्स वचः श्रुत्वा सर्वलोकेश्वरस्य ह ।  

न विषण्णो न सन्तुष्टो विश्वामित्रस्तपोधनः  ॥  १।६३।२१  ॥   

प्राञ्जलिः प्रणतो भूत्वा सर्वलोकपितामहम् ।  

प्रत्युवाच ततो वाचं विश्वामित्रो महामुनिः  ॥  १।६३।२२  ॥   

महत्त्वमित्यस्य विवरणम्--ऋषिमुख्यत्वमिति  ॥  १।६३।२०२२  ॥   

  

महर्षिशब्दमतुलं स्वार्जितैः कर्मभिः शुभैः ।  

यदि मे भगवानाह ततो ऽहं विजितेन्द्रियः  ॥  १।६३।२३  ॥   

ततो ऽहं विजितेन्द्रियः यदि महर्षित्वं भवता दत्तं ततो ऽहं
विजितेन्द्रियश्चास्मीत्यर्थः  ॥  १।६३।२३  ॥   

  

तमुवाच ततो ब्रह्मा न तावत्त्वं जितेन्द्रियः ।  

यतस्व मुनिशार्दूल इत्युक्त्वा त्रिदिवं गतः  ॥  १।६३।२४  ॥   

विप्रस्िथतेषु देवेषु विश्वामित्रो महामुनिः ।  

ऊर्द्ध्वबाहुर्निरालम्बो वायुभक्षस्तपश्चरन्  ॥  १।६३।२५  ॥   

न तावत्त्वं जितेन्द्रियः विकारहेतुसन्निधानेपि यावन्न विकरोषि तावन्तं
कालं तव जितेन्द्रियत्वं नास्तीत्यर्थः  ॥  १।६३।२४,२५  ॥   

  

घर्मे पञ्चतपा भूत्वा वर्षास्वाकाशसंश्रयः ।  

शिशिरे सलिलस्थायी रात्र्यहानि तपोधनः  ॥  १।६३।२६  ॥   

एवं वर्षसहस्रं हि तपो घोरमुपागमत्  ॥  १।६३।२७  ॥   

आकाशसंश्रयः वर्षावरणरहितदेशस्थः  ॥  १।६३।२६,२७  ॥   

  

तस्मिन् सन्तप्यमाने तु विश्वामित्रे महामुनौ ।  

सम्भ्रमः सुमहानासीत् सुराणां वासवस्य च  ॥  १।६३।२८  ॥   

सम्भ्रमः किमस्मत्पदं काङ्क्षत इति अस्थाने भयशङ्का  ॥  १।६३।२८  ॥   

  

रम्भामप्सरसं शक्रस्सह सर्वैर्मरुद्गणैः ।  

उवाचात्महितं वाक्यमहितं कौशिकस्य च  ॥  १।६३।२९  ॥   

इत्यार्षे श्रीरामायणे वाल्मीकीये आदिकाव्ये बालकाण्डे त्रिषष्टितमः सर्गः
 ॥  ६३  ॥   

अहितं कौशिकस्य चेत्यनेन तद्विषयवैरनिर्यातनार्थं च रम्भाप्रेरणमित्यपि
गम्यते  ॥  १।६३।२९  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने त्रिषष्टितमः सर्गः  ॥  ६३  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/04-vishvAmitra-kathA/063_vishvAmitrataponAshaH.md">
<details><summary><h2>शिरोमणी ...{Loading}...</h2></summary>



पूर्ण इति । वर्षसहस्रे वर्षाणि सहस्राणि यस्मिन् तस्मिन् त्रिसहस्रात्मके
समये पूर्णे सत्येव व्रतस्नातं व्रतान्तस्नानविशिष्टं महामुनिं
विश्वामित्रं तपःफलचिकीर्षवः विश्वामित्रतपःफलदानेच्छावन्तः सर्वे
ब्रह्मादयः सुराः अभ्यगच्छन् विश्वामित्रसम्मुखं प्राप्नुवन् । तुशब्द
एवार्थे  ॥  १।६३।१  ॥   

  

अब्रवीदिति । सुमहातेजाः ब्रह्मा सुरुचिरमतिरमणीयं वचो ऽब्रवीत् ।
तद्वचनमेवाह स्वार्जितैः स्वसम्पादितैः शुभैः कर्मभिः त्वमृषिः असि अतस्ते
भद्रं कल्याणं पूर्वं विश्वामित्रतपसि राजर्षिरित्युक्तमिदानीं
ऋषिरित्येतावन्मात्रमुच्यते तेनैतत्तपसा त्वत्क्षत्रियत्वं विच्छिन्नमिति
ध्वनितम्  ॥  १।६३।२  ॥   

  

तमिति । देवेशो ब्रह्मा तं विश्वामित्रमेवमुक्त्वा त्रिदिवं पुनरभ्यगात्
महर्षिर्विश्वामित्रस्तु भूयो महत्तपस्तेपे एतेन पूर्णा तदीप्सितसिद्धिर्न
जातेति ध्वनितम्  ॥  १।६३।३  ॥   

  

तत इति । हे नरश्रेष्ठ ततः विश्वामित्रमहातपःप्रारम्भानन्तरं मेनका तदभिधा
परमाप्सराः पुष्करेषु महता कालेन स्नातुं समुपचक्रमे आजगाम
अप्सरश्शब्दस्यैकत्वं त्वेतत्प्रायोनिर्देशादेव साधु  ॥  १।६३।४  ॥   

  

तामिति । महातेजाः कुशिकात्मजो विश्वामित्रः
रूपेणाप्रतिमामप्रतिमरूपविशिष्टां तां मेनकां तत्र पुष्करे जलदे मेघे
विद्युतमिव ददर्श  ॥  १।६३।५  ॥   

  

कन्दर्पेति । कन्दर्पदर्पवशगः कन्दर्पजनितमदवशं प्राप्तः
मुनिर्विश्वामित्रस्तां मेनकामिदं वचनमब्रवीत् । तद्वचनमेवाह हे अप्सरः ते
तव इदं स्वागतमस्तु अत एवेहास्मिन्ममाश्रमे एव त्वं वस । चशब्द एवार्थे  ॥ 
१।६३।६  ॥   

  

अन्विति । मदनेन विमोहितं मामनुगृह्णीष्व मदीप्सितं साधयेत्यर्थः । ते
भद्रं कल्याणमित्यनेन प्रकारेणोक्ता विश्वामित्रेण प्रार्थिता सा वरारोहा
मेनका तत्र विश्वामित्राश्रमे एव वासमकरोत् । अथशब्द एवार्थे  ॥  १।६३।७
 ॥   

  

तपस इति । हे राघव हि अयं मेनकासमागमः तपसः विश्वामित्रतपश्चरणस्य
महाविघ्नो विश्वामित्रमुपागमत् प्राप्नोत् अत एव हे राम विश्वामित्राश्रमे
तस्यां मेनकायां वसन्त्यां सत्यां पञ्च पञ्च दशेति यावत् वर्षाणि सुखेन
व्यतिचक्रमुः । सार्धश्लोक एकान्वयी  ॥  १।६३।८  ॥   

  

अथेति । तस्मिन्दशवर्षात्मके काले गते सत्येव संवृत्तः राम्यक् वृत्तं
वर्तनं यस्य स महामुनिर्विश्वामित्रः सव्रीडः अप्सरःसङ्गहेतुकव्रीडासहितः
अत एव चिन्ताशोकपरायण आसेति शेषः । इवशब्द एवार्थे । हे रघुनन्दन अथानन्तरं
मुनेर्विश्वामित्रस्य सामर्षा अमर्षसहिता बुद्धिः समुत्पन्ना । सार्धश्लोक
एकान्वयी  ॥  १।६३।९,१०  ॥   

  

अमर्षसूचकं विश्वामित्रवचनं वर्णयन्नाह सर्वमिति । तपोपहरणं
मत्तपोध्वंसकमेतत्सर्वं महत्कर्म सुराणामेव अत एव काममोहाभिभूतस्य
कामजनिताविवेकाक्रान्तस्य मम दश संवत्सराः अहोरात्रापदेशेन
एकाहोरात्रतुल्यतया गताः तपोध्वंसकस्त्रीसङ्गेन व्यतीताः । अयं
स्त्रीसङ्गेन कालापगमः विघ्नः प्रत्युपस्थितः प्राप्तः एवं पश्चात्तापेन स
निःश्वसन् मुनिवरो विश्वामित्रः दुःखित आसीदिति शेषः । श्लोकद्वयमेकान्वयि
। सर्वं वाक्यं सावधारणं भवतीति न्यायादेवकारलाभः  ॥  १।६३।११,१२  ॥   

  

भीतामिति । हे राम भीतां सम्भावितमुनिशापभयविशिष्टामत एव वेपन्तीं
प्रकम्पविशिष्टामत एव प्राञ्जलिं प्रणतिसूचकबद्धयुगुलकरां स्थितां
मेनकामप्सरसं दृष्ट्वा मधुरैः वाक्यैः तव नापराध इत्यादिवचनैर्विसृज्य
कुशिकात्मजो विश्वामित्रः उत्तरं पर्वतं जगाम ह प्रसिद्धमेतत् । सार्धश्लोक
एकान्वयी  ॥  १।६३।१३  ॥   

  

स इति । जेतुकामः काममभिभवितुमिच्छुः महायशाः स विश्वामित्रः
नैष्ठिकीमतिदृढां बुद्धिं कृत्वा कौशिकीतीरमासाद्य प्राप्य
सुदारुणमतिदुष्करं तपस्तेपे । पूर्वोत्तरार्धोत्तरपूर्वार्धयोरेकत्रान्वयः
 ॥  १।६३।१४  ॥   

  

तस्येति । हे राम उत्तरे पर्वते वर्षसहस्राणि घोरं तप उपासतस्तस्य
विश्वामित्रस्य सम्बन्धि देवतानां देवताकर्तृकं भयमभूत्  ॥  १।६३।१५  ॥   

  

अत एव सर्षिगणाः ऋषिगणसहिताः सर्वे सुराः आगम्य ब्रह्मसमीपं प्राप्पय
आमन्त्रयन् प्रार्थयन्त  ॥  १।६३।१६  ॥   

  

तत्प्रार्थनामेवाह महर्षीति । अयं कुशिकात्मजः महर्षिशब्दं साधु यथा
स्यात्तथा लभताम् एतेन महर्षिपदलाभमन्तरा एतत्तपोनिवृतिर्न भविष्यतीति
देवतानां निश्चयो ध्वनितः । सर्वलोकपितामहो ब्रह्मा देवतानां वचः श्रुत्वा
तपोधनं विश्वामित्रं मधुरं वाक्यमब्रवीत्  ॥  १।६३।१७  ॥   

  

तद्वचनमेवाह हे महर्षे हे वत्स स्वागतं तवात्रागमनं समीचीनमित्यर्थः । अत
एव हे कौशिक तवोग्रेण तपसा हर्षितो हर्षं प्रापितो ऽहं महत्त्वं
यदृषिमुख्यत्वं तत्तुभ्यं ददामि । तवेत्युभयान्वयि
पूर्वश्लोकोत्तरार्धोत्तरश्लोकपूर्वार्धयोरेकत्रान्वयः । एवं
पूर्वत्रोत्तरत्रापि बोध्यम्  ॥  १।६३।१८  ॥   

  

बह्मण इति । तपोधनो महायशाः विश्वामित्रः ब्रह्मणो वचः श्रुत्वा प्राञ्जलिः
प्रयतो नियतचित्तश्च भूत्वा पितामहं प्रत्युवाच पितामहमिति शेषः  ॥  १।६३।१९
 ॥   

  

तद्वचनमेवाह महर्षीति । स्वार्जितैः स्वसम्पादितैः शुभैः कर्मभिरतुलं
महर्षिशब्दं मे मह्यं यदि भगवानाह ततस्तस्माद्धेतोः अहं विजितेन्द्रियो
ऽस्मीति शेषः । तेन तस्येन्द्रियजयजनितो गर्वो ध्वनितः  ॥  १।६३।२०  ॥   

  

तद्गर्वनिरासहेतुकां ब्रह्मोक्तिं वर्णयन्नाह तमिति । महातेजाः ब्रह्मा तं
विश्वामित्रमुवाच । तद्वचनमेवाह हे नरशार्दूल तावत्पूर्वं
विषयसान्निध्यसमये त्वं जितेन्द्रियो न अतः त्वं यतस्व इत्युक्त्वा
त्रिदिवं गतो ब्रह्मेति शेषः  ॥  १।६३।२१  ॥   

  

विप्रेति । देवेषु ब्रह्मादिषु विप्रस्थितेषु सत्सुतपश्चरन् सन्
ऊर्ध्वबाहुः निरालम्बः गृहाद्यालम्बरहितः वायुभक्षः वायुमात्रभक्षणकर्ता
महामुनिर्विश्वामित्र आसीदिति शेषः  ॥  १।६३।२२  ॥   

  

तत्तप एव वर्णयन्नाह धर्म इति । तपोधनः विश्वामित्रः धर्मे ग्रीष्मे
पञ्चतपाः भूत्वा वर्षासु आकाशसंश्रयः वृक्षाद्याश्रयरहित इत्यर्थः । भूत्वा
शिशिरे सलिले स्थायी च भूत्वा रात्र्यहानि निनायेति शेषः  ॥  १।६३।२३  ॥   

  

एवमिति । एवमनेन प्रकारेण वर्षसहस्राणि त्रिसहस्रवर्षपर्यन्तं घोरं तप
उपागमत् अकरोत्  ॥  १।६३।२४  ॥   

  

तस्मिन्निति । महामुनौ तस्मिन् विश्वामित्रे तपः सन्तप्यमाने सति सुराणां
वासवस्येन्द्रस्य च महान् सन्ताप आसीत्  ॥  १।६३।२५  ॥   

  

रम्भामिति । सर्वैर्मरुद्गणैः सह शक्रः इन्द्रः आत्महितं कौशिकस्य
विश्वामित्रस्य अहितं हितभिन्नं च वाक्यमुवाच  ॥  १।६३।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
त्रिषष्टितमः सर्गः  ॥  १।६३  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/04-vishvAmitra-kathA/063_vishvAmitrataponAshaH.md">
<details><summary><h2>तिलकम् ...{Loading}...</h2></summary>



व्रतस्नातम् समाप्तव्रतम् । तपःफलचिकीर्षवस्तपःफलं दातुकामाः  ॥  १।६३।१
 ॥   

  

ऋषिस्त्वमसि । अत्र राजशब्दानुपादानेन क्षत्रजातिविश्लेषः सूचितः  ॥ 
१।६३।२,३  ॥   

  

परमा रूपादिभिः सर्वोत्तमा । अप्सरा इत्यार्षम्  ॥  १।६३।४  ॥   

  

तत्र सरसि । जलदे विद्युतमिव  ॥  १।६३।५  ॥   

  

कन्दर्पकृतो दर्पो मदः  ॥  १।६३।६  ॥   

  

अनुगृह्णीष्व । भोगदानेनेति शेषः । वरारोहा श्रेष्ठजघना  ॥  १।६३।७  ॥   

  

पञ्च पञ्च दशवर्षाणि  ॥  १।६३।८,९  ॥   

  

सामर्षा । देवेषु, विघ्नस्य तत्कृतत्वज्ञानात्  ॥  १।६३।१०  ॥   

  

तदाह सर्वमिति । अहोरात्रापदेशेनैकाहोरात्रतुल्यतया  ॥  १।६३।११,१२  ॥   

  

वेपन्तीम् वेपमानाम् । मधुरैर्मत्प्रार्थनया स्थितासीति तव न कश्चन दोष
इत्यादिवाक्यैः । क्रोधस्य सङ्कल्पपूर्वं त्यक्तत्वादत्र शापादानं तेनास्य
क्रोधजयो जात इत्युक्तम्  ॥  १।६३।१३  ॥   

  

ततस्तत्र बहुविघ्नदर्शनादुत्तरगमनम् । नैष्ठीकीं कामस्याप्यकरणं
सङ्कल्प्यात्युत्कटब्रह्मचर्यविषयां बुद्धिम् दृढनिश्चयम् । जेतुकामः ।
काममिति शेषः  ॥  १।६३।१४  ॥   

  

कौशिकी विश्वामित्रभगिनी नदी  ॥  १।६३।१५  ॥   

  

उत्तरे पर्वते इत्येतत्पूर्वान्वयि । समागम्य । ब्रह्मणेति शेषः  ॥  १।६३।१६
 ॥   

  

लभताम् । भगवन्निति शेषः  ॥  १।६३।१७  ॥   

  

देवप्रार्थनया महर्षिशब्देनैव सम्बोधयति महर्षे इति  ॥  १।६३।१८  ॥   

  

महत्त्वस्य विवरणमृषिमुख्यत्वमिति  ॥  १।६३।१९  ॥   

  

प्रत्युवाचेति । पितामहमिति शेषः । अतुलं सर्वोत्तमं ब्रह्मर्षिशब्दं
मदभीष्टं स्वार्जितैः कर्मभिः प्राप्यं यदि यतो भगवान्नाह न वदति, ततो
मन्ये ऽहं विजितेन्द्रियः । अत्र काकुः । न विजितेन्द्रिय इत्यर्थः । न
तावदिति । विकारहेतुसन्निधाने विकाराभावे हि तत्त्वमिति भावः । न तावदिति
लोकोक्तौ  ॥  १।६३।२०२२  ॥   

  

घर्मे ग्रीष्मे । आकाशम् निरावरणदेशः  ॥  १।६३।२३२५  ॥   

  

आत्महितमात्मा इन्द्रः  ॥  १।६३।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
त्रिषष्टितमः सर्गः  ॥  ६३  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/04-vishvAmitra-kathA/063_vishvAmitrataponAshaH.md">
<details><summary><h2>द्राविडपाठः ...{Loading}...</h2></summary>


पूर्णे वर्षसहस्रे तु व्रतस्नातं महामुनिम्।  
अभ्यागच्छन् सुराः सर्वे तपःफलचिकीर्षवः ॥ 1.63.1 ॥   
अब्रवीत् सुमहातेजा ब्रह्मा सुरुचिरं वचः।  
ऋषिस्त्वमसि भद्रं ते स्वार्जितैः कर्मभिः शुभैः ॥ 1.63.2 ॥   
तमेवमुक्त्वा देवेशस्त्रिदिवं पुनरभ्यगात् ॥ 1.63.3 ॥   
विश्वामित्रो महातेजा भूयस्तेपे महत्तपः ॥ 1.63.4 ॥   
ततः कालेन महता मेनका परमाप्सराः।  
पुष्करेषु नरश्रेष्ठस्नातुं समुपचक्रमे ॥ 1.63.5 ॥   
तां ददर्श महातेजा मेनकां कुशिकात्मजः।  
रूपेणाप्रतिमां तत्र विद्युतं जलदे यथा ॥ 1.63.6 ॥   
दृष्ट्वा कन्दर्पवशगो मुनिस्तामिदमब्रवीत् ॥ 1.63.7 ॥   
अप्सरः स्वागतं तेऽस्तु वस चेह ममाश्रमे।  
अनुगृह्णीष्व भद्रं ते मदनेन सुमोहितम् ॥ 1.63.8 ॥   
इत्युक्ता सा वरारोहा तत्र वासमथाकरोत् ॥ 1.63.9 ॥   
तस्यां वसन्त्यां वर्षाणि पञ्चपञ्च च राघव।  
विश्वामित्राश्रमे राम सुखेन व्यतिचक्रमुः ॥ 1.63.10 ॥   
अथ काले गते तस्मिन् विश्वामित्रो महामुनिः।  
सव्रीड इव संवृत्तश्चिन्ताशोकपरायणः ॥ 1.63.11 ॥   
बुद्धिर्मुनेः समुत्पन्ना सामर्षा रघुनन्दन।  
सर्वं सुराणां कर्मैतत्तपोपहरणं महत् ॥ 1.63.12 ॥   
अहोरात्रापदेशेन गताः संवत्सरा दश।  
काममोहाभिभूतस्य विघ्नोऽयं प्रत्युपस्थितः ॥ 1.63.13 ॥   
विनिश्वसन् मुनिवरः पश्चात्तापेन दुःखितः।  
भीतामप्सरसं दृष्ट्वा वेपन्तीं प्राञ्जलिं स्थिताम् ॥ 1.63.14 ॥   
मेनकां मधुरैर्वाक्यैर्विसृज्य कुशिकात्मजः।  
उत्तरं पर्वतं राम विश्वामित्रो जगाम ह ॥ 1.63.15 ॥   
स कृत्वा नैष्ठिकीं बुद्धिं जेतुकामो महायशाः।  
कौशिकीतीरमासाद्य तपस्तेपे सुदारुणम् ॥ 1.63.16 ॥   
तस्य वर्षसहस्रं तु घोरं तप उपासतः।  
उत्तरे पर्वते राम देवतानामभूद्भयम् ॥ 1.63.17 ॥   
आमन्त्रयन् समागम्य सर्वे सर्षिगणाः सुराः।  
महर्षिशब्दं लभतां साध्वयं कुशिकात्मजः ॥ 1.63.18 ॥   
देवतानां वचः श्रुत्वा सर्वलोकपितामहः।  
अब्रवीन्मधुरं वाक्यं विश्वामित्रं तपोधनम् ॥ 1.63.19 ॥   
महर्षे स्वागतं वत्स तपसोग्रेण तोषितः।  
महत्त्वमृषिमुख्यत्वं ददामि तव कौशिक ॥ 1.63.20 ॥   
ब्रह्मणस्स वचः श्रुत्वा सर्वलोकेश्वरस्य ह।  
न विषण्णो न सन्तुष्टो विश्वामित्रस्तपोधनः ॥ 1.63.21 ॥   
प्राञ्जलिः प्रणतो भूत्वा सर्वलोकपितामहम्।  
प्रत्युवाच ततो वाचं विश्वामित्रो महामुनिः ॥ 1.63.22 ॥   
महर्षिशब्दमतुलं स्वार्जितैः कर्मभिः शुभैः।  
यदि मे भगवानाह ततोऽहं विजितेन्द्रियः ॥ 1.63.23 ॥   
तमुवाच ततो ब्रह्मा न तावत्त्वं जितेन्द्रियः।  
यतस्व मुनिशार्दूल इत्युक्त्वा त्रिदिवं गतः ॥ 1.63.24 ॥   
विप्रस्थितेषु देवेषु विश्वामित्रो महामुनिः।  
ऊर्द्ध्वबाहुर्निरालम्बो वायुभक्षस्तपश्चरन् ॥ 1.63.25 ॥   
घर्मे पञ्चतपा भूत्वा वर्षास्वाकाशसंश्रयः।  
शिशिरे सलिलस्थायी रात्र्यहानि तपोधनः ॥ 1.63.26 ॥   
एवं वर्षसहस्रं हि तपो घोरमुपागमत् ॥ 1.63.27 ॥   
तस्मिन् सन्तप्यमाने तु विश्वामित्रे महामुनौ।  
सम्भ्रमः सुमहानासीत् सुराणां वासवस्य च ॥ 1.63.28 ॥   
रम्भामप्सरसं शक्रस्सह सर्वैर्मरुद्गणैः।  
उवाचात्महितं वाक्यमहितं कौशिकस्य च ॥ 1.63.29 ॥   

</details>
</div>
