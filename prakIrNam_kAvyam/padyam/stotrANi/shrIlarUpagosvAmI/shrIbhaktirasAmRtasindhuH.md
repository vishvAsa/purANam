+++
title = "श्रीभक्तिरसामृतसिन्धुः"
author = "श्रीलरूपगोस्वामी"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4190"
source_url = "https://www.ebharatisampat.in/read_chapter.php?bookid=MDgxODQ3NTUyNDIyMjA0"

+++
[[श्रीभक्तिरसामृतसिन्धुः	Source: [EB](https://www.ebharatisampat.in/read_chapter.php?bookid=MDgxODQ3NTUyNDIyMjA0)]]

\[













**श्रीलरूपगोस्वामिविरचित-**

**श्रीश्रीभक्तिरसामृतसिन्धुः॥**


**\[१\]  
भगवद्भक्तिभेदनिरूपकः**

**  
पूर्वविभागः।**



\[१.१\]  
सामान्यभक्तिः  
प्रथमलहरी

श्रीश्रीराधागोविन्ददेवौ विजयेते

अखिलरसामृतमूर्तिः प्रसृमररुचिरुद्धतारकापालिः ।  
कलितश्यामाललितो राधाप्रेयान् विधुर्जयति ॥ ऋBह्र्स्\_१,१.१ ॥  
हृदि यस्य प्रेरणया प्रवर्तितोऽहं वराकरूपोऽपि ।  
तस्य हरेः पदकमलं वन्दे चैतन्यदेवस्य ॥ ऋBह्र्स्\_१,१.२ ॥  
विश्राममन्दिरत्या तस्य सनातनतनोर्मद्ईशस्य ।  
भक्तिरसामृतसिन्धुर्भवतु सदायं प्रमोदाय ॥ ऋBह्र्स्\_१,१.३ ॥  
भक्तिरसामृतसिन्धौ चरतः परिभूतकालजालभियः ।  
भक्तमकरानशीलितमुक्तिनदीकान्नमसामि ॥ ऋBह्र्स्\_१,१.४ ॥  
मीमांसकबडवाग्नेः कठिनामपि कुण्ठयन्नसौ ।  
स्फुरतु सनातन सुचिरं तव भक्तिरसामृताम्भोधिः ॥ ऋBह्र्स्\_१,१.५ ॥  
भक्तिरसस्य प्रस्तुतिरखिलजगङ्मङ्गलप्रसङ्गस्य ।  
अज्ञेनापि मयास्य क्रियते सुहृदां प्रमोदाय ॥ ऋBह्र्स्\_१,१.६ ॥

एतस्य भगवद्भक्तिरसामृतपयोनिधेः ।  
चत्वारह्खलु वक्ष्यन्ते भागाः पूर्वादयः क्रमात् ॥ ऋBह्र्स्\_१,१.७ ॥  
तत्र पूर्वे विभागेऽस्मिन् भक्तिभेदनिरूपके ।  
अनुक्रमेण वक्तव्यं लहरीणां चतुष्टयम् ॥ ऋBह्र्स्\_१,१.८ ॥  
आद्या सामान्यभक्त्य्आढ्या द्वितीया साधनान्विता ।  
भावाश्रिता तृतीया च तुर्या प्रेमनिरूपिका ॥ ऋBह्र्स्\_१,१.९ ॥  
तत्रादौ सुष्ठु वैशिष्ट्यमस्याः कथयितुं स्फुटम् ।  
लक्षणं क्रियते भक्तेरुत्तमायाः सतां मतम् ॥ ऋBह्र्स्\_१,१.१० ॥

अन्याभिलाषिताशून्यं ज्ञानकर्माद्य्अनावृतम् ।  
आनुकूल्येन कृष्णानुशीलनं भक्तिरुत्तमा ॥ ऋBह्र्स्\_१,१.११ ॥

यथा श्रीनारदपञ्चरात्रे  
सर्वोपाधिविनिर्मुक्तं तत्परत्वेन निर्मलम् ।  
हृषीकेण हृषीकेशसेवनं भक्तिरुच्यते ॥ ऋBह्र्स्\_१,१.१२ ॥

श्रीभागवतस्य तृतीयस्कन्धे च (३.२९.१११३)  
अहैतुक्यव्यवहिता या भक्तिः पुरुषोत्तमे ॥ ऋBह्र्स्\_१,१.१३ ॥  
सालोक्यसार्ष्टिसामीप्यसारूप्यैकत्वमप्युत ।  
दीयमानं न गृह्णन्ति विना मत्सेवनं जनाः ॥ ऋBह्र्स्\_१,१.१४ ॥  
स एव भक्तियोगाख्य आत्यन्तिक उदाहृतः ॥ ऋBह्र्स्\_१,१.१५ ॥

सालोक्येत्यादिपद्यस्थभक्तोत्कर्षणिरूपणम् ।  
भक्तेर्विशुद्धताव्यक्त्या लक्षणे पर्यवस्यति ॥ ऋBह्र्स्\_१,१.१६ ॥  
क्लेशघ्नी शुभदा मोक्षलघुताकृत्सुदुर्लभा ।  
सान्द्रानन्दविशेषात्मा श्रीकृष्णाकर्षिणी च सा ॥ ऋBह्र्स्\_१,१.१७ ॥

तत्रास्याः क्लेशघ्नत्वम्  
क्लेशास्तु पापं तद्बीजमविद्या चेति ते त्रिधा ॥ ऋBह्र्स्\_१,१.१८ ॥

तत्र पापम्  
अप्रारब्धं भवेत्पापं प्रारब्धं चेति तद्द्विधा ॥ ऋBह्र्स्\_१,१.१९ ॥

तत्र अप्रारब्धहरत्वम्, यथा एकडशे (११.१४.१९)  
यथाग्निः सुसमिद्धार्चिः करोत्येधांसि भस्मसात् ।  
तथा मद्विषयाभक्तिरुद्धवैनांसि कृत्स्नशः ॥ ऋBह्र्स्\_१,१.२० ॥

प्रारब्धहरत्वम्, यथा तृतीये (३.३३.६)  
यन्नामधेयश्रवणानुकीर्तनाद्  
यत्प्रह्वणद्यत्स्मरणादपि क्वचित् ।  
श्वादोऽपि सद्यः सवनाय कल्पते  
कुतः पुनस्ते भगवन्नु दर्शनात् ॥ ऋBह्र्स्\_१,१.२१ ॥

दुर्जातिरेव सवनायोग्यत्वे कारणं मतम् ।  
दुर्जात्य्आरम्भकं पापं यत्स्यात्प्रारब्धमेव तत् ॥ ऋBह्र्स्\_१,१.२२ ॥

पद्मपुराने च  
अप्रारब्धफलं पापं कूटं बीजं फलोन्मुखम् ।  
क्रमेणैव प्रलीयेत विष्णुभक्तिरतात्मनाम् ॥ ऋBह्र्स्\_१,१.२३ ॥

बीजहरत्वम्, यथा षष्ठे (६.२.१७)  
तैस्तान्यघानि पूयन्ते तपोदानव्रतादिभिः ।  
नाधर्मजं तद्हृदयं तदपीशाङ्घ्रिसेवया ॥ ऋBह्र्स्\_१,१.२४ ॥

अविद्याहरत्वम्, यथा चतुर्थे (४.२२.३९)  
यत्पादपङ्कजपलाशविलासभक्त्या  
कर्माशयं ग्रथितमुद्ग्रथयन्ति सन्तः ।  
तद्वन्न रिक्तमतयो यतयोऽपि रुद्ध  
स्रोतोगणास्तमरणं भज वासुदेवम् ॥ ऋBह्र्स्\_१,१.२५ ॥

पाद्मे च  
कृतानुयात्राविद्याभिर्हरिभक्तिरनुत्तमा ।  
अविद्यां निर्दहत्याशु दावज्वालेव पन्नगीम् ॥ ऋBह्र्स्\_१,१.२६ ॥

शुभदत्वम्  
शुभानि प्रीणनं सर्वजगतामनुरक्तता ।  
सद्गुणाः सुखमित्य्आदीन्याख्यातानि मनीषिभिः ॥ ऋBह्र्स्\_१,१.२७ ॥

तत्र जगत्प्रीणनादिद्वयप्रदत्वम्, यथा पाद्मे  
येनार्चितो हरिस्तेन तर्पितानि जगन्त्यपि ।  
रज्यन्ति जन्तवस्तत्र जन्गमाः स्थावरा अपि ॥ ऋBह्र्स्\_१,१.२८ ॥

सद्गुणादिप्रदत्वम्, यथा पञ्चमे (५.१८.१२)  
यस्यास्ति भक्तिर्भगवत्यकिञ्चना  
सर्वैर्गुणैस्तत्र समासते सुराः ।  
हरावभक्तस्य कुतो महद्गुणा  
मनोरथेनासति धावतो बहिः ॥ ऋBह्र्स्\_१,१.२९ ॥

सुखप्रदत्वम्  
सुखं वैषयिकं ब्राह्ममैश्वरं चेति तत्त्रिधा ॥ ऋBह्र्स्\_१,१.३० ॥

यथा तन्त्रे  
सिद्धयः परमाश्चर्या भुक्तिर्मुक्तिश्च शाश्वती ।  
नित्यं च परमानन्दो भवेद्गोविन्दभक्तितः ॥ ऋBह्र्स्\_१,१.३१ ॥

यथा हरिभक्तिसुधोदये च  
भूयोऽपि याचे देवेश त्वयि भक्तिर्दृढास्तु मे ।  
या मोक्षान्तचतुर्वर्ग फलदा सुखदा लता ॥ ऋBह्र्स्\_१,१.३२ ॥

मोक्षलघुताकृत्  
मनागेव प्ररूढायां हृदये भगवाद्रतौ ।  
पुरुषार्थास्तु चत्वारास्तृणायन्ते समन्ततः ॥ ऋBह्र्स्\_१,१.३३ ॥

यथा श्रीनारदपञ्चरात्रे  
हरिभक्तिमहादेव्याः सर्वा मुक्त्य्आदिसिद्धयः ।  
भुक्त्यश्चाद्भुतास्तस्याश्चेटिकावदनुव्रताः ॥ ऋBह्र्स्\_१,१.३४ ॥ इति ।

सुदुर्लभा  
साधनौघैरनासन्गैरलभ्या सुचिरादपि ।  
हरिणा चाश्वदेयेति द्विधा सा स्यात्सुदुर्लभा ॥ ऋBह्र्स्\_१,१.३५ ॥

तत्र आद्या, यथा तान्त्रे  
ज्ञानतः सुलभा मुक्तिर्भुक्तिर्यज्ञादिपुण्यतः ।  
सेयं साधनसाहस्रैर्हरिभक्तिः सुदुर्लभा ॥ ऋBह्र्स्\_१,१.३६ ॥

द्वितीया, यथा पञ्चमस्कन्धे (५.६.१८)  
राजन् पतिर्गुरुरलं भवतां यदूनां  
दैवं प्रियः कुलपतिः क्व च किङ्करो वः ।  
अस्त्वेवमङ्ग भजतां भगवान्मुकुन्दो  
मुक्तिं ददाति कर्हिचित्स्म न भक्तियोगम् ॥ ऋBह्र्स्\_१,१.३७ ॥

सान्द्रानन्दविशेषात्मा  
ब्रह्मानन्दो भवेदेष चेत्परार्द्धगुणीकृतः ।  
नैति भक्तिसुखाम्भोधेः परमाणुतुलामपि ॥ ऋBह्र्स्\_१,१.३८ ॥  
यथा, हरिभक्तिसुधोदये  
त्वत्साक्षात्करणाह्लादविशुद्धाब्धिस्थितस्य मे ।  
सुखानि गोष्पदायन्ते ब्राह्माण्यपि जगद्गुरो ॥ ऋBह्र्स्\_१,१.३९ ॥

तथा भावार्थदीपिकायां (१०.८८.११) च  
त्वत्कथामृतपाथोधौ विहरन्तो महामुदः ।  
कुर्वन्ति कृतिनः केचित्चतुर्वर्गं तृणोपमम् ॥ ऋBह्र्स्\_१,१.४० ॥

श्रीकृष्णाकर्षिणी  
कृत्वा हरिं प्रेमभाजं प्रियवर्गसमन्वितम् ।  
भक्तिर्वशीकरोतीति श्रीकृष्णाकर्षिणी मता ॥ ऋBह्र्स्\_१,१.४१ ॥

यथा एकादशे (११.१४.२०)  
न साध्यति मां योगो न साङ्ख्यं धर्म उद्धव ।  
न स्वाध्यायस्तपस्त्यागो यथा भक्तिर्ममोर्जिता ॥ ऋBह्र्स्\_१,१.४२ ॥

सप्तमे (७.१०.४८) च नारदोक्तौ  
यूयं नृलोके बत भूरिभागा  
लोकं पुनाना मुनयोऽभियन्ति ।  
येषां गृहानावसतीति साक्षाद्  
गुढं परं ब्रह्म मनुष्यलिङ्गम् ॥ ऋBह्र्स्\_१,१.४३ ॥

अग्रतो वक्ष्यमाणायास्त्रिधा भक्तेरनुक्रमात् ।  
द्विशः षड्भिः पदैरेतन्माहात्यं परिकीर्तितम् ॥ ऋBह्र्स्\_१,१.४४ ॥

किं च  
स्वल्पापि रुचिरेव स्याद्भक्तितत्त्वावबोधिका ।  
युक्तिस्तु केवला नैव यदस्या अप्रतिष्ठता ॥ ऋBह्र्स्\_१,१.४५ ॥

तत्र प्राचीनैरप्युक्तम्  
यत्नेनापादितोऽप्यर्थः कुशलैरनुमातृभिः ।  
अभियुक्ततरैरन्यैरन्यथैवोपपाद्यते ॥ ऋBह्र्स्\_१,१.४६ ॥

इति श्री श्री भक्तिरसामृतसिन्धौ  
पूर्वभागे भक्तिसामान्य लहरी प्रथमा


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

(१.२)  
द्वितीया लहरी  
साधनभक्तिः


सा भक्तिः साधनं भावः प्रेमा चेति त्रिधोदिता ॥ ऋBह्र्स्\_१,२.१ ॥

तत्र साधनभक्तिः  
कृतिसाध्या भवेत्साध्यभावा सा साधनाभिधा ।  
नित्यसिद्धस्य भावस्य प्राकट्यं हृदि साध्यता ॥ ऋBह्र्स्\_१,२.२ ॥  
सा भक्तिः सप्तमस्कन्धे भङ्ग्या देवर्षिणोदिता ॥ ऋBह्र्स्\_१,२.३ ॥

यथा सप्तमे (७.१.३१)  
तस्मात्केनाप्युपायेन मनः कृष्णे निवेशयेत् ॥ ऋBह्र्स्\_१,२.४ ॥ इति ।

वैधी रागानुगा चेति सा द्विधा साधनाभिधा ॥ ऋBह्र्स्\_१,२.५ ॥

तत्र वैधी  
यत्र रागानवाप्तत्वात्प्रवृत्तिरुपजायते ।  
शासनेनैव शास्त्रस्य सा वैधी भक्तिरुच्यते ॥ ऋBह्र्स्\_१,२.६ ॥

यथ, द्वितीये (२.१.६)  
तस्माद्भारत सर्वात्मा भगवानीश्वरो हरिः ।  
श्रोतव्यः कीर्तितव्यश्च स्मर्तव्यश्चेच्छताभयम् ॥ ऋBह्र्स्\_१,२.७ ॥

पाद्मे च  
स्मर्तव्यः सततं विष्णुर्विस्मर्तव्यो न जातुचित् ।  
सर्वे विधिनिषेधाः स्युरेतयोरेव किङ्कराः ॥ ऋBह्र्स्\_१,२.८ ॥

इत्यसौ स्याद्विधिर्नित्यः सर्ववर्णाश्रमादिषु ।  
नित्यत्वेऽप्यस्य निर्णीतमेकादश्य्आदिवत्फलम् ॥ ऋBह्र्स्\_१,२.९ ॥

यथा, एकादाशे (११.५.२३) तु व्यक्तमेवोक्तम्  
मुख बाहूरुपादेभ्यः पुरुषस्याश्रमैः सह ।  
चत्वारो जज्ञिरे वर्णा गुणैर्विप्रादयः पृथक् ॥ ऋBह्र्स्\_१,२.१० ॥  
य एषां पुरुषं साक्षादात्मप्रभवमीश्वरम् ।  
न भजन्त्यवजानन्ति स्थानाद्भ्रष्टाः पतन्त्यधः ॥ ऋBह्र्स्\_१,२.११ ॥  
तत्फलं च, तत्रैव (११.२७.४९)  
एवं क्रियायोगपथैः पुमान् वैदिकतान्त्रिकैः ।  
अर्चन्नुभ्यतः सिद्धिं मत्तो विन्दत्यभीप्सिताम् ॥ ऋBह्र्स्\_१,२.१२ ॥

पञ्चरात्रे च  
सुरर्षे विहिता शास्त्रे हरिमुद्दिश्य या क्रिया ।  
सैव भक्तिरिति प्रोक्ता तया भक्तिः परा भवेत् ॥ ऋBह्र्स्\_१,२.१३ ॥

तत्र अधिकारी  
यः केनाप्यतिभाग्येन जातश्रद्धोऽस्य सेवने ।  
नातिसक्तो न वैराग्यभागस्यामधिकार्यसौ ॥ ऋBह्र्स्\_१,२.१४ ॥

यथैकादशे (११.२०.२८)  
यदृच्छया मत्कथादौ जातश्रद्धोऽस्तु यः पुमान् ।  
न निर्विण्णो नातिसक्तो भक्तियोगोऽस्य सिद्धिदः ॥ ऋBह्र्स्\_१,२.१५ ॥

उत्तमो मध्यमश्च स्यात्कनिष्ठश्चेति स त्रिधा ॥ ऋBह्र्स्\_१,२.१६ ॥

तत्र उत्तमः  
शास्त्रे युक्तौ च निपुणः सर्वथा दृढनिश्चयः ।  
प्रौढश्रद्धोऽधिकारी यः स भक्तावुत्तमो मतः ॥ ऋBह्र्स्\_१,२.१७ ॥

तत्र मध्यमः  
यः शास्त्रादिष्वनिपुणः श्रद्धावान् स तु मध्यमः ॥ ऋBह्र्स्\_१,२.१८ ॥

तत्र कनिष्ठः  
यो भवेत्कोमलश्रद्धः स कनिष्ठो निगद्यते ॥ ऋBह्र्स्\_१,२.१९ ॥

तत्र गीतादिषूक्तानां चतुर्णामधिकारिणाम् ।  
मध्ये यस्मिन् भगवतह्कृपा स्यात्तत्प्रियस्य वा ॥ ऋBह्र्स्\_१,२.२० ॥  
स क्षीणतत्तद्भावः स्याच्छुद्धभक्त्य्अधिकारवान् ।  
यथेभः शौनकादिश्च ध्रुवः स च चतुःसनः ॥ ऋBह्र्स्\_१,२.२१ ॥  
भुक्तिमुक्तिस्पृहा यावत्पिशाची हृदि वर्तते ।  
तावद्भक्तिसुखस्यात्र कथमभ्युदयो भवेत् ॥ ऋBह्र्स्\_१,२.२२ ॥  
तत्रापि च विशेषेण गतिमण्वीमनिच्छतः ।  
भक्तिर्हृतमनःप्राणान् प्रेम्णा तान् कुरुते जनान् ॥ ऋBह्र्स्\_१,२.२३ ॥

तथा च, तृतीये (३.२५.३६)  
तैर्दर्शनीयावयवैरुदार  
विलासहासेक्षितवामसूक्तैः ।  
हृतात्मनो हृतप्राणांश्च भक्तिर्  
अनिच्छतो मे गतिमण्वीं प्रयुङ्क्ते ॥ ऋBह्र्स्\_१,२.२४ ॥

श्री कृष्णचरणाम्भोजसेवानिर्वृतचेतसाम् ।  
एषां मोक्षाय भक्तानां न कदाचित्स्पृहा भवेत् ॥ ऋBह्र्स्\_१,२.२५ ॥

यथा तत्रैव, श्रीमद्उद्धवोक्तौ (३.४.१५)  
को न्वीश ते पादसरोजभाजां  
सुदुर्लभोऽर्थेषु चतुर्ष्वपीह ।  
तथापि नाहं प्रवृणोमि भूमन्  
भवत्पदाम्भोजनिषेवणोत्सुकः ॥ ऋBह्र्स्\_१,२.२६ ॥

तत्रैव, श्रीकपिलदेवोक्तौ (३.२५.३५)  
नैकात्मतां मे स्पृहयन्ति केचिन्  
मत्पादसेवाभिरता मद्ईहाः ।  
येऽन्योन्यतो भागवताः प्रसज्य  
सभाजयन्ते मम पौरुषाणि ॥ ऋBह्र्स्\_१,२.२७ ॥

तत्रैव (३.२९.१३)  
सालोक्यसार्ष्टिसामीप्य सारूप्यैकत्वमप्युत ।  
दीयमानं न गृह्णन्ति विना मत्सेवनं जनाः ॥ ऋBह्र्स्\_१,२.२८ ॥

चतुर्थे श्रीध्रुवोक्तौ (४.९.१०)  
या निर्वृतिस्तनुभृतां तव पादपद्म  
ध्यानाद्भवज्जनकथाश्रवणेन वा स्यात् ।  
सा ब्रह्मणि स्वमहिमन्यपि नाथ मा भूत्  
किं त्वन्तकासिलुलितात्पततां विमानात् ॥ ऋBह्र्स्\_१,२.२९ ॥

तत्रैव श्रीमद्आदिराजोक्तौ (४.२०.२४)  
न कामये नाथ तदप्यहं क्वचिन्  
न यत्र युष्मच्चरणाम्बुजासवः ।  
महत्तमान्तर्हृदयान्मुखच्युतो  
विधत्स्व कर्णायुतमेष मे वरः ॥ ऋBह्र्स्\_१,२.३० ॥

पञ्चमे श्रीशुकोक्तौ (५.१४.४४)  
यो दुस्त्यजान् क्षितिसुतस्वजनार्थदारान्  
प्रार्थ्यां श्रियं सुरवरैः सदयावलोकाम् ।  
नैच्छन्नृपस्तद्उचितं महतां मधुद्विट्  
सेवानुरक्तमनसामभवोऽपि फल्गुः ॥ ऋBह्र्स्\_१,२.३१ ॥

षष्ठे श्रीवृत्रोक्तौ (६.११.२५)  
न नाकपृष्ठं न च पारमेष्ठ्यं  
न सार्वभौमं न रसाधिपत्यम् ।  
न योगसिद्धीरपुनर्भवं वा  
समञ्जस त्वा विरहय्य काङ्क्षे ॥ ऋBह्र्स्\_१,२.३२ ॥

तत्रैव श्रीरुद्रोक्तौ (६.१७.२८)  
नारायणपराः सर्वे न कुतश्चन बिभ्यति ।  
स्वर्गापवर्गनरकेष्वपि तुल्यार्थदर्शिनः ॥ ऋBह्र्स्\_१,२.३३ ॥

तत्रैव इन्द्रोक्तौ (६.१८.७४)  
आराधनं भगवत ईहमाना निराशिषः ।  
ये तु नेच्छन्त्यपि परं ते स्वार्थकुशलाः स्मृताः ॥ ऋBह्र्स्\_१,२.३४ ॥

सप्तमे प्रह्लादोक्तौ (७.६.२५)  
तुष्टे च तत्र किमलभ्यमनन्त आद्ये  
किं तैर्गुणव्यतिकरादिह ये स्वसिद्धाः ।  
धर्मादयः किमगुणेन च काङ्क्षितेन  
सारं जुषां चरणयोरुपगायतां नः ॥ ऋBह्र्स्\_१,२.३५ ॥

तत्रैव शक्रोक्तौ (७.८.४२)  
प्रत्यानीताः परम भवता त्रायता नः स्वभागा  
दैत्याक्रान्तं हृदयकमलं तद्गृहं प्रत्यबोधि ।  
कालग्रस्तं कियदिदमहो नाथ शुश्रूषतां ते  
मुक्तिस्तेषां न हि बहुमता नारसिंहापरैः किम् ॥ ऋBह्र्स्\_१,२.३६ ॥

अष्टमे श्रीगजेन्द्रोक्तौ (८.३.२०)  
एकान्तिनो यस्य न कञ्चनार्थं  
वाञ्छन्ति ये वै भगवत्प्रपन्नाः ।  
अत्य्अद्भुतं तच्चरितं सुमङ्गलं  
गायन्त आनन्दसमुद्रमग्नाः ॥ ऋBह्र्स्\_१,२.३७ ॥

नवमे श्रीवैकुण्ठनाथोक्तौ (९.४.६७)  
मत्सेवया प्रतीतं ते सालोक्यादिचतुष्टयम् ।  
नेच्छन्ति सेवया पूर्णाः कुतोऽन्यत्कालविप्लुतम् ॥ ऋBह्र्स्\_१,२.३८ ॥

श्रीदशमे नागपत्नीस्तुतौ (१०.१६.३७)  
न नाकपृष्ठं न च सार्वभौमं  
न पारमेष्ठ्यं न रसाधिपत्यम् ।  
न योगसिद्धीरपुनर्भवं वा  
वाञ्छन्ति यत्पादरजःप्रपन्नाः ॥ ऋBह्र्स्\_१,२.३९ ॥

तत्रैव श्रीवेदस्तुतौ (१०.८७.२१)  
दुरवगमात्मतत्त्वनिगमाय तवात्ततनोश्  
चरितमहामृताब्धिपरिवर्तपरिश्रमणाः ।  
न परिलषन्ति केचिदपवर्गमपीश्वर ते  
चरणसरोजहंसकुलसङ्गविसृष्टगृहाः ॥ ऋBह्र्स्\_१,२.४० ॥

एकादशे श्रीभगवद्उक्तौ (११.२०.३४)  
न किञ्चित्साधवो धीरा भक्ता ह्येकान्तिनो मम ।  
वाञ्छन्त्यपि मया दत्तं कैवल्यमपुनर्भवम् ॥ ऋBह्र्स्\_१,२.४१ ॥

तथा (११.१४.१४)  
न पारमेष्ठ्यं न महेन्द्रधिष्ण्यं  
न सार्वभौमं न रसाधिपत्यम् ।  
न योगसिद्धीरपुनर्भवं वा  
मय्यर्पितात्मेच्छति मद्विनान्यत् ॥ ऋBह्र्स्\_१,२.४२ ॥

द्वादशे श्रीरुद्रोक्तौ (१२.१०.६)  
नैवेच्छत्याशिषः क्वापि ब्रह्मर्षिर्मोक्षमप्युत ।  
भक्तिं परां भगवति लब्धवान् पुरुषेऽव्यये ॥ ऋBह्र्स्\_१,२.४३ ॥

पद्मपुराणे च कार्त्तिकमाहात्म्ये (दामोदराष्टके)  
वरं देव मोक्षं न मोक्षावधिं वा  
न चान्यं वृणेऽहं वरेशादपीह ।  
इदं ते वपुर्नाथ गोपालबालं  
सदा मे मनस्यविरास्तां किमन्यैः ॥ ऋBह्र्स्\_१,२.४४ ॥

कुवेरात्मजौ बद्धमूर्त्यैव यद्वत्  
त्वया मोचितौ भक्तिबद्धौ कृतौ च ।  
तथा प्रेमभक्तिं स्वकां मे प्रयच्छ  
न मोक्षे ग्रहो मेऽस्ति दामोदरेह ॥ ऋBह्र्स्\_१,२.४५ ॥  
हयशीर्षीयश्रीनारायणव्यूहस्तवे च  
न धर्म काममर्थं वा मोक्षं वा वरदेश्वर ।  
प्रार्थये तव पादाब्जे दास्यमेवाभिकामये ॥ ऋBह्र्स्\_१,२.४६ ॥

तत्रैव  
पुनः पुनर्वरान् दित्सुर्विष्णुर्मुक्तिं न याचितः ।  
भक्तिरेव वृता येन प्रह्लादं तं नमाम्यहम् ॥ ऋBह्र्स्\_१,२.४७ ॥  
यदृच्छया लब्धमपि विष्णोर्दाशरथेस्तु यः ।  
नैच्छन्मोक्षं विना दास्यं तस्मै हनुमते नमः ॥ ऋBह्र्स्\_१,२.४८ ॥

अत एव प्रसिद्धं श्रीहनुमद्वाक्यम्  
भवबन्धच्छिदे तस्यै स्पृहयामि न मुक्तये ।  
भवान् प्रभुरहं दास इति यत्र विलुप्यते ॥ ऋBह्र्स्\_१,२.४९ ॥

श्रीनारद पञ्चरात्रे च जितन्तेस्तोत्रे  
धर्मार्थकाममोक्षेषु नेच्छा मम कदाचन ।  
त्वत्पादपञ्कजस्याधो जीवितं दीयतं मम ॥ ऋBह्र्स्\_१,२.५० ॥  
मोक्षसालोक्यसारूप्यान् प्रार्थये न धराधर ।  
इच्छामि हि महाभाग कारुण्यं तव सुव्रत ॥ ऋBह्र्स्\_१,२.५१ ॥

अतएव श्रीभागवते षष्ठे (६.१४.५)  
मुक्तानामपि सिद्धानां नारायणपरायणः ।  
सुदुर्लभः प्रशान्तात्मा कोटिष्वपि महामुने ॥ ऋBह्र्स्\_१,२.५२ ॥

प्रथमे च श्रीधर्मराजमातुः स्तुतौ (१.८.२०)  
तथा परमहंसानां मुनीनाममलात्मनाम् ।  
भक्तियोगविधानार्थं कथं पश्येम हि स्त्रियः ॥ ऋBह्र्स्\_१,२.५३ ॥

तत्रैव श्रीसूतोक्तौ (१.७.१०)  
आत्मारामाश्च मुनयो निर्ग्रन्था अप्युरुक्रमे ।  
कुर्वन्त्यहैतुकीं भक्तिमित्थम्भूतगुणो हरिः ॥ ऋBह्र्स्\_१,२.५४ ॥

अत्र त्याज्यतयैवोक्ता मुक्तिः पञ्चविधापि चेत् ।  
सालोक्यादिस्तथाप्यत्र भक्त्या नातिविरुध्यते ॥ ऋBह्र्स्\_१,२.५५ ॥  
सुखैश्वर्योत्तरा सेयं प्रेमसेवोत्तरेत्यपि ।  
सालोक्यादिर्द्विधा तत्र नाद्या सेवाजुषं मता ॥ ऋBह्र्स्\_१,२.५६ ॥  
किन्तु प्रेमैकमाधुर्यजुष एकान्तिनो हरौ ।  
नैवाङ्गीकुर्वते जातु मुक्तिं पञ्चविधामपि ॥ ऋBह्र्स्\_१,२.५७ ॥  
तत्राप्येकान्तिनां श्रेष्था गोविन्दहृतमानसाः ।  
येषां श्रीशप्रसादोऽपि मनो हर्तुं न शक्नुयात् ॥ ऋBह्र्स्\_१,२.५८ ॥  
सिद्धान्ततस्त्वभेदेऽपि श्रीशकृष्णस्वरूपयोः ।  
रसेनोत्कृष्यते कृष्णरूपमेषा रसस्थितिः ॥ ऋBह्र्स्\_१,२.५९ ॥  
शास्त्रतः श्रूयते भक्तौ नृमात्रस्याधिकारिता ।  
सर्वाधिकारितां माघस्नानस्य ब्रुवता यतः ।  
दृष्तान्तिता वशिष्ठेन हरिभक्तिर्नृपं प्रति ॥ ऋBह्र्स्\_१,२.६० ॥

यथा पाद्मे  
सर्वेऽधिकारिणो ह्यत्र हरिभक्तौ यथा नृप ॥ ऋBह्र्स्\_१,२.६१ ॥

काशीखण्डे च तथा  
अन्त्यजा अपि तद्राष्ट्रे शङ्खचक्राङ्कधारिणः ।  
सम्प्राप्य वैष्णवीं दीक्षां दीक्षिता इव सम्बभुः ॥ ऋBह्र्स्\_१,२.६२ ॥

अपि च  
अननुष्ठानतो दोषो भक्त्य्अङ्गानां प्रजायते ।  
न कर्मणामकरणादेष भक्त्य्अधिकारिणाम् ॥ ऋBह्र्स्\_१,२.६३ ॥  
निषिद्धाचारतो दैवात्प्रायश्चित्तं तु नोचितम् ।  
इति वैष्णवशास्त्राणां रहस्यं तद्विदां मतम् ॥ ऋBह्र्स्\_१,२.६४ ॥

यथैकादशे (११.२०.२६, ११.२१.२)  
स्वे स्वेऽधिकारे या निष्ठा सा गुणः परिकीर्तितः ।  
विपर्ययस्तु दोषः स्यादुभयोरेष निश्चयः ॥ ऋBह्र्स्\_१,२.६५ ॥

प्रथमे (१.५.१७)  
त्यक्त्वा स्वधर्मं चरणाम्बुजं हरेर्  
भजन्नपक्वोऽथ पतेत्ततो यदि ।  
यत्र क्व वाभद्रमभूदमुष्य किं  
को वार्थ आप्तोऽभजतां स्वधर्मतः ॥ ऋBह्र्स्\_१,२.६६ ॥

एकादशे (११.११.३७)  
आज्ञायैव गुणान् दोषान्मयादिष्टानपि स्वकान् ।  
धर्मान् सन्त्यज्य यः सर्वान्मां भजेत्स च सत्तमः ॥ ऋBह्र्स्\_१,२.६७ ॥

तत्रैव (११.५.४१)  
देवर्षिभूताप्तनॄणां पितॄणां  
न किङ्करो नायमृणी च राजन् ।  
सर्वात्मना यः शरणं शरण्यं  
गतो मुकुन्दं परिहृत्य कर्तम् ॥ ऋBह्र्स्\_१,२.६८ ॥

श्रीभगवद्गीतासु (१८.६६)  
सर्वधर्मन् परित्याज्य मामेकं शरणं व्रज ।  
अहं त्वां सर्वपापेभ्यो मोक्षयिष्यामि मा सुचः ॥ ऋBह्र्स्\_१,२.६९ ॥

अगस्त्यसंहितायाम्  
यथा विधिनिषेधौ तु मुक्तं नैवोपसर्पतः ।  
तथा न स्पृशतो रामोपासकं विधिपूर्वकम् ॥ ऋBह्र्स्\_१,२.७० ॥

एकादशे एव (११.५.४२)  
स्वपादमुलं भजतः प्रियस्य  
त्यक्तान्यभावस्य हरिः परेशः ।  
विकर्म यच्चोत्पतितं कथञ्चिद्  
धुनोति सर्वं हृदि सन्निविष्टः ॥ ऋBह्र्स्\_१,२.७१ ॥

हरिभक्तिविलासेऽस्या भक्तेरङ्गानि लक्षशः ।  
किन्तु तानि प्रसिद्धानि निर्दिश्यन्ते यथामति ॥ ऋBह्र्स्\_१,२.७२ ॥

अत्र अङ्गलक्षणम्  
आश्रितावान्तरानेकभेदं केवलमेव वा ।  
एकं कर्मात्र विद्वद्भिरेकं भक्त्य्अङ्गमुच्यते ॥ ऋBह्र्स्\_१,२.७३ ॥

अथ अङ्गानि  
गुरुपादाश्रयस्तस्मात्कृष्णदीक्षादिशिक्षणम् ।  
विश्रम्भेण गुरोः सेवा साधुवर्त्मानुवर्तनम् ॥ ऋBह्र्स्\_१,२.७४ ॥  
सद्धर्मपृच्छा भोगादित्यागः कृष्णस्य हेतवे ।  
निवासो द्वारकादौ च गङ्गादेरपि सन्निधौ ॥ ऋBह्र्स्\_१,२.७५ ॥  
व्यावहारेषु सर्वेषु यावद्अर्थानुवर्तिता ।  
हरिवासरसम्मानो धात्र्य्अश्वत्थादिगौरवम् ॥ ऋBह्र्स्\_१,२.७६ ॥  
एषामत्र दशाङ्गानां भवेत्प्रारम्भरुपता ॥ ऋBह्र्स्\_१,२.७७ ॥  
सङ्गत्यागो विदूरेण भगवद्विमुखैर्जनैः ।  
शिष्याद्य्अननुबन्धित्वं महारम्भाद्य्अनुद्यमः ॥ ऋBह्र्स्\_१,२.७८ ॥  
बहुग्रन्थकलाभ्यासव्याख्यावादविवर्जनम् ॥ ऋBह्र्स्\_१,२.७९ ॥  
व्यावहारेऽप्यकार्पण्यं शोकाद्य्अवशवर्तिता ॥ ऋBह्र्स्\_१,२.८० ॥  
अन्यदेवानवज्ञा च भूतानुद्वेगदायिता ।  
सेवानामापराधानामुद्भवाभावकारिता ॥ ऋBह्र्स्\_१,२.८१ ॥  
कृष्णतद्भक्तविद्वेषविनिन्दाद्य्असहिष्णुता ।  
व्यतिरेकतयामीषां दशानां स्यादनुष्ठितीः ॥ ऋBह्र्स्\_१,२.८२ ॥  
अस्यास्तत्र प्रवेशाय द्वारत्वेऽप्यङ्गविंशतेः ।  
त्रयां प्रधानमेवोक्तं गुरुपादाश्रयादिकम् ॥ ऋBह्र्स्\_१,२.८३ ॥  
धृतिर्वैष्णवचिह्णानां हरेर्नामाक्षरस्य च ।  
निर्माल्यादेश्च तस्याग्रे ताण्डवं दण्डवन्नतिः ॥ ऋBह्र्स्\_१,२.८४ ॥  
अभ्युत्थानमनुव्रज्या गतिः स्थाने परिक्रमः ।  
अर्चनं परिचर्या च गीतं सङ्कीर्तनं जपः ॥ ऋBह्र्स्\_१,२.८५ ॥  
विज्ञप्तिः स्तवपाठश्च स्वादो नैवेद्यपाद्ययोः ।  
धूपमाल्यादिसौरभ्यं श्रीमूर्तेः स्पृष्टिरीक्षणम् ॥ ऋBह्र्स्\_१,२.८६ ॥  
आरात्रिकोत्सवादेश्च श्रवणं तत्कृपेक्षणम् ।  
स्मृतिर्ध्यानं तथा दास्यं सख्यमात्मनिवेदनम् ॥ ऋBह्र्स्\_१,२.८७ ॥  
निजप्रियोपहरणं तद्अर्थेऽखिलचेष्टितम् ।  
सर्वथा शरणापत्तिस्तदीयानां च सेवनम् ॥ ऋBह्र्स्\_१,२.८८ ॥  
तदीयास्तुलसीशास्त्रमथुरावैष्णवादयः ।  
यथावैभवसामग्री सद्गोष्ठीभिर्महोत्सवः ॥ ऋBह्र्स्\_१,२.८९ ॥  
ऊर्जादरो विशेषेण यात्रा जन्मदिनादिषु ।  
श्रद्धा विशेषतः प्रीतिः श्रीमूर्तेरङ्घ्रिसेवने ॥ ऋBह्र्स्\_१,२.९० ॥  
श्रीमद्भागवतार्थानामास्वादो रसिकैः सह ।  
सजातीयाशये स्निग्धे साधौ सङ्गः स्वतो वरे ॥ ऋBह्र्स्\_१,२.९१ ॥  
नामसङ्कीर्तनं श्रीमथुरामण्डले स्थितिः ॥ ऋBह्र्स्\_१,२.९२ ॥  
अङ्गानां पञ्चकस्यास्य पूर्वं विलिखितस्य च ।  
निखिलश्रैष्ठ्यबोधाय पुनरप्यत्र कीर्तनम् ॥ ऋBह्र्स्\_१,२.९३ ॥  
इति कायहृषीकान्तःकरणानामुपासनाः ॥ ऋBह्र्स्\_१,२.९४ ॥  
चतुःषष्टिः पृथक्साङ्घातिकभेदात्क्रमादिनाः ॥ ऋBह्र्स्\_१,२.९५ ॥  
अथार्षानुमतेनैषामुदाहरणमीर्यते ॥ ऋBह्र्स्\_१,२.९६ ॥

१ तत्र गुरुपादाश्रयो, यथा एकादशे (११.३.२१)  
तस्माद्गुरुं प्रपद्येत जिज्ञासुः श्रेय उत्तमम् ।  
शाब्दे परे च निष्णातं ब्रह्मण्युपशमाश्रयम् ॥ ऋBह्र्स्\_१,२.९७ ॥

२ श्रीकृष्णदीक्षादिशिक्षणं, यथा तत्रैव (११.३.२२)  
तत्र भागवतान् धर्मान् शिक्षेद्गुर्व्आत्मदैवतः ।  
अमाययानुवृत्त्या यैस्तुष्येदात्मात्मदो हरिः ॥ ऋBह्र्स्\_१,२.९८ ॥

३ विश्रम्भेण गुरोः सेवा, यथा तत्रैव (११.१७.२७)  
आचार्यं मां विजानीयान्नावमन्येत कर्हिचित् ।  
न मर्त्यबुद्ध्यासूयेत सर्वदेवमयो गुरुः ॥ ऋBह्र्स्\_१,२.९९ ॥  
४ साधुवर्त्मानुवर्तनम्, यथा स्कान्दे  
स मृग्यः श्रेयसां हेतुः पन्थाः सन्तापवर्जितः ।  
अन्वाप्तश्रमं पूर्वे येन सन्तः प्रतस्थिरे ॥ ऋBह्र्स्\_१,२.१०० ॥

ब्रह्मयामले च  
श्रुतिस्मृतिपुराणादिपञ्चरात्रविधिं विना ।  
ऐकान्तिकी हरेर्भक्तिरुत्पातायैव कल्पते ॥ ऋBह्र्स्\_१,२.१०१ ॥

भक्तिरैकान्तिकी वेयमविचारात्प्रतीयते ।  
वस्तुतस्तु तथा नैव यदशास्त्रीयतेक्ष्यते ॥ ऋBह्र्स्\_१,२.१०२ ॥

५ सद्धर्मपृच्छा, यथा नारदीये  
अचिरादेव सर्वार्थः सिध्यत्येषामभीप्सितः ।  
सद्धर्मस्यावबोधाय येषां निर्बन्धिनी मतिः ॥ ऋBह्र्स्\_१,२.१०३ ॥

६ कृष्णार्थे भोगादित्यागो, यथा पाद्मे  
हरिमुद्दिश्य भोगानि काले त्यक्तवतस्तव ।  
विष्णुलोकस्थिता सम्पद्अलोला सा प्रतीक्षते ॥ ऋBह्र्स्\_१,२.१०४ ॥

७ द्वारकादिनिवासो, यथा स्कान्दे  
संवत्सरं वा षण्मासान्मासं मासार्धमेव वा ।  
द्वारकावासिनः सर्वे नरा नार्यश्चतुर्भुजाः ॥ ऋBह्र्स्\_१,२.१०५ ॥

आदिपदेन पुरुषोत्तमवासश्च, यथा ब्राह्मे  
अहो क्षेत्रस्य माहात्म्यं समन्ताद्दशयोजनम् ।  
दिविष्ठा यत्र पश्यन्ति सर्वानेव चतुर्भुजान् ॥ ऋBह्र्स्\_१,२.१०६ ॥

गङ्गादिवासो, यथा प्रथमे (१.१९.६)  
या वै लसच्छ्रीतुलसीविमिश्र  
कृष्णाङ्घ्रिरेण्व्अभ्यधिकाम्बुनेत्री ।  
पुनाति सेशानुभयत्र लोकान्  
कस्तां न सेवेत मरिष्यमाणः ॥ ऋBह्र्स्\_१,२.१०७ ॥

८ यावद्अर्थानुवर्तिता, यथा नारदीये  
यावता स्यात्स्वनिर्वाहः स्वीकुर्यात्तावदर्थवित् ।  
आधिक्ये न्यूनतायां च च्यवते परमार्थतः ॥ ऋBह्र्स्\_१,२.१०८ ॥

९ हरिवासरसम्मानो, यथा ब्रह्मवैवर्ते  
सर्वपापप्रशमनं पुण्यमात्यन्तिकं तथा ।  
गोविन्दस्मारणं नॄणामेकदश्यामुपोषणम् ॥ ऋBह्र्स्\_१,२.१०९ ॥

१० धात्र्य्अश्वत्थादिगौरवम्, यथा स्कान्दे  
अश्वत्थतुलसीधात्रीगोभूमिसुरवैष्णवाः ।  
पूजिताः प्रणताः ध्याताः क्षपयन्ति नॄणामघम् ॥ ऋBह्र्स्\_१,२.११० ॥

११ अथ श्रीकृष्णविमुखजनसंत्यागो, यथा कात्यायनसंहितायाम्  
वरं हुतवहज्वालापञ्जरान्तर्व्यवस्थितिः ।  
न शौरिचिन्ताविमुखजनसंवासवैशसम् ॥ ऋBह्र्स्\_१,२.१११ ॥

विष्णुरहस्ये च  
आलिङ्गनं वरं मन्ये व्यालव्याघ्रजलौकसाम् ।  
न सङ्गः शल्ययुक्तानां नानादेवैकसेविनाम् ॥ ऋBह्र्स्\_१,२.११२ ॥

१२ १३ १४ शिष्याननुबन्द्धित्वादित्रयं, यथा सप्तमे (७.१३.८)  
न शिष्याननुबध्नीत ग्रन्थान्नैवाभ्यसेद्बहून् ।  
न व्याख्यामुपयुञ्जीत नारम्भानारभेत्क्वचित् ॥ ऋBह्र्स्\_१,२.११३ ॥

१५ व्यावहारेऽप्यकार्पण्यं, यथा पाद्मे  
अलब्धे वा विनष्टे वा भक्ष्याच्छादनसाधने ।  
अविक्लवमतिर्भूत्वा हरिमेव धिया स्मरेत् ॥ ऋBह्र्स्\_१,२.११४ ॥

१६ शोकाद्य्अवशवर्तिता, यथा तत्रैव  
शोकामर्षादिभिर्भावैराक्रान्तं यस्य मानसम् ।  
कथं तत्र मुकुन्दस्य स्फूर्तिसम्भावना भवेत् ॥ ऋBह्र्स्\_१,२.११५ ॥।

१७ अन्यदेवानज्ञा, यथा तत्रैव  
हरिरेव सदाराध्यः सर्वदेवेश्वरेश्वरः ।  
इतरे ब्रह्मरुद्राद्या नावज्ञेयाः कदाचन ॥ ऋBह्र्स्\_१,२.११६ ॥

१८ भूतानुद्वेगदायिता, यथा महाभारते  
पितेव पुत्रं करुणो नोद्वेजयति यो जनम् ।  
विशुद्धस्य हृषीकेशस्तूर्णं तस्य प्रसीदति ॥ ऋBह्र्स्\_१,२.११७ ॥

१९ सेवानामापराधानां वर्जनं, यथा वाराहे  
ममार्चनापराधा ये कीर्त्यन्ते वसुधे मया ।  
वैष्णवेन सदा ते तु वर्जनीयाः प्रयत्नतः ॥ ऋBह्र्स्\_१,२.११८ ॥  
पाद्मे च  
सर्वापराधकृदपि मुच्यते हरिसंश्रयः ।  
हरेरप्यपराधान् यः कुर्याद्द्विपदपांशुलः ॥ ऋBह्र्स्\_१,२.११९ ॥  
नामाश्रयः कदाचित्स्यात्तरत्येव स नामतः ।  
नाम्नो हि सर्वसुहृदो ह्यपराधात्पतत्यधः ॥ ऋBह्र्स्\_१,२.१२० ॥

२० तन्निन्दाद्यसहिष्णुता, यथा श्रीदशमे (१०.७४.४०)  
निन्दां भगवतः श्र्ण्वंस्तत्परस्य जनस्य वा ।  
ततो नापैति यः सोऽपि यात्यधः सुकृताच्च्युतः ॥ ऋBह्र्स्\_१,२.१२१ ॥

२१ अथ वैष्णवचिह्णधृतिः, यथा पाद्मे  
ये कण्ठलग्नतुलसीनलिनाक्षामाला  
ये बाहुमूलपरिचिह्णितशङ्खचक्राः ।  
ये वा ललाटफलके लसद्ऊर्ध्वपुण्ड्रास्  
ते वैष्णवा भुवनमाशु पवित्रयन्ति ॥ ऋBह्र्स्\_१,२.१२२ ॥

२२ नामाक्षरधृतिः, यथा स्कान्दे  
हरिनामाक्षरयुतं भाले गोपीमृडङ्कितम् ।  
तुलसीमालिकोरस्कं स्पृशेयुर्न यमोद्भटाः ॥ ऋBह्र्स्\_१,२.१२३ ॥

पाद्मे च  
कृष्णनामाक्षरैर्गात्रमङ्कयेच्चन्दनादिना ।  
स लोकपावनो भुत्वा तस्य लोकमवाप्नुयात् ॥ ऋBह्र्स्\_१,२.१२४ ॥

२३ निर्माल्यधृतिः, यथा एकादशे (११.६.४६)  
त्वयोपयुक्तस्रग्गन्धवासोऽलङ्कारचर्चिताः ।  
उच्छिष्टभोजिनो दासास्तव मायां जयेमहि ॥ ऋBह्र्स्\_१,२.१२५ ॥

स्कान्दे च  
कृष्णोत्तीर्णं तु निर्माल्यं यस्याङ्गं स्पृशते मुने ।  
सर्वरोगैस्तथा पापैर्मुक्तो भवति नारद ॥ ऋBह्र्स्\_१,२.१२६ ॥

२४ अग्रे ताण्डवं, यथा द्वारकामाहात्म्ये  
यो नृत्यति प्रहृष्टात्मा भावैर्बहुषु भक्तितः ।  
स निर्दहति पापानि मन्वन्तरशतेष्वपि ॥ ऋBह्र्स्\_१,२.१२७ ॥

तथा श्रीनारदोक्तौ च  
नृत्यतां श्रीपतेरग्रे तालिकावादनैर्भृशम् ।  
उड्डीयन्ते शरीरस्थाः सर्वे पातकपक्षिणः ॥ ऋBह्र्स्\_१,२.१२८ ॥

२५ दण्डवन्नतिः, यथा नारदीये  
एकोऽपि कृष्णाय कृतः प्रणामो  
दशाश्वमेधावभृथैर्न तुल्यः ।  
दशाश्वमेधी पुनरेति जन्म  
कृष्णप्रणामी न पुनर्भवाय ॥ ऋBह्र्स्\_१,२.१२९ ॥

२६ अभ्यूत्थानं, यथा ब्रह्माण्डे  
यानारूढं पुरः प्रेक्ष्य समायान्तं जनार्दनम् ।  
अभ्युत्थानं नरः कुर्वन् पातयेत्सर्वकिल्बिषम् ॥ ऋBह्र्स्\_१,२.१३० ॥

२७ अनुव्रज्या, यथा भविष्योत्तरे  
रथेन सह गच्छन्ति पार्श्वतः पृष्ठतोऽग्रतः ।  
विष्णुनैव समाः सर्वे भवन्ति श्वपदादयः ॥ ऋBह्र्स्\_१,२.१३१ ॥

२८ स्थाने गतिः  
स्थानं तीर्थं गृहं चास्य तत्र तीर्थे गतिर्यथा ॥ ऋBह्र्स्\_१,२.१३२ ॥

पुराणान्तरे  
संसारमरुकान्तारनिस्तारकरणक्षमौ ।  
स्लाघ्यौ तावेव चरणौ यौ हरेस्तीर्थगामिनौ ॥ ऋBह्र्स्\_१,२.१३३ ॥

आलये च, यथा हरिभक्तिसुधोदये  
प्रवीशन्नालयं विष्णोर्दर्शनार्थं सुभक्तिमान् ।  
न भूयः प्रविशेन्मातुः कुक्षिकारागृहं सुधीः ॥ ऋBह्र्स्\_१,२.१३४ ॥

२९ परिक्रमो, यथा तत्रैव  
विष्णुं प्रदक्षिनीकुर्वन् यस्तत्रावर्तते पुनः ।  
तदेवावर्तनं तस्य पुनर्नावर्तते भवे ॥ ऋBह्र्स्\_१,२.१३५ ॥

स्कान्दे च चतुर्मास्यमाहात्म्ये  
चतुर्वारं भ्रमीभिस्तु जगत्सर्वं चराचरम् ।  
क्रान्तं भवति विप्राग्र्य तत्तीर्थगमनादिकम् ॥ ऋBह्र्स्\_१,२.१३६ ॥

३० अथ अर्चनम्  
शुद्धिन्यासादिपूर्वाङ्गकर्मनिर्वाहपूर्वकम् ।  
अर्चनं तूपचाराणां स्यान्मन्त्रेणोपपादनम् ॥ ऋBह्र्स्\_१,२.१३७ ॥  
तद्, यथा दशमे (१०.८१.१९)  
स्वर्गापवर्गयोः पुंसां रसायां भुवि सम्पदाम् ।  
सर्वासामपि सिद्धीनां मूलं ताच्चरणार्चनम् ॥ ऋBह्र्स्\_१,२.१३८ ॥

विष्णुरहस्ये च  
श्रीविष्णोरर्चनं ये तु प्रकुर्वन्ति नरा भुवि ।  
ते यान्ति शाश्वतं विष्णोरानन्दं परमं पदम् ॥ ऋBह्र्स्\_१,२.१३९ ॥

३१ परिचर्या  
परिचर्या तु सेवोपकरणादिपरिष्क्रिया ।  
तथा प्रकीर्णकच्छत्रवादित्राद्यैरुपासना ॥ ऋBह्र्स्\_१,२.१४० ॥

यथा नारदीये  
मुहूर्तं वा मुहूर्तार्धं यस्तिष्ठेद्धरिमन्दिरे ।  
स याति परमं स्थानं किमु शुश्रूषणे रताः ॥ ऋBह्र्स्\_१,२.१४१ ॥

यथा चतुर्थे (४.२१.३१)  
यत्पादसेवाभिरुचिस्तपस्विनाम्  
अशेषजन्मोपचितं मलं धियः ।  
सद्यः क्षिणोत्यन्वहमेधती सती  
यथा पदाङ्गुष्ठविनिःसृता सरित् ॥ ऋBह्र्स्\_१,२.१४२ ॥

अङ्गानि विविधान्येव स्युः पूजापरिचर्ययोः ।  
न तानि लिखितान्यत्र ग्रन्थबाहुल्यभीतितः ॥ ऋBह्र्स्\_१,२.१४३ ॥

३२ अथ गीतं, यथा लैङ्गे  
ब्राह्मणो वासुदेवाख्यं गायमानोऽनिशं परम् ।  
हरेः सालोक्यमाप्नोति रुद्रगानाधिकं भवेत् ॥ ऋBह्र्स्\_१,२.१४४ ॥

३३ अथ संकीर्तनम्  
नामलीलागुणदीनामुच्चैर्भाषा तु कीर्तनम् ॥ ऋBह्र्स्\_१,२.१४५ ॥

तत्र नामकीर्तनम्, यथा विष्णुधर्मे  
कृष्णेति मङ्गलं नाम यस्य वाचि प्रवर्तते ।  
भस्मीभवन्ति राजेन्द्र महापातककोटयः ॥ ऋBह्र्स्\_१,२.१४६ ॥

लीलाकीर्तनम्, यथा सप्तमे (७.९.१८)  
सोऽहं प्रियस्य सुहृदः परदेवताया  
लीलाकथास्तव नृसिंह विरिञ्चगीताः ।  
अञ्जस्तितर्म्यनुगृणन् गुणविप्रमुक्तो  
दुर्गाणि ते पदयुगालयहंससङ्गः ॥ ऋBह्र्स्\_१,२.१४७ ॥

गुणकीर्तनम्, यथा प्रथमे (१.५.२२)  
इदं हि पुंसस्तपसः श्रुतस्य वा  
स्विष्टस्य सूक्तस्य च बुद्धिदत्तयोः ।  
अविच्युतोऽर्थः कविभिर्निरूपितो  
यदुत्तमःश्लोकगुणानुवर्णनम् ॥ ऋBह्र्स्\_१,२.१४८ ॥

३४ अथ जपः  
मन्त्रस्य सुलघूच्चारो जप इत्यभिधीयते ॥ ऋBह्र्स्\_१,२.१४९ ॥

यथा पाद्मे  
कृष्णाय नम इत्येष मन्त्रः सर्वार्थसाधकः ।  
भक्तानां जपतां भूप स्वर्गमोक्षफलप्रदः ॥ ऋBह्र्स्\_१,२.१५० ॥

३५ अथ विज्ञप्तिः, यथा स्कान्दे  
हरिमुद्दिश्य यत्किञ्चित्कृतं विज्ञापनं गिरा ।  
मोक्षद्वारार्गलान्मोक्षस्तेनैव विहितस्तव ॥ ऋBह्र्स्\_१,२.१५१ ॥

सम्प्रार्थनात्मिका दैन्यबोधिका लालसामयी ।  
इत्यादिर्विविधा धीरैः कृष्णे विज्ञप्तिरीरिता ॥ ऋBह्र्स्\_१,२.१५२ ॥

तत्र सम्प्रार्थनात्मिका, यथा पाद्मे  
युवतीनां यथा यूनि यूनां च युवतौ यथा ।  
मनोऽभिरमते तद्वन्मनोऽभिरमतां त्वयि ॥ ऋBह्र्स्\_१,२.१५३ ॥

दैन्यबोधिका, यथा तत्रैव  
मत्तुल्यो नास्ति पापात्मा नापराधी च कश्चन ।  
परिहारेऽपि लज्जा मे किं ब्रूवे पुरुषोत्तम ॥ ऋBह्र्स्\_१,२.१५४ ॥

लालसामयी, यथा श्रीनारदपञ्चरात्रे  
कदा गम्भीरया वाचा श्रिया युक्तो जगत्पते ।  
चामरव्यग्रहस्तं मामेवं कुर्विति वक्ष्यसि ॥ ऋBह्र्स्\_१,२.१५५ ॥

यथा वा  
कदाहं यमुनातीरे नामानि तव कीर्तयन् ।  
उद्बाष्पः पुण्डरीकाक्ष रचयिष्यामि ताण्डवम् ॥ ऋBह्र्स्\_१,२.१५६ ॥

३६ अथ स्तवपाठः  
प्रोक्ता मनीषिभिर्गीतास्तवराजादयः स्तवाः ॥ ऋBह्र्स्\_१,२.१५७ ॥

यथा स्कान्दे  
श्रीकृष्णस्तवरत्नौघैर्येषां जिह्वा त्वलङ्कृता ।  
नमस्या मुनिसिद्धानां वन्दनीया दिवौकसाम् ॥ ऋBह्र्स्\_१,२.१५८ ॥

नारसिंहे च  
स्तोत्रैः स्तवश्च देवाग्रे यः स्तौति मधुसूदनम् ।  
सर्वपापविनिर्मुक्तो विष्णुलोकमवाप्नुयात् ॥ ऋBह्र्स्\_१,२.१५९ ॥

३७ अथ नैवेद्यास्वादो, यथा पाद्मे  
नैवेद्यमन्नं तुलसीविमिश्रं  
वीशेषतः पादजलेन सिक्तम् ।  
योऽश्नाति नित्यं पुरतो मुरारेः  
प्राप्णोति यज्ञायुतकोटिपुण्यम् ॥ ऋBह्र्स्\_१,२.१६० ॥

३८ अथ पाद्यास्वादो, यथा तत्रैव  
न दानं न हविर्येषां स्वाध्यायो न सुरार्चनम् ।  
तेऽपि पादोदकं पीत्वा प्रयान्ति परमां गतिम् ॥ ऋBह्र्स्\_१,२.१६१ ॥

३९ अथ धूपसौरभ्यम्, यथा हरिभक्तिसुधोदये  
आघ्राणं यद्धरेर्दत्तधूपोच्छिष्टस्य सर्वतः ।  
तद्भवव्यालदष्टानां नस्यं कर्म विषापहम् ॥ ऋBह्र्स्\_१,२.१६२ ॥

अथ माल्यसौरभ्यं, यथा तन्त्रे  
प्रविष्टे नासिकारन्ध्रे हरेर्निर्माल्यसौरभे ।  
सद्यो विलयमायाति पापपञ्जरबन्धनम् ॥ ऋBह्र्स्\_१,२.१६३ ॥

अगस्त्यसंहितायां च  
आघ्राणं गन्धपुष्पादेरर्चितस्य तपोधन ।  
विशुद्धिः स्यादनन्तस्य घ्राणस्येहाभिधीयते ॥ ऋBह्र्स्\_१,२.१६४ ॥

४० अथ श्रीमूर्तेः स्पर्शनं, यथा विष्णुधर्मोत्तरे  
स्पृस्ट्वा विष्णोरधिष्ठानं पवित्रः श्रद्धयान्वितः ।  
पापबन्धैर्विनिर्मुक्तः सर्वान् कामानवाप्नुयात् ॥ ऋBह्र्स्\_१,२.१६५ ॥  
४१ अथ श्रीमूर्तेर्दर्शनम्, यथा वाराहे  
वृन्दावने तु गोविन्दं ये पश्यन्ति वसुन्धरे ।  
न ते यमपुरं यान्ति यान्ति पुण्यकृतां गतिम् ॥ ऋBह्र्स्\_१,२.१६६ ॥

४२ आरात्रिकदर्शनं, यथा स्कान्दे  
कोटयो ब्रह्महत्यानामगम्यागमकोटयः ।  
दहत्यालोकमात्रेण विष्णोः सारात्रिकं मुखम् ॥ ऋBह्र्स्\_१,२.१६७ ॥

उत्सवदर्शनं, यथा भविष्योत्तरे  
रथस्थं ये निरीक्षन्ते कौतिकेनापि केशवम् ।  
देवतानां गणाः सर्वे भवन्ति श्वपचादयः ॥ ऋBह्र्स्\_१,२.१६८ ॥

आदिशब्देन पूजादर्शनं, यथाग्नेये  
पूजितं पूज्यमानं वा यः पश्येद्भक्तितो हरिम् ॥ ऋBह्र्स्\_१,२.१६९ ॥

४३ अथ श्रवणम्  
श्रवणं नामचरितगुणादीनां श्रुतिर्भवेत् ॥ ऋBह्र्स्\_१,२.१७० ॥

तत्र नामश्रवणं, यथा गारुडे  
संसारसर्पदष्टनष्टचेष्टैकभेषजम् ।  
कृष्णेति वैष्णवं मन्त्रं श्रुत्वा मुक्तो भवेन्नरः ॥ ऋBह्र्स्\_१,२.१७१ ॥

चरित्रश्रवणं, यथा चतुर्थे (४.२९.४१)  
तस्मिन्महन्मुखरिता मधुभिच्चरित्र  
पीयूषशेषसरितः परितः स्रवन्ति ।  
ता ये पिबन्त्यवितृषो नृप गाढकर्णैस्  
तान्न स्पृशन्त्यशनतृड्भयशोकमोहाः ॥ ऋBह्र्स्\_१,२.१७२ ॥

गुणश्रवणं, यथा द्वादशे (१२.३.१५)  
यस्तूत्तमःश्लोकगुणानुवादः  
सङ्गीयतेऽभीक्ष्णममङ्गलघ्नः ।  
तमेव नित्यं शृणुयादभीक्ष्णं  
कृष्णेऽमलां भक्तिमभीप्समानः ॥ ऋBह्र्स्\_१,२.१७३ ॥

अथ तत्कृपेक्षणं, यथा दशमे (१०.१४.८)  
तत्तेऽनुकम्पां सुसमीक्षमाणो  
भुञ्जान एवात्मकृतं विपाकम् ।  
हृद्वाग्वपुर्भिर्विदधन्नमस्ते  
जीवेत यो मुक्तिपदे स दायभाक् ॥ ऋBह्र्स्\_१,२.१७४ ॥

अथ स्मृतिः  
यथा कथं चिन्मनसा सम्बन्धः स्मृतिरुच्यते ॥ ऋBह्र्स्\_१,२.१७५ ॥

यथा विष्णुपुराणे (५.१७.१७)  
स्मृते सकलकल्याणभाजनं यत्र जायते ।  
पुरुषं तमजं नित्यं व्रजामि शरणं हरिम् ॥ ऋBह्र्स्\_१,२.१७६ ॥

यथा च पाद्मे  
प्रयाणे चाप्रयाणे च यन्नाम स्मरतां नॄणाम् ।  
सद्यो नश्यति पापौघो नमस्तस्मै चिद्आत्मने ॥ ऋBह्र्स्\_१,२.१७७ ॥

अथ ध्यानम्  
ध्यानं रुपगुणक्रीडासेवादेः सुष्ठु चिन्तनम् ॥ ऋBह्र्स्\_१,२.१७८ ॥

तत्र रूपध्यानं, यथा नारसिंहे  
भगवच्चरणद्वन्द्वध्यानं निर्द्वन्द्वमीरितम् ।  
पापिनोऽपि प्रसङ्गेन विहितं सुहितं परम् ॥ ऋBह्र्स्\_१,२.१७९ ॥

गुणध्यानं, यथा विष्णुधर्मे  
ये कुर्वन्ति सदा भक्त्या गुणानुस्मरणं हरेः ।  
प्रक्षीणकलुषौघास्ते प्रविशन्ति हरेः पदम् ॥ ऋBह्र्स्\_१,२.१८० ॥

क्रीदाध्यानं, यथा पद्मे  
सर्वमाधुर्यसाराणि सर्वाद्भुतमयानि च ।  
ध्यायन् हरेश्चरित्राणि ललितानि विमुच्यते ॥ ऋBह्र्स्\_१,२.१८१ ॥

सेवाध्यानं, यथा पुराणान्तरे  
मानसेनोपचारेन परिचर्य हरिं सदा ।  
परे वाङ्मनसाऽगम्यं तं साक्षात्प्रतिपेदिरे ॥ ऋBह्र्स्\_१,२.१८२ ॥

अथ दास्यम्  
दास्यं कर्मार्पणं तस्य कैङ्कर्यमपि सर्वथा ॥ ऋBह्र्स्\_१,२.१८३ ॥

तत्र आद्यं यथा स्कान्दे  
तस्मिन् समर्पितं कर्म स्वाभाविकमपीश्वरे ।  
भवेद्भागवतो धर्मस्तत्कर्म किमुतार्पितम् ॥ ऋBह्र्स्\_१,२.१८४ ॥  
कर्म स्वाभाविकं भद्रं जपध्यानार्चनादि च ।  
इतीदं द्विविधं कृष्णे वैष्णवैर्दास्यमर्पितम् ॥ ऋBह्र्स्\_१,२.१८५ ॥  
मृदुश्रद्धस्य कथिता स्वल्पा कर्माधिकारिता ।  
तद्अर्पितं हरौ दास्यमिति कैश्चिदुदीर्यते ॥ ऋBह्र्स्\_१,२.१८६ ॥

द्वितियं, यथा नारदीये  
ईहा यस्य हरेर्दास्ये कर्मणा मनसा गिरा ।  
निखिलास्वप्यवस्थासु जीवन्मुक्तः स उच्यते ॥ ऋBह्र्स्\_१,२.१८७ ॥

अथ सख्यम्  
विश्वासो मित्रवृत्तिश्च सख्यं द्विविधमीरितम् ॥ ऋBह्र्स्\_१,२.१८८ ॥

तत्र आद्यं, यथा महाभारते  
प्रतिज्ञा तव गोविन्द न मे भक्तः प्रणश्यति ।  
इति संस्मृत्य संस्मृत्य प्राणान् संधारयाम्यहम् ॥ ऋBह्र्स्\_१,२.१८९ ॥

तथा एकादशे (११.२.५३) च  
त्रिभुवनविभवहेतवेऽप्यकुण्ठ  
स्मृतिरजितात्मसुरादिभिर्विमृग्यात् ।  
न चलति भगवत्पदारविन्दाल्  
लवनिमिषार्धमपि यः स वैष्णवाग्र्यः ॥ ऋBह्र्स्\_१,२.१९० ॥

श्रद्धामात्रस्य तद्भक्तावधिकारित्वहेतुता ।  
अङ्गत्वमस्य विश्वासविशेषस्य तु केशवे ॥ ऋBह्र्स्\_१,२.१९१ ॥

द्वितीयं, यथा अगस्त्यसंहितायाम्  
परिचर्या पराः केचित्प्रासादेषु च शेरते ।  
मनुष्यमिव तं द्रष्टुं व्यावहर्तुं च बन्धुवत् ॥ ऋBह्र्स्\_१,२.१९२ ॥

रागानुगाङ्गतास्य स्याद्विधिमार्गानपेक्षत्वात् ।  
मार्गद्वयेन चैतेन साध्या सख्यरतिर्मता ॥ ऋBह्र्स्\_१,२.१९३ ॥

अथ आत्मनिवेदनं, यथा एकादशे (११.२९.३४)  
मर्त्यो यदा त्यक्तसमस्तकर्मा  
निवेदितात्मा विचिकीर्षितो मे ।  
तदामृतत्वं प्रतिपद्यमानो  
मयात्मभुऊयाया च कल्पते वै ॥ ऋBह्र्स्\_१,२.१९४ ॥

अर्थो द्विधात्मशब्दस्य पण्डितैरुपपायते ।  
देह्य्अहन्तास्पदं कैश्चिद्देहः कैश्चिन्ममत्वभाक् ॥ ऋBह्र्स्\_१,२.१९५ ॥

तत्र देही, यथा यामुनाचार्यस्तोत्रे (४९)  
वपुरादिषु योऽपि कोऽपि वा  
गुणतोऽसानि यथा तथाविधः ।  
तदयं तव पादपद्मयोर्  
अहमद्यैव मया समर्पितः ॥ ऋBह्र्स्\_१,२.१९६ ॥

देहो, यथा भक्तिविवेके  
चिन्तां कुर्यान्न रक्षायै विक्रीतस्य यथा पशोः ।  
तथार्पयन् हरौ देहं विरमेदस्य रक्षनात् ॥ ऋBह्र्स्\_१,२.१९७ ॥

दुष्करत्वेन विरले द्वे सख्यात्मनिवेदने ।  
केषांचिदेव धीराणां लभते साधनार्हताम् ॥ ऋBह्र्स्\_१,२.१९८ ॥

अथ निजप्रियोपहरणं, यथा एकादशे (११.११.४१)  
यद्यदिष्टतमं लोके यच्चातिप्रियमात्मनः ।  
तत्तन्निवेदयेन्मह्यं तदानन्त्याय कल्पते ॥ ऋBह्र्स्\_१,२.१९९ ॥

अथ तद्अर्थेऽखिलचेष्टितं, यथा पञ्चरात्रे  
लौकिकी वैदिकी वापि या क्रिया क्रियते मुने ।  
हरिसेवानुकूलैव सा कार्या भक्तिमिच्छता ॥ ऋBह्र्स्\_१,२.२०० ॥

अथ शरणापत्तिः, यथा हरिभक्तिविलासे (११.६७७)  
तवास्मीति वदन् वाचा तथैव मनसा विदन् ।  
तत्स्थानमाश्रितस्तन्वा मोदते शरणागतः ॥ ऋBह्र्स्\_१,२.२०१ ॥

श्रीनारसिंहे च  
त्वां प्रपन्नोऽस्मि शरणं देवदेव जनार्दन ।  
इति यः शरणं प्राप्तस्तं क्लेशादुद्धराम्यहम् ॥ ऋBह्र्स्\_१,२.२०२ ॥

५३ अथ तदीयानां सेवनम् । तुलास्यः, यथा स्कान्दे  
या दृष्टा निखिलाघसङ्गशमनी स्पृष्टा वपुःपावनी  
रोगाणामभिवन्दिता निरसनी सिक्तान्तकत्रासिनी ।  
प्रत्यासत्तिविधायिनी भगवतः कृष्णस्य संरोपिता  
न्यस्ता तच्चरणे विमुक्तिफलदा तस्यै तुलस्यै नमः ॥ ऋBह्र्स्\_१,२.२०३ ॥

तथा च तत्रैव  
दृष्ता स्पृष्टा तथा ध्याता कीर्तिता नमिता स्तुता ।  
रोपिता सेविता नित्यं पूजिता तुलसी शुभा ॥ ऋBह्र्स्\_१,२.२०४ ॥  
नवधा तुलसीं देवीं ये भजन्ति दिने दिने ।  
युगकोटिसहस्राणि ते वसन्ति हरेर्गृहे ॥ ऋBह्र्स्\_१,२.२०५ ॥

५४ अथ शास्त्रस्य,  
शास्त्रमत्र समाख्यातं यद्भक्तिप्रतिपादकम् ॥ ऋBह्र्स्\_१,२.२०६ ॥

यथा स्कान्दे  
वैष्णवानि तु शास्त्राणी ये शृण्वन्ति पठन्ति च ।  
धन्यास्ते मानवा लोके तेसां कृष्णः प्रसीदति ॥ ऋBह्र्स्\_१,२.२०७ ॥  
वैष्णवानि तु शास्त्राणी येऽर्चयन्ति गृहे नराः ।  
सर्वपापविनिर्मुक्ता भवन्ति सुरवन्दिताः ॥ ऋBह्र्स्\_१,२.२०८ ॥  
तिष्ठते वैष्णवं शास्त्रं लिखितं यस्य मन्दिरे ।  
तत्र नारायणो देवः स्वयं वसति नारद ॥ ऋBह्र्स्\_१,२.२०९ ॥

तथा श्रीभागवते द्वादशे (१२.१३.१५) च  
सर्ववेदान्तसारं हि श्रीभागवतमिष्यते ।  
तद्रसामृततृप्तस्य नान्यत्र स्याद्रतिः क्वचित् ॥ ऋBह्र्स्\_१,२.२१० ॥

५५ अथ मथुरायाः, यथा आदिवाराहे  
मथुरां च परित्यज्य योऽन्यत्र कुरुते रतिम् ।  
मूढो भ्रमति संसारे मोहिता मम मायया ॥ ऋBह्र्स्\_१,२.२११ ॥

ब्रह्माण्डे च  
त्रैलोक्यवर्तितीर्थानां सेवनाद्दुर्लभा हि या ।  
परानन्दमयी सिद्धिर्मथुरास्पर्षमात्रतः ॥ ऋBह्र्स्\_१,२.२१२ ॥

श्रुता स्मृता कीर्तिता च वाञ्छिता प्रेक्षिता गता ।  
स्पृष्टा श्रिता सेविता च मथुराभीष्टदा नृणाम् ।  
इति ख्यातं पुराणेषु न विस्तारभियोच्यते ॥ ऋBह्र्स्\_१,२.२१३ ॥

५६अथ वैष्णवानां सेवनं, यथा पाद्मे (६.२५३.१७६)  
आराधनानां सर्वेषां विष्णोराराधनं परम् ।  
तस्मात्परतरं देवि तदीयानां समर्चनम् ॥ ऋBह्र्स्\_१,२.२१४ ॥

तृतीये (३.७.१९) च  
यत्सेवया भगवतः कूटस्थस्य मधुद्विषः ।  
रतिरासो भवेत्तीव्रः पादयोर्व्यसनार्दनः ॥ ऋBह्र्स्\_१,२.२१५ ॥

स्कान्दे च  
शङ्खचक्राङ्किततनुः शिरसा मञ्जरीधरः ।  
गोपीचन्दनलिप्ताङ्गो दृष्तश्चेत्तद्अघं कुतः ॥ ऋBह्र्स्\_१,२.२१६ ॥

प्रथमे (१.१९.३३) च  
येषां संस्मरणात्पुंसां सद्यः शुद्ध्यन्ति वै गृहाः ।  
किं पुनर्दर्शनस्पर्शपादशौचासनादिभिः ॥ ऋBह्र्स्\_१,२.२१७ ॥

आदीपुराणे  
ये मे भक्तजनाः पार्थ न मे भक्ताश्च ते जनाः ।  
मद्भक्तानां च ये भक्तास्ते मे भक्ततमा मताः ॥ ऋBह्र्स्\_१,२.२१८ ॥

यावन्ति भगवद्भक्तेरङ्गानि कथितानीह ।  
प्रायस्तावन्ति तद्भक्तभक्तेरपि बुधा विदुः ॥ ऋBह्र्स्\_१,२.२१९ ॥

५७ अथ यथावैभवमहोत्सवो, यथा पाद्मे  
यः करोति महीपाल हरेर्गेहे महोत्सवम् ।  
तस्यापि भवति नित्यं हरिलोके महोत्सव ॥ ऋBह्र्स्\_१,२.२२० ॥

५८ अथ ऊर्जादरो, यथा पाद्मे  
यथा दामोदरो भक्तवत्सलो विदितो जनैः ।  
तस्यायं तादृशो मासः स्वल्पमप्युरुकारकः ॥ ऋBह्र्स्\_१,२.२२१ ॥

तत्रापि मथुरायां विशेषो, यथा तत्रैव  
भुक्तिं मुक्तिं हरिर्दद्यादर्चितोऽन्यत्र सेविनाम् ।  
भक्तिं तु न ददात्येव यतो वश्यकरी हरेः ॥ ऋBह्र्स्\_१,२.२२२ ॥  
सा त्वञ्जसा हरेर्भक्तिर्लभ्यते कार्त्तिके नरैः ।  
मथुरायां सकृदपि श्रीदामोदरसेवनात् ॥ ऋBह्र्स्\_१,२.२२३ ॥

५९ अथ श्रीजन्मदिनयात्रा, यथा भविष्योत्तरे  
यस्मिन् दिने प्रसूतेयं देवकी त्वां जनार्दन ।  
तद्दिनं ब्रूहि वैकुण्ठ कुर्मस्ते तत्र चोत्सवम् ।  
तेन सम्यक्प्रपन्नानां प्रसादं कुरु केशवः ॥ ऋBह्र्स्\_१,२.२२४ ॥

६० अथ श्रीमूर्तेर्अन्घ्रिसेवने प्रीतिः, यथा आदिपुराणे  
मम नामसदाग्राही मम सेवाप्रियः सदा ।  
भक्तिस्तस्मै प्रदातव्या न तु मुक्तिः कदाचन ॥ ऋBह्र्स्\_१,२.२२५ ॥

६१ अथ श्रीभागवतार्थास्वादो, यथा प्रथमे (१.१.३)  
निगमकल्पतरोर्गलितं फलं  
शुकमुखादमृतद्रवसंयुतम् ।  
पिबत भागवतं रसमालयं  
मुहुरहो रसिका भुवि भावुकाः ॥ ऋBह्र्स्\_१,२.२२६ ॥

तथा द्वितीये (२.१.९) च  
परिनिष्ठितोऽपि नैर्गुण्ये उत्तमःश्लोकलीलया ।  
गृहितचेता राजर्षे आख्यानं यदधीतवान् ॥ ऋBह्र्स्\_१,२.२२७ ॥

६२अथ सजातीयाशयस्निग्धश्रीभगवद्भक्तसङ्गो, यथा प्रथमे (१.१८.१३)  
तुलयाम लवेनापि न स्वर्गं नापुनर्भवम् ।  
भगवत्सङ्गिसङ्गस्य मर्त्यानां किमुताशिषः ॥ ऋBह्र्स्\_१,२.२२८ ॥

हरिभक्तिसुधोदये च  
यस्य यत्सङ्गतिः पुंसो मणिवत्स्यात्स तद्गुणः ।  
स्वकूलर्द्ध्यै ततो धीमान् स्वयूथ्यानेव संश्रयेत् ॥ ऋBह्र्स्\_१,२.२२९ ॥

६३ अथ श्रीनाम संकीर्तनं, यथा द्वितीये (२.१.११)  
एतन्निर्विद्यमानानामिच्छतामकुतोभयम् ।  
योगिनां नृप निर्णीतं हरेर्नामानुकीर्तनम् ॥ ऋBह्र्स्\_१,२.२३० ॥

आदिपुराणे च  
गीत्वा च मम नामानि विचरेन्मम सन्निधौ ।  
इति ब्रवीमि ते सत्यं क्रीतोऽहं तस्य चार्जुन ॥ ऋBह्र्स्\_१,२.२३१ ॥

पाद्मे च  
येन जन्मसहस्राणि वासुदेवो निषेवितः ।  
तन्मुखे हरिनामानि सदा तिष्ठन्ति भारत ॥ ऋBह्र्स्\_१,२.२३२ ॥

यतस्तत्रैव च  
नाम चिन्तामणिः कृष्णश्चैतन्यरसविग्रहः ।  
पूर्णः शुद्धो नित्यमुक्तोऽभिन्नत्वान्नामनामिनोः ॥ ऋBह्र्स्\_१,२.२३३ ॥

अतः श्रीकृष्णनामादि न भवेद्ग्राह्यमिन्द्रियैः ।  
सेवोन्मुखे हि जिह्वादौ स्वयमेव स्फुरत्यदः ॥ ऋBह्र्स्\_१,२.२३४ ॥

६४ अथ श्रीमथुरामण्डले स्थितिः, यथा पाद्मे  
अन्येषु पुण्यतीर्थेषु मुक्तिरेव महाफलम् ।  
मुक्तैः प्रार्थ्या हरेर्भक्तिर्मथुरायां तु लभ्यते ॥ ऋBह्र्स्\_१,२.२३५ ॥  
त्रिवर्गदा कामिनां या मुमुक्षूणां च मोक्षदा ।  
भक्तीच्छोर्भक्तिदा कस्तां मथुरां नाश्रयेद्बुधः ॥ ऋBह्र्स्\_१,२.२३६ ॥  
अहो मधुपुरी धन्या वैकुण्ठाच्च गरीयसी ।  
दिनमेकं निवासेन हरौ भक्तिः प्रजायते ॥ ऋBह्र्स्\_१,२.२३७ ॥

दुरूहाद्भुतवीर्येऽस्मिन् श्रद्धा दूरेऽस्तु पञ्चके ।  
यत्र स्वल्पोऽपि सम्बन्धः सद्धियां भावजन्मने ॥ ऋBह्र्स्\_१,२.२३८ ॥

तत्र श्रीमुर्तिः यथा  
स्मेरां भङ्गीत्रयपरिचितां साचिविस्तीर्णदृष्टिं  
वंशीन्यस्ताधरकिशलयामुज्ज्वलां चन्द्रकेण ।  
गोविन्दाख्यां हरितनुमितः केशितीर्थोपकण्ठे  
मा प्रेक्षिष्ठास्तव यदि सखे बन्धुसन्गेऽस्ति रङ्गः ॥ ऋBह्र्स्\_१,२.२३९ ॥

श्रीभागवतं यथा  
शङ्के नीताः सपदि दशमस्कन्धपद्यावलीनां  
वर्णाः कर्णाध्वनि पथि कतामानुपुर्व्याद्भवद्भिः ।  
हंहो दिम्भाः परमशुभदान् हन्त धर्मार्थकामान्  
यद्गर्हन्तः सुखमयममी मोक्षमप्याक्षिपन्ति ॥ ऋBह्र्स्\_१,२.२४० ॥

कृष्णभक्तो यथा  
दृग्अम्भोभिर्धौतः पुलकपतली मण्डिततनुः  
स्खलन्नन्तःफुल्लो दधदतिपृथुं वेपथुमपि ।  
दृशोः कक्षां यावन्मम स पुरुषः कोऽप्युपययौ  
न जाते किं तावन्मतिरिह गृहे नाभिरमते ॥ ऋBह्र्स्\_१,२.२४१ ॥

नाम यथा  
यदवधि मम शीता वैणिकेनानुगीता  
श्रुतिपथमघशत्रोर्नामागाथा प्रयाता ।  
अनवकलितपूर्वां हन्त कामप्यवस्थां  
तदवधि दधद्अन्तर्मानसं शाम्यतीव ॥ ऋBह्र्स्\_१,२.२४२ ॥

श्री मथुरामण्डलं, यथा  
तटभुवि कृतकान्तिः श्यामला यास्तटिन्याः  
स्फुटितनवकदम्बालम्बिकूजद्द्विरेफा ।  
निरवधिमधुरिम्णा मण्डितेयं कथं मे  
मनसि कमपि भावं काननश्रीस्तनोति ॥ ऋBह्र्स्\_१,२.२४३ ॥

अलौकिकपदार्थानामचिन्त्या शक्तिरीदृशी ।  
भावं तद्विषयं चापि या सहैव प्रकाशयेत् ॥ ऋBह्र्स्\_१,२.२४४ ॥  
केषांचित्क्वचिदङ्गानां यत्क्षुद्रं श्रूयते फलम् ।  
बहिर्मुखप्रवृत्त्यैतत्किन्तु मुख्यं फलं रतिः ॥ ऋBह्र्स्\_१,२.२४५ ॥  
संमतं भक्तिविज्ञानां भक्त्य्अङ्गत्वं न कर्मणाम् ॥ ऋBह्र्स्\_१,२.२४६ ॥

यथ चैकादशे (११.२०.९)  
तावत्कर्माणि कुर्वीत न निर्विद्येत यावता ।  
मत्कथाश्रवणादौ वा श्रद्धा यावन्न जायते ॥ ऋBह्र्स्\_१,२.२४७ ॥

ज्ञानवैराग्ययोर्भक्तिप्रवेशायोपयोगिता ।  
ईषत्प्रथममेवेति नाङ्गत्वमुचितं तयोः ॥ ऋBह्र्स्\_१,२.२४८ ॥  
यदुभे चित्तकाठिन्यहेतू प्रायः सतां मते ।  
सुकुमारस्वभावेयं भक्तिस्तद्धेतुरीरिता ॥ ऋBह्र्स्\_१,२.२४९ ॥

यथा तत्रैव (११.२०.३१)  
तस्मान्मद्भक्तियुक्तस्य योगिनो वै मद्आत्मनः ।  
न ज्ञानं न च वैराग्यं प्रायः श्रेयो भवेदिह ॥ ऋBह्र्स्\_१,२.२५० ॥

किन्तु ज्ञानविरक्त्य्आदिसाध्यं भक्त्यैव सिध्यति ॥ ऋBह्र्स्\_१,२.२५१ ॥

यथा तत्रैव (११.२०.३२३३)  
यत्कर्मभिर्यत्तपसा ज्ञानवैराग्य तश्च यत् ।  
योगेन दान धर्मेण श्रेयोभिरितरैरपि ॥ ऋBह्र्स्\_१,२.२५२ ॥  
सर्वं मद्भक्तियोगेन मद्भक्तो लभतेऽन्जसा ।  
स्वर्गापवर्गं मद्धाम कथञ्चिद्यदि वाञ्छति ॥ ऋBह्र्स्\_१,२.२५३ ॥

रुचिमुद्वहतस्तत्र जनस्य भजने हरेः ।  
विषयेषु गरिष्ठोऽपि रागः प्रायो विलीयते ॥ ऋBह्र्स्\_१,२.२५४ ॥  
अनासक्तस्य विषयान् यथार्हमुपयुञ्जतः ।  
निर्बन्धः कृष्णसम्बन्धे युक्तं वैराग्यमुच्यते ॥ ऋBह्र्स्\_१,२.२५५ ॥  
प्रापञ्चिकतया बुद्ध्या हरिसम्बन्धिवस्तुनः ।  
मुमुक्षुभिः परित्यागो वैराग्यं फल्गु कथ्यते ॥ ऋBह्र्स्\_१,२.२५६ ॥  
प्रोक्तेन लक्षणेनैव भक्तिरधिकृतस्य च ।  
अङ्गत्वे सुनिरस्तेऽपि नित्याद्य्अखिलकर्मणाम् ॥ ऋBह्र्स्\_१,२.२५७ ॥  
ज्नानस्याध्यात्मिकस्यापि वैरग्यस्य च फल्गुनः ।  
स्पष्टतार्थं पुनरपि तदेवेदं निराकृतम् ॥ ऋBह्र्स्\_१,२.२५८ ॥  
धनशिष्यादिभिर्द्वारैर्या भक्तिरुपपाद्यते ।  
विदूरत्वादुत्तमताहान्या तस्याश्च नाङ्गता ॥ ऋBह्र्स्\_१,२.२५९ ॥  
विशेषणत्वमेवैषां संश्रयन्त्यधिकारिणाम् ।  
विवेकादीन्यतोऽमीषामपि नाङ्गत्वमुच्यते ॥ ऋBह्र्स्\_१,२.२६० ॥  
कृष्णोन्मुखं स्वयं यान्ति यमाः शौचादयस्तथा ।  
इत्येषां च न युक्ता स्याद्भक्त्य्अङ्गान्तरपातिता ॥ ऋBह्र्स्\_१,२.२६१ ॥

यथा स्कान्दे  
एते न ह्यद्भुता व्याध तवाहिंसादयो गुणाः ।  
हरिभक्तौ प्रवृत्ता ये न ते स्युः परतापिनः ॥ ऋBह्र्स्\_१,२.२६२ ॥

तत्रैव  
अन्तःशुद्धिर्बहिःशुद्धिस्तपःशान्त्य्अदयस्तथा ।  
अमी गुणाः प्रपद्यन्ते हरिसेवाभिकामिनाम् ॥ ऋBह्र्स्\_१,२.२६३ ॥

सा भक्तिरेकमुख्याण्गाश्रितानैकाङ्गि काथ वा ।  
स्ववासनानुसारेण निष्ठातः सिद्धिकृद्भवेत् ॥ ऋBह्र्स्\_१,२.२६४ ॥

तत्र एकाङ्गा, यथा ग्रन्थान्तरे {\*ড়द्यावली, ५३. आनोन्य्मोउस्}  
श्री विष्णोः श्रवणे परीक्षिदभवद्वैयासकिः कीर्तने  
प्रह्लादः स्मरणे तद्अङ्घ्रिभजने लक्ष्मीः पृथुः पूजने ।  
अक्रूरस्त्वभिवन्दने कपिपतिर्दास्येऽथ सख्येऽर्जुनः  
सर्वस्वात्मनिवेदने बलिरभूत्कृष्णाप्तिरेषां परा ॥ ऋBह्र्स्\_१,२.२६५ ॥

अनेकाङ्गा, यथा नवमे (९.४.१८२०)  
स वै मनः कृष्णपदारविन्दयोर्  
वचांसि वैकुण्ठगुणानुवर्णने ।  
करौ हरेर्मन्दिरमार्जनादिषु  
श्रुतिं चकाराच्युतसत्कथोदये ॥ ऋBह्र्स्\_१,२.२६६ ॥

मुकुन्दलिङ्गालयदर्शने दृशौ  
तद्भृत्यगात्रस्पर्शेऽङ्गसङ्गमम् ।  
घ्राणं च तत्पादसरोजसौरभे  
श्रीमत्तुलस्या रसनां तद्अर्पिते ॥ ऋBह्र्स्\_१,२.२६७ ॥  
पादौ हरेः क्षेत्रपदानुसर्पणे  
शिरो हृषीकेशपदाभिवन्दने ।  
कामं च दास्ये न तु कामकाम्यया  
यथोत्तमःश्लोकजनाश्रय रतिः ॥ ऋBह्र्स्\_१,२.२६८ ॥

शास्त्रोक्तया प्रबलया तत्तन्मर्यादयान्विता ।  
वैधि भक्तिरियं कैश्चन्मर्यादामार्ग उच्यते ॥ ऋBह्र्स्\_१,२.२६९ ॥

अथ रागानुगा  
विराजन्तीमभिव्यक्तां व्रजवासी जनादिषु ।  
रागात्मिकामनुसृता या सा रागानुगोच्यते ॥ ऋBह्र्स्\_१,२.२७० ॥  
रागानुगाविवेकार्थमादौ रागात्मिकोच्यते ॥ ऋBह्र्स्\_१,२.२७१ ॥  
इष्टे स्वारसिकी रागः परमाविष्टता भवेत् ।  
तन्मयी या भवेद्भक्तिः सात्र रागात्मिकोदिता ॥ ऋBह्र्स्\_१,२.२७२ ॥  
सा कामरूपा सम्बन्धरूपा चेति भवेद्द्विधा ॥ ऋBह्र्स्\_१,२.२७३ ॥

तथा हि सप्तमे (७.१.२९३०)  
कामाद्द्वेषाद्भयात्स्नेहाद्यथा भक्त्येश्वरे मनः ।  
आवेश्य तदघं हित्वा बहवस्तद्गतिं गताः ॥ ऋBह्र्स्\_१,२.२७४ ॥  
गोप्यः कामाद्भयात्कंसो द्वेषाच्चैद्यादयो नृपाः ।  
सम्बन्धाद्वृष्णयः स्नेहाद्यूयं भक्त्या वयं विभो ॥ ऋBह्र्स्\_१,२.२७५ ॥  
इति ॥

आनुकूल्यविपर्यासाद्भीतिद्वेषौ पराहतौ ।  
स्नेहस्य सख्यवाचित्वाद्वैधभक्त्य्अनुवर्तिता ॥ ऋBह्र्स्\_१,२.२७६ ॥  
किं वा प्रेमाभिधायित्वान्नोपयोगोऽत्र साधने ।  
भक्त्या वयमिति व्यक्तं वैधी भक्तिरुदीरिता ॥ ऋBह्र्स्\_१,२.२७७ ॥  
यद्अरीणां प्रियाणां च प्राप्यमेकमिवोदितम् ।  
तद्ब्रह्मकृष्णयोरैक्यात्किरणार्कोपमाजुषोः ॥ ऋBह्र्स्\_१,२.२७८ ॥  
ब्रह्मण्येव लयं यान्ति प्रायेण रिपवो हरेः ।  
केचित्प्राप्यापि सारूप्याभासं मज्जन्ति तत्सुखे ॥ ऋBह्र्स्\_१,२.२७९ ॥

तथा च ब्रह्माण्ड पुराणे  
सिद्धलोकस्तु तमसः पारे यत्र वसन्ति हि ।  
सिद्धा ब्रह्मसुखे मग्ना दैत्याश्च हरिण हताः ॥ ऋBह्र्स्\_१,२.२८० ॥

रागबन्धेन केनापि तं भजन्तो व्रजन्त्यमी ।  
अङ्घ्रिपद्मसुधाः प्रेमरूपास्तस्य प्रिया जनाः ॥ ऋBह्र्स्\_१,२.२८१ ॥  
तथा हि श्रीदशमे (१०.८७.२३)  
निभृतमरुन्मनोऽक्षदृढयोगयुजो हृदि यन्  
मुनय उपासते तद्अरयोऽपि ययुः स्मरणात् ।  
स्त्रिय उरगेन्द्रभोगभुजदण्डविषक्तधियो  
वयमपि ते समाः समदृशोऽङ्घ्रिसरोजसुधाः ॥ ऋBह्र्स्\_१,२.२८२ ॥

तत्र रूपा  
सा कामरूपा सम्भोगतृष्णां या नयति स्वताम् ।  
यदस्यां कृष्णसौख्यार्थमेव केवलमुद्यमः ॥ ऋBह्र्स्\_१,२.२८३ ॥  
इयं तु व्रजदेवीषु सुप्रसिद्धा विराजते ।  
आसां प्रेमविशेषोऽयं प्राप्तः कामपि माधुरीम् ।  
तत्तत्क्रीडानिदानत्वात्काम इत्युच्यते बुधैः ॥ ऋBह्र्स्\_१,२.२८४ ॥

तथा च तन्त्रे  
प्रेमैव गोपरामाणां काम इत्यगमत्प्रथाम् ॥ ऋBह्र्स्\_१,२.२८५ ॥

इत्युद्धवादयोऽप्येतं वाञ्छति भगवत्प्रियाः ॥ ऋBह्र्स्\_१,२.२८६ ॥  
कामप्राया रतिः किन्तु कुब्जायामेव सम्मता ॥ ऋBह्र्स्\_१,२.२८७ ॥

तत्र सम्बन्धरूपा  
सम्बन्धरूपा गोविन्दे पितृत्वाद्य्आभिमानिता ।  
अत्रोपलक्षणतया वृष्णीनां वल्लवा मताः ।  
यदैश्यज्ञानशून्यत्वादेषां रागे प्रधानता ॥ ऋBह्र्स्\_१,२.२८८ ॥  
कामसम्बन्धरूपे ते प्रेममात्रस्वरूपके ।  
नित्यसिद्धाश्रयतया नात्र सम्यग्विचारिते ॥ ऋBह्र्स्\_१,२.२८९ ॥  
रागात्मिकाया द्वैविध्याद्द्विधा रागानुगा च सा ।  
कामानुगा च सम्बन्धानुगा चेति निगद्यते ॥ ऋBह्र्स्\_१,२.२९० ॥

तत्र अधिकारी  
रागात्मिकैकनिष्ठा ये व्रजवासिजनादयः ।  
तेषां भावाप्तये लुब्धो भवेदत्राधिकारवान् ॥ ऋBह्र्स्\_१,२.२९१ ॥  
तत्तद्भावादिमाधुर्ये श्रुते धीर्यदपेक्षते ।  
नात्र शास्त्रं न युक्तिं च तल्लोभोत्पत्तिलक्षणम् ॥ ऋBह्र्स्\_१,२.२९२ ॥  
वैधभक्त्य्अधिकारी तु भावाविर्भवनावधि ।  
अत्र शास्त्रं तथा तर्कमनुकूलमपेक्षते ॥ ऋBह्र्स्\_१,२.२९३ ॥  
कृष्णं स्मरन् जनं चास्य प्रेष्ठं निजसमीहितम् ।  
तत्तत्कथारतश्चासौ कुर्याद्वासं व्रजे सदा ॥ ऋBह्र्स्\_१,२.२९४ ॥  
सेवा साधकरूपेण सिद्धरूपेण चात्र हि ।  
तद्भावलिप्सुना कार्या व्रजलोकानुसारतः ॥ ऋBह्र्स्\_१,२.२९५ ॥  
श्रवणोत्कीर्तनादीनि वैधभक्त्य्उदितानि तु ।  
यान्यङ्गानि च तान्यत्र विज्ञेयानि मनीषिभिः ॥ ऋBह्र्स्\_१,२.२९६ ॥

तत्र कामानुगा  
कामानुगा भवेत्तृष्णा कामरूपानुगामिनी ॥ ऋBह्र्स्\_१,२.२९७ ॥  
सम्भोगेच्छामयी तत्तद्भावेच्छात्मेति सा द्विधा ॥ ऋBह्र्स्\_१,२.२९८ ॥  
केलितात्पर्यवत्येव सम्भोगेच्छामयी भवेत् ।  
तद्भावेच्छात्मिका तासां भावमाधुर्यकामिता ॥ ऋBह्र्स्\_१,२.२९९ ॥  
श्रीमूर्तेर्माधुरीं प्रेक्ष्य तत्तल्लीलां निशम्य वा ।  
तद्भावाकाण्क्षिणो ये स्युस्तेषु साधनतानयोः ।  
पुराणे श्रुयते पाद्मे पुंसमपि भवेदियम् ॥ ऋBह्र्स्\_१,२.३०० ॥

यथा  
पुरा महर्षयः सर्वे दण्डकारण्यवासिनः ।  
दृष्ट्वा रामं हरिं तत्र भोक्तुमैच्छन् सुविग्रहम् ॥ ऋBह्र्स्\_१,२.३०१ ॥  
ते सर्वे स्त्रीत्वमापन्नाः समुद्भूताश्च गोकुले ।  
हरिं सम्प्राप्य कामेन ततो मुक्ता भवार्णवात् ॥ ऋBह्र्स्\_१,२.३०२ ॥

रिरंसां सुष्ठु कुर्वन् यो विधिमार्गेण सेवते ।  
केवलेनैव स तदा महिषीत्वमियात्पुरे ॥ ऋBह्र्स्\_१,२.३०३ ॥

तथा च महाकौर्मे  
अग्निपुत्रा महात्मानस्तपसा स्त्रीत्वमापिरे ।  
भर्तारं च जगद्योनिं वासुदेवमजं विभुम् ॥ ऋBह्र्स्\_१,२.३०४ ॥

अथ सम्बन्धानुगा  
सा सम्बन्धानुगा भक्तिः प्रोच्यते सद्भिरात्मनि ।  
या पितृत्वादिसम्बन्धमननारोपनात्मिका ॥ ऋBह्र्स्\_१,२.३०५ ॥  
लुब्धैर्वात्सल्यसख्यादौ भक्तिः कार्यात्र साधकैः ।  
व्रजेन्द्रसुबलादीनां भावचेष्टितमुद्रया ॥ ऋBह्र्स्\_१,२.३०६ ॥  
तथा हि श्रुयते शास्त्रे कश्चित्कुरुपुरीस्थितः ।  
नन्दसूनोरधिष्ठानं तत्र पुत्रतया भजन् ।  
नारदस्योपदेशेन सिद्धोऽभूद्वृद्धवर्धकिः ॥ ऋBह्र्स्\_१,२.३०७ ॥

अतएव नारायणव्यूहस्तवे  
पतिपुत्रसुहृद्भ्रातृपितृवन्मैत्रवद्धरिम् ।  
ये ध्यायन्ति सदोद्युक्तास्तेभ्योऽपीह नमो नमः ॥ ऋBह्र्स्\_१,२.३०८ ॥  
कृष्णतद्भक्तकारुण्यमात्रलाभैकहेतुका ।  
पुष्टिमार्गतया कैश्चिदियं रागानुगोच्यते ॥ ऋBह्र्स्\_१,२.३०९ ॥

इति श्रीश्रीभक्तिरसामृतसिन्धौ  
पुर्वविभागे साधनभक्तिलहरीद्वितिया ॥


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


\[१.३\]  
अथ भावः

शुद्धसत्त्वविशेषात्मा प्रेमसूर्यांशुसाम्यभाक् ।  
रुचिभिश्चित्तमासृण्यकृदसौ भाव उच्यते ॥ ऋBह्र्स्\_१,३.१ ॥

तथा हि तन्त्रे  
प्रेम्णस्तु प्रथमावस्था भाव इत्यभिधीयते ।  
सात्त्विकाः स्वल्पमात्राः स्युरत्राश्रुपुलकादयः ॥ ऋBह्र्स्\_१,३.२ ॥

स यथा पद्मपुराणे  
ध्यायं ध्यायं भगवतः पादाम्बुजयुगं तदा ।  
ईषद्विक्रियमाणात्मा सार्द्रदृष्तिरभूदसौ ॥ ऋBह्र्स्\_१,३.३ ॥

आविर्भूय मनोवृत्तौ व्रजन्ति तत्स्वरूपताम् ।  
स्वयंप्रकाशरूपापि भासमाना प्राकाश्यवत् ॥ ऋBह्र्स्\_१,३.४ ॥  
वस्तुतः स्वयमास्वादस्वरूपैव रतिस्त्वसौ ।  
कृष्णादिकर्मकास्वादहेतुत्वं प्रतिपद्यते ॥ ऋBह्र्स्\_१,३.५ ॥  
साधनाभिनिवेशेन कृष्णतद्भक्तयोस्तथा ।  
प्रसादेनातिधन्यानां भावो द्वेधाभिजायते ।  
आद्यस्तु प्रायिकस्तत्र द्वितीयो विरलोदयः ॥ ऋBह्र्स्\_१,३.६ ॥

तत्र साधनाभिनिवेशजः  
वैधीरागानुगामार्गभेदेन परिकीर्तितः ।  
द्विविधः खलु भावोऽत्र साधनाभिनिवेशजः ॥ ऋBह्र्स्\_१,३.७ ॥  
साधनाभिनिवेशस्तु तत्र निष्पादयन् रुचिम् ।  
हरावासक्तिमुत्पाद्य रतिं संजनयत्यसौ ॥ ऋBह्र्स्\_१,३.८ ॥

तत्र आद्यो (१.५.२६)  
तत्रान्वहं कृष्णकथाः प्रगायताम्  
अनुग्रहेणाशृणवं मनोहराः ।  
ताः श्रद्धया मेऽनुपदं विशृण्वतः  
प्रियश्रवस्यङ्ग ममाभवद्रतिः ॥ ऋBह्र्स्\_१,३.९ ॥ इति ।

रत्या तु भाव एवात्र न तु प्रेमाभिधीयते ।  
मम भक्तिः प्रवृत्तेति वक्ष्यते स यदग्रतः ॥ ऋBह्र्स्\_१,३.१० ॥

यथा तत्रैव (१.५.२८)  
इत्थं शरत्प्रावृषिकावृतू हरेर्  
विशृण्वतो मेऽनुसवं यशोऽमलम् ।  
सङ्कीर्त्यमानं मुनिभिर्महात्मभिर्  
भक्तिः प्रवृत्तात्म रजस्तमोपहा ॥ ऋBह्र्स्\_१,३.११ ॥

तृतीये च (३.२५.२५)  
सतां प्रसङ्गान्मम वीर्यसंविदो  
भवन्ति हृत्कर्णरसायनाः कथाः ।  
तज्जोषणादाश्वपवर्गवर्त्मनि  
श्रद्धा रतिर्भक्तिरनुक्रमिष्यति ॥ ऋBह्र्स्\_१,३.१२ ॥

पुराणे नात्यशास्त्रे च द्वयोस्तु रतिभावयोः ।  
समानार्थतया ह्यत्र द्वयमैक्येन लक्षितम् ॥ ऋBह्र्स्\_१,३.१३ ॥

द्वितीयो, यथा पाद्मे  
इत्थं मनोरथं बाला कुर्वती नृत्य उत्सुका ।  
हरिप्रीत्या च तां सर्वां रात्रिमेवात्यवाहयत् ॥ ऋBह्र्स्\_१,३.१४ ॥

अथ श्रिकृष्णतद्भक्तप्रसादजः  
साधनेन विना यस्तु सहसैवाभिजायते ।  
स भावः कृष्णतद्भक्तप्रसादज इतीयते ॥ ऋBह्र्स्\_१,३.१५ ॥

अथ श्रीकृष्णप्रसादजः  
प्रसादा वाचिकालोकदानहार्दादयो हरेः ॥ ऋBह्र्स्\_१,३.१६ ॥

तत्र वाचिकप्रसादजः, यथा नारदीये  
सर्वमण्गलमूर्धन्या पूर्णानन्दमयी सदा ।  
द्विजेन्द्र तव मय्यस्तु भक्तिरव्याभिचारिणी ॥ ऋBह्र्स्\_१,३.१७ ॥  
आलोकदानजः, यथा स्कान्दे  
अदृष्टपूर्वमालोक्य कृष्णं जाङ्गलवासिनः ।  
विक्लिद्यद्अन्तरात्मनो दृष्टिं नाक्रष्टुमीशिरे ॥ ऋBह्र्स्\_१,३.१८ ॥

हार्दः  
प्रसाद आन्तरो यः स्यात्स हार्द इति कथ्यते ॥ ऋBह्र्स्\_१,३.१९ ॥

यथा शुकसंहितायां  
महाभागवतो जातः पुत्रस्ते बादरायण ।  
विनोपायैरुपेयाभूद्विष्णुभक्तिरिहोदिता ॥ ऋBह्र्स्\_१,३.२० ॥

अथ तद्भक्तप्रसादजः, यथा सप्तमे (७.४.३६)  
गुणैरलमसङ्ख्येयैर्महात्म्यं तस्य सूच्यते ।  
वासुदेवे भगवति यस्य नैसर्गिकी रतिः ॥ ऋBह्र्स्\_१,३.२१ ॥

नारदस्य प्रसादेन प्रह्लादे शुधवासना ।  
निसर्गः सैव तेनात्र रतिर्नैसर्गिकी मता ॥ ऋBह्र्स्\_१,३.२२ ॥

स्कान्दे च  
अहो धन्योऽसि देवर्षे कृपया यस्य तत्क्षणात् ।  
नीचोऽप्युत्पुलको लेभे लुब्धको रतिमच्युते ॥ ऋBह्र्स्\_१,३.२३ ॥

भक्तानां भेदतः सेयं रतिः पञ्चविधा मता ।  
अग्रे विविच्य वक्तव्या तेन नात्र प्रपञ्च्यते ॥ ऋBह्र्स्\_१,३.२४ ॥  
क्षान्तिरव्यर्थकालत्वं विरक्तिर्मानशुन्यता ।  
आशाबन्धः समुत्कण्ठा नामगाने सदा रुचिः ॥ ऋBह्र्स्\_१,३.२५ ॥  
आसक्तिस्तद्गुणाख्याने प्रीतिस्तद्वसतिस्थले ।  
इत्यादयोऽनुभावाः स्युर्जातभावाङ्कुरे जने ॥ ऋBह्र्स्\_१,३.२६ ॥

तत्र क्षान्तिः  
क्षोभहेतावपि प्राप्ते क्षान्तिरक्षुभितात्मता ॥ ऋBह्र्स्\_१,३.२७ ॥

यथा प्रथमे (१.१९.१५)  
तं मोपयातं प्रतियन्तु विप्रा  
गङ्गा च देवी धृतचित्तमीशे ।  
द्विजोपसृष्टः कुहकस्तक्षको वा  
दशत्वलं गायत विष्णुगाथाः ॥ ऋBह्र्स्\_१,३.२८ ॥

अथ अव्यार्थकालत्वं, यथा हरिभक्तिसुधोदये  
वाग्भिः स्तुवन्तो मनसा स्मरन्तस्  
तन्वा नमन्तोऽप्यनिशं न तृप्ताः ।  
भक्ताः स्रवन्नेत्रजलाः समग्रम्  
आयुर्हरेरेव समर्पयन्ति ॥ ऋBह्र्स्\_१,३.२९ ॥

अथ विरक्तिः  
विरक्तिरिन्द्रियार्थानां स्यादरोचकता स्वयम् ॥ ऋBह्र्स्\_१,३.३० ॥

यथा पञ्चमे (५.१४.४३)  
यो दुस्त्यजान् दारसुतान् सुहृद्राज्यं हृदिस्पृशः ।  
जहौ युवैव मलवदुत्तमःश्लोकलालसः ॥ ऋBह्र्स्\_१,३.३१ ॥

अथ मानशून्यता  
उत्कृष्टत्वेऽप्यमानित्वं कथिता मानशून्यता ॥ ऋBह्र्स्\_१,३.३२ ॥

यथा पाद्मे  
हरौ रतिं वहन्नेष नरेन्द्राणां शिखामणिः ।  
भिक्षामटन्नरिपुरे श्वपाकमपि वन्दते ॥ ऋBह्र्स्\_१,३.३३ ॥

अथ आशाबन्धः  
आशाबन्धो भगवतः प्राप्तिसम्भावना दृढा ॥ ऋBह्र्स्\_१,३.३४ ॥

यथा श्रीमत्प्रभुपादानां  
न प्रेमा श्रवणादिभक्तिरपि वा योगोऽथवा वैष्णवो  
ज्ञानं वा शुभकर्म वा कियदहो सज्जातिरप्यस्ति वा ।  
हीनार्थाधिकसाधके त्वयि तथाप्यच्छेद्यमूला सती  
हे गोपीजनवल्लभ व्यथयते हा हा मद्आशैव माम् ॥ ऋBह्र्स्\_१,३.३५ ॥

अथ समुत्कण्ठा  
समुत्कण्ठा निजाभीष्टलाभाय गुरुलुब्धता ॥ ऋBह्र्स्\_१,३.३६ ॥

अथ कृष्णकर्णामृते (५४)  
आनम्रामसितभ्रुवोरुपचितमक्षीणपक्ष्माङ्कुरेष्व्  
आलोलामनुरागिणोर्नयनयोरार्द्रां मृदौ जल्पिते ।  
आताम्रामधरामृते मदकलामम्लान वंशीस्वनेष्व्  
आशास्ते मम लोचनं व्रजशिशोर्मूर्तिं जगन्मोहिनीम् ॥ ऋBह्र्स्\_१,३.३७ ॥

अथ नामगाने सदा रुचिः, यथा  
रोदनबिन्दुमरन्दस्यन्दिदृग्इन्दीवराद्य गोविन्द ।  
तव मधुरस्वरकण्ठी गायति नामावलीं बाला ॥ ऋBह्र्स्\_१,३.३८ ॥

तद्गुणाख्याने आसाक्तिः, यथा कृष्णकर्णामृते (८८)  
माधुर्यादपि मधुरं  
मन्मथता तस्य किमपि कैशोरम् ।  
चपल्यादपि चपलं  
चेतो बत हरति हन्त किं कुर्मः ॥ ऋBह्र्स्\_१,३.३९ ॥

तद्वसतिस्थले प्रीतिः, यथा पद्यावल्याम् {\*णोत्fओउन्दिन्म्येदितिओन्.}  
अत्रासीत्किल नन्दसद्म शकटस्यात्राभवद्भञ्जनं  
बन्धच्छेदकरोऽपि दामभिरभूद्बद्धोऽत्र दामोदरः ।  
इत्थं माथुरवृद्धवक्त्रविगलत्पीयूषधारां पिबन्न्  
आनन्दाश्रुधरः कदा मधुपुरीं धन्यश्चरिष्याम्यहम् ॥ ऋBह्र्स्\_१,३.४० ॥

अपि च  
व्यक्तं मसृणितेवान्तर्लक्ष्यते रतिलक्षणम् ।  
मुमुक्षुप्रभृतीनां चेद्भवेदेषा रतिर्न हि ॥ ऋBह्र्स्\_१,३.४१ ॥  
विमुक्ताखिलतर्षैर्या मुक्तिरपि विमृग्यते ।  
या कृष्णेनातिगोप्याशु भजद्भ्योऽपि न दीयते ॥ ऋBह्र्स्\_१,३.४२ ॥  
सा भुक्तिमुक्तिकामत्वाच्छुद्धां भक्तिमकुर्वताम् ।  
हृदये सम्भवत्येषां कथं भागवती रतिः ॥ ऋBह्र्स्\_१,३.४३ ॥  
किन्तु बालचमत्कारकरी तच्चिह्नवीक्षया ।  
अभिज्ञेन सुबोधोऽयं रत्य्आभासः प्रकीर्तितः ॥ ऋBह्र्स्\_१,३.४४ ॥  
प्रतिबिम्बस्तथा च्छाया रत्य्आभासो द्विधा मतः ॥ ऋBह्र्स्\_१,३.४५ ॥

तत्र प्रतिबिम्बः  
अश्रमाभीष्टनिर्वाही रतिलक्षणलक्षितः ।  
भोगापवर्गसौख्यांशव्यञ्जकः प्रतिबिम्बकः ॥ ऋBह्र्स्\_१,३.४६ ॥  
दैवात्सद्भक्तसङ्गेन कीर्तनाद्य्अनुसारिणाम् ।  
प्रायः प्रसन्नमनसां भोगमोक्षादि रागिणाम् ॥ ऋBह्र्स्\_१,३.४७ ॥  
केषांचिथृदि भावेन्दोः प्रतिबिम्ब उदञ्चति ।  
तद्भक्तहृन्नभःस्थस्य तत्संसर्गप्रभावतः ॥ ऋBह्र्स्\_१,३.४८ ॥

अथ छाया  
क्षुद्रकौतूहलमयी चञ्चला दुःखहारिणी ।  
रतेश्छाया भवेत्किंचित्तत्सादृश्यावलम्बिनी ॥ ऋBह्र्स्\_१,३.४९ ॥  
हरिप्रियक्रियाकालदेशपात्रादिसङ्गमात् ।  
अप्यानुषङ्गिकादेष क्वचिदज्ञेष्वपीक्ष्यते ॥ ऋBह्र्स्\_१,३.५० ॥  
किन्तु भाग्यं विना नासौ भावच्छायाप्युदञ्चति ।  
यदभ्युदयतः क्षेमं तत्र स्यादुत्तरोत्तरम् ॥ ऋBह्र्स्\_१,३.५१ ॥  
हरिप्रियजनस्यैव प्रसादभरलाभतः ।  
भावाभासोऽपि सहसा भावत्वमुपगच्छति ॥ ऋBह्र्स्\_१,३.५२ ॥  
तस्मिन्नेवापराधेन भावाभासोऽप्यनुत्तमः ।  
क्रमेण क्षयमाप्नोति खस्थः पूर्णशशी यथा ॥ ऋBह्र्स्\_१,३.५३ ॥

किं च  
भावोऽप्यभावमायाति कृष्णप्रेष्ठापराधतः ।  
आभासतां च शनकैर्न्यूनजातीयतामपि ॥ ऋBह्र्स्\_१,३.५४ ॥  
गाढासङ्गात्सदायाति मुमुक्षौ सुप्रतिष्ठिते ।  
आभासतामसौ किं वा भजनीयेशभावताम् ॥ ऋBह्र्स्\_१,३.५५ ॥  
अत एव क्वचित्तेषु नव्यभक्तेषु दृश्यते ।  
क्षणमीश्वरभावोऽयं नृत्यादौ मुक्तिपक्षगः ॥ ऋBह्र्स्\_१,३.५६ ॥  
साधनेक्षां विना यस्मिन्नकस्माद्भाव ईक्ष्यते ।  
विघ्नस्थगितमत्रोह्यं प्राग्भवीयं सुसाधनम् ॥ ऋBह्र्स्\_१,३.५७ ॥  
लोकोत्तरचमत्कारकारकः सर्वशक्तिदः ।  
यः प्रथीयान् भवेद्भावः स तु कृष्णप्रसादजः ॥ ऋBह्र्स्\_१,३.५८ ॥  
जने चेज्जातभावेऽपि वैगुण्यमिव दृश्यते ।  
कार्या तथापि नासूया कृतार्थः सर्वथैव सः ॥ ऋBह्र्स्\_१,३.५९ ॥

यथा नारसिंहे  
भगवति च हरावनन्यचेता  
भृशमलिनोऽपि विराजते मनुष्यः ।  
न हि शशकलुषच्छविः कदाचित्  
तिमिरपराभवतामुपैति चन्द्रः ॥ ऋBह्र्स्\_१,३.६० ॥

रतिरनिशनिसर्गोष्णप्रबलतरानन्दपूररूपैव ।  
उष्माणमपि वमन्ती सुधांशुकोटेरपि स्वाद्वी ॥ ऋBह्र्स्\_१,३.६१ ॥

इति श्रीश्री भक्तिरसामृतसिन्धौ  
पुर्वविभागे भावभक्तिलहरी तृतीया ॥


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\[१.४\]  
अथ प्रेमा

सम्यङ्मसृणितस्वान्तो ममत्वातिशयाङ्कितः ।  
भावः स एव सान्द्रात्मा बुधैः प्रेमा निगद्यते ॥ ऋBह्र्स्\_१,४.१ ॥

यथा पञ्चरात्रे  
अनन्यममता विष्णौ ममता प्रेमसङ्गता ।  
भक्तिरित्युच्यते भीष्मप्रह्लादोद्धवनारदैः ॥ ऋBह्र्स्\_१,४.२ ॥

भक्तिः प्रेमोच्यते भीष्ममुख्यैर्यत्र तु सङ्गता ।  
ममतान्यममत्वेन वर्जितेत्यत्र योजना ॥ ऋBह्र्स्\_१,४.३ ॥  
भावोत्थोऽतिप्रसादोत्थः श्रीहरेरिति स द्विधा ॥ ऋBह्र्स्\_१,४.४ ॥

तत्र भावोत्थः  
भाव एवान्तर्अङ्गाणम्अङ्गानाम्अनुसेवया ।  
आरूढः परमोत्कर्षं भावोत्तः परिकीर्तितः ॥ ऋBह्र्स्\_१,४.५ ॥

तत्र वैधभावोत्थो, यथैकादशे (११.२.४०)  
एवंव्रतः स्वप्रियनामकीर्त्या  
जातानुरागो द्रुतचित्त उच्चैः ।  
हसत्यथो रोदिति रौति गायत्य्  
उन्मादवन्नृत्यति लोकबाह्यः ॥ ऋBह्र्स्\_१,४.६ ॥

रागानुगीयभावोत्थो, यथा पाद्मे  
न पतिं कामयेत्कञ्चिद्ब्रह्मचर्यस्थिता सदा ।  
तम्एव मूर्तिं ध्यायन्ती चन्द्रकन्तिर्वरानना ॥ ऋBह्र्स्\_१,४.७ ॥  
श्रीकृष्णगाथां गायन्ती रोमाण्चोद्भेदलक्षणा ।  
अस्मिन्मन्वन्तरे स्निग्धा श्रीकृष्णप्रियवर्तया ॥ ऋBह्र्स्\_१,४.८ ॥

अथ हरेरतिप्रसादोत्थः  
हरेरतिप्रसादोऽयं सङ्गदानादिरात्मनः ॥ ऋBह्र्स्\_१,४.९ ॥

यथैकादशे (११.१२.७)  
ते नाधीतश्रुतिगणा नोपासितमहत्तमाः ।  
अव्रतातप्ततपसः मत्सङ्गान्मामुपागताः ॥ ऋBह्र्स्\_१,४.१० ॥

माहात्म्यज्ञानयुक्तश्च केवलश्चेति स द्विधा ॥ ऋBह्र्स्\_१,४.११ ॥  
अथ आद्यो, यथा पञ्चरात्रे  
माहात्म्यज्ञानयुक्तस्तु सुदृढः सर्वतोऽधिकः ।  
स्नेहो भक्तिरिति प्रोक्तस्तया सार्ष्ट्यादिनान्यथा ॥ ऋBह्र्स्\_१,४.१२ ॥

केवलो, यथा तत्रैव  
मनोगतिरविच्छिन्ना हरौ प्रेमपरिप्लुता ।  
अभिसन्धिविनिर्मुक्ता भक्तिर्विष्णुवशङ्करी ॥ ऋBह्र्स्\_१,४.१३ ॥ इति ।

महिमज्ञानयुक्तः स्याद्विधिमार्गानुसारिणाम् ।  
रागानुगाश्रितानां तु प्रायशः केवलो भवेत् ॥ ऋBह्र्स्\_१,४.१४ ॥

आदौ श्रद्धा ततः साधुसङ्गोऽथ भजनक्रिया ।  
ततोऽनर्थनिवृत्तिः स्यात्ततो निष्ठा रुचिस्ततः ॥ ऋBह्र्स्\_१,४.१५ ॥  
अथासक्तिस्ततो भावस्ततः प्रेमाभ्युदञ्चति ।  
साधकानामयं प्रेम्नः प्रादुर्भावे भवेत्क्रमः ॥ ऋBह्र्स्\_१,४.१६ ॥  
धन्यस्यायं नवः प्रेमा यस्योन्मीलति चेतसि ।  
अन्तर्वाणीभिरप्यस्य मुद्रा सुष्ठु सुदुर्गमा ॥ ऋBह्र्स्\_१,४.१७ ॥

अतएव श्रीनारदपञ्चरात्रे, यथा  
भावोन्मत्तो हरेः किञ्चिन्न वेद सुखमात्मनः ।  
दुखं चेति महेशानि परमानन्द आप्लुतः ॥ ऋBह्र्स्\_१,४.१८ ॥

प्रेम्ण एव विलासत्वाद्वैरल्यात्साधकेष्वपि ।  
अत्र स्नेहादयो भेदा विविच्य न हि शंसिताः ॥ ऋBह्र्स्\_१,४.१९ ॥

श्रीमत्प्रभुपदाम्भोजैः सर्वा भागवतामृते ।  
व्यक्तीकृतास्ति गूढापि भक्तिसिद्धान्तमाधुरी ॥ ऋBह्र्स्\_१,४.२० ॥  
गोपालरूपशोभां दधदपि रघुनाथभावविस्तारी ।  
तुष्यतु सनातनात्मा प्रथमविभागे सुधाम्बुनिधेः ॥ ऋBह्र्स्\_१,४.२१ ॥

इति श्रीश्रीभक्तिरसामृतसिन्धौ  
पूर्वविभागे प्रेमभक्तिलहरीचतुर्थी

इति श्रीश्रीभक्तिरसामृतसिन्धौ  
रसोपयोगिस्थायिभावोपपादनो नाम  
**पूर्वविभागः समाप्तः।**


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_





**\[२\]**

**सामान्यभगवद्भक्तिरसनिरूपको**

**दक्षिणविभागः।**


\[२.१\]  
विभावाख्या  
प्रथमलहरी

प्रबलमनन्यश्रयिणा निषेवितः सहजरूपेण ।  
अघदमनो मथुरायां सदा सनातनतनुर्जयति ॥ ऋBह्र्स्\_२,१.१ ॥  
रसामृताब्धेर्भागेऽस्मिन् द्वितीये दक्षिणाभिधे ।  
सामान्यभगवद्भक्तिरसस्तावदुदीर्यते ॥ ऋBह्र्स्\_२,१.२ ॥  
अस्य पञ्च लहर्यः स्युर्विभावाख्याग्रिमा मता ।  
द्वितीया त्वनुभावाख्या तृतीया सात्त्विकाभिधा ।  
व्यभिचार्य्अभिधा तुर्या स्थायिसंज्ञा च पञ्चमी ॥ ऋBह्र्स्\_२,१.३ ॥

अथास्याः केशवरतेर्लक्षिताया निगद्यते ।  
सामग्रीपरिपोषेन परमा रसरूपता ॥ ऋBह्र्स्\_२,१.४ ॥  
विभावैरनुभावैश्च सात्त्विकैर्व्यभिचारिभिः ।  
स्वाद्यत्वं हृदि भक्तानामानीता श्रवणादिभिः ।  
एषा कृष्णरतिः स्थायी भावो भक्तिरसो भवेत् ॥ ऋBह्र्स्\_२,१.५ ॥  
प्राक्तन्याधुनिकी चास्ति यस्य सद्भक्तिवासना ।  
एष भक्तिरसास्वादस्तस्यैव हृदि जायते ॥ ऋBह्र्स्\_२,१.६ ॥  
भक्तिनिर्धूतदोषाणां प्रसन्नोज्ज्वलचेतसाम् ।  
श्रीभागवतरक्तानां रसिकासङ्गरङ्गिणाम् ॥ ऋBह्र्स्\_२,१.७ ॥  
जीवनीभूतगोविन्दपादभक्तिसुखश्रियाम् ।  
प्रेमान्तरङ्गभूतानि कृत्यान्येवानुतिष्ठताम् ॥ ऋBह्र्स्\_२,१.८ ॥  
भक्तानां हृदि राजन्ती संस्कारयुगलोज्ज्वला ।  
रतिरानन्दरूपैव नीयमाना तु रस्यताम् ॥ ऋBह्र्स्\_२,१.९ ॥

कृष्णादिभिर्विभावाद्यैर्गतैरनुभवाध्वनि ।  
प्रौढानन्दचमत्कारकाष्ठामापद्यते पराम् ॥ ऋBह्र्स्\_२,१.१० ॥  
किन्तु प्रेमा विभावाद्यैः स्वल्पैर्नीतोऽप्यणीयसीम् ।  
विभावनाद्य्अवस्थां तु सद्य आस्वाद्यतां व्रजेत् ॥ ऋBह्र्स्\_२,१.११ ॥

अत्र विभावादिसामान्यलक्षणम्  
ये कृष्णभक्तमुरलीनादाद्या हेतवो रतेः ।  
कार्यभूताः स्मिताद्याश्च तथाष्टौ स्तब्धतादयः ॥ ऋBह्र्स्\_२,१.१२ ॥  
निर्वेदाद्याः सहायाश्च ते ज्ञेया रसभावने ।  
विभावा अनुभावाश्च सात्त्विका व्यभिचारिणः ॥ ऋBह्र्स्\_२,१.१३ ॥

तत्र विभावाः  
तत्र ज्ञेया विभावास्तु रत्य्आस्वादनहेतवः ।  
ते द्विधालम्बना एके तथैवोद्दीपनाः परे ॥ ऋBह्र्स्\_२,१.१४ ॥

तदुक्तमग्निपुराणे (अलङ्कारविभाग, ३.३५)  
विभाव्यते हि रत्य्आदिर्यत्र येन विभाव्यते ।  
विभावो नाम स द्वेधालम्बनोद्दीपनात्मकः ॥ ऋBह्र्स्\_२,१.१५ ॥

तत्र आलम्बनाः  
कृष्णश्च कृष्णभक्ताश्च बुधैरालम्बना मताः ।  
रत्य्आदेर्विषयत्वेन तथाधारतयापि च ॥ ऋBह्र्स्\_२,१.१६ ॥

तत्र श्रीकृष्णः  
नायकानां शिरोरत्नं कृष्णस्तु भगवान् स्वयम् ।  
यत्र नित्यतया सर्वे विराजन्ते महागुणाः ।  
सोऽन्यरूपस्वरूपाभ्यामस्मिन्नालम्बनो मतः ॥ ऋBह्र्स्\_२,१.१७ ॥

तत्र अन्यरूपेण, यथा  
हन्त मे कथमुदेति सवत्से, वत्सपालपटले रतिरत्र ।  
इत्यनिश्चितमतिर्बलदेवो, विस्मयस्तिमितमूर्तिरिवासीत् ॥ ऋBह्र्स्\_२,१.१८ ॥

अथ स्वरूपम्  
आवृतं प्रकटं चेति स्वरूपं कथितं द्विधा ॥ ऋBह्र्स्\_२,१.१९ ॥

तत्र आवृतम्  
अन्यवेशादिनाच्छन्नं स्वरूपं प्रोक्तमावृतम् ॥ ऋBह्र्स्\_२,१.२० ॥

तेन, यथा  
मां स्नेहयति किमुच्चैर्, महिलेयं द्वारकावरोधेऽत्र ।  
आं विदितं कुतुकार्थी, वनितावेशो हरिश्चरति ॥ ऋBह्र्स्\_२,१.२१ ॥

प्रकटस्वरूपेण, यथा  
अयं कम्बुग्रीवः कमलकमनीयाक्षिपटिमा  
तमालश्यामाङ्गद्युतिरतितरां छत्रितशिराः ।  
दरश्रीवत्साङ्कः स्फुरद्अरिदराद्य्अङ्कितकरः  
करोत्युच्चैर्मोदं मम मधुरमूर्तिर्मधुरिपुः ॥ ऋBह्र्स्\_२,१.२२ ॥

अथ तद्गुणाः  
अयं नेता सुरम्याङ्गः सर्वसल्लक्षणान्वितः ।  
रुचिरस्तेजसा युक्तो बलीयान् वयसान्वितः ॥ ऋBह्र्स्\_२,१.२३ ॥  
विविधाद्भुतभाषावित्सत्यवाक्यः प्रियं वदः ।  
वावदूकः सुपाण्डित्यो बुद्धिमान् प्रतिभान्वितः ॥ ऋBह्र्स्\_२,१.२४ ॥  
विदग्धश्चतुरो दक्षः कृतज्ञः सुदृढव्रतः ।  
देशकालसुपात्रज्ञः शास्त्रचक्षुः शुचिर्वशी ॥ ऋBह्र्स्\_२,१.२५ ॥  
स्थिरो दान्तः क्षमाशीलो गम्भीरो धृतिमान् समः ।  
वदान्यो धार्मिकः शूरः करुणो मान्यमानकृत् ॥ ऋBह्र्स्\_२,१.२६ ॥  
दक्षिणो विनयी ह्रीमान् शरणागतपालकः ।  
सुखी भक्तसुहृत्प्रेमवश्यः सर्वशुभङ्करः ॥ ऋBह्र्स्\_२,१.२७ ॥  
प्रतापी कीर्तिमान् रक्तलोकः साधुसमाश्रयः ।  
नारीगणमनोहारी सर्वाराध्यः समृद्धिमान् ॥ ऋBह्र्स्\_२,१.२८ ॥  
वरीयानीश्वरश्चेति गुणास्तस्यानुकीर्तिताः ।  
समुद्रा इव पञ्चाशद्दुर्विगाहा हरेरमी ॥ ऋBह्र्स्\_२,१.२९ ॥  
जीवेषु एते वसन्तोऽपि बिन्दुबिन्दुतया क्वचित् ।  
परिपूर्णतया भान्ति तत्रैव पुरुषोत्तमे ॥ ऋBह्र्स्\_२,१.३० ॥

तथा हि पाद्मे पार्वत्यै शितिकण्ठेन तद्गुणाः ।  
कन्दर्पकोटिलावण्य इत्याद्याः परिकीर्तिताः ॥ ऋBह्र्स्\_२,१.३१ ॥  
एत एव गुणाः प्रायो धर्माय वनमालिनः ।  
पृथिव्या प्रथमस्कन्धे प्रथयाञ्चक्रिरे स्फुटम् ॥ ऋBह्र्स्\_२,१.३२ ॥

यथा प्रथमे (१.१६.२७३०)  
सत्यं शौचं दया क्षान्तिस्त्यागः सन्तोष आर्जवम् ।  
शमो दमस्तपः साम्यं तितिक्षोपरतिः श्रुतम् ॥ ऋBह्र्स्\_२,१.३३ ॥  
ज्ञानं विरक्तिरैश्वर्यं शौर्यं तेजो बलं स्मृतिः ।  
स्वातन्त्र्यं कौशलं कान्तिर्धैर्यं मार्दवमेव च ॥ ऋBह्र्स्\_२,१.३४ ॥  
प्रागल्भ्यं प्रश्रयः शीलं सह ओजो बलं भगः ।  
गाम्भीर्यं स्थैर्यमास्तिक्यं कीर्तिर्मानोऽनहङ्कृतिः ॥ ऋBह्र्स्\_२,१.३५ ॥  
इमे चान्ये च भगवन्नित्या यत्र महागुणाः ।  
प्रार्थ्या महत्त्वमिच्छद्भिर्न वियन्ति स्म कर्हिचित् ॥ ऋBह्र्स्\_२,१.३६ ॥

अथ पञ्चगुणा ये स्युरंशेन गिरिशादिषु ॥ ऋBह्र्स्\_२,१.३७ ॥  
सदा स्वरूपसम्प्राप्तः सर्वज्ञो नित्यनूतनः ।  
सच्चिद्आनन्दसान्द्राङ्गः सर्वसिद्धिनिषेवितः ॥ ऋBह्र्स्\_२,१.३८ ॥  
अथोच्यन्ते गुणाः पञ्च ये लक्ष्मीशादिवर्तिनः ।  
अविचिन्त्यमहाशक्तिः कोटिब्रह्माण्डविग्रहः ॥ ऋBह्र्स्\_२,१.३९ ॥  
अवतारावलीबीजं हतारिगतिदायकः ।  
आत्मारामगणाकर्षीत्यमी कृष्णे किलाद्भुताः ॥ ऋBह्र्स्\_२,१.४० ॥  
सर्वाद्भुतचमत्कार लीलाकल्लोलवारिधिः ।  
अतुल्यमधुरप्रेममण्डितप्रियमण्डलः ॥ ऋBह्र्स्\_२,१.४१ ॥  
त्रिजगन्मानसाकर्षिमुरलीकलकूजितः ।  
असमानोर्ध्वरूपश्रीविस्मापितचराचरः ॥ ऋBह्र्स्\_२,१.४२ ॥  
लीलाप्रेम्णा प्रियाधिक्यं माधुर्यं वेणुरूपयोः ।  
इत्यसाधारणं प्रोक्तं गोविन्दस्य चतुष्टयम् ॥ ऋBह्र्स्\_२,१.४३ ॥  
एवं गुणाश्चतुर्भेदाश्चतुःषष्टिरुदाहृताः ।  
सोदाहरणमेतेषां लक्षणं क्रियते क्रमात् ॥ ऋBह्र्स्\_२,१.४४ ॥

तत्र (१) सुरम्याङ्गः  
श्लाघ्याङ्गसन्निवेशो यः सुरम्याङ्गः स कथ्यते ॥ ऋBह्र्स्\_२,१.४५ ॥

यथा  
मुखं चन्द्राकारं करभनिभमुरुद्वयमिदं  
भुजौ स्तम्भारम्भौ सरसिजवरेण्यं करयुगम् ।  
कवाटाभं वक्षःस्थलमविरलं श्रोणिफलकं  
परिक्षामो मध्यः स्फुरति मुरहन्तुर्मधुरिमा ॥ ऋBह्र्स्\_२,१.४६ ॥

(२) सर्वसल्लक्षणान्वितः  
तनौ गुणोत्थमङ्कोत्थमिति सल्लक्षणं द्विधा ॥ ऋBह्र्स्\_२,१.४७ ॥

तत्र गुणोत्थम्  
गुणोत्थं स्याद्गुणैर्योगो रक्ततातुङ्गतादिभिः ॥ ऋBह्र्स्\_२,१.४८ ॥

यथा  
रागः सप्तसु हन्त षट्स्वपि शिशोरङ्गेष्वलं तुङ्गता  
विसारस्त्रिषु खर्वता त्रिषु तथा गम्भीरता च त्रिषु ।  
दैर्घ्यं पञ्चसु किं च पञ्चसु सखे सम्प्रेक्ष्यते सूक्ष्मता  
द्वात्रिंशद्वरलक्षणः कथमसौ गोपेषु सम्भाव्यते ॥ ऋBह्र्स्\_२,१.४९ ॥

अङ्कोत्थम्  
रेखामयं रथाङ्गादि स्यादङ्कोत्थं करादिषु ॥ ऋBह्र्स्\_२,१.५० ॥

यथा  
करयोः कमलं तथा रथाङ्गं  
स्फुटरेखामयमात्मजस्य पश्य ।  
पदपल्लवयोश्च वल्लवेन्द्र  
ध्वजवज्राङ्कुशमीनपङ्कजानि ॥ ऋBह्र्स्\_२,१.५१ ॥

(३) रुचिरः  
सौन्दर्येण दृग्आनन्दकारी रुचिर उच्यते ॥ ऋBह्र्स्\_२,१.५२ ॥

यथा तृतीये (भा.पु. ३.२.१३)  
यद्धर्मसूनोर्बत राजसूये  
निरीक्ष्य दृक्स्वस्त्ययनं त्रिलोकः ।  
कार्त्स्न्येन चाद्येह गतं विधातुर्  
अर्वाक्सृतौ कौशलमित्यमन्यत ॥ ऋBह्र्स्\_२,१.५३ ॥

यथा वा  
अष्टानां दनुजभिद्अङ्गपङ्कजानाम्  
एकस्मिन् कथमपि यत्र बल्लवीनाम् ।  
लोलाक्षिभ्रमरततिः पपात तस्मान्  
नोत्थातुं द्युतिमधुपङ्किलात्क्षमासीत् ॥ ऋBह्र्स्\_२,१.५४ ॥

(४) तेजसा युक्तः  
तेजो धाम प्रभावश्चेत्युच्यते द्विविधं बुधैः ॥ ऋBह्र्स्\_२,१.५५ ॥

तत्र धाम  
दीप्तिराशिर्भवेद्धाम ॥ ऋBह्र्स्\_२,१.५६ ॥

यथा  
अम्बरमणिनिकुरम्बं विडम्बयन्नपि मरीचिकुलैः ।  
हरिवक्षसि रुचिनिविडे मणिराडयमुडुरिव स्फुरति ॥ ऋBह्र्स्\_२,१.५७ ॥

प्रभावः  
प्रभावः सर्वजित्स्थितिः ॥ ऋBह्र्स्\_२,१.५८ ॥

यथा  
दूरतस्तमवलोक्य माधवं  
कोमलाङ्गमपि रङ्गमण्डले ।  
पर्वतोद्भटभुजान्तरोऽप्यसौ  
कंसमल्लनिवहः स विव्यथे ॥ ऋBह्र्स्\_२,१.५९ ॥

(५) बलीयान्  
प्राणेन महता पूर्णो बलीयानिति कथ्यते ॥ ऋBह्र्स्\_२,१.६० ॥

यथा  
पश्य विन्ध्यगिरितोऽपि गरिष्ठं  
दैत्यपुङ्गवमुदग्रमरिष्टम् ।  
तुलखण्डमिव पिण्डितमारात्  
पुण्डरीकनयनो विनुनोद ॥ ऋBह्र्स्\_२,१.६१ ॥

यथा वा  
वामस्तामरसाक्षस्य भुजदण्डः स पातु वः ।  
क्रीडाकन्दुकतां येन नीतो गोवर्धनो गिरिः ॥ ऋBह्र्स्\_२,१.६२ ॥

(६) वयसान्वितः  
वयसो विविधत्वेऽपि सर्वभक्तिरसाश्रयः ।  
धर्मी किशोर एवात्र नित्यनानाविलासवान् ॥ ऋBह्र्स्\_२,१.६३ ॥

यथा  
तदात्वाभिव्यक्तीकृततरुणिमारम्भरभसं  
स्मितश्रीनिर्धूतस्फुरद्अमलराकापतिमदम् ।  
दरोदञ्चत्पञ्चाशुगनवकलामेदुरमिदं  
मुरारेर्माधुर्यं मनसि मदिराक्षीर्मदयति ॥ ऋBह्र्स्\_२,१.६४ ॥

(७) विविधाद्भुतभाषावित्  
विविधाद्भुतभाषावित्स प्रोक्तो यस्तु कोविदः ।  
नानादेश्यासु भाषासु संस्कृते प्राकृतेषु च ॥ ऋBह्र्स्\_२,१.६५ ॥

यथा  
व्रजयुवतिषु शौरिः शौरसेनीं सुरेन्द्रे  
प्रणतशिरसि सौरीं भारतीमातनोति ।  
अहह पशुषु कीरेष्वप्यपभ्रंसरूपां  
कथमजनि विदग्धः सर्वभाषावलीषु ॥ ऋBह्र्स्\_२,१.६६ ॥

(८) सत्यवाक्यः  
स्यान्नानृतं वचो यस्य सत्यवाक्यः स कथ्यते ॥ ऋBह्र्स्\_२,१.६७ ॥

यथा  
पृथे तनयपञ्चकं प्रकटमर्पयिष्यामि ते  
रणोर्वरितमित्यभूत्तव यथार्थमेवोदितम् ।  
रविर्भवति शीतलः कुमुदबन्धुरप्युष्णलस्  
तथापि न मुरान्तक व्यभिचरिष्णुरुक्तिस्तव ॥ ऋBह्र्स्\_२,१.६८ ॥

यथा वा  
गूढोऽपि वेषेण महीसुरस्य  
हरिर्यथार्थं मगधेन्द्रमूचे ।  
संसृष्टमाभ्यां सह पाण्डवाभ्यां  
मां विद्धि कृष्णं भवतः सपत्नम् ॥ ऋBह्र्स्\_२,१.६९ ॥

(९) प्रियंवदः  
जने कृतापराधेऽपि सान्त्ववादी प्रियंवदः ॥ ऋBह्र्स्\_२,१.७० ॥

यथा  
कृतव्यलीकेऽपि न कुण्डलीन्द्र  
त्वया विधेया मयि दोषदृष्टिः ।  
प्रवास्यमानोऽसि सुरार्चितानां  
परं हितायाद्य गवां कुलस्य ॥ ऋBह्र्स्\_२,१.७१ ॥

(१०) वावदूकः  
श्रुतिप्रेष्ठोक्तिरखिलवाग्गुणान्वितवागपि ।  
इति द्विधा निगदितो वावदूको मनीषिभिः ॥ ऋBह्र्स्\_२,१.७२ ॥

तत्र आद्यो, यथा  
अश्लिष्टकोमलपदावलिमञ्जुलेन  
प्रत्य्अक्षरक्षरद्अमन्दसुधारसेन ।  
सख्यः समस्तजनकर्णरसायनेन  
नाहारि कस्य हृदयं हरिभाषितेन ॥ ऋBह्र्स्\_२,१.७३ ॥

द्वितीयो, यथा  
प्रतिवादिचित्तपरिवृत्तिपटुर्  
जगद्एकसंशयविमर्दकरी ।  
प्रमिताक्षराद्यविविधार्थमयी  
हरिवागियं मम धिनोति धियः ॥ ऋBह्र्स्\_२,१.७४ ॥

(११) सुपण्डित्यः  
विद्वान्नीतिज्ञ इत्येष सुपण्डित्यो द्विधा मतः ।  
विद्वानखिलविद्याविन्नीतिज्ञस्तु यथार्हकृत् ॥ ऋBह्र्स्\_२,१.७५ ॥

तत्र आद्यो, यथा  
यं सुष्ठु पूर्वं परिचर्य गौरवात्  
पितामहाद्य्अम्बुधरैः प्रवर्तिताः ।  
कृष्णार्णवं काश्यगुरुक्षमाभूतस्  
तमेव विद्यासरितः प्रपेदिरे ॥ ऋBह्र्स्\_२,१.७६ ॥

यथा वा  
आम्नायप्रथितान्वया स्मृतिमती बाढं षड्अङ्गोज्ज्वला  
न्यायेनानुगता पुराणसुहृदा मीमांसया मण्डिता ।  
त्वां लब्धावसरा चिराद्गुरुकुले प्रेक्ष्य स्वसङ्गार्थिनं  
विद्या नाम वधूश्चतुर्दशगुणा गोविन्द शुश्रूयते ॥ ऋBह्र्स्\_२,१.७७ ॥

द्वितीयो, यथा  
मृत्युस्तस्करमण्डले सुकृतिनां वृन्दे वसन्तानिलः  
कन्दर्पो रमणीषु दुर्गतकुले कल्याणकल्पद्रुमः ।  
इन्दुर्बन्धुगणे विपक्षपटले कालाग्निरुद्राकृतिः  
शास्ति स्वस्तिधुरन्धरो मधुपुरीं नीत्या मधूनां पतिः ॥ ऋBह्र्स्\_२,१.७८ ॥

(१२) बुद्धिमान्  
मेधावी सूक्ष्मधीश्चेति प्रोच्यते बुद्धिमान् द्विधा ॥ ऋBह्र्स्\_२,१.७९ ॥

तत्र मेधावी, यथा  
अवन्तिपुरवासिनः सदनमेत्य सान्दीपनेर्  
गुरोर्जगति दर्शयन् समयमत्र विद्यार्थिनाम् ।  
सकृन्निगदमात्रतः सकलमेव विद्याकुलं  
दधौ हृदयमन्दिरे किमपि चित्रवन्माधवः ॥ ऋBह्र्स्\_२,१.८० ॥

सूक्ष्मधीः, यथा  
यदुभिरयमवध्यो म्लेच्छराजस्तदेनं  
तरलतमसि तस्मिन् विद्रवन्नेव नेष्ये ।  
सुखमयनिजनिद्राभञ्जनध्वंसिदृष्टिर्  
झरमुचि मुचुकुन्दः कन्दरे यत्र शेते ॥ ऋBह्र्स्\_२,१.८१ ॥

(१३) प्रतिभान्वितः  
सद्यो नवनवोल्लेखिज्ञानं स्यात्प्रतिभान्वितः ॥ ऋBह्र्स्\_२,१.८२ ॥

यथा पद्यावल्यां (२८३)  
वासः सम्प्रति केशव क्व भवतो मुग्धेक्षणे नन्विदं  
वासं ब्रूहि शठ प्रकामसुभगे त्वद्गात्रसंसर्गतः ।  
यामिन्यामुषितः क्व धूर्त वितनुर्मुष्णाति किं यामिनी  
शौरिर्गोपवधूं छलैः परिहसन्नेवंविधैः पातु वः ॥ ऋBह्र्स्\_२,१.८३ ॥

(१४) विदग्धः  
कलाविलासदिग्धात्मा विदग्ध इति कीर्त्यते ॥ ऋBह्र्स्\_२,१.८४ ॥

यथा  
गीतं गुम्फति ताण्डवं घटयति ब्रूते प्रहेलीक्रमं  
वेणुं वादयते स्रजं विरचयत्यालेख्यमभ्यस्यति ।  
निर्माति स्वयमिन्द्रजालपटलीं द्यूते जयत्युन्मदान्  
पश्योद्दामकलाविलासवसतिश्चित्रं हरिः क्रीडति ॥ ऋBह्र्स्\_२,१.८५ ॥

(१५) चतुरः  
चतुरो युगपद्भूरिसमाधानकृदुच्यते ॥ ऋBह्र्स्\_२,१.८६ ॥

यथा  
पारावतीविरचनेन गवां कलापं  
गोपाङ्गनागणमपाङ्गतरङ्गितेन ।  
मित्राणि चित्रतरसङ्गरविक्रमेण  
धिन्वन्नरिष्टभयदेन हरिर्विरेजे ॥ ऋBह्र्स्\_२,१.८७ ॥

(१६) दक्षः  
दुष्करे क्षिप्रकारी यस्तं दक्षं परिचक्षते ॥ ऋBह्र्स्\_२,१.८८ ॥

यथा श्रीदशमे (१०.५९.१७)  
यानि योधैः प्रयुक्तानि शस्त्रास्त्राणि कुरूद्वह ।  
हरिस्तान्यच्छिनत्तीक्ष्णैः शरैरेकैकशस्त्रिभिः ॥ ऋBह्र्स्\_२,१.८९ ॥

यथा वा  
अघहर कुरु युग्मीभूय नृत्यं मयैव  
त्वमिति निखिलगोपीप्रार्थनापूर्तिकामः ।  
अतनुत गतिलीलालाघवोर्मिं तथासौ  
ददृशुरधिकमेतास्तं यथा स्वस्वपार्श्वे ॥ ऋBह्र्स्\_२,१.९० ॥

(१७) कृतज्ञः  
कृतज्ञः स्यादभिज्ञो यः कृतसेवादिकर्मणाम् ॥ ऋBह्र्स्\_२,१.९१ ॥

यथा महाभारते {\*णोत्fओउन्दिन् च्रितिचलेदितिओन्.}  
ऋणमेतत्प्रवृद्धं मे हृदयान्नापसर्पति ।  
यद्गोविन्देति चुक्रोश कृष्णा मां दूरवासिनम् ॥ ऋBह्र्स्\_२,१.९२ ॥

यथा वा  
अनुगतिमतिपूर्वं चिन्तयन्नृक्षमौलेर्  
अकुरुत बहुमानं शौरिरादाय कन्याम् ।  
कथमपि कृतमल्पं विस्मरेन्नैव साधुः  
किमुत स खलु साधुश्रेणिचूडाग्ररत्नम् ॥ ऋBह्र्स्\_२,१.९३ ॥

(१८) सुदृढव्रतः  
प्रतिज्ञानियमौ यस्य सत्यौ स सुदृढव्रतः ॥ ऋBह्र्स्\_२,१.९४ ॥

तत्र सत्यप्रतिज्ञो, यथा हरिवंशे (२.६८.३८) {\*णोत्fओउन्दिन् च्रितिचलेदितिओन्.}  
न देवगन्धर्वगणा न राक्षसा  
न चासुरा नैव च यक्षपन्नगाः ।  
मम प्रतिज्ञामपहन्तुमुद्यता  
मुने समर्थाः खलु सत्यमस्तु ते ॥ ऋBह्र्स्\_२,१.९५ ॥

यथा वा  
सहेलमाखण्डलपाण्डुपुत्रौ  
विधाय कंसारिरपारिजातौ ।  
निजप्रतिज्ञां सफलां दधानः  
सत्यां च कृष्णां च सुखामकार्षीत् ॥ ऋBह्र्स्\_२,१.९६ ॥

सत्यनियमो, यथा  
गिरेरुद्धरणं कृष्ण दुष्करं कर्म कुर्वता ।  
मद्भक्तः स्यान्न दुःखीति स्वव्रतं विवृतं त्वया ॥ ऋBह्र्स्\_२,१.९७ ॥

(१९) देशकालसुपात्रज्ञः  
देशकालसुपात्रज्ञस्तत्तद्योग्यक्रियाकृतिः ॥ ऋBह्र्स्\_२,१.९८ ॥

यथा  
शरज्ज्योत्स्नातुल्यः कथमपि परो नास्ति समयस्  
त्रिलोक्यामाकृईडः क्वचिदपि न वृन्दावनसमः ।  
न काप्यम्भोजाक्षी व्रजयुवतिकल्पेति विमृशन्  
मनो मे सोत्कण्ठं मुहुरजनि रासोत्सवरसे ॥ ऋBह्र्स्\_२,१.९९ ॥

(२०) शास्त्रचक्षुः  
शास्त्रानुसारिकर्मा यः शास्त्रचक्षुः स कथ्यते ॥ ऋBह्र्स्\_२,१.१०० ॥

यथा  
अभूत्कंसरिपोर्नेत्रं  
शास्त्रमेवार्थदृष्टये ।  
नेत्राम्बुजं तु युवती  
वृन्दान्मादाय केवलम् ॥ ऋBह्र्स्\_२,१.१०१ ॥

(२१) शुचिः  
पावनश्च विशुद्धेश्चेत्युच्यते द्विविधः शुचिः ।  
पावनः पापनाशी स्याद्विशुद्धस्त्यक्तदूसणः ॥ ऋBह्र्स्\_२,१.१०२ ॥

तत्र पावनो, यथा पाद्मे  
तं निर्व्याजं भज गुणनिधे पावनं पावनानां  
श्रद्धारज्यन्मतिरतितरामुत्तमःश्लोकमौलिम् ।  
प्रोद्यन्नन्तःकरणकुहरे हन्त यन्नामभानोर्  
आभासोऽपि क्षपयति महापातकध्वान्तराशिम् ॥ ऋBह्र्स्\_२,१.१०३ ॥

विशुद्धो, यथा  
कपटं च हठश्च नाच्युते  
बत सत्राजिति नाप्यदीनता ।  
कथमद्य वृथा स्यमन्तक  
प्रसभं कौस्तुभसख्यमिच्छसि ॥ ऋBह्र्स्\_२,१.१०४ ॥

(२२) वशी  
वशी जितेन्द्रियः प्रोक्तः ॥ ऋBह्र्स्\_२,१.१०५ ॥

यथा प्रथमे (१.११.३७)  
उद्दामभावपिशुनामलवल्गुहास  
व्रीडावलोकनिहतो मदनोऽपि यासाम् ।  
संमुह्य चापमजहात्प्रमदोत्तमास्ता  
यस्येन्द्रियं विमथितुं कुहकैर्न शेकुः ॥ ऋBह्र्स्\_२,१.१०६ ॥

(२३) स्थिरः  
आफलोदयकृत्स्थिरः ॥ ऋBह्र्स्\_२,१.१०७ ॥

यथा,  
निर्वेदमाप न वनभ्रमणे मुरारिर्  
नाचिन्तयद्व्यसनमृक्षविलप्रवेशे ।  
आहृत्य हन्त मणिमेव पुरं प्रपेदे  
स्यादुद्यमः कृतधियां हि फलोदयान्तः ॥ ऋBह्र्स्\_२,१.१०८ ॥

(२४) दान्तः  
स दान्तो दुःसहमपि योग्यं क्लेशं सहेत यः ॥ ऋBह्र्स्\_२,१.१०९ ॥

यथा  
गुरुमपि गुरुवासक्लेशमव्याजभक्त्या  
हरिरजगणदन्तः कोमलाङ्गोऽपि नायम् ।  
प्रकृतिरतिदुरूहा हन्त लोकोत्तराणां  
किमपि मनसि चित्रं चिन्त्यमाना तनोति ॥ ऋBह्र्स्\_२,१.११० ॥

(२५) क्षमाशीलः  
क्षमाशीलोऽपराधानां सहनः परिकीर्त्यते ॥ ऋBह्र्स्\_२,१.१११ ॥

यथा माघकाव्ये {=शिशुपालवध} (१६.२५)  
प्रतिवाचमदत्त केशवः  
शपमानाय न चेदिभूभृते ।  
अनहुङ्कुरुते घनध्वनिः  
न हि गोमायुरुतानि केशरी ॥ ऋBह्र्स्\_२,१.११२ ॥

यथा वा यामुनाचार्यस्तोत्रे {=ष्तोत्ररत्नम्} (६०)  
रघुवर यदभूस्त्वं तादृशो वायसस्य  
प्रणत इति दयालुर्यच्च चैद्यस्य कृष्ण ।  
प्रतिभवमपराद्धुर्मुग्ध सायुज्यदोऽभूर्  
वद किमपदमागस्तस्य तेऽस्ति क्षमायाः ॥ ऋBह्र्स्\_२,१.११३ ॥

(२६) गम्भीरः  
दुर्विबोधाशयो यस्तु स गम्भीरः इतीर्यते ॥ ऋBह्र्स्\_२,१.११४ ॥

यथा  
वृन्दावने वरातिः स्तुतिभिर्नितरामुपास्यमानोऽपि ।  
शक्तो न हरिर्विधिना रुष्टस्तुष्टोऽथवा ज्ञातुम् ॥ ऋBह्र्स्\_२,१.११५ ॥

यथा वा  
उन्मदोऽपि हरिर्नव्यराधाप्रणयसीधुना ।  
अभिज्ञेनापि रामेण लक्षितोऽयमविक्रियः ॥ ऋBह्र्स्\_२,१.११६ ॥

(२७) धृतिमान्  
पूर्णस्पृहश्च धृतिमान् शान्तश्च क्षोभकारणे ॥ ऋBह्र्स्\_२,१.११७ ॥

तत्र आद्यो  
स्वीकुर्वन्नपि नितरां यशःप्रियत्वं  
कंसारिर्मगधपतेर्वधप्रसिद्धाम् ।  
भीमाय स्वयमतुलामदत्त कीर्तिं  
किं लोकोत्तरगुणशालिनामपेक्ष्यम् ॥ ऋBह्र्स्\_२,१.११८ ॥

द्वितीयो, यथा  
निन्दितस्य दमघोषसूनुना  
सम्भ्रमेण मुनिभिः स्तुतस्य च ।  
राजसूयसदसि क्षितीश्वरैः  
कापि नास्य विकृतिर्वितर्किता ॥ ऋBह्र्स्\_२,१.११९ ॥

(२८) समः  
रागद्वेषविमुक्तो यः समः स कथितो बुधैः ॥ ऋBह्र्स्\_२,१.१२० ॥

यथा श्रीदशमे (१०.१६.३३)  
न्याय्यो हि दण्डः कृतकिल्बिषेऽस्मिंस्  
तवावतारः खलनिग्रहाय ।  
रिपोः सुतानामपि तुल्यदृष्टेर्  
धत्से दमं फलमेवानुशंसन् ॥ ऋBह्र्स्\_२,१.१२१ ॥

यथा वा  
रिपुरपि यदि शुद्धो मण्डनीयस्तवासौ  
यदुवर यदि दुष्टो दण्डनीयः सुतोऽपि ।  
न पुनरखिलभर्तुः पक्षपातोज्झितस्य  
क्वचिदपि विषमं ते चेष्टितं जाघटीति ॥ ऋBह्र्स्\_२,१.१२२ ॥

(२९) वदान्यः  
दानवीरो भवेद्यस्तु स वदान्यो निगद्यते ॥ ऋBह्र्स्\_२,१.१२३ ॥

यथा  
सर्वार्थिनां बाढमभीष्टपूर्त्या  
व्यर्थीकृताः कंसनिसूदनेन ।  
ह्रियेव चिन्तामणिकामधेनु  
कल्पद्रुमा द्वारवतीं भजन्ति ॥ ऋBह्र्स्\_२,१.१२४ ॥

यथा वा  
येषां षोडशपूरिता दशशती स्वान्तःपुराणां तथा  
चाष्टाश्लिष्टशतं विभाति परितस्तत्सङ्ख्यपत्नीयुजाम् ।  
एकैकं प्रति तेषु तर्णकभृतां भूषाजुषामन्वहं  
गृष्टीनां युगपच्च बद्धमददाद्यस्तस्य वा कः समः ॥ ऋBह्र्स्\_२,१.१२५ ॥

(३०) धार्मिकः  
कुर्वन् कारयते धर्मं यः स धार्मिक उच्यते ॥ ऋBह्र्स्\_२,१.१२६ ॥

यथा  
पादैश्चतुर्भिर्भवता वृषस्य  
गुप्तस्य गोपेन्द्र तथाभ्यवर्धि ।  
स्वैरं चरन्नेव यथा त्रिलोक्याम्  
अधर्मस्पर्शाणि हठाज्जघास ॥ ऋBह्र्स्\_२,१.१२७ ॥

यथा वा  
वितायमानैर्भवता मखोत्करैर्  
आकृष्यमाणेषु पतिष्वनारतम् ।  
मुकुन्द खिन्नः सुरसुभ्रुवां गणस्  
तवावतारं नवमं नमस्यति ॥ ऋBह्र्स्\_२,१.१२८ ॥

(३१) शूरः  
उत्साही युधि शूरोऽस्त्रप्रयोगे च विचक्षणः ॥ ऋBह्र्स्\_२,१.१२९ ॥

तत्र आद्यो, यथा  
पृथुसमरसरो विगाह्य कुर्वन्  
द्विषद्अरविन्दवने विहारचर्याम् ।  
स्फुरसि तरलबाहुदण्डशुण्डस्  
त्वमघविदारण वारणेन्द्रलीलः ॥ ऋBह्र्स्\_२,१.१३० ॥

द्वितीयो, यथा  
क्षणादक्षौहिणीवृन्दे जरासन्धस्य दारुणे ।  
दृष्टः कोऽप्यत्र नादष्टो हरेः प्रहरणाहिभिः ॥ ऋBह्र्स्\_२,१.१३१ ॥

(३२) करुणः  
परदुःखासहो यस्तु करुणः स निगद्यते ॥ ऋBह्र्स्\_२,१.१३२ ॥

यथा  
राज्ञामगाधगतिभिर्मगधेन्द्रकारा  
दुःखान्धकारपटलैः स्वयमन्धितानाम् ।  
अक्षीणि यः सुखमयानि घृणी व्यतानीद्  
वृन्दे तमद्य यदुनन्दनपद्मबन्धुम् ॥ ऋBह्र्स्\_२,१.१३३ ॥

यथा वा  
स्खलन्नयनवारिभिर्विरचिताभिषेकश्रिये  
त्वराभरतरङ्गतः कवलितात्मविस्फूर्तये ।  
निशान्तशरशायिना सुरसरित्सुतेन स्मृतेः  
सपद्यवशवर्त्मणो भगवतः कृपायै नमः ॥ ऋBह्र्स्\_२,१.१३४ ॥

(३३) मान्यमानकृत्  
गुरुब्राह्मणवृद्धादिपूजको मान्यमानकृत् ॥ ऋBह्र्स्\_२,१.१३५ ॥

यथा  
अभिवाद्य गुरोः पदाम्बुजं  
पितरं पूर्वजमप्यथानतः ।  
हरिरञ्जलिना तथा गिरा  
यदुवृद्धाननमत्क्रमादयम् ॥ ऋBह्र्स्\_२,१.१३६ ॥

(३४) दक्षिणः  
सौशील्यसौम्यचरितो दक्षिणः कीर्त्यते बुधैः ॥ ऋBह्र्स्\_२,१.१३७ ॥

यथा  
भृत्यस्य पश्यति गुरूनपि नापराधान्  
सेवां मनागपि कृतां बहुधाभ्युपैति ।  
आविष्करोति पिशुनेष्वपि नाभ्यसूयां  
शीलेन निर्मलमतिः पुरुषोत्तमोऽयम् ॥ ऋBह्र्स्\_२,१.१३८ ॥

(३५) विनयी  
औद्धत्यपरिहारी यः कथ्यते विनयीत्यसौ ॥ ऋBह्र्स्\_२,१.१३९ ॥

यथा माघकाव्ये (१३.७)  
अवलोक एष नृपतेः सुदूरतो  
रभसाद्रथादवतरीतुमिच्छतः ।  
अवतीर्णवान् प्रथममात्मना हरिर्  
विनयं विशेषयति सम्भ्रमेण सः ॥ ऋBह्र्स्\_२,१.१४० ॥

(३६) ह्रीमान्  
ज्ञातेऽस्मररहस्येऽन्यैः क्रियमाणे स्तवेऽथवा ।  
शालीनत्वेन सङ्कोचं भजन् ह्रीमानुदीर्यते ॥ ऋBह्र्स्\_२,१.१४१ ॥

यथा ललितमाधवे (९.४०)  
दरोदञ्चद्गोपीस्तनपरिसरप्रेक्षणभयात्  
करोत्कम्पादीषच्चलति किल गोवर्धनगिरौ ।  
भयार्तैरारब्धस्तुतिरखिलगोपैः स्मितमुखं  
पुरो दृष्ट्वा रामं जयति नमितास्यो मधुरिपुः ॥ ऋBह्र्स्\_२,१.१४२ ॥

(३७) शरणागतपालकः  
पालयन् शरणापन्नान् शरणागतपालकः ॥ ऋBह्र्स्\_२,१.१४३ ॥

यथा  
ज्वर परिहर वित्रासं त्वमत्र समरे कृतापराधेऽपि ।  
सद्यः प्रपद्यमाने यदिन्दवति यादवेन्द्रोऽयम् ॥ ऋBह्र्स्\_२,१.१४४ ॥

(३८) सुखी  
भोक्ता च दुःखगन्धैरप्यस्पृष्टश्च सुखी भवेत् ॥ ऋBह्र्स्\_२,१.१४५ ॥

तत्र आद्यो, यथा  
रत्नालङ्कारभारस्तव धनदमनो राज्यवृत्त्याप्यलभ्यः  
स्वप्ने दम्भोलिपाणेरपि दुरधिगमं द्वारि तौर्यत्रिकं च ।  
पार्श्वे गौरीगरिष्ठाः प्रचुरशशिकलाः कान्तसर्वाङ्गभाजः  
सीमन्तिन्यश्च नित्यं यदुवर भुवने कस्त्वद्अन्योऽस्ति भोगी ॥ ऋBह्र्स्\_२,१.१४६ ॥

द्वितीयो, यथा  
न हानिं न म्लानिं निजगृहकृत्यव्यसनितां  
न घोरं नोद्घूर्णां न किल कदनं वेत्ति किमपि ।  
वराङ्गीभिः साङ्गीकृतसुहृद्अनङ्गाभिरभितो  
हरिर्वृन्दारण्ये परमनिशमुच्चैर्विहरति ॥ ऋBह्र्स्\_२,१.१४७ ॥

(३९) भक्तसुहृत्  
सुसेव्यो दासबन्धुश्च द्विधा भक्तसुहृन्मतः ॥ ऋBह्र्स्\_२,१.१४८ ॥

तत्र आद्यो, यथा विष्णुधर्मे  
तुलसीदलमात्रेण जलस्य चुलुकेन च ।  
विक्रीणीते स्वमात्मानं भक्तेभ्यो भक्तवत्सलः ॥ ऋBह्र्स्\_२,१.१४९ ॥

द्वितीयो, यथा प्रथमे (१.९.३७)  
स्वनिगममपहाय मत्प्रतिज्ञाम्  
ऋतमधिकर्तुमवप्लुतो रथस्थः ।  
धृतरथचरणोऽभ्ययाच्चलद्गुर्  
हरिरिव हन्तुमिभं गतोत्तरीयः ॥ ऋBह्र्स्\_२,१.१५० ॥

(४०) प्रेमवश्यः  
प्रियत्वमात्रवश्यो यः प्रेमवश्यो भवेदसौ ॥ ऋBह्र्स्\_२,१.१५१ ॥

यथा श्रीदशमे (१०.८०.१९)  
सख्युः प्रियस्य विप्रर्षेरङ्गसङ्गातिनिर्वृतः ।  
प्रीतो व्यमुञ्चदध्विन्दून्नेत्राभ्यां पुष्करेक्षणः ॥ ऋBह्र्स्\_२,१.१५२ ॥

यथा वा तत्रैव (१०.९.१८)  
स्वमातुः स्विन्नगात्राया विस्रस्तकवरस्रजः ।  
दृष्ट्वा परिश्रमं कृष्णः कृपयासीत्स्वबन्धने ॥ ऋBह्र्स्\_२,१.१५३ ॥

(४१) सर्वशुभङ्करः  
सर्वेषां हितकारी यः स स्यात्सर्वशुभङ्करः ॥ ऋBह्र्स्\_२,१.१५४ ॥

यथा  
कृताः कृतार्था मुनयो विनोदैः  
खलक्षयेणाखिलधार्मिकाश्च ।  
वपुर्विमर्देन खलाश्च युद्धे  
न कस्य पथ्यं हरिणा व्यधायि ॥ ऋBह्र्स्\_२,१.१५५ ॥  
(४२) प्रतापी  
प्रतापी पौरुषोद्भूतशत्रुतापि प्रसिद्धिभाक् ॥ ऋBह्र्स्\_२,१.१५६ ॥

यथा  
भवतः प्रतापतपने  
भुवनं कृष्ण प्रतापयति ।  
घोरासुरघुकानां  
शरणमभूत्कन्दरातिमिरम् ॥ ऋBह्र्स्\_२,१.१५७ ॥

(४३) कीर्तिमान्  
साद्गुण्यैर्निर्मलैः ख्यातः कीर्तिमानिति कीर्त्यते ॥ ऋBह्र्स्\_२,१.१५८ ॥

यथा  
त्वद्यशःकुमुदबन्धुकौमुदी  
शुभ्रभावमभितो नयन्त्यपि ।  
नन्दनन्दन कथं नु निर्ममे  
कृष्णभावकलिलं जगत्त्रयम् ॥ ऋBह्र्स्\_२,१.१५९ ॥

यथा वा ललितमाधवे (५.१८)  
भीता रुद्रं त्यजति गिरिजा श्याममप्रेक्ष्य कण्ठं  
शुभ्रं दृष्ट्वा क्षिपति वसनं विस्मितो नीलवासाः ।  
क्षीरं मत्वा श्रपयति यमीनीरमाभीरिकोत्का  
गीते दामोदरयशसि ते वीणया नारदेन ॥ ऋBह्र्स्\_२,१.१६० ॥

(४४) रक्तलोकः  
पात्रं लोकानुरागाणां रक्तलोकं विदुर्बुधाः ॥ ऋBह्र्स्\_२,१.१६१ ॥

यथा प्रथमे (१.११.९)  
यर्ह्यम्बुजाक्षापससार भो भवान्  
कुरून्मधून् वाथ सुहृद्दिदृक्षया  
तत्राब्दकोटिप्रतिमः क्षणो भवेद्  
रविं विनाक्ष्णोरिव नस्तवाच्युत ॥ ऋBह्र्स्\_२,१.१६२ ॥

यथा वा  
आशीस्तथ्या जय जय जयेत्याविरास्ते मुनीनां  
देवश्रेणीस्तुतिकलकलो मेदुरः प्रादुरस्ति ।  
हर्षाद्घोषः स्फुरति परितो नागरीणां गरीयान्  
के वा रङ्गस्थलभुवि हरौ भेजिरे नानुरागम् ॥ ऋBह्र्स्\_२,१.१६३ ॥  
(४५) साधुसमाश्रयः  
सद्एकपक्षपाती यः स स्यात्साधुसमाश्रयः ॥ ऋBह्र्स्\_२,१.१६४ ॥

यथा  
पुरुषोत्तम चेदवातरिष्यद्  
भुवनेऽस्मिन्न भवान् भुवः शिवाय ।  
विकटासुरमण्डलान्न जाने  
सुजनानां बत का दशाभविष्यत् ॥ ऋBह्र्स्\_२,१.१६५ ॥

(४६) नारीगणमनोहारी  
नारीगणमनोहारी सुन्दरीवृन्दमोहनः ॥ ऋBह्र्स्\_२,१.१६६ ॥

यथा श्रीदशमे (१०.९०.२६)  
श्रुतमात्रोऽपि यः स्त्रीणां प्रसह्याकर्षते मनः ।  
उरुगायोरुगीतो वा पश्यन्तीनां च किं पुनः ॥ ऋBह्र्स्\_२,१.१६७ ॥

यथा वा  
त्वं चुम्बकोऽसि माधव लोहमयी नूनमङ्गनाजातिः ।  
धावति ततस्ततोऽसौ यतो यतः क्रीडया भ्रमसि ॥ ऋBह्र्स्\_२,१.१६८ ॥

(४७) सर्वाराध्यः  
सर्वेषामग्रपूज्यो यः स सर्वाराध्य उच्यते ॥ ऋBह्र्स्\_२,१.१६९ ॥

यथा प्रथमे (१.९.४१)  
मुनिगणनृपवर्यसङ्कुलेऽन्तः  
सदसि युधिष्ठिरराजसूय एषाम् ।  
अर्हणमुपपेद ईक्षणीयो  
मम दृशिगोचर एष आविरात्मा ॥ ऋBह्र्स्\_२,१.१७० ॥

(४८) समृद्धिमान्  
महासम्पत्तियुक्तो यो भवेदेष समृद्धिमान् ॥ ऋBह्र्स्\_२,१.१७१ ॥

यथा  
षट्पञ्चाशद्यदुकुलभुवां कोटयस्त्वां भजन्ते  
वर्षन्त्यष्टौ किमपि निधयश्चार्थजातं तवामी ।  
शुद्धान्तश्च स्फुरति नवभिर्लक्षितः सौधलक्ष्मैर्  
लक्ष्मीं पश्यन्मुरदमन ते नात्र चित्रायते कः ॥ ऋBह्र्स्\_२,१.१७२ ॥

यथा वा कृष्णकर्णामृते {\*णोतिनन्योf थे एxतन्त्KK चेन्तुरिएस्.}  
चिन्तामणिश्चरणभूषणमङ्गनानां  
शृङ्गारपुष्पतरवस्तरवः सुराणाम् ।  
वृन्दावने व्रजधनं ननु कामधेनु  
वृन्दानि चेति सुखसिन्धुरहो विभूतिः ॥ ऋBह्र्स्\_२,१.१७३ ॥

(४९) वरीयान्  
सर्वेषामतिमुख्यो यः स वरीयानितीर्यते ॥ ऋBह्र्स्\_२,१.१७४ ॥

यथा  
ब्रह्मन्नत्र पुरुद्विषा सह पुरः पीठे निषीद क्षणं  
तुष्णीं तिष्ठ सुरेन्द्र चाटुभिरलं वारीश दूरीभव ।  
एते द्वारि मुहुः कथं सुरगणाः कुर्वन्ति कोलाहलं  
हन्त द्वारवतीपतेरवसरो नाद्यापि निष्पद्यते ॥ ऋBह्र्स्\_२,१.१७५ ॥

(५०) ईश्वरः  
द्विधेश्वरः स्वतन्त्रश्च दुर्लङ्घ्याज्ञश्च कीर्त्यते ॥ ऋBह्र्स्\_२,१.१७६ ॥

तत्र स्वतन्त्रो, यथा  
कृष्णः प्रसादमकरोदपराध्यतेऽपि  
पादाङ्कमेव किल कालियपन्नगाय ।  
न ब्रह्मणे दृशमपि स्तुवतेऽप्यपूर्वं  
स्थाने स्वतन्त्रचरितो निगमैर्नुतोऽयम् ॥ ऋBह्र्स्\_२,१.१७७ ॥

दुर्लङ्घ्याज्ञो, यथा तृतीये (३.२.२१)

स्वयं त्वसाम्यातिशयस्त्र्यधीशः  
स्वाराज्यलक्ष्म्य्आप्तसमस्तकामः ।  
बलिं हरद्भिश्चिरलोकपालैः  
किरीटकोट्य्एडितपादपीठः ॥ ऋBह्र्स्\_२,१.१७८ ॥

यथा वा  
नव्ये ब्रह्माण्डवृन्दे सृजति विधिगणः सृष्टये यः कृताज्ञो  
रुद्रौघः कालजीर्णे क्षयमवतनुते यः क्षयायानुशिष्टः ।  
रक्षां विष्णुस्वरूपा विदधति तरुणे रक्षिणो ये त्वद्अंशाः  
कंसारे सन्ति सर्वे दिशि दिशि भवतः शासनेऽजाण्डनाथाः ॥ ऋBह्र्स्\_२,१.१७९ ॥

अथ (५१) सदास्वरूपसम्प्राप्तः  
सदास्वरूपसम्प्राप्तो मायाकार्यवशीकृतः ॥ ऋBह्र्स्\_२,१.१८० ॥

यथा प्रथमे (१.११.३९)  
एतदीशनमीशस्य प्रकृतिस्थोऽपि तद्गुणैः ।  
न युज्यते सदात्मस्थैर्यथा बुद्धिस्तद्आश्रया ॥ ऋBह्र्स्\_२,१.१८१ ॥

(५२) सर्वज्ञः  
परचित्तस्थितं देशकालाद्य्अन्तरितं तथा ।  
यो जानाति समस्तार्थः स सर्वज्ञो निगद्यते ॥ ऋBह्र्स्\_२,१.१८२ ॥

यथा प्रथमे (१.१५.११)  
यो नो जुगोप वन एत्य दुरन्तकृच्छ्राद्  
दुर्वाससोऽरिरचितादयुताग्रभुग्यः ।  
शाकान्नशिष्टमुपयुज्य यतस्त्रिलोकीं  
तृप्ताममंस्त सलिले विनिमग्नसङ्घः ॥ ऋBह्र्स्\_२,१.१८३ ॥

(५३) नित्यनूतनः  
सदानुभूयमानोऽपि करोत्यननुभूतवत् ।  
विस्मयं माधुरीभिर्यः स प्रोक्तो नित्यनूतनः ॥ ऋBह्र्स्\_२,१.१८४ ॥

यथा प्रथमे (१.११.३४)  
यद्यप्यसौ पार्श्वगतो रहोगतस्  
तथापि तस्याङ्घ्रियुगं नवं नवम् ।  
पदे पदे का विरमेत तत्पदाच्  
चलापि यच्छ्रीर्न जहाति कर्हिचित् ॥ ऋBह्र्स्\_२,१.१८५ ॥

यथा वा ललितमाधवे (१.५२)  
कुलवरतनुधर्मग्राववृन्दानि भिन्दन्  
सुमुखि निशितदीर्घापाङ्गटङ्कच्छटाभिः ।  
युगपदयमपूर्वः कः पुरो विश्वकर्मा  
मरकतमणिलक्षैर्गोष्ठकक्षां चिनोति ॥ ऋBह्र्स्\_२,१.१८६ ॥

(५४) सच्चिद्आनन्दसान्द्राङ्गः  
सच्चिद्आनन्दसान्द्राङ्गश्चिदानन्दघनाकृतिः ॥ ऋBह्र्स्\_२,१.१८७ ॥

यथा  
क्लेशे क्रमात्पञ्चविधे क्षयं गते  
यद्ब्रह्मसौख्यं स्वयमस्फुरत्परम् ।  
तद्व्यर्थयन् कः पुरतो नराकृतिः  
श्यामोऽयमामोदभरः प्रकाशते ॥ ऋBह्र्स्\_२,१.१८८ ॥

यथा व ब्रह्मसंहितायामादिपुरुषरहस्ये (५.५१)  
यस्य प्रभा प्रभवतो जगद्अण्डकोटि  
कोटिष्वशेषवसुधादि विभूतिभिन्नम् ।  
तद्ब्रह्म निष्कलमनन्तमशेषभूतं  
गोविन्दमादिपुरुषं तमहं भजामि ॥ ऋBह्र्स्\_२,१.१८९ ॥

अतः श्रीवैष्णवैः सर्वश्रुतिस्मृतिनिदर्शनैः ।  
तद्ब्रह्म श्रीभगवतो विभूतिरिति कीर्त्यते ॥ ऋBह्र्स्\_२,१.१९० ॥

तथा हि यामुनाचार्यस्तोत्रे (१४)  
यद्अण्डान्तरगोचरं च यद्  
दशोत्तराण्यावरणानि यानि च ।  
गुणाः प्रधानं पुरुषः परं पदं  
परात्परं ब्रह्म च ते विभूतयः ॥ ऋBह्र्स्\_२,१.१९१ ॥

(५५) सर्वसिद्धिनिषेवितः  
स्ववशाखिलसिद्धिः स्यात्सर्वसिद्धिनिषेवितः ॥ ऋBह्र्स्\_२,१.१९२ ॥

यथा  
दशभिः सिद्धसखीभिर्वृता महासिद्धयः क्रमादष्टौ ।  
अणिमादयो लभन्ते नावसरं द्वारि कृष्णस्य ॥ ऋBह्र्स्\_२,१.१९३ ॥

(५६) अथ अविचिन्त्यमहाशक्तिः  
दिव्यसर्गादिकर्तृत्वं ब्रह्मरुद्रादिमोहनम् ।  
भक्तप्रारब्धविध्वंस इत्याद्यचिन्त्यशक्तिता ॥ ऋBह्र्स्\_२,१.१९४ ॥

तत्र दिव्यसर्गादिकर्तृत्वं, यथा  
आसीच्छायाद्वितीयः प्रथममथ विभुर्वत्सडिम्भादिदेहान्  
अंशेनांशेन चक्रे तदनु बहुचतुर्बाहुतां तेषु तेने ।  
वृत्तस्तत्त्वादिवीतैरथ कमलभवैः स्तूयमानोऽखिलात्मा  
तावद्ब्रह्माण्डसेव्यः स्फुटमजनि ततो यः प्रपद्ये तमीशम् ॥ ऋBह्र्स्\_२,१.१९५ ॥

ब्रह्मरुद्रादिमोहनं, यथा  
मोहितः शिशुकृतौ पितामहो  
हन्त शम्भुरपि जृम्भितो रणे ।  
येन कंसरिपुणाद्य तत्पुरः  
के महेन्द्र विबुधा भवद्विधाः ॥ ऋBह्र्स्\_२,१.१९६ ॥

भक्तप्रारब्धविध्वंसो, यथा श्रीदशमे (१०.४५.४५)  
गुरुपुत्रमिहानीतं निजकर्मनिबन्धनम् ।  
आनयस्व महाराज मच्छासनपुरस्कृतः ॥ ऋBह्र्स्\_२,१.१९७ ॥

आदिशब्देन दुर्घटघटनापि  
अपि जनिपरिहीनः सूनुराभीरभर्तुर्  
विभुरपि भुजयुग्मोत्सङ्गपर्याप्तमूर्तिः ।  
प्रकटितबहुरूपोऽप्येकरूपः प्रभुर्मे  
धियमयमविचिन्त्यानन्तशक्तिर्धिनोति ॥ ऋBह्र्स्\_२,१.१९८ ॥

(५७) कोटिब्रह्माण्डविग्रहः  
अगण्यजगद्अण्डाढ्यः कोटिब्रह्माण्डविग्रहः ।  
इति श्रीविग्रहस्यास्य विभुत्वमनुकीर्तितम् ॥ ऋBह्र्स्\_२,१.१९९ ॥

यथा तत्रैव (१०.१४.११)  
क्वाहं तमोमहद्अहंखचराग्निवार्भू  
संवेष्टिताण्डघटसप्तवितस्तिकायः ।  
क्वेदृग्विधाविगणिताण्डपराणुचर्या  
वाताध्वरोमविवरस्य च ते महित्वम् ॥ ऋBह्र्स्\_२,१.२०० ॥

यथा वा  
तत्त्वैर्ब्रह्माण्डमाढ्यं सुरकुलभुवनैश्चाङ्कितं योजनानां  
पञ्चाशत्कोट्य्अखर्वक्षितिखचितमिदं यच्च पातालपूर्णम् ।  
तादृग्ब्रह्माण्डलक्षायुतपरिचयभागेककक्षं विधात्रा  
दृष्टं यस्यात्र वृन्दावनमपि भवतः कः स्तुतौ तस्य शक्तः ॥ ऋBह्र्स्\_२,१.२०१ ॥

(५८) अवतारावलीबीजम्  
अवतारावलीबीजमवतारी निगद्यते ॥ ऋBह्र्स्\_२,१.२०२ ॥

यथा श्रीगीतगोविन्दे (१.१६)  
वेदानुद्धरते जगन्ति वहते भूगोलमुद्बिभ्रते  
दैत्यं दारयते बलिं छलयते क्षत्रक्षयं कुर्वते ।  
पौलस्त्यं जयते हलं कलयते कारुण्यमातन्वते  
म्लेच्छान्मूर्च्छयते दशाकृतिकृते कृष्णाय तुभ्यं नमः ॥ ऋBह्र्स्\_२,१.२०३ ॥

(५९) हतारिगतिदायकः  
मुक्तिदाता हतारीणां हतारिगतिदायकः ॥ ऋBह्र्स्\_२,१.२०४ ॥

यथा  
पराभवं फेनिलवक्त्रतां च  
बन्धं च भीतिं च मृतिं च कृत्वा ।  
पवर्गदातापि शिखण्डमौले  
त्वं शात्रवाणामपवर्गदोऽसि ॥ ऋBह्र्स्\_२,१.२०५ ॥

यथा वा  
चित्रं मुरारे सुरवैरिपक्षस्  
त्वया समन्तादनुबद्धयुद्धः ।  
अमित्रवृन्दान्यविभिद्य भेदं  
मित्रस्य कुर्वन्नमृतं प्रयाति ॥ ऋBह्र्स्\_२,१.२०६ ॥

(६०) आत्मारामगणाकर्षी  
आत्मारामगणाकर्षीत्येतद्व्यक्तार्थमेव हि ॥ ऋBह्र्स्\_२,१.२०७ ॥

यथा  
पूर्णपरमहंसं मां माधव लीलामहौषधिर्घ्राता ।  
कृत्वा बत सारङ्गं व्यधित कथं सारसे तृषितम् ॥ ऋBह्र्स्\_२,१.२०८ ॥

अथासाधरणगुणचतुष्के (६१) लीलामाधुर्यं

यथा बृहद्वामने  
सन्ति यद्यपि मे प्राज्या लीलास्तास्ता मनोहराः ।  
न हि जाने स्मृते रासे मनो मे कीदृशं भवेत् ॥ ऋBह्र्स्\_२,१.२०९ ॥

यथा वा  
परिस्फुरतु सुन्दरं चरित्रमत्र लक्ष्मीपतेस्  
तथा भुवननन्दिनस्तद्अवतारवृन्दस्य च ।  
हरेरपि चमत्कृतिप्रकरवर्धनः किन्तु मे  
बिभर्ति हृदि विस्मयं कमपि रासलीलारसः ॥ ऋBह्र्स्\_२,१.२१० ॥

(६२) प्रेम्णा प्रियाधिक्यम्, यथा श्रीदशमे (१०.३१.१५)  
अटति यद्भवानह्नि काननं  
त्रुटिर्युगायते त्वामपश्यताम् ।  
कुटिलकुन्तलं श्रीमुखं च ते  
जड उदीक्षितां पक्ष्मकृत्दृशाम् ॥ ऋBह्र्स्\_२,१.२११ ॥

यथा वा  
ब्रह्मरात्रिततिरप्यघशत्रो  
सा क्षणार्धवदगात्तव सङ्गे ।  
हा क्षणार्धमपि वल्लविकानां  
ब्रह्मरात्रिततिवद्विरहेऽभूत् ॥ ऋBह्र्स्\_२,१.२१२ ॥

(६३) वेणुमाधुर्यम्, यथा तत्रैव (१०.३३.१५)  
सवनशस्तद्उपधार्य सुरेशाः  
शक्रशर्वपरमेष्ठिपुरोगाः ।  
कवय आनतकन्धरचित्ताः  
कश्मलं ययुरनिश्चिततत्त्वाः ॥ ऋBह्र्स्\_२,१.२१३ ॥

यथा वा विदग्धमाधवे (१.२६)  
रुन्धन्नम्बुभृतश्चमत्कृतिपरं कुर्वन्मुहुस्तुम्बुरुं  
ध्यानादन्तरयन् सनन्दनमुखान् विस्मेरयन् वेधसम् ।  
औत्सुक्यावलिभिर्बलिं चटुलयन् भोगीन्द्रमाघूर्णयन्  
भिन्दन्नण्डकटाहभित्तिमभितो बभ्राम वंशीध्वनिः ॥ ऋBह्र्स्\_२,१.२१४ ॥

(६४) रूपमाधुर्यं, यथा तृतीये (३.२.१२)

यन्मर्त्यलीलौपयिकं स्वयोग  
मायाबलं दर्शयता गृहीतम् ।  
विस्मापनं स्वस्य च सौभगर्द्धेः  
परं पदं भूषणभूषणाङ्गम् ॥ ऋBह्र्स्\_२,१.२१५ ॥

श्रीदशमे च (१०.२९.४०)  
का स्त्र्यङ्ग ते कलपदायतमूर्च्छितेन  
संमोहिताऽर्यपदवीं न चलेत्त्रिलोक्याम् ।  
त्रैलोक्यसौभगमिदं च निरीक्ष्य रूपं  
यद्गोद्विजद्रुममृगान् पुलकान्यबिभ्रत् ॥ ऋBह्र्स्\_२,१.२१६ ॥

यथा वा, ललितमाधवे (८.३४)  
अपरिकलितपूर्वः कश्चमत्कारकारी  
स्फुरति मम गरीयानेष माधुर्यपूरः ।  
अयमहमपि हन्त प्रेक्ष्य यं लुब्धचेताः  
सरभसमुपभोक्तुं कामये राधिकेव ॥ ऋBह्र्स्\_२,१.२१७ ॥  
समस्तविविधाश्चर्यकल्याणगुणवारिधेः ।  
गुणानामिह कृष्णस्य दिङ्मात्रमुपदर्शितम् ॥ ऋBह्र्स्\_२,१.२१८ ॥

यथा च श्रीदशमे (१०.१४.७)  
गुणात्मनस्तेऽपि गुणान् विमातुं  
हितावतीर्णस्य क ईशिरेऽस्य ।  
कालेन यैर्वा विमिताः सुकल्पैर्  
भूपांशवः खे मिहिका द्युभासः ॥ ऋBह्र्स्\_२,१.२१९ ॥

नित्यगुणो वनमाली, यदपि शिखामणिरशेषनेतॄणाम् ।  
भक्तापेक्षिकमस्य, त्रिविधत्वं लिख्यते तदपि ॥ ऋBह्र्स्\_२,१.२२० ॥  
हरिः पूर्णतमः पूर्णतरः पूर्ण इति त्रिधा ।  
श्रेष्ठमध्यादिभिः शब्दैर्नाट्ये यः परिपठ्यते ॥ ऋBह्र्स्\_२,१.२२१ ॥  
प्रकाशिताखिलगुणः स्मृतः पूर्णतमो बुधैः ।  
असर्वव्यञ्जकः पूर्णतरः पूर्णोऽल्पदर्शकः ॥ ऋBह्र्स्\_२,१.२२२ ॥  
कृष्णस्य पूर्णतमता व्यक्ताभूद्गोकुलान्तरे ।  
पूर्णता पूर्णतरता द्वारकामथुरादिषु ॥ ऋBह्र्स्\_२,१.२२३ ॥

स पुनश्चतुर्विधः स्याद्धीरोदात्तश्च धीरललितश्च ।  
धीरप्रशान्तनामा तथैव धीरोद्धतः कथितः ॥ ऋBह्र्स्\_२,१.२२४ ॥  
बहुविधगुणक्रियाणामास्पदभूतस्य पद्मनाभस्य ।  
तत्तल्लीलाभेदाद्विरुध्यते न हि चतुर्विधाः ॥ ऋBह्र्स्\_२,१.२२५ ॥

तत्र धीरोदात्तः  
गम्भीरो विनयी क्षन्ता करुणः सुदृढव्रतः ।  
अकत्थनो गूढगर्वो धीरोदात्तः सुसत्त्वभृत् ॥ ऋBह्र्स्\_२,१.२२६ ॥

यथा  
वीरंमन्यमदप्रहारिहसितं धौरेयमार्तोद्धृतौ  
निर्व्यूढव्रतमुन्नतक्षितिधरोद्धारेण धीराकृतिम् ।  
मय्युच्चैः कृतकिल्बिषेऽपि मधुरं स्तुत्या मुहुर्यन्त्रितं  
प्रेक्ष्य त्वां मम दुर्वितर्क्यहृदयं धीर्गीश्च न स्पन्दते ॥ ऋBह्र्स्\_२,१.२२७ ॥

गम्भीरत्वादिसामान्यगुणा यदिह कीर्तिताः ।  
तदेतेषु तद्आधिक्यप्रतिपादनहेतवे ॥ ऋBह्र्स्\_२,१.२२८ ॥  
इदं हि धीरोदात्तत्वं पूर्वैः प्रोक्तं रघूद्वहे ।  
तत्तद्भक्तानुसारेण तथा कृष्णे विलोक्यते ॥ ऋBह्र्स्\_२,१.२२९ ॥

धीरललितः  
विदग्धो नवतारुण्यः परिहासविशारदः ।  
निश्चिन्तो धीरललितः स्यात्प्रायः प्रेयसीवशः ॥ ऋBह्र्स्\_२,१.२३० ॥

यथा  
वाचा सूचितशर्वरीरतिकलाप्रागल्भ्यया राधिकां  
व्रीडाकुञ्चितलोचनां विरचयन्नग्रे सखीनामसौ ।  
तद्वक्षोरुहचित्रकेलिमकरीपाण्डित्यपारं गतः  
कैशोरं सफलीकरोति कलयन् कुञ्जे विहारं हरिः ॥ ऋBह्र्स्\_२,१.२३१ ॥

गोविन्दे प्रकटं धीरललितत्वं प्रदर्श्यते ।  
उदाहरन्ति नाट्यज्ञाः प्रायोऽत्र मकरध्वजम् ॥ ऋBह्र्स्\_२,१.२३२ ॥

धीरशान्तः  
शमप्रकृतिकः क्लेशसहनश्च विवेचकः ।  
विनयादिगुणोपेतो धीरशान्त उदीर्यते ॥ ऋBह्र्स्\_२,१.२३३ ॥

यथा  
विनयमधुरमूर्तिर्मन्थरस्निग्धतारो  
वचनपटिमभङ्गीसूचिताशेषनीतिः ।  
अभिदधदिह धर्मं धर्मपुत्रोपकण्ठे  
द्विजपतिरिव साक्षात्प्रेक्ष्यते कंसवैरी ॥ ऋBह्र्स्\_२,१.२३४ ॥

युधिष्ठिरादिको धीरैर्धीरशान्तः प्रकीर्तितः ॥ ऋBह्र्स्\_२,१.२३५ ॥

धीरोद्धतः  
मात्सर्यवानहङ्कारी मायावी रोषणश्चलः ।  
विकत्थनश्च विद्वद्भिर्धीरोद्धत उदाहृतः ॥ ऋBह्र्स्\_२,१.२३६ ॥

यथा  
आः पापिन् यवनेन्द्र दर्दुर पुनर्व्याघुट्य सद्यस्त्वया  
वासः कुत्रचिदन्धकूपकुहरक्रोडेऽद्य निर्मीयताम् ।  
हेलोत्तानितदृष्टिमात्रभसितब्रह्माण्डाण्डः पुरो  
जागर्मि त्वद्उपग्रहाय भुजगः कृष्णोऽत्र कृष्णाभिधः ॥ ऋBह्र्स्\_२,१.२३७ ॥

धीरोद्धतस्तु विद्वद्भिर्भीमसेनादिरुच्यते ॥ ऋBह्र्स्\_२,१.२३८ ॥  
मात्सर्याद्याः प्रतीयन्ते दोषत्वेन यदप्यमी ।  
लीलाविशेषशालित्वान्निर्दोषेऽत्रे गुणाः स्मृताः ॥ ऋBह्र्स्\_२,१.२३९ ॥  
यथा वा  
अम्भोभारभरप्रणम्रजलदभ्रान्तिं वितन्वन्नसौ  
घोराडम्बरडम्बरः सुविकुटामुत्क्षिप्य हस्तार्गलाम् ।  
दुर्वारः परवारणः स्वयमहं लब्धोऽस्मि कृष्णः पुरो  
रे श्रीदामकुरङ्गसङ्गरभुवो भङ्गं त्वमङ्गीकुरु ॥ ऋBह्र्स्\_२,१.२४० ॥

मिथो विरोधिनोऽप्यत्र केचिन्निगदिता गुणाः ।  
हरौ निरङ्कुशैश्वर्यात्कोऽपि न स्यादसम्भवः ॥ ऋBह्र्स्\_२,१.२४१ ॥

तथा च कौर्मे  
अस्थूलश्चाणुश्चैव स्थूलोऽणुश्चैव सर्वतः ।  
अवर्णः सर्वतः प्रोक्तः श्यामो रक्तान्तलोचनः ।  
ऐश्वर्ययोगाद्भगवान् विरुद्धार्थोऽभिधीयते ॥ ऋBह्र्स्\_२,१.२४२ ॥  
तथापि दोषाः परमे नैवाहार्याः कथञ्चन ।  
गुणा विरुद्धा अप्येते समाहार्याः समन्ततः ॥ ऋBह्र्स्\_२,१.२४३ ॥

महावाराहे च  
सर्वे नित्याः शाश्वताश्च देहास्तस्य परात्मनः ।  
हानोपादानरहिता नैव प्रकृतिजाः क्वचित् ॥ ऋBह्र्स्\_२,१.२४४ ॥  
परमानन्दसन्दोहा ज्ञानमात्राश्च सर्वतः ।  
सर्वे सर्वगुणैः पूर्णाः सर्वदोषविवर्जिताः ॥ ऋBह्र्स्\_२,१.२४५ ॥

वैष्णवतन्त्रेऽपि  
अष्टादशमहादोषै रहिता भगवत्तनुः ।  
सर्वैश्वर्यमयी सत्यविज्ञानानन्दरूपिणी ॥ ऋBह्र्स्\_२,१.२४६ ॥

अष्टादशमहादोषाः, यथा विष्णुयामले  
मोहस्तन्द्रा भ्रमो रुक्षरसता काम उल्बणः ।  
लोलता मदमात्सर्ये हिंसा खेदपरिश्रमौ ॥ ऋBह्र्स्\_२,१.२४७ ॥  
असत्यं क्रोध आकाङ्क्षा आशङ्का विश्वविभ्रमः ।  
विषमत्वं परापेक्षा दोषा अष्टादशोदिताः ॥ ऋBह्र्स्\_२,१.२४८ ॥

इत्थं सर्वावतारेभ्यस्ततोऽप्यत्रावतारिणः ।  
व्रजेन्द्रनन्दने सुष्ठु माधुर्यभर ईरितः ॥ ऋBह्र्स्\_२,१.२४९ ॥

तथा च ब्रह्मसंहितायामादिपुरुषरहस्ये (५.५९)

यस्यैकनिश्वसितकालमथावलम्ब्य  
जीवन्ति लोमबिलजा जगद्अण्डनाथाः ।  
विष्णुर्महान् स इह यस्य कलाविशेषो  
गोविन्दमादिपुरुषं तमहं भजामि ॥ ऋBह्र्स्\_२,१.२५० ॥

अथाष्टावनुकीर्त्यन्ते सद्गुणत्वेन विश्रुताः ।  
मङ्गलालङ्क्रियारूपाः सत्त्वभेदास्तु पौरुषाः ॥ ऋBह्र्स्\_२,१.२५१ ॥  
शोभा विलासो माधुर्यं माङ्गल्यं स्थैर्यतेजसी ।  
ललितौदार्यमित्येते सत्त्वभेदास्तु पौरुषाः ॥ ऋBह्र्स्\_२,१.२५२ ॥

तत्र शोभा  
नीचे दयाधिके स्पर्धा शौर्योत्साहौ च दक्षता ।  
सत्यं च व्यक्तिमायाति यत्र शोभेति तां विदुः ॥ ऋBह्र्स्\_२,१.२५३ ॥

यथा  
स्वर्गध्वंसं विधित्सुर्व्रजभुवि कदनं सुष्ठु वीक्ष्यातिवृष्ट्या  
नीचानालोच्य पश्चान्नमुचिरिपुमुखानूढकारुण्यवीचिः ।  
अप्रेक्ष्य स्वेन तुल्यं कमपि निजरुषामत्र पर्याप्तिपात्रं  
बन्धूनानन्दयिष्यन्नुदहरतु हरिः सत्यसन्धो महाद्रिम् ॥ ऋBह्र्स्\_२,१.२५४ ॥

विलासः  
वृषभस्येव गम्भीरा गतिर्धीरं च वीक्षणम् ।  
सस्मितं च वचो यत्र स विलास इतीर्यते ॥ ऋBह्र्स्\_२,१.२५५ ॥

यथा  
मल्लश्रेण्यामविनयवतीं मन्थरां न्यस्य दृष्टिं  
व्याधुन्वानो द्विप इव भुवं विक्रमाडम्बरेण ।  
वाग्आरम्भे स्मितपरिमलैः क्षालयन्मञ्चकक्षां  
तुङ्गे रङ्गस्थलपरिसरे सारसाक्षः ससार ॥ ऋBह्र्स्\_२,१.२५६ ॥

माधुर्यम्  
तन्माधुर्यं भवेद्यत्र चेष्टादेः स्पृहणीयता ॥ ऋBह्र्स्\_२,१.२५७ ॥

यथा  
वरामध्यासीनस्तटभुवमवष्टम्भरुचिभिः  
कदम्बैः प्रालम्बं प्रवलितविलम्बं विरचयन् ।  
प्रपन्नायामग्रे मिहिरदुहितुस्तीर्थपदवीं  
कुरङ्गीनेत्रायां मधुरिपुरपाङ्गं विकिरति ॥ ऋBह्र्स्\_२,१.२५८ ॥

माङ्गल्यम्  
माङ्गल्यं जगतामेव विश्वासास्पदता मता ॥ ऋBह्र्स्\_२,१.२५९ ॥

यथा  
अन्याय्यं न हराविति व्यपगतद्वारार्गला दानवा  
रक्षी कृष्ण इति प्रमत्तमभितः क्रीडासु रक्ताः सुराः ।  
साक्षी वेत्ति स भक्तिमित्यवनतव्राताश्च चिन्तोज्झिताः  
के विश्वम्भर न त्वद्अङ्घ्रियुगले विश्रम्भितां भेजिरे ॥ ऋBह्र्स्\_२,१.२६० ॥

स्थैर्यम्  
व्यवसायादचलनं स्थैर्यं विघ्नाकुलादपि ॥ ऋBह्र्स्\_२,१.२६१ ॥

यथा  
प्रतिकुलेऽपि सशूले, शिवे शिवायां निरंशुकायां च ।  
व्यलुनादेव मुकुन्दो विन्ध्यावलिनन्दनस्य भुजान् ॥ ऋBह्र्स्\_२,१.२६२ ॥

तेजः  
सर्वचित्तावगाहित्वं तेजः सद्भिरुदीर्यते ॥ ऋBह्र्स्\_२,१.२६३ ॥

यथा श्रीदशमे (१०.४३.१७)  
मल्लानामशनिर्नॄणां नरवरः स्त्रीणां स्मरो मूर्तिमान्  
गोपानां स्वजनोऽसतां क्षितिर्भुजां शास्ता स्वपित्रोः शिशुः ।  
मृत्युर्भोजपतेर्विराडविदुषां तत्त्वं परं योगिनां  
वृष्णीनां परदेवतेति विदितो रङ्गः गतः साग्रजः ॥ ऋBह्र्स्\_२,१.२६४ ॥

यथा  
तेजो बुधैरवज्ञादेरसहिष्णुत्वमुच्यते ॥ ऋBह्र्स्\_२,१.२६५ ॥

यथा  
आक्रुष्टे प्रकटं दिदण्डयिषुणा चण्डेन रङ्गस्थले  
नन्दे चानकदुन्दुभौ च पुरतः कंसेन विश्वद्रुहा ।  
दृष्टिं तत्र सुरारिमृत्युकुलटासम्पर्कदूतीं क्षिपन्  
मञ्चस्योपरि सञ्चुकुर्दिषुरसौ पश्याच्युतः प्राञ्चति ॥ ऋBह्र्स्\_२,१.२६६ ॥

ललितम्  
शृङ्गारप्रचुरा चेष्टा यत्र तं ललितं विदुः ॥ ऋBह्र्स्\_२,१.२६७ ॥

यथा  
विधत्ते राधायाः कुचमुकुलयोः केलिमकरीं  
करेण व्यग्रात्मा सरभसमसव्येन रसिकः ।  
अरिष्टे साटोपं कटु रुवति सव्येन विहसन्न्  
उदञ्चद्रोमाञ्चं रचयति च कृष्णः परिकरम् ॥ ऋBह्र्स्\_२,१.२६८ ॥

औदार्यम्  
आत्माद्य्अर्पणकारित्वमौदार्यमिति कीर्त्यते ॥ ऋBह्र्स्\_२,१.२६९ ॥

यथा  
वदान्यः को भवेदत्र वदान्यः पुरुषोत्तमात् ।  
अकिञ्चनाय येनात्मा निर्गुणायापि दीयते ॥ ऋBह्र्स्\_२,१.२७० ॥

सामान्या नायकगुणाः स्थिरताद्या यदप्यमी ।  
तथापि पूर्वतः किञ्चिद्विशेषात्पुनरीरिताः ॥ ऋBह्र्स्\_२,१.२७१ ॥

अथास्य सहायाः  
अस्य गर्गादयो धर्मे युयुधानादयो युधि ।  
उद्धवाद्यास्तथा मन्त्रे सहायाः परिकीर्तिताः ॥ ऋBह्र्स्\_२,१.२७२ ॥

अथ कृष्णभक्ताः  
तद्भावभावितस्वान्ताः कृष्णभक्ता इतीरिताः ॥ ऋBह्र्स्\_२,१.२७३ ॥  
यो सत्यवाक्य इत्याद्या ह्रीमानित्यन्तिमा गुणाः ।  
प्रोक्ताः कृष्णेऽस्य भक्तेषु ते विज्ञेया मनीषिभिः ॥ ऋBह्र्स्\_२,१.२७४ ॥  
ते साधकाश्च सिद्धाश्च द्विविधाः परिकीर्तिताः ॥ ऋBह्र्स्\_२,१.२७५ ॥

तत्र साधकाः  
उत्पन्नरतयः सम्यङ्नैर्विघ्न्यमनुपागताः ।  
कृष्णसाक्षात्कृतौ योग्याः साधकाः परिकीर्तिताः ॥ ऋBह्र्स्\_२,१.२७६ ॥

यथैकादशे (११.२.४६)  
ईश्वरे तद्अधीनेषु बालिशेषु द्विषत्सु च ।  
प्रेममैत्रीकृपोपेक्षा यः करोति स मध्यमः ॥ ऋBह्र्स्\_२,१.२७७ ॥

यथा वा  
सिक्ताप्यश्रुजलोत्करेण भगवद्वार्तानदीजन्मना  
तिष्ठत्येव भवाग्निहेतिरिति ते धीमन्नलं चिन्तया ।  
हृद्व्योमन्यमृतस्पृहाहरकृपावृष्टेः स्फुटं लक्ष्यते  
नेदिष्टः पृथुरोमताण्डवभरात्कृष्णाम्बुधस्योद्गमः ॥ ऋBह्र्स्\_२,१.२७८ ॥  
बिल्वमङ्गलतुल्या ये साधकास्ते प्रकीर्तिताः ॥ ऋBह्र्स्\_२,१.२७९ ॥

अथ सिद्धाः  
अविज्ञाताखिलक्लेशाः सदा कृष्णाश्रितक्रियाः ।  
सिद्धाः स्युः सन्ततप्रेमसौख्यास्वादपरायणाः ॥ ऋBह्र्स्\_२,१.२८० ॥  
सम्प्राप्तसिद्धयः सिद्धा नित्यसिद्धाश्च ते त्रिधा ॥ ऋBह्र्स्\_२,१.२८१ ॥

तत्र सम्प्राप्तसिद्धयः  
साधनैः कृपया चास्य द्विधा सम्प्राप्तसिद्धयः ॥ ऋBह्र्स्\_२,१.२८२ ॥

तत्र साधनसिद्धाः, यथा तृतीये (३.१५.२५)

यच्च व्रजन्त्यनिमिषामृषभानुवृत्त्या  
दूरे यमा ह्युपरि नः स्पृहणीयशीलाः ।  
भर्तुर्मिथः सुयशसः कथनानुराग  
वैक्लव्यबाष्पकलया पुलकीकृताङ्गाः ॥ ऋBह्र्स्\_२,१.२८३ ॥

यथा वा  
ये भक्तिप्रभविष्णुताकवलितक्लेशोर्मयः कुर्वते  
दृक्पातेऽपि घृणां कृतप्रणतिषु प्रायेण मोक्षादिषु ।  
तान् प्रेमप्रसरोत्सवस्तवकितस्वान्तान् प्रमोदाश्रुभिर्  
निर्धौतास्यतटान्मुहुः पुलकिनो धन्यान्नमस्कुर्महे ॥ ऋBह्र्स्\_२,१.२८४ ॥

मार्कण्डेयादयः प्रोक्ताः साधनैः प्राप्तसिद्धयः ॥ ऋBह्र्स्\_२,१.२८५ ॥

अथ कृपासिद्धाः, यथा श्रीदशमे (१०.२३.४२४३)

नासां द्विजातिसंस्कारो न निवासो गुरावपि ।  
न तपो नात्ममीमांसा न शौचं न क्रियाः शुभाः ॥ ऋBह्र्स्\_२,१.२८६ ॥  
अथापि ह्युत्तमःश्लोके कृष्णे योगेश्वरेश्वरे ।  
भक्तिर्दृढा न चास्माकं संस्कारादिमतामपि ॥ ऋBह्र्स्\_२,१.२८७ ॥

यथा वा  
न काचिदभवद्गुरोर्भजनयन्त्रणेऽभिज्ञता  
न साधनविधौ च ते श्रमलवस्य गन्धोऽप्यभूत् ।  
गतोऽसि चरितार्थतां परमहंसमृग्यश्रिया  
मुकुन्दपदपद्मयोः प्रणयसीधुनो धारया ॥ ऋBह्र्स्\_२,१.२८८ ॥

कृपासिद्धा यज्ञपत्नीवैरोचनिशुकादयः ॥ ऋBह्र्स्\_२,१.२८९ ॥

अथ नित्यसिद्धाः  
आत्मकोटिगुणं कृष्णे प्रेमाणं परमं गताः ।  
नित्यानन्दगुणाः सर्वे नित्यसिद्धा मुकुन्दवत् ॥ ऋBह्र्स्\_२,१.२९० ॥

यथा पाद्मे श्रीभगवत्सत्यभामादेवीसंवादे  
अथ ब्रह्मादिदेवानां तथा प्रार्थनया भुवः ।  
आगतोऽहं गणाः सर्वे जातास्तेऽपि मया सह ॥ ऋBह्र्स्\_२,१.२९१ ॥  
एते हि यादवाः सर्वे मद्गणा एव भामिनि ।  
सर्वदा मत्प्रिया देवि मत्तुल्यगुणशालिनः ॥ ऋBह्र्स्\_२,१.२९२ ॥

तथा च श्रीदशमे (१०.१४.३२)  
अहो भाग्यमहो भाग्यं नन्दगोपव्रजौकसाम् ।  
यन्मित्रं परमानन्दं पूर्णं ब्रह्म सनातनम् ॥ ऋBह्र्स्\_२,१.२९३ ॥

तत्रैव (१०.२६.१३)  
दुस्त्यजश्चानुरागोऽस्मिन् सर्वेषां नो व्रजौकसाम् ।  
नन्द ते तनयेऽस्मासु तस्याप्यौत्पत्तिकः कथम् ॥ ऋBह्र्स्\_२,१.२९४ ॥

सनातनं मित्रमिति तस्याप्यौत्पत्तिकः कथम् ।  
स्नेहोऽस्मास्विति चैतेषां नित्यप्रेष्ठत्वमागतम् ॥ ऋBह्र्स्\_२,१.२९५ ॥  
इत्यतः कथिता नित्यप्रिया यादववल्लवाः ।  
एषां लौकिकवच्चेष्टा लीला मुररिपोरिव ॥ ऋBह्र्स्\_२,१.२९६ ॥

तथा हि पाद्मोत्तरखण्डे  
यथा सौमित्रिभरतौ यथा सङ्कर्षणादयः ।  
तथा तेनैव जायन्ते निजलोकाद्यदृच्छया ॥ ऋBह्र्स्\_२,१.२९७ ॥  
पुनस्तेनैव गच्छन्ति तत्पदं शाश्वतं परम् ।  
न कर्मबन्धनं जन्म वैष्णवानां च विद्यते ॥ ऋBह्र्स्\_२,१.२९८ ॥

ये प्रोक्ताः पञ्चपञ्चाशत्क्रमात्कंसरिपोर्गुणाः ।  
ते चान्ये चापि सिद्धेषु सिद्धिदत्वादयो मताः ॥ ऋBह्र्स्\_२,१.२९९ ॥  
भक्तास्तु कीर्तिताः शान्तास्तथा दाससुतादयः ।  
सखायो गुरुवर्गाश्च प्रेयस्यश्चेति पञ्चधा ॥ ऋBह्र्स्\_२,१.३०० ॥

अथ उद्दीपनाः  
उद्दीपनास्तु ते प्रोक्ता भावमुद्दीपयन्ति ये ।  
ते तु श्रीकृष्णचन्द्रस्य गुणाश्चेष्टाः प्रसाधनम् ॥ ऋBह्र्स्\_२,१.३०१ ॥  
स्मिताङ्गसौरभे वंशशृङ्गनूपुरकम्बवः ।  
पदाङ्कक्षेत्रतुलसीभक्ततद्वासरादयः ॥ ऋBह्र्स्\_२,१.३०२ ॥

तत्र गुणाः  
गुणास्तु त्रिविधाः प्रोक्ताः कायवाङ्मानसाश्रयाः ॥ ऋBह्र्स्\_२,१.३०३ ॥

तत्र कायिकाः  
वयःसौन्दर्यरूपाणि कायिकामृदुतादयः ॥ ऋBह्र्स्\_२,१.३०४ ॥  
गुणाः स्वरूपमेवास्य कायिकाद्या यदप्यमी ।  
भेदं स्वीकृत्य वर्ण्यन्ते तथाप्युद्दीपना इति ॥ ऋBह्र्स्\_२,१.३०५ ॥  
अतस्तस्य स्वरूपस्य स्यादालम्बनतैव हि ।  
उद्दीपनत्वमेव स्याद्भूषणादेस्तु केवलम् ॥ ऋBह्र्स्\_२,१.३०६ ॥  
एषामालम्बनत्वं च तथोद्दीपनतापि च ॥ ऋBह्र्स्\_२,१.३०७ ॥

तत्र वयः  
वयः कौमारपौगण्डकैशोरमिति तत्त्रिधा ॥ ऋBह्र्स्\_२,१.३०८ ॥  
कौमारं पञ्चमाब्दान्तं पौगण्डं दशमावधि ।  
आषोडशाच्च कैशोरं यौवनं स्यात्ततः परम् ॥ ऋBह्र्स्\_२,१.३०९ ॥  
औचित्यात्तत्र कौमारं वक्तव्यं वत्सले रसे ।  
पौगण्डं प्रेयसि तत्तत्खेलादियोगतः ॥ ऋBह्र्स्\_२,१.३१० ॥  
श्रैष्ठ्यमुज्ज्वल एवास्य कैशोरस्य तथाप्यदः ।  
प्रायः सर्वरसौचित्यादत्रोदाह्रियते क्रमात् ॥ ऋBह्र्स्\_२,१.३११ ॥  
आद्यं मध्यं तथा शेषं कैशोरं त्रिविधं भवेत् ॥ ऋBह्र्स्\_२,१.३१२ ॥

तत्र आद्यम्  
वर्णस्योज्ज्वलता कापि नेत्रान्ते चारुणच्छविः ।  
रोमावलिप्रकटता कैशोरे प्रथमे सति ॥ ऋBह्र्स्\_२,१.३१३ ॥

तथा  
हरति शितिमा कोऽप्यङ्गानां महेन्द्रमणिश्रियं  
प्रविशति दृशोरन्ते कान्तिर्मनागिव लोहिनी ।  
सखि तनु रुहां राजिः सूक्ष्मा दरास्य विरोहते  
स्फुरति सुषमा नव्येदानीं तनौ वनमालिनः ॥ ऋBह्र्स्\_२,१.३१४ ॥

वैजयन्तीशिखण्डादिनटप्रवरवेशता ।  
वंशीमधुरिमा वस्त्रशोभा चात्र परिच्छदः ॥ ऋBह्र्स्\_२,१.३१५ ॥

यथा श्रीदशमे (१०.२१.५)  
बर्हापीडं नटवरवपुः कर्णयोः कर्णिकारं  
बिभ्रद्वासः कनककपिशं वैजयन्तीं च मालाम् ।  
रन्ध्रान् वेणोरधरसुधया पूरयन् गोपवृन्दैर्  
वृन्दारण्यं स्वपदरमणं प्राविशद्गीतकीर्तिः ॥ ऋBह्र्स्\_२,१.३१६ ॥

खरतात्र नखाग्राणां धनुरान्दोलिता भ्रुवोः ।  
रदानां रञ्जनं रागचूर्णैरित्यादि चेष्टितम् ॥ ऋBह्र्स्\_२,१.३१७ ॥

यथा  
नवं धनुरिवातनोर्नटद्अघद्विषोर्भ्रूयुगं  
शरालिरिव शाणिता नखरराजिरग्रे खरा ।  
विराजति शरीरिणी रुचिरदन्तलेखारुणा  
न का सखि समीक्षणाद्युवतिरस्य वित्रस्यति ॥ ऋBह्र्स्\_२,१.३१८ ॥

तन्मोहनता, यथा  
कर्तुं मुग्धाः स्वयमचटुना न क्षमन्तेऽभियोगं  
न व्यादातुं क्वचिदपि जने वक्त्रमप्युत्सहन्ते ।  
दृष्ट्वा तास्ते नवमधुरिमस्मेरतां माधवार्ताः  
स्वप्राणेभ्यस्त्रयमुदसृजन्नद्य तोयाञ्जलीनाम् ॥ ऋBह्र्स्\_२,१.३१९ ॥

अथ मध्यमम्  
ऊरुद्वयस्य बाह्वोश्च कापि श्रीरुरसस्तथा ।  
मूर्तेर्माधुरिमाद्यं च कैशोरे सति मध्यमे ॥ ऋBह्र्स्\_२,१.३२० ॥

यथा  
स्पृहयति करिशुण्डादण्डनायोरुयुग्मं  
गरुडमणिकवाटीसख्यमिच्छत्युरश्च ।  
भुजयुगमपि धित्सत्यर्गलावर्गनिन्दाम्  
अभिनवतरुणिम्नः प्रक्रमे केशवस्य ॥ ऋBह्र्स्\_२,१.३२१ ॥

मुखं स्मितविलासाढ्यं विभ्रमोत्तरले दृशौ ।  
त्रिजगन्मोहनं गीतमित्यादिरिह माधुरी ॥ ऋBह्र्स्\_२,१.३२२ ॥

यथा  
अनङ्गनयचातुरीपरिचयोत्तरङ्गे दृशौ  
मुखाम्बुजमुदञ्चितस्मितविलासरम्याधरम् ।  
अचञ्चलकुलाङ्गनाव्रतविडम्बिसङ्गीतकं  
हरेस्तरुणिमाङ्कुरे स्फुरति माधुरी काप्यभूत् ॥ ऋBह्र्स्\_२,१.३२३ ॥

वैदग्धीसारविस्तारः कुञ्जकेलिमहोत्सवः ।  
आरम्भो रासलीलादेरिह चेष्टादिसौष्ठवम् ॥ ऋBह्र्स्\_२,१.३२४ ॥

यथा  
व्यक्तालक्तपदैः क्वचित्परिलुठत्पिञ्छावतंसैः क्वचित्  
तल्पैर्विच्युतकाञ्चिभिः क्वचिदसौ व्याकीर्णकुञ्जोत्करा ।  
प्रोद्यन्मण्डलबन्धताण्डवघटालक्ष्मोल्लसत्सैकता  
गोविन्दस्य विलासवृन्दमधिकं वृन्दाटवी शंसति ॥ ऋBह्र्स्\_२,१.३२५ ॥

तन्मोहनता, यथा  
विदूरान्माराग्निं हृदयरविकान्ते प्रकटयन्न्  
उदस्यन् धर्मेन्दुं विदधदभितो रागपटलम् ।  
कथं हा नस्त्राणं सखि मुकुलयन् बोधकुमुदं  
तरस्वी कृष्णाब्भ्रे मधुरिमभरार्कोऽभ्युदयते ॥ ऋBह्र्स्\_२,१.३२६ ॥

अथ शेषम्  
पूर्वतोऽप्यधिकोत्कर्षं बाढमङ्गानि बिभ्रति ।  
त्रिवलिव्यक्तिरित्याद्यं कैशोरे चरमे सति ॥ ऋBह्र्स्\_२,१.३२७ ॥

यथा  
मरकतगिरेर्गण्डग्रावप्रभाहररक्षसं  
शतमखमणिस्तम्भारम्भप्रमाथिभुजद्वयम् ।  
तनुतरणिजावीचिच्छायाविडम्बिबलित्रयं  
मदनकदलीसाधिष्ठोरुं स्मराम्यसुरान्तकम् ॥ ऋBह्र्स्\_२,१.३२८ ॥

तन्माधुर्यं, यथा  
दशार्धशरमाधुरीदमनदक्षयाङ्गश्रिया  
विधूनितवधूधृतिं वरकलाविलासास्पदम् ।  
दृग्अञ्चलचमत्कृतिक्षपितखञ्जरीटद्युतिं  
स्फुरत्तरुणिमोद्गमं तरुणि पश्य पीताम्बरम् ॥ ऋBह्र्स्\_२,१.३२९ ॥

इदमेव हरेः प्राज्ञैर्नवयौवनमुच्यते ॥ ऋBह्र्स्\_२,१.३३० ॥  
अत्र गोकुलदेवीनां भावसर्वस्वशालिता ।  
अभूतपूर्वकन्दर्पतन्त्रलीलोत्सवादयः ॥ ऋBह्र्स्\_२,१.३३१ ॥

यथा  
कान्ताभिः कलहायते क्वचिदयं कन्दर्पलेखान् क्वचित्  
कीरैरर्पयति क्वचिद्वितनुते क्रीडाभिसारोद्यमम् ।  
सख्या भेदयति क्वचित्स्मरकलाषाड्गुण्यवानीहते  
सन्धिं क्वाप्यनुशास्ति कुञ्जनृपतिः शृङ्गारराज्योत्तमम् ॥ ऋBह्र्स्\_२,१.३३२ ॥

तन्मोहनता, यथा  
कर्णाकर्णि सखीजनेन विजने दूतीस्तुतिप्रक्रिया  
पत्युर्वञ्चनचातुरी गुणनिका कुञ्जप्रयाणे निशि\* ।  
वाधिर्यं गुरुवाचि वेणुविरुतावुत्कर्णतेति व्रतान्  
कैशोरेण तवाद्य कृष्ण गुरुणा गौरीगणः पठ्यते ॥ ऋBह्र्स्\_२,१.३३३ ॥  
{\*कुण्ड इति क्वचित्}

नेतुः स्वरूपमेवोक्तं कैशोरमिह यद्यपि ।  
नानाकृतिप्रकटनात्तथाप्युद्दीपनं मतम् ॥ ऋBह्र्स्\_२,१.३३४ ॥  
बाल्येऽपि नवतारुण्यप्राकट्यं क्वचित् ।  
तन्नातिरसवाहित्वान्न रसज्ञैरुदाहृतम् ॥ ऋBह्र्स्\_२,१.३३५ ॥

अथ सौन्दर्यम्  
भवेत्सौन्दर्यमङ्गानां सन्निवेशो यथोचितम् ॥ ऋBह्र्स्\_२,१.३३६ ॥

यथा  
मुखं ते दीर्घाक्षं मरकततटीपीवरमुरो  
भुजद्वन्द्वं स्तम्भद्युतिसुवलितं पार्श्वयुगलम् ।  
परिक्षीणो मध्यः प्रथिमलहरीहारि जघनं  
न कस्याः कंसारे हरति हृदयं पङ्कजदृशः ॥ ऋBह्र्स्\_२,१.३३७ ॥

अथ रूपम्  
विभूषणं विभूष्यं स्याद्येन तद्रूपमुच्यते ॥ ऋBह्र्स्\_२,१.३३८ ॥

यथा  
कृष्णस्य मण्डनततिर्मणिकुण्डलाद्या  
नीताङ्गसङ्गतिमलङ्कृतये वराङ्गि ।  
शक्ता बभूव न मनागपि तद्विधाने  
सा प्रत्युत स्वयमनल्पमलङ्कृतासीत् ॥ ऋBह्र्स्\_२,१.३३९ ॥

अथ मृदुता  
मृदुता कोमलस्यापि संस्पर्शासहतोच्यते ॥ ऋBह्र्स्\_२,१.३४० ॥

यथा  
अहह नवाम्बुदकान्तेरमुष्य सुकुमारता कुमारस्य ।  
अपि नवपल्लवसङ्गादङ्गान्यपरज्य शीर्यन्ति ॥ ऋBह्र्स्\_२,१.३४१ ॥

ये नायकप्रकरणे वाचिका मानसास्तथा ।  
गुणाः प्रोक्तान्त एवात्र ज्ञेया उद्दीपना बुधः ॥ ऋBह्र्स्\_२,१.३४२ ॥

चेष्टा  
चेष्टा रासादिलीलाः स्युस्तथा दुष्टवधादयः ॥ ऋBह्र्स्\_२,१.३४३ ॥

तत्र रासो, यथा  
नृत्यद्गोपनितम्बिनीकृतपरीरम्भस्य रम्भादिभिर्  
गीर्वाणीभिरनङ्गरङ्गविवशं सन्दृश्यमानश्रियः ।  
क्रीडाताण्डवपण्डितस्य परितः श्रीपुण्डरीकाक्ष ते  
रासारम्भरसार्थिनो मधुरिमा चेतांसि नः कर्षति ॥ ऋBह्र्स्\_२,१.३४४ ॥

दुष्टवधो, यथा ललितमाधवे (९.५०)

शम्भुर्वृषं नयति मन्दरकन्दरान्तर्  
म्लानः सलीलमपि यत्र शिरो धुनाने ।  
आः कौतुकं कलय केलिलवादरिष्टं  
तं दुष्टपुङ्गवमसौ हरिरुन्ममाथ ॥ ऋBह्र्स्\_२,१.३४५ ॥

अथ प्रसाधनम्  
कथितं वसनाकल्पमण्डनाद्यं प्रसाधनम् ॥ ऋBह्र्स्\_२,१.३४६ ॥

तत्र वसनम्  
नवार्करश्मिकाश्मीरहरितालादिसन्निभम् ।  
युगं चतुष्कं भूयिष्ठं वसनं त्रिविधं हरेः ॥ ऋBह्र्स्\_२,१.३४७ ॥

तत्र युगम्  
परिधानं ससंव्यानं युगरूपमुदीरितम् ॥ ऋBह्र्स्\_२,१.३४८ ॥

यथा स्तवावल्यां मुकुन्दाष्टके (३)

कनकनिवहशोभानन्दि पीतं नितम्बे  
तद्उपरि नवरक्तं वस्त्रमित्थं दधानः ।  
प्रियमिव किल वर्णं रागयुक्तं प्रियायाः  
प्रणयतु मम नेत्राभीष्टपूर्तिं मुकुन्दः ॥ ऋBह्र्स्\_२,१.३४९ ॥

चतुष्कम्  
चतुष्कं कञ्चुकोष्णीषतुन्दबन्धान्तरीयकम् ॥ ऋBह्र्स्\_२,१.३५० ॥

यथा  
स्मेरास्यः परिहितपाटलाम्बरश्रीश्  
छन्नाङ्गः पुरटरुचोरुकञ्चकेन ।  
उष्णीषं दधदरुणं धटीं च चित्राः  
कंसारिर्वहति महोत्सवे मुदं नः ॥ ऋBह्र्स्\_२,१.३५१ ॥

भूयिष्ठम्  
खण्डिताखण्डितं भूरि नटवेशक्रियोचितम् ।  
अनेकवर्णं वसनं भूयिष्ठं कथितं बुधैः ॥ ऋBह्र्स्\_२,१.३५२ ॥

यथा  
अखण्डितविखण्डितैः सितपिशङ्गनीलारुणैः  
पटैः कृतयथोचितप्रकटसन्निवेशोज्ज्वलः ।  
अयं करभराट्प्रभः प्रचुररङ्गशृङ्गारितः  
करोति करभोरु मे घनरुचिर्मुदं माधवः ॥ ऋBह्र्स्\_२,१.३५३ ॥

अथ आकल्पः  
केशबन्धनमालेपो मालाचित्रविशेषकः ।  
ताम्बूलकेलिपद्मादिराकल्पः परिकीर्तितः ॥ ऋBह्र्स्\_२,१.३५४ ॥  
स्याज्जूटः कवरी चूडा वेणी च कचबन्धनम् ।  
पाण्डुरः कर्बुरः पीत इत्यालेपस्त्रिधा मतः ॥ ऋBह्र्स्\_२,१.३५५ ॥  
माला त्रिधा वैजयन्ती रत्नमाला वनस्रजः ।  
अस्या वैकक्षकापीडप्रालम्बाद्या भिदा मताः ॥ ऋBह्र्स्\_२,१.३५६ ॥  
मकरीपत्रभङ्गाढ्यं चित्रं पीतसितारुणम् ।  
तथा विशेषकोऽपि स्यादन्यदूह्यं स्वयं बुधैः ॥ ऋBह्र्स्\_२,१.३५७ ॥

यथा  
ताम्बूलस्फुरद्आननेन्दुरमलं धंमिल्लमुल्लासयन्  
भक्तिच्छेदलसत्सुघृष्टघुसृणालेपश्रिया पेशलः ।  
तुङ्गोरःस्थलपिङ्गलस्रगलिकभ्राजिष्णुपत्राङ्गुलिः  
श्यामाङ्गद्युतिरद्य मे सखि दृशोर्दुग्धे मुदं माधवः ॥ ऋBह्र्स्\_२,१.३५८ ॥

अथ मण्डनम्  
किरीटं कुण्डले हारश्चतुष्की वलयोर्मयः ।  
केयूरनूपुराद्यं च रत्नमण्डनमुच्यते ॥ ऋBह्र्स्\_२,१.३५९ ॥

यथा  
काञ्ची चित्रा मुकुटमतुलं कुण्डले हारिहीरे  
हारस्तारो वलयममलं चन्द्राचारुश्चतुष्की ।  
रम्या चोर्मिर्मधुरिमपूरे नूपुरे चेत्यघारेर्  
अङ्गैरेवाभरणपटली भूषिता दोग्धि भूषाम् ॥ ऋBह्र्स्\_२,१.३६० ॥

कुसुमादिकृतं चेदं वन्यमण्डनमीरितम् ।  
धातुक्प्तं तिलकं पत्रभङ्गलतादिकम् ॥ ऋBह्र्स्\_२,१.३६१ ॥

अथ स्मितं, यथा कृष्णकर्णामृते (९९)  
अखण्डनिर्वाणरसप्रवाहैर्  
विखण्डिताशेषरसान्तराणि ।  
अयन्त्रितोद्वान्तसुधार्णवानि  
जयन्ति शीतानि तव स्मितानि ॥ ऋBह्र्स्\_२,१.३६२ ॥

अथ अङ्गसौरभं, यथा  
परिमलसरिदेषा यद्वहन्ती समन्तात्  
पुलकयति वपुर्नः काप्यपूर्वा मुनीनाम् ।  
मधुरिपुरुपरागे तद्विनोदाय मन्ये  
कुरुभुवमनवद्यामोदसिन्धुर्विवेश ॥ ऋBह्र्स्\_२,१.३६३ ॥

अथ वंशः  
ध्यानं बलात्परमहंसकुलस्य भिन्दन्  
निन्दन् सुधामधुरिमाणमधीरधर्मा ।  
कन्दर्पशासनधुरां मुहुरेष शंसन्  
वंशीध्वनिर्जयति कंसनिसूदनस्य ॥ ऋBह्र्स्\_२,१.३६४ ॥

एष त्रिधा भवेद्वेणुमुरलीवंशिकेत्यपि ॥ ऋBह्र्स्\_२,१.३६५ ॥

तत्र वेणुः  
पाविकाख्यो भवेद्वेणुर्द्वादशाङ्गुलेर्दैर्घ्यभाक् ।  
स्थौल्येऽङ्गुष्ठमितः षड्भिरेष रन्ध्रैः समन्वितः ॥ ऋBह्र्स्\_२,१.३६६ ॥

मुरली  
हस्तद्वयमितायामा मुखरन्ध्रसमन्विता ।  
चतुःस्वरच्छिद्रयुक्ता मुरली चारुनादिनी ॥ ऋBह्र्स्\_२,१.३६७ ॥

वंशी  
अर्धाङ्गुलान्तरोन्मानं तारादिविवराष्टकम् ।  
ततः सार्धाङ्गुलाद्यत्र मुखरन्ध्रं तथाङ्गुलम् ॥ ऋBह्र्स्\_२,१.३६८ ॥  
शिरो वेदाङ्गुलं पुच्छं त्र्य्अङ्गुलं सा तु वंशिका ।  
नवरन्ध्रा स्मृता सप्तदशाङ्गुलमिता बुधैः ॥ ऋBह्र्स्\_२,१.३६९ ॥  
दशाङ्गुलान्तरा स्याच्चेत्सा तारमुखरन्ध्रयोः ।  
महानन्देति व्याख्याता तथा संमोहिनीति च ॥ ऋBह्र्स्\_२,१.३७० ॥  
भवेत्सूर्यान्तरा सा चेत्तत आकर्षिणी मता ।  
आनन्दिनी तदा वंशी भवेदिन्द्रान्तरा यदि ॥ ऋBह्र्स्\_२,१.३७१ ॥  
गोपानां वल्लभा सेयं वंशुलीति च विश्रुता ।  
क्रमान्मणिमयी हैमी वैणवीति त्रिधा च सा ॥ ऋBह्र्स्\_२,१.३७२ ॥

अथ शृङ्गम्  
शृङ्गं तु गवलं हेमनिबद्धाग्रिमपश्चिमम् ।  
रत्नजालस्फुरन्मध्यं मन्द्रघोषाभिधं स्मृतम् ॥ ऋBह्र्स्\_२,१.३७३ ॥

यथा  
तारावली वेणुभुजङ्गमेन  
तारावलीलागरलेन दष्टा ।  
विषाणिकानादपयो निपीय  
विषाणि कामं द्विगुणीचकार ॥ ऋBह्र्स्\_२,१.३७४ ॥

अथ नूपुरं, यथा  
अघमर्दनस्य सखि नूपुरध्वनिं  
निशमय्य सम्भृतगभीरसम्भ्रमा ।  
अहमीक्षणोत्तरलितापि नाभवं  
बहिरद्य हन्त गुरवः पुरः स्थिताः ॥ ऋBह्र्स्\_२,१.३७५ ॥

अथ कम्बुः  
कम्बुस्तु दक्षिणावर्तः पाञ्चजन्यतयोच्यते ॥ ऋBह्र्स्\_२,१.३७६ ॥

यथा  
अमररिपुवधूटीभ्रूणहत्याविलासी  
त्रिदिवपुरपुरन्ध्रीवृन्दनान्दीकरोऽयम् ।  
भ्रमति भुवनमध्ये माधवाध्मातधाम्नः  
कृतपुलककदम्बः कम्बुराजस्य नादः ॥ ऋBह्र्स्\_२,१.३७७ ॥  
अथ पदाङ्कः, यथा श्रीदशमे (१०.३८.२६)  
तद्दर्शनाह्लादविवृद्धसम्भ्रमः  
प्रेम्णोर्ध्वरोमाश्रुकलाकुलेक्षणः ।  
रथादवस्कन्द्य स तेष्वचेष्टत  
प्रभोरमून्यङ्घ्रिरजांस्यहो इति ॥ ऋBह्र्स्\_२,१.३७८ ॥

यथा वा  
कलयत हरिरध्वना सखायः  
स्फुटममुना यमुनातटीमयासीत् ।  
हरति पदततिर्यद्अक्षिणी मे  
ध्वजकुलिशाकुशपङ्कजाङ्कितेयम् ॥ ऋBह्र्स्\_२,१.३७९ ॥

अथ क्षेत्रम्, यथा  
हरिकेलिभुवां विलोकनं  
बत दूरेऽस्तु सुदुर्लभश्रियाम् ।  
मथुरेत्यपि कर्णपद्धतिं  
प्रविशन्नाम मनो धिनोति नः ॥ ऋBह्र्स्\_२,१.३८० ॥

अथ तुलसी, यथा बिल्वमङ्गले {\*णोतिनन्योf थे KK चेन्तुरिएस्.}  
अयि पङ्कजनेत्रमौलिमाले  
तुलसीमञ्जरि किञ्चिदर्थयामि ।  
अवबोधय पार्थसारथेस्त्वं  
चरणाब्जशरणाभिलाषिणं माम् ॥ ऋBह्र्स्\_२,१.३८१ ॥

अथ भक्तो, यथा चतुर्थे (४.१२.२१)  
विज्ञाय तावुत्तमगायकिङ्कराव्  
अभ्युत्थितः साध्वसविस्मृतक्रमः ।  
ननाम नामानि गृणन्मधुद्विषः  
पार्षत्प्रधानाविति संहताञ्जलिः ॥ ऋBह्र्स्\_२,१.३८२ ॥

यथा वा  
सुबल भुजभुजङ्गं न्यस्य तुङ्गे तवांसे  
स्मितविलसद्अपाङ्गः प्राङ्गणे भ्राजमानः ।  
नयनयुगमसिञ्चद्यः सुधावीचिभिर्नः  
कथय स दयितस्ते क्वायमास्ते वयस्यः ॥ ऋBह्र्स्\_२,१.३८३ ॥

अथ तद्वासरो, यथा  
अद्भुता बहवः सन्तु भगवत्पर्ववासराः ।  
आमोदयति मां धन्या कृष्णभाद्रपदाष्टमी ॥ ऋBह्र्स्\_२,१.३८४ ॥

इति श्रीश्रीभक्तिरसामृतसिन्धौ दक्षिणविभागे  
भक्तिरससामान्यनिरूपणे विभावलहरी प्रथमा ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_



दक्षिणविभागः

\[२.२\]  
अनुभावाख्या द्वितीयलहरी

अनुभावास्तु चित्तस्थभावानामवबोधकाः ।  
ते बहिर्विक्रिया प्रायाः प्रोक्ता उद्भास्वराख्यया ॥ ऋBह्र्स्\_२,२.१ ॥  
नृत्यं विलुठितं गीतं क्रोशनं तनुमोटनम् ।  
हुङ्कारो जृम्भणं श्वासभूमा लोकानपेक्षिता ।  
लालास्रवोऽट्टहासश्च घूर्णाहिक्कादयोऽपि च ॥ ऋBह्र्स्\_२,२.२ ॥  
ते शीताः क्षेपणाश्चेति यथार्थाख्या द्विधोदिताः ।  
शीताः स्युर्गीतजृम्भाद्या नृत्याद्याः क्षेपणाभिधाः ॥ ऋBह्र्स्\_२,२.३ ॥

तत्र नृत्यं, यथा  
मुरलीखुरलीसुधाकिरं  
हरिवक्त्रेन्दुमवेक्ष्य कम्पितः ।  
गणने सगणेशडिण्डिम  
ध्वनिभिस्ताण्डवमाश्रितो हरः ॥ ऋBह्र्स्\_२,२.४ ॥

विलुठितं, यथा तृतीये (३.१.३२)  
कच्चिद्बुधः स्वस्त्य्अनमीव आस्ते  
श्वफल्कपुत्रो भगवत्प्रपन्नः ।  
यः कृष्णपादाङ्कितमार्गपांसुष्व्  
अचेष्टत प्रेमविभिन्नधैर्यः ॥ ऋBह्र्स्\_२,२.५ ॥

यथा वा  
नवानुरागेण तवावशाङ्गी  
वनस्रग्आमोदमवाप्य मत्ता ।  
व्रजाङ्गने सा कठिने लुठन्ती  
गात्रं सुगात्री व्रणयाञ्चकार ॥ ऋBह्र्स्\_२,२.६ ॥

गीतं, यथा  
रागडम्बरकरम्बितचेताः  
कुर्वती तव नवं गुणगानम् ।  
गोकुलेन्द्र कुरुते जलतां सा  
राधिकाद्यदृषदां सुहृदां च ॥ ऋBह्र्स्\_२,२.७ ॥

क्रोशनं, यथा  
हरिकीर्तनजातविक्रियः  
स विचुक्रोश तथाद्य नारदः ।  
अचिरान्नरसिंहशङ्कया  
दनुजा येन धृता विलिल्यिरे ॥ ऋBह्र्स्\_२,२.८ ॥

यथा वा  
उररीकृतकाकुराकुला  
कररीव व्रजराजनन्द ।  
मुरलीतरलीकृतान्तरा  
मुहुराक्रोशदिहाद्य सुन्दरी ॥ ऋBह्र्स्\_२,२.९ ॥

तनुमोटनं, यथा  
कृष्णनामनि मुदोपवीणिते  
प्रीणिते मनसि वैणिको मुनिः ।  
उद्भटं किमपि मोटयन्  
वपुस्त्रोटयत्यखिलयज्ञसूत्रकम् ॥ ऋBह्र्स्\_२,२.१० ॥

हुङ्कारो, यथा  
वैणवध्वनिभिरुद्भ्रमद्धियः  
शङ्करस्य दिवि हुङ्कृतिस्वनः ।  
ध्वंसयन्नपि मुहुः स दानवं  
साधुवृन्दमकरोत्सदा नवम् ॥ ऋBह्र्स्\_२,२.११ ॥

जृम्भणम्, यथा  
विस्तृतकुमुदवनेऽस्मिन्न्  
उदयति पूर्णे कलानिधौ पुरतः ।  
तव पद्मिनि मुखपद्मं  
भजते जृम्भामहो चित्रम् ॥ ऋBह्र्स्\_२,२.१२ ॥

श्वासभूमा, यथा  
उपस्थिते चित्रपटाम्बुदागमे  
विवृद्धतृष्णा ललिताख्यचातकी ।  
निःश्वासझञ्झामरुतापवाहितं  
कृष्णाम्बुदाकारमवेक्ष्य चुक्षुभे ॥ ऋBह्र्स्\_२,२.१३ ॥

लोकानपेक्षिता, यथा श्रीदशमे (१०.२३.४१)  
अहो पश्यत नारीणामपि कृष्णे जगद्गुरौ ।  
दुरन्तभावं योऽविध्यन्मृत्युपाशान् गृहाभिधान् ॥ ऋBह्र्स्\_२,२.१४ ॥

यथा वा पद्यावल्याम् (७३)  
परिवदतु जनो यथा तथा वा  
ननु मुखरो न वयं विचारयामः  
हरिरसमदिरा मदातिमत्ता  
भुवि विलुठाम नटाम निर्विशाम ॥ ऋBह्र्स्\_२,२.१५ ॥

लालास्रवो, यथा  
शङ्के प्रेमभुजङ्गेन दष्टः कष्टं गतो मुनिः ।  
निश्चलस्य यदेतस्य लाला स्रवति वक्त्रतः ॥ ऋBह्र्स्\_२,२.१६ ॥

अट्टहासः  
हासाद्भिन्नोऽट्टहासोऽयं चित्तविक्षेपसम्भवः ॥ ऋBह्र्स्\_२,२.१७ ॥

यथा  
शङ्के चिरं केशवकिङ्करस्य  
चेतस्तटे भक्तिलता प्रफुल्ला ।  
येनाधितुण्डस्थलमट्टहास  
प्रसूनपुञ्जाश्चटुलं स्खलन्ति ॥ ऋBह्र्स्\_२,२.१८ ॥

घूर्णा, यथा  
ध्रुवमघरिपुरादधाति वात्यां  
ननु मुरलि त्वयि फुत्कृतिच्छलेन ।  
किमयमितरथा ध्वनिर्विघूर्णनं  
सखि तव घूर्णयति व्रजाम्बुजाक्षीः ॥ ऋBह्र्स्\_२,२.१९ ॥

हिक्का, यथा  
न पुत्रि रचयौषधं विसृज रोममत्युद्धतं  
मुधा प्रियसखीं प्रति त्वमशिवं किमाशङ्कसे ।  
हरिप्रणयविक्रियाकुलतया ब्रुवाणा मुहुर्  
वराक्षि हरिरित्यसौ वितनुतेऽद्य हिक्काभरम् ॥ ऋBह्र्स्\_२,२.२० ॥

वपुर्उत्फुल्लतारक्तोद्गमाद्याः स्युः परेऽपि ये ।  
अतीवविरलत्वात्ते नैवात्र परिकीर्तिताः ॥ ऋBह्र्स्\_२,२.२१ ॥

इति श्रीश्रीभक्तिरसामृतसिन्धौ दक्षिणविभागे  
भक्तिरससामान्यनिरूपणेऽनुभावलहरी द्वितीया ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_



दक्षिणविभागः

\[२.३\]  
सात्त्विकाख्या तृतीयलहरी

कृष्नसम्बन्धिभिः साक्टात्किञ्चिद्वा व्यवधानतः ।  
भावैश्चित्तमिहाक्रान्तं सत्त्वमित्युच्यते बुधैः ॥ ऋBह्र्स्\_२,३.१ ॥  
सत्त्वादस्मात्समुत्पन्ना ये ये भावास्ते तु सात्त्विकाः ।  
स्निग्धा दिग्धास्तथा रुक्षा इत्यमी त्रिविधा मताः ॥ ऋBह्र्स्\_२,३.२ ॥

तत्र स्निग्धाः  
स्निग्धास्तु सात्त्विका मुख्या गौणाश्चेति द्विधा मताः ॥ ऋBह्र्स्\_२,३.३ ॥

तत्र मुख्याः  
आक्रमान्मुख्यया रत्या मुख्याः स्युः सात्त्विका अमी ।  
विज्ञेयः कृष्णसम्बन्धः साक्षादेवात्र सूरिभिः ॥ ऋBह्र्स्\_२,३.४ ॥

यथा  
कुन्दैर्मुकुन्दाय मुदा सृजन्ती  
स्रजां वरां कुन्दविडम्बिदन्ती ।  
बभूव गान्धर्वरसेन वेणोर्  
गान्धर्विका स्पन्दनशून्यगात्री ॥ ऋBह्र्स्\_२,३.५ ॥

मुख्यः स्तम्भोऽयमित्थं ते ज्ञेयाः स्वेदादयोऽपि च ॥ ऋBह्र्स्\_२,३.६ ॥

अथ गौणाः  
रत्याक्रमणतः प्रोक्ता गौणास्ते गौणभूतया ।  
अत्र कृष्णस्य सम्बन्धः स्यात्किञ्चिद्व्यवधानतः ॥ ऋBह्र्स्\_२,३.७ ॥

यथा  
स्वविलोचनचातकाम्बुदे  
पुरि नीते पुरुषोत्तमे पुरा ।  
अतिताम्रमुखी सगद्गदं  
नृपमाक्रोशति गोकुलेश्वरी ॥ ऋBह्र्स्\_२,३.८ ॥  
इमौ गौणौ वैवर्ण्यस्वरभेदौ ।

अथ दिग्धाः  
रतिद्वयविनाभूतैर्भावैर्मनस आक्रमात् ।  
जने जातरतौ दिग्धास्ते चेद्रत्य्अनुगामिनः ॥ ऋBह्र्स्\_२,३.९ ॥

यथा  
पूतनामिह निशाम्य निशायां  
सा निशान्तलुठद्उद्भटगात्रीम् ।  
कम्पिताङ्गलतिका व्रजराज्ञी  
पुत्रमाकुलमतिर्विचिनोति ॥ ऋBह्र्स्\_२,३.१० ॥

कम्पो रत्य्अनुगामित्वादसौ दिग्ध इतीर्यते ॥ ऋBह्र्स्\_२,३.११ ॥

रुक्षाः  
मधुराश्चर्यतद्वार्तोत्पन्नैर्मुद्विस्मयादिभिः ।  
जाता भक्तोपमे रुक्षा रतिशून्ये जने क्वचित् ॥ ऋBह्र्स्\_२,३.१२ ॥

यथा  
भोगैकसाधनजुषा रतिगन्धशून्यं  
स्वं चेष्टया हृदयमत्र विवृण्वतोऽपि ।  
उल्लासिनः सपदि माधवकेलिगीतैस्  
तस्याङ्गमुत्पुलकितं मधुरैस्तदासीत् ॥ ऋBह्र्स्\_२,३.१३ ॥

रुक्ष एष रोमाञ्चाः  
रुक्षोऽयं रतिशून्यत्वाद्रोमाञ्चं कथितो बुधैः ।  
मुमुक्षुप्रभृतौ पूर्वं यो रताभ्यास ईरितः ॥ ऋBह्र्स्\_२,३.१४ ॥  
चित्तं सत्त्वीभवत्प्राणे न्यस्यत्यात्मानमुद्भटम् ।  
प्राणस्तु विक्रियां गच्छन् देहं विक्षोभयत्यलम् ।  
तदा स्तम्भादयो भावा भक्तदेहे भवन्त्यमी ॥ ऋBह्र्स्\_२,३.१५ ॥  
ते स्तम्भस्वेदरोमाञ्चाः स्वरभेदोऽथ वेपथुः ।  
वैवर्ण्यमश्रु प्रलय इत्यष्टौ सात्त्विकाः स्मृताः ॥ ऋBह्र्स्\_२,३.१६ ॥  
चत्वारि क्ष्मादिभूतानि प्राणो जात्ववलम्बते ।  
कदाचित्स्वप्रधानः सन् देहे चरति सर्वतः ॥ ऋBह्र्स्\_२,३.१७ ॥  
स्तम्भं भूमिस्थितः प्राणस्तनोत्यश्रुजलाश्रयः ।  
तेजस्थः स्वेदवैवर्ण्ये प्रलयं वियद्आश्रयः ॥ ऋBह्र्स्\_२,३.१८ ॥  
स्वस्थ एव क्रमान्मन्दमध्यतीव्रत्वभेदभाक् ।  
रोमाञ्चकम्पवैवर्ण्याण्यत्र त्रीणि तनोत्यसौ ॥ ऋBह्र्स्\_२,३.१९ ॥  
बहिरन्तश्च विक्षोभविधायित्वादतः स्फुटम् ।  
प्रोक्तानुभावतामीषां भावता च मनीषिभिः ॥ ऋBह्र्स्\_२,३.२० ॥

तत्र स्तम्भः  
स्तम्भो हर्षभयाश्चर्यविषादामर्षसम्भवः ।  
तत्र वाग्आदिराहित्यं नैश्चल्यं शून्यतादयः ॥ ऋBह्र्स्\_२,३.२१ ॥

तत्र हर्षाद्, यथा तृतीये (३.२.१४)  
यस्यानुरागप्लुतहासरास  
लीलावलोकप्रतिलब्धमानाः ।  
व्रजस्त्रियो दृग्भिरनुप्रवृत्त  
धियोऽवतस्थुः किल कृत्यशेषाः ॥ ऋBह्र्स्\_२,३.२२ ॥

भयाद्, यथा  
गिरिसन्निभमल्लचक्ररुद्धं  
पुरतः प्राणपरार्धतः परार्ध्यम् ।  
तनयं जननी समीक्ष्य शुष्यन्  
नयना हन्त बभूव निश्चलाङ्गी ॥ ऋBह्र्स्\_२,३.२३ ॥

आश्चर्याद्, यथा श्रीदशमे (१०.१३.५६)  
ततोऽतिकुतुकोद्वृत्य स्तिमितैकादशेन्द्रियः ।  
तद्धाम्नाभूदजस्तूष्णीं पूर्देव्य्अन्तीव पुत्रिका ॥ ऋBह्र्स्\_२,३.२४ ॥

यथा वा  
शिशोः श्यामस्य पश्यन्ती शैलमभ्रंलिहं करे ।  
तत्र चित्रार्पितेवासीद्गोष्ठी गोष्ठनिवासिनाम् ॥ ऋBह्र्स्\_२,३.२५ ॥

विषादाद्, यथा  
बकसोदरदानवोदरे  
पूरतः प्रेक्ष्य विशन्तमच्युतम् ।  
दिविषन्निकरो विषण्णधीः  
प्रकटं चित्रपटायते दिवि ॥ ऋBह्र्स्\_२,३.२६ ॥

अमर्षाद्, यथा  
कर्तुमिच्छति मुरद्विषे पुरः  
पत्रिमोक्षमकृपे कृपीसुते ।  
सत्वरोऽपि रिपुनिष्क्रये रुषा  
निष्क्रियः क्षणमभूत्कपिध्वजः ॥ ऋBह्र्स्\_२,३.२७ ॥

अथ स्वेदः  
स्वेदो हर्षभयक्रोधादिजः क्लेदकरस्तनोः ॥ ऋBह्र्स्\_२,३.२८ ॥

तत्र हर्षाद्, यथा  
किमत्र सूर्यातपमाक्षिपन्ती  
मुग्धाक्षि चातुर्यमुरीकरोषि ।  
ज्ञातं पुरः प्रेक्ष्य सरोरुहाक्षं  
स्विन्नासि भिन्ना कुसुमायुधेन ॥ ऋBह्र्स्\_२,३.२९ ॥

भयाद्, यथा  
कुतुकादभिमन्युवेषिणं  
हरिमाक्रुश्य गिरा प्रगल्भया ।  
विदिताकृतिराकुलः क्षणाद्  
अजनि स्विन्नतनुः स रक्तकः ॥ ऋBह्र्स्\_२,३.३० ॥

क्रोधाद्, यथा  
यज्ञस्य भङ्गादतिवृष्टिकारिणं  
समीक्ष्य शक्रं सरुषो गरुत्मतः ।  
घनोपरिष्टादपि तिष्ठतस्तदा  
निपेतुरङ्गाद्घननीरबिन्दवः ॥ ऋBह्र्स्\_२,३.३१ ॥

अथ रोमाञ्चः  
रोमाञ्चोऽयं किलाश्चर्यहर्षोत्साहभयादिजः ।  
रोम्णामभ्युद्गमस्तत्र गात्रसंस्पर्शनादयः ॥ ऋBह्र्स्\_२,३.३२ ॥  
तत्र आश्चर्याद्, यथा  
डिम्भस्य जृम्भां भजतस्त्रीलोकीं  
विलोक्य वैलक्ष्यवती मुखान्तः ।  
बभूव गोष्ठेन्द्रकुटुम्बिनीयं  
तनुरुहैः कुड्मलिताङ्गयष्टिः ॥ ऋBह्र्स्\_२,३.३३ ॥


हर्षाद्, यथा श्रीदशमे (१०.३०.१०)  
किं ते कृतं क्षिति तपो बत केशवाङ्घ्रि  
स्पर्शोत्सवोत्पुलकिताङ्गरुहैर्विभासि ।  
अप्यङ्घ्रिसम्भव उरुक्रमविक्रमाद्वा  
आहो वराहवपुषः परिरम्भणेन ॥ ऋBह्र्स्\_२,३.३४ ॥

उत्साहाद्, यथा  
शृङ्गं केलिरणारम्भे रणयत्यघमर्दने ।  
श्रीदाम्नो योद्धुकामस्य रेमे रोमाञ्चितं वपुः ॥ ऋBह्र्स्\_२,३.३५ ॥

भयाद्, यथा  
विश्वरूपधरमद्भुताकृतिं  
प्रेक्ष्य तत्र पुरुषोत्तमं पुरः ।  
अर्जुनः सपदि शुष्यद्आननः  
शिश्रिये विकटकण्टकां तनुम् ॥ ऋBह्र्स्\_२,३.३६ ॥

अथ स्वरभेदः  
विसादविस्मयामर्षहर्षभीत्य्आदिसम्भवम् ।  
वैस्वर्यं स्वरभेदः स्यादेष गद्गदिकादिकृत् ॥ ऋBह्र्स्\_२,३.३७ ॥

तत्र विषादाद्, यथा  
व्रजराज्ञि रथात्पुरो हरिं  
स्वयमित्यर्धविशीर्णजल्पया ।  
ह्रियमेणदृशा गुरावपि  
श्लथयन्त्या किल रोदिता सखी ॥ ऋBह्र्स्\_२,३.३८ ॥

विस्मयाद्, यथा श्रीदशमे (१०.१३.६४)  
शनैरथोत्थाय विमृज्य लोचने  
मुकुन्दमुद्वीक्ष्य विनम्रकन्धरः ।  
कृताञ्जलिः प्रश्रयवान् समाहितः  
सवेपथुर्गद्गदयैलतेलया ॥ ऋBह्र्स्\_२,३.३९ ॥  
अमर्षाद्, यथा तत्रैव (१०.२९.३०)  
प्रेष्ठं प्रियेतरमिव प्रतिभाषमाणं  
कृष्णं तद्अर्थविनिवर्तितसर्वकामाः ।  
नेत्रे विमृज्य रुदितोपहते स्म किञ्चित्  
संरम्भगद्गदगिरोऽब्रुवतानुरक्ताः ॥ ऋBह्र्स्\_२,३.४० ॥

हर्षाद्, यथा तत्रैव (१०.३९.५६५७)  
हृष्यत्तनूरुहो भावपरिक्लिन्नात्मलोचनः ॥  
गिरा गद्गदयास्तौषीत्सत्त्वमालम्ब्य सात्वतः ।  
प्रणम्य मूर्ध्नावहितः कृताञ्जलिपुटः शनैः ॥ ऋBह्र्स्\_२,३.४१ ॥

भीतेर्, यथा  
त्वय्यर्पितं वितर वेणुमिति प्रमादी  
श्रुत्वा मद्ईरितमुदीर्णविवर्णभावः ।  
तूर्णं बभूव गुरुगद्गदरुद्धकण्ठः  
पत्री मुकुन्द तदनेन स हारितोऽस्ति ॥ ऋBह्र्स्\_२,३.४२ ॥

अथ वेपथुः  
वित्रासामर्षहर्षाद्यैर्वेपथुर्गात्रलौल्यकृत् ॥ ऋBह्र्स्\_२,३.४३ ॥

तत्र वित्रासेन, यथा  
शङ्खचूडमधिरूढविक्रमं  
प्रेक्ष्य विस्तृतभुजं जिघृक्षया ।  
हा व्रजेन्द्रतनयेतिवादिनी  
कम्पसम्पदमधत्त राधिका ॥ ऋBह्र्स्\_२,३.४४ ॥

अमर्षेण, यथा  
कृष्णाधिक्षेपजातेन व्याकुलो नकुलाम्बुजः ।  
चकम्पे द्रागमर्षेण भूकम्पे गिरिराडिव ॥ ऋBह्र्स्\_२,३.४५ ॥

हर्षेण, यथा  
विहससि कथं हताशे पश्य भयेनाद्य कम्पमानास्मि ।  
चञ्चलमुपसीदन्तं निवारय व्रजपतेस्तनयम् ॥ ऋBह्र्स्\_२,३.४६ ॥

अथ वैवर्ण्यम्  
विषादरोषभीत्य्आदेर्वैवर्ण्यं वर्णविक्रिया ।  
भावज्ञैरत्र मालिन्यकार्श्याद्याः परिकीर्तिताः ॥ ऋBह्र्स्\_२,३.४७ ॥

तत्र विषादाद्, यथा  
श्वेतीकृताखिलजनं विरहेण तवाधुना ।  
गोकुलं कृष्ण देवर्षेः श्वेतद्वीपभ्रमं दधे ॥ ऋBह्र्स्\_२,३.४८ ॥

रोषाद्, यथा  
कंसशत्रुमभियुञ्जतः पुरो  
वीक्ष्य कंससहजानुदायुधान् ।  
श्रीबलस्य सखि तस्य रुष्यतः  
प्रोद्यद्इन्दुनिभमाननं बभौ ॥ ऋBह्र्स्\_२,३.४९ ॥

भीतेर्, यथा  
रक्षिते व्रजकुले बकारिणा  
पर्वतं वरमुदस्य लीलया ।  
कालिमा बलरिपोर्मुखे भवन्न्  
ऊचिवान्मनसि भीतिमुत्थिताम् ॥ ऋBह्र्स्\_२,३.५० ॥

विषादे श्वेतिमा प्रोक्ता धौसर्यं कालिमा क्वचित् ।  
रोषे तु रक्तिमा भीत्यां कालिमा क्वापि शुक्लिमा ॥ ऋBह्र्स्\_२,३.५१ ॥  
रक्तिमा लक्ष्यते व्यक्तो हर्षोद्रेकेऽपि कुत्रचित् ।  
अत्रासार्वत्रिकत्वेन नैवास्योदाहृतिः कृता ॥ ऋBह्र्स्\_२,३.५२ ॥

अथ अश्रु  
हर्षरोषविषादाद्यैरश्रु नेत्रे जलोद्गमः ।  
हर्षजेऽश्रुणि शीतत्वमौष्ण्यं रोषादिसम्भवे ।  
सर्वत्र नयनक्षोभरागसंमार्जनादयः ॥ ऋBह्र्स्\_२,३.५३ ॥

अत्र हर्षेण, यथा  
गोविन्दप्रेक्षणाक्षेपिबाष्पपूराभिवर्षिणम् ।  
उच्चैरनिन्ददानन्दमरविन्दविलोचना ॥ ऋBह्र्स्\_२,३.५४ ॥

रोषेण, यथा हरिवंशे (२.६६.२४)  
तस्याः सुस्राव नेत्राभ्यां वारि प्रणयकोपजम् ।  
कुशेशयपलाशाभ्यामवश्यायजलं यथा ॥ ऋBह्र्स्\_२,३.५५ ॥

यथा वा  
भीमस्य चेदीशवधं विधित्सो  
रेजेऽश्रुविस्रावि रुषोपरक्तम् ।  
उद्यन्मुखं वारिकणावकीर्णं  
सान्ध्यत्विषा ग्रस्तमिवेन्दुबिम्बम् ॥ ऋBह्र्स्\_२,३.५६ ॥

विषादेन, यथा श्रीदशमे (१०.६०.२३)  
पदा सुजातेन नखारुणश्रिया  
भुवं लिखन्त्यश्रुभिरञ्जनासितैः ।  
आसिञ्चती कुङ्कुमरूषितौ स्तनौ  
तस्थावधोमुख्यतिदुःखरुद्धवाक् ॥ ऋBह्र्स्\_२,३.५७ ॥

अथ प्रलयः  
प्रलयः सुखदुःखाभ्यां चेष्टाज्ञाननिराकृतिः ।  
अत्रानुभावाः कथिता महीनिपतनादयः ॥ ऋBह्र्स्\_२,३.५८ ॥

तत्र सुखेन, यथा  
मिलन्तं हरिमालोक्य लतापुञ्जादतर्कितम् ।  
ज्ञप्तिशून्यमना रेजे निश्चलाङ्गी व्रजाङ्गना ॥ ऋBह्र्स्\_२,३.५९ ॥

दुःखेन, यथा श्रीदशमे (१०.३९.१५)  
अन्याश्च तद्अनुध्याननिवृत्ताशेषवृत्तयः ।  
नाभ्यजाननिमं लोकमात्मलोकं गता इव ॥ ऋBह्र्स्\_२,३.६० ॥

सर्वे हि सत्त्वमूलत्वाद्भावा यद्यपि सात्त्विकाः ।  
तथाप्यमीषां सत्त्वैकमूलत्वात्सात्त्विकप्रथा ॥ ऋBह्र्स्\_२,३.६१ ॥  
सत्त्वस्य तारतम्यात्प्राणतनुक्षोभतारतम्यं स्यात् ।  
तत एव तारतम्यं सर्वेषां सात्त्विकानां स्यात् ॥ ऋBह्र्स्\_२,३.६२ ॥  
धूमायितास्ते ज्वलिता दीप्ता उद्दीप्तसंज्ञिताः ।  
वृद्धिं यथोत्तरं यान्तः सात्त्विकाः स्युश्चतुर्विधाः ॥ ऋBह्र्स्\_२,३.६३ ॥  
सा भूरिकालव्यापित्वं बह्व्अङ्गव्यापिताऽपि च ।  
स्वरूपेण तथोत्कर्ष इति वृद्धिस्त्रिधा भवेत् ॥ ऋBह्र्स्\_२,३.६४ ॥  
तत्र नेत्राम्बुवैस्वर्यवर्जानामेव युज्यते ।  
बह्व्अङ्गव्यापितामीषां तयोः कापि विशिष्टता ॥ ऋBह्र्स्\_२,३.६५ ॥  
तत्राश्रूणां दृग्औच्छून्यकारित्वमवदातता ।  
तथा तारातिवैचित्रीवैलक्षण्यविधायिता ।  
वैस्वर्ण्यस्य तु भिन्नत्वे कौण्ठ्यव्याकुलतादयः ॥ ऋBह्र्स्\_२,३.६६ ॥  
भिन्नत्वं स्थानविभ्रंशः कौण्ठ्यं स्यात्सन्नकण्ठता ।  
व्याकुलत्वं तु नानोच्चनीचगुप्तविलुप्तता ॥ ऋBह्र्स्\_२,३.६७ ॥  
प्रायो धूमायिता एव रुक्षास्तिष्ठन्ति सात्त्विकाः ।  
स्निग्धास्तु प्रायशः सर्वे चतुर्धैव भवन्त्यमी ॥ ऋBह्र्स्\_२,३.६८ ॥  
महोत्सवादिवृत्तेषु सद्गोष्ठीताण्डवादिषु ।  
ज्वलन्त्युल्लासिनः क्वापि ते रुक्षा अपि कस्यचित् ॥ ऋBह्र्स्\_२,३.६९ ॥  
सर्वानन्दचमत्कारहेतुर्भावो वरो रतिः ।  
एते हि तद्विनाभावान्न चमत्कारिताश्रयाः ॥ ऋBह्र्स्\_२,३.७० ॥

तत्र धूमायिताः  
अद्वितीया अमी भावा अथवा सद्वितीयकाः ।  
ईषद्व्यक्ता अपह्नोतुं शक्या धूमायिता मताः ॥ ऋBह्र्स्\_२,३.७१ ॥

यथा  
आकर्णयन्नघहरामघवैरिकीर्तिं  
पक्ष्माग्रमिश्रविरलाश्रुरभूत्पुरोधाः ।  
यष्टा दरोच्छ्वसितलोमकपोलमीषत्  
प्रस्विन्ननासिकमुवाह मुखारविन्दम् ॥ ऋBह्र्स्\_२,३.७२ ॥

अथ ज्वलिताः  
ते द्वौ त्रयो वा युगपद्यान्तः सुप्रकटां दशाम् ।  
शक्याः कृच्छ्रेण निह्नोतुं ज्वलिता इति कीर्तिताः ॥ ऋBह्र्स्\_२,३.७३ ॥

यथा  
न गुञ्जामादातुं प्रभवति करः कम्पतरलो  
दृशौ सास्रे पिञ्छं न परिचिनुतं सत्वरकृति ।  
क्षमावूरू स्तब्धौ पदमपि न गन्तुं तव सखे  
वनाद्वंशीध्वाने परिसरमवाप्ते श्रवणयोः ॥ ऋBह्र्स्\_२,३.७४ ॥

यथा वा  
निरुद्धं बाष्पाम्भः कथमपि मया गद्गदगिरो  
ह्रिया सद्यो गूढाः सखि विघटितो वेपथुरपि ।  
गिरिद्रोण्यां वेणौ ध्वनति निपुणैरिङ्गितमये  
तथाप्यूहाञ्चक्रे मम मनसि रागः परिजनैः ॥ ऋBह्र्स्\_२,३.७५ ॥

अथ दीप्ताः  
प्रौढां त्रिचतुरा व्यक्तिं पञ्च वा युगपद्गताः ।  
संवरीतुमशक्यास्ते दीप्ता धीरैरुदाहृताः ॥ ऋBह्र्स्\_२,३.७६ ॥

यथा  
न शक्तिमुपवीणने चिरमधत्त कम्पाकुलो  
न गद्गदनिरुद्धवाक्प्रभुरभूदुपश्लोकने ।  
क्षमोऽजनि न वीक्षणे विगलद्अश्रुपुरः पुरो  
मधुद्विषि परिस्फुरत्यवशम्मूर्तिरासीन्मुनिः ॥ ऋBह्र्स्\_२,३.७७ ॥

यथा वा  
किमुन्मीलत्यस्रे कुसुमजरजो गञ्जसि मुधा  
सरोमाञ्चे कम्पे हिममनिलमाक्रोशसि कुतः ।  
किमूरुस्तम्भे वा वनविहरणं द्वेक्षि सखि ते  
निराबाधा राधे वदति मदनाधिं स्वरभिदा ॥ ऋBह्र्स्\_२,३.७८ ॥

अथ उद्दीप्ताः  
एकदा व्यक्तिमापन्नाः पञ्चषाः सर्व एव वा ।  
आरूढा परमोत्कर्षमुद्दीप्ता इति कीर्तिताः ॥ ऋBह्र्स्\_२,३.७९ ॥

यथा  
अद्य स्विद्यति वेपते पुलकिभिर्निस्पन्दतामङ्गकैर्  
धत्ते काकुभिराकुलं विलपति म्लायत्यनल्पोष्मभिः ।  
स्तिम्यत्यम्बुभिरम्बकस्तवकितैः पीताम्बरोड्डामरं  
सद्यस्तद्विरहेण मुह्यति मुहुर्गोष्ठाधिवासी जनः ॥ ऋBह्र्स्\_२,३.८० ॥

उद्दीप्ता एव सूद्दिप्ता महाभावे भवन्त्यमी ।  
सर्व एव परां कोटिं सात्त्विका यत्र बिभ्रति ॥ ऋBह्र्स्\_२,३.८१ ॥

किं च  
अथात्र सात्त्विकाभासा विलिख्यन्ते चतुर्विधाः ॥ ऋBह्र्स्\_२,३.८२ ॥  
रत्य्आभासभवास्ते तु सत्त्वाभासभवास्तथा ।  
निःसत्त्वाश्च प्रतीपाश्च यथापूर्वममी वराः ॥ ऋBह्र्स्\_२,३.८३ ॥

तत्र आद्याः  
मुमुक्षुप्रमुखेष्वाद्या रत्य्आभासात्पुरोदितात् ॥ ऋBह्र्स्\_२,३.८४ ॥

यथा  
वाराणसीनिवासी कश्चिदयं व्याहरन् हरेश्चरितम् ।  
यतिगोष्ठ्यामुत्पुलकः सिञ्चति गण्डद्वयीमस्रैः ॥ ऋBह्र्स्\_२,३.८५ ॥

अथ सत्त्वाभासभवाः  
मुद्विस्मयादेराभासः प्रोद्यन् जात्या श्लथे हृदि ।  
सत्त्वाभास इति प्रोक्तः सत्त्वाभासभवास्ततः ॥ ऋBह्र्स्\_२,३.८६ ॥

यथा  
जरन्मीमांसकस्यापि शृण्वतः कृष्णविभ्रमम् ।  
हृष्टायमानमनसो बभूवोत्पुलकं वपुः ॥ ऋBह्र्स्\_२,३.८७ ॥

यथा वा  
मुकुन्दचरितामृतप्रसरवर्षिणस्ते मया  
कथं कथनचातुरीमधुरिमा गुरुर्वर्ण्यताम् ।  
मुहूर्तमतद्अर्थिनोऽपि विषयिणोऽपि यस्याननान्  
निशम्य विजयं प्रभोर्दधति बाष्पधाराममी ॥ ऋBह्र्स्\_२,३.८८ ॥

अथ निःसत्त्वाः  
निसर्गपिच्छिलस्वान्ते तद्अभ्यासपरेऽपि च ।  
सत्त्वाभासं विनापि स्युः क्वाप्यश्रुपुलकादयः ॥ ऋBह्र्स्\_२,३.८९ ॥

यथा  
निशमयतो हरिचरितं न हि सुखदुःखादयोऽस्य हृदि भावाः ।  
अनभिनिवेशाज्जाता कथमस्रवदस्रमश्रान्तम् ॥ ऋBह्र्स्\_२,३.९० ॥

प्रकृत्या शिथिलं येषां मनः पिच्छिलमेव वा ।  
तेष्वेव सात्त्विकाभासः प्रायः संसदि जायते ॥ ऋBह्र्स्\_२,३.९१ ॥

अथ प्रतीपाः  
हितादन्यस्य कृष्णस्य प्रतीपाः क्रुद्भयादिभिः ॥ ऋBह्र्स्\_२,३.९२ ॥

तत्र क्रुधा, यथा हरिवंशे (२.३०.६३) {\*Cरितिचलेदितिओन्, ७६.१६}  
तस्य प्रस्फुरितौष्ठस्य रक्ताधरतटस्य च ।  
वक्त्रं कंसस्य रोषेण रक्तसूर्यायते तदा ॥ ऋBह्र्स्\_२,३.९३ ॥

भयेन, यथा  
म्लानाननः कृष्णमवेक्ष्य रङ्गे  
सिष्वेद मल्लस्त्वधिभालशुक्ति ।  
मुक्तिश्रियां सुष्ठु पुरो मिलन्त्याम्  
अत्यादरात्पाद्यमिवाजहार ॥ ऋBह्र्स्\_२,३.९४ ॥

यथा वा  
प्रवाच्यमाने पुरतः पुराणे  
निशम्य कंसस्य भयातिरेकम् ।  
परिप्लवान्तःकरणः समन्तात्  
परिम्लानमुखस्तदासीत् ॥ ऋBह्र्स्\_२,३.९५ ॥  
नास्त्यर्थः सात्त्विकाभासकथने कोऽपि यद्यपि ।  
सात्त्विकानां विवेकाय दिक्तथापि प्रदर्शिता ॥ ऋBह्र्स्\_२,३.९६ ॥

इति श्रीश्रीभक्तिरसामृतसिन्धौ दक्षिणविभागे  
भक्तिरससामान्यनिरूपणे सात्त्विकलहरी तृतीया ।



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_




\[२.४\]  
व्यभिचार्याख्या चतुर्थलहरी

अथोच्यन्ते त्रयस्त्रिंशद्भावा ये व्यभिचारिणः ।  
विशेषेणाभिमुख्येन चरन्ति स्थायिनं प्रति ॥ ऋBह्र्स्\_२,४.१ ॥  
वाग्अङ्गसत्त्वसूच्या ज्ञेयास्ते व्यभिचारिणः ।  
सञ्चारयन्ति भावस्य गतिं सञ्चारिणोऽपि ॥ ऋBह्र्स्\_२,४.२ ॥  
उन्मज्जन्ति निमज्जन्ति स्थायिन्यमृतवारिधौ ।  
ऊर्मिवद्वर्धयन्त्येनं यान्ति तद्रूपतां च ते ॥ ऋBह्र्स्\_२,४.३ ॥  
निर्वेदोऽथ विषादो दैन्यं ग्लानिश्रमौ च मदगर्वौ ।  
शङ्कात्रासावेगा उन्मादापस्मृती तथा व्याधिः ॥ ऋBह्र्स्\_२,४.४ ॥  
मोहो मृतिरालस्यं जाड्यं व्रीडावहित्था च ।  
स्मृतिरथ वितर्कचिन्तामतिधृतयो हर्ष उत्सुकत्वं च ॥ ऋBह्र्स्\_२,४.५ ॥  
औग्र्यमर्षासूयाश्चापल्यं चैव निद्रा च ।  
सुप्तिर्बोध इतीमे भावा व्यभिचारिणः समाख्याताः ॥ ऋBह्र्स्\_२,४.६ ॥

तत्र (१) निर्वेदः  
महार्तिविप्रयोगेर्ष्यासद्विवेकादिकल्पितम् ।  
स्वावमाननमेवात्र निर्वेद इति कथ्यते ।  
अत्र चिन्ताश्रुवैवर्ण्यदैन्यनिःश्वसितादयः ॥ ऋBह्र्स्\_२,४.७ ॥

तत्र महार्त्या, यथा  
हन्त देहहतकैः किममीभिः  
पालितैर्विफलपुण्यफलैर्नः ।  
एहि कालियह्रदे विषवह्नौ  
स्वं कुटुम्बिनि हठाज्जुहवाम ॥ ऋBह्र्स्\_२,४.८ ॥

विप्रयोगेण, यथा  
असङ्गमान्माधवमाधुरीणाम्  
अपुष्पिते नीरसतां प्रयाते ।  
वृन्दावने शीर्यति हा कुतोऽसौ  
प्राणित्यपुण्यः सुबलो द्विरेफः ॥ ऋBह्र्स्\_२,४.९ ॥

यथा वा, दानकेलिकौमुद्याम् (२०)  
भवतु माधवजल्पमशृण्वतोः  
श्रवणयोरलमश्रवणिर्मम ।  
तमविलोकयतोरविलोचनिः  
सखि विलोचनयोश्च किलानयोः ॥ ऋBह्र्स्\_२,४.१० ॥

ईर्ष्यया, यथा हरिवंशे (२.६७.११) {\*ईन् च्रितिचलेदितिओन्, अप्पेन्दिx २९.} सत्यादेवीवाक्यम्  
स्तोतव्या यदि तावत्सा नारदेन तवाग्रतः ।  
दुर्भगोऽयं जनस्तत्र किमर्थमनुशब्दितः ॥ ऋBह्र्स्\_२,४.११ ॥

सद्विवेकेन, यथा श्रीदशमे (१०.५१.४७)  
ममैष कालोऽजित निष्फलो गतो  
राज्यश्रियोन्नद्धमदस्य भूपतेः ।  
मर्त्यात्मबुद्धेः सुतदारकोषभूष्व्  
आसज्जमानस्य दुरन्तचिन्तया ॥ ऋBह्र्स्\_२,४.१२ ॥

अमङ्गलमपि प्रोच्य निर्वेदं प्रथमं मुनिः ।  
मेनेऽमुं स्थायिनं शान्त इति जल्पन्ति केचन ॥ ऋBह्र्स्\_२,४.१३ ॥

अथ (२) विषादः  
इष्टानवाप्तिप्रारब्धकार्यासिद्धिविपत्तितः ।  
अपराधादितोऽपि स्यादनुतापो विषण्णता ॥ ऋBह्र्स्\_२,४.१४ ॥  
अत्रोपायसहायानुसन्धिश्चिन्ता च रोदनम् ।  
विलापश्वासवैवर्ण्यमुखशोषादयोऽपि च ॥ ऋBह्र्स्\_२,४.१५ ॥

तत्र इष्टानवाप्तितो, यथा  
जरां याता मूर्तिर्मम विवशतां वागपि गता  
मनोवृत्तिश्चेयं स्मृतिविधुरतापद्धतिमगात् ।  
अघध्वंसिन् दूरे वसतु भवद्आलोकनशशी  
मया हन्त प्राप्तो न भजनरुचेरप्यवसरः ॥ ऋBह्र्स्\_२,४.१६ ॥  
प्रारब्धकार्यासिद्धेः, यथा  
स्वप्ने मयाद्य कुसुमानि किलाहृतानि  
यत्नेन तैर्विरचिता वनमालिका च ।  
यावन्मुकुन्दहृदि हन्त निधीयते सा  
हा तावदेव तरसा विरराम निद्रा ॥ ऋBह्र्स्\_२,४.१७ ॥

विपत्तितेः, यथा  
कथमनायि पुरे मयका सुतः  
कथमसौ न निगृह्य गृहे धृतः ।  
अमुमहो बत दन्तिविधुन्तुदो  
विधुरितं विधुमत्र विधित्सति ॥ ऋBह्र्स्\_२,४.१८ ॥

अपराधात्, यथा श्रीदशमे (१०.१४.९)  
पश्येश मेऽनार्यमनन्त आद्ये  
परात्मनि त्वय्यपि मायिमायिनि  
मायां वितत्येक्षितुमात्मवैभवं  
ह्यहं कियानैच्छमिवार्चिरग्नौ ॥ ऋBह्र्स्\_२,४.१९ ॥

यथा वा  
स्यमन्तकमहं हृत्वा गतो घोरास्यमन्तकम् ।  
करवै तरणीं कां वा क्षिप्तो वैतरणीयमनु ॥ ऋBह्र्स्\_२,४.२० ॥

अथ (३) दैन्यम्  
दुःखत्रासापराधाद्यैरनौर्जित्यं तु दीनता ।  
चाटुकृन्मान्द्यमालिन्यचिन्ताङ्गजडिमादिकृत् ॥ ऋBह्र्स्\_२,४.२१ ॥

तत्र दुःखेन, यथा श्रीदशमे (१०.५१.५७)  
चिरमिह वृजिनार्तस्तप्यमानोऽनुतापैर्  
अवितृषषडमित्रो लब्धशान्तिः कथङ्चित् ।  
शरणद समुपेतस्त्वत्पदाब्जं परात्मन्न्  
अभयमृतमशोकं पाहि मापन्नमीश ॥ ऋBह्र्स्\_२,४.२२ ॥

त्रासेन, यथा प्रथमे (१.८.१०)  
अभिद्रवति मामीश शरस्तप्तायसो विभो ।  
कामं दहतु मां नाथ मा मे गर्भो निपात्यताम् ॥ ऋBह्र्स्\_२,४.२३ ॥

अपराधेन, यथा श्रीदशमे (१०.१४.१०)  
अतः क्षमस्वाच्युत मे रजोभुवो  
ह्यजानतस्त्वत्पृथगीशमानिनः  
अजावलेपान्धतमोऽन्धचक्षुष  
एषोऽनुकम्प्यो मयि नाथवानिति ॥ ऋBह्र्स्\_२,४.२४ ॥

आद्यशब्देन लज्जयापि, यथा तत्रैव (१०.२२.१४)  
माऽनयं भोः कृथास्त्वां तु नन्दगोपसुतं प्रियम् ।  
जानीमोऽङ्ग व्रजश्लाघ्यं देहि वासांसि वेपिताः ॥ ऋBह्र्स्\_२,४.२५ ॥

अथ (४) म्लानिः  
ओजः सोमात्मकं देहे बलपुष्टिकृदस्य तु ।  
क्षयाच्छमाधिरत्य्आद्यैर्ग्लानिर्निष्प्राणता मता ।  
कम्पाङ्गजाड्यवैवर्ण्यकार्श्यदृग्भ्रमणादिकृत् ॥ ऋBह्र्स्\_२,४.२६ ॥

तत्र श्रमेण, यथा  
आघूर्णन्मणिवलयोज्ज्वलप्रकोष्ठा  
गोष्ठान्तर्मधुरिपुकीर्तिनर्तितौष्ठी ।  
लोलाक्षी दधिकलसं विलोडयन्ती  
कृष्णाय क्लमभरनिःस्पृहा बभूव ॥ ऋBह्र्स्\_२,४.२७ ॥

यथा वा  
गुम्फितुं निरुपमां वनस्रजं  
चारु पुष्पपटलं विचिन्वती ।  
दुर्गमे क्लमभरातिदुर्बला  
कानने क्षणमभून्मृगेक्षणा ॥ ऋBह्र्स्\_२,४.२८ ॥

आधिना, यथा  
सा रसव्यतिकरेण विहीना  
क्षीणजीवनतयोच्चलहंसा ।  
माधवाद्य विरहेण तवाम्बा  
शुष्यति स्म सरसी शुचिनेव ॥ ऋBह्र्स्\_२,४.२९ ॥

रत्या, यथा रससुधाकरे (२.१३ )  
अतिप्रयत्नेन रतान्ततान्ता  
कृष्णेन तल्पावरोपिता सा ।  
आलम्ब्य तस्यैव करं करेण  
ज्योत्स्नाकृतानन्दमलिन्दमाप ॥ ऋBह्र्स्\_२,४.३० ॥


अथ (५) श्रमः  
अध्वनृत्यरताद्य्उत्थः खेदः श्रम इतीर्यते ।  
निद्रास्वेदाङ्गसंमर्दजृम्भाश्वासादिभागसौ ॥ ऋBह्र्स्\_२,४.३१ ॥

अथ अध्वनो, यथा  
कृतागसं पुत्रमनुव्रजन्ती  
व्रजाजिरान्तर्व्रजराजराज्ञी ।  
परिस्खलत्कुन्तलबन्धनेयं  
बभूव घर्माम्बुकरम्बिताङ्गी ॥ ऋBह्र्स्\_२,४.३२ ॥

नृत्यादेः, यथा  
विस्तीर्योत्तरलितहारमङ्गहारं  
सङ्गीतोन्मुखमुखरैर्वृतः सुहृद्भिः ।  
अस्विद्यद्विरचितनन्दसूनुर्वा  
कुर्वाणस्तटभुवि ताण्डवानि रामः ॥ ऋBह्र्स्\_२,४.३३ ॥

रताद्, यथा श्रीदशमे (१०.३३.२०)  
तासामतिविहारेण श्रान्तानां वदनानि सः ।  
प्रामृजत्करुणः प्रेम्णा शन्तमेनाङ्ग पाणिना ॥ ऋBह्र्स्\_२,४.३४ ॥

अथ (६) मदः  
विवेकहर उल्लासो मदः स द्विविधो मतः ।  
मधुपानभवोऽनङ्गविक्रियाभरजोऽपि च ।  
गत्य्अङ्गवाणीस्खलनदृग्घूर्णारक्तिमादिकृत् ॥ ऋBह्र्स्\_२,४.३५ ॥

तत्र मधुपानभवो, यथा ललितमाधवे (५.४१)  
बिले क्व नु विलिल्यिरे नृपपिपीलिकाः पीडिताः  
पिनस्मि जगद्अण्डकं ननु हरिः क्रुधं धास्यति ।  
शचीगृहकुरङ्ग रे हससि किं त्वमित्युन्नदन्न्  
उदेति मदडम्बरस्खलितचूडमग्रे हली ॥ ऋBह्र्स्\_२,४.३६ ॥

यथा वा प्राचाम् {\*ড়ुरुषोत्तमदेवस्य. षृK १२७, ष्Kं २३८.}  
भभभ्रमति मेदिनी लललन्दते चन्द्रमाः  
कृकृष्ण ववद द्रुतं हहहसन्ति किं वृष्णयः ।  
सिसीधु मुमुमुञ्च मे पपपपानपात्रे स्थितः  
मदस्खलितमालपन् हलधरः श्रियः वः क्रियात् ॥ ऋBह्र्स्\_२,४.३७ ॥

उत्तमस्तु मदाच्छेते मध्यो हसति पायति ।  
कनिष्ठः क्रोशति स्वैरं पुरुषं वक्ति रोदिति ॥ ऋBह्र्स्\_२,४.३८ ॥  
मदोऽपि त्रिविधः प्रोक्तस्तरुणादिप्रभेदतः ।  
अत्र नात्युपयोगित्वाद्विस्तार्य न हि वर्णितः ॥ ऋBह्र्स्\_२,४.३९ ॥

अनङ्गविक्रियाभरजो, यथा  
व्रजपतिसुतमग्रे विक्ष्य भुग्नीभवद्भ्रूर्  
भ्रमति हसति रोदित्यास्यमन्तर्दधाति ।  
प्रलपति मुहुरालीं वन्दते पश्य वृन्दे  
नवमदनमदान्धा हन्त गान्धर्विकेयम् ॥ ऋBह्र्स्\_२,४.४० ॥

अथ (७) गर्वः  
सौभाग्यरूपतारुण्यगुणसर्वोत्तमाश्रयैः ।  
इष्टलाभादिना चान्यहेलनं गर्व ईर्यते ॥ ऋBह्र्स्\_२,४.४१ ॥  
अत्र सोल्लुण्ठवचनं लीलानुत्तरदायिता ।  
स्वाङ्गेक्षा निह्नवोऽन्यस्य वचनाश्रवणादयः ॥ ऋBह्र्स्\_२,४.४२ ॥

तत्र सौभाग्येन, यथा श्रीकृष्णकर्णामृते (३.९३)  
हस्तमुत्क्षिप्य यातोऽसि बलात्कृष्ण किमद्भुतम् ।  
हृदयाद्यदि निर्यासि पौरुषं गणयामि ते ॥ ऋBह्र्स्\_२,४.४३ ॥

रूपतारुण्येन, यथा  
यस्याः स्वभावमधुरां परिषेव्य मूर्तिं  
धन्या बभूव नितरामपि यौवनश्रीः ।  
सेयं त्वयि व्रजवधूशतभुक्तमुक्ते  
दृक्पातमाचरतु कृष्ण कथं सखी मे ॥ ऋBह्र्स्\_२,४.४४ ॥

गुणेन, यथा  
गुम्फन्तु गोपाः कुसुमैः सुगन्धिभिर्  
दामानि कामं धृतरामणीयकैः ।  
निधास्यते किन्तु सतृष्णमग्रतः  
कृष्णो मदीयां हृदि विस्मितः स्रजम् ॥ ऋBह्र्स्\_२,४.४५ ॥

सर्वोत्तमाश्रयेण, यथा श्रीदशमे (१०.२.३३)  
तथा न ते माधव तावकाः क्वचिद्  
भ्रश्यन्ति मार्गात्त्वयि बद्धसौहृदाः  
त्वयाभिगुप्ता विचरन्ति निर्भया  
विनायकानीकपमूर्धसु प्रभो ॥ ऋBह्र्स्\_२,४.४६ ॥

इष्टलाभेन, यथा  
वृन्दावनेन्द्र भवतः परमं प्रसादम्  
आसाद्य नन्दितमतिर्मुहुरुद्धतोऽस्मि ।  
आशंसते मुनिमनोरथवृत्तिमृग्यां  
वैकुण्ठनाथकरुणामपि नाद्य चेतः ॥ ऋBह्र्स्\_२,४.४७ ॥

अथ (८) शङ्का  
स्वीयचौर्यापराधादेः परक्रौर्यादितस्तथा ।  
स्वानिष्टोत्प्रेक्षणं यत्तु सा शङ्केत्यभिधीयते ।  
अत्रास्यशोषवैवर्ण्यदिक्प्रेक्षालीनतादयः ॥ ऋBह्र्स्\_२,४.४८ ॥

तत्र चौर्याद्, यथा  
सतर्णकं डिम्भकदम्बकं हरन्  
सदम्भमम्भोरुहसम्भवस्तदा ।  
तिरोभविष्यन् हरितश्चलेक्षणैर्  
अष्टाभिरष्टौ हरितः समीक्षते ॥ ऋBह्र्स्\_२,४.४९ ॥


यथा वा  
स्यमन्तकं हन्त वमन्तमर्थं  
निह्नुत्य दूरे यदहं प्रयातः ।  
अवद्यमद्यापि तदेव कर्म  
शर्माणि चित्ते मम निर्भिनत्ति ॥ ऋBह्र्स्\_२,४.५० ॥

अपराधाद्, यथा  
तद्अवधि मलिनोऽसि नन्दगोष्ठे  
यद्अवधि वृष्टिमचीकरः शचीश ।  
शृणु हितमभितः प्रपद्य कृष्णं  
श्रियमविशङ्कमलङ्कुरु त्वमैन्द्रीम् ॥ ऋBह्र्स्\_२,४.५१ ॥

परक्रौर्येण, यथा पद्यावल्याम् (३३१)  
प्रथयति न तथा ममार्तिमुच्चैः  
सहचरि वल्लवचन्द्रविप्रयोगः ।  
कटुभिरसुरमण्डलैः परीते  
दनुजपतेर्नगरे यथास्य वासः ॥ ऋBह्र्स्\_२,४.५२ ॥

शङ्का तु प्रवरस्त्रीणां भीरुत्वाद्भयकृद्भवेत् ॥ ऋBह्र्स्\_२,४.५३ ॥

अथ (९) त्रासः  
त्रासः क्षोभो हृदि तडिद्घोरसत्त्वोग्रनिस्वनैः ।  
पार्श्वस्थालम्बरोमाञ्चकम्पस्तम्भभ्रमादिकृत् ॥ ऋBह्र्स्\_२,४.५४ ॥

तत्र तडिता, यथा  
बाढं निविडया सद्यस्तडिता ताडितेक्षणः ।  
रक्ष कृष्णेति चुक्रोश कोऽपि गोपीस्तनन्धयः ॥ ऋBह्र्स्\_२,४.५५ ॥

घोरसत्त्वेन, यथा  
अदूरमासेदुषि वल्लवाङ्गना  
स्वं पुङ्गवीकृत्य सुरारिपुङ्गवे ।  
कृष्णभ्रमेणाशु तरङ्गद्अङ्गिका  
तमालमालिङ्ग्य बभूव निश्चला ॥ ऋBह्र्स्\_२,४.५६ ॥

उग्रनिस्वनेन, यथा  
आकर्ण्य कर्णपदवीविपदं यशोदा  
विस्फूर्जितं दिशि दिशि प्रकटं वृकाणाम् ।  
यामान्निकामचतुरा चतुरः स्वपुत्रं  
सा नेत्रचत्वरचरं चिरमाचचार ॥ ऋBह्र्स्\_२,४.५७ ॥

गात्रोत्कम्पी मनःकम्पः सहसा त्रास उच्यते ।  
पूर्वापरविचारोत्थं भयं त्रासात्पृथग्भवेत् ॥ ऋBह्र्स्\_२,४.५८ ॥

अथ (१०) आवेगः  
चित्तस्य सम्भ्रमो यः स्यादावेगोऽयं स चाष्टधा ।  
प्रियाप्रियानलमरुद्वर्षोत्पातगजारितः ॥ ऋBह्र्स्\_२,४.५९ ॥  
प्रियोत्थे पुलकः सान्त्वं चापल्याभ्युद्गमादयः ।  
अप्रियोत्थे तु भूपातविक्रोशभ्रमणादयः ॥ ऋBह्र्स्\_२,४.६० ॥  
व्यत्यस्तगतिकम्पाक्षिमीलनास्रादयोऽग्निजे ।  
वातजेऽजावृतिक्षिप्रगतिदृङ्मार्जनादयः ॥ ऋBह्र्स्\_२,४.६१ ॥  
वृष्टिजो धावनच्छत्रगात्रसङ्कोचनादिकृत् ।  
औत्पाते मुखवैवर्ण्यविस्मयोऽकण्ठितादयः ॥ ऋBह्र्स्\_२,४.६२ ॥  
गाजे पलायनोत्कम्पत्रासपृष्ठेक्षणादयः ।  
अरिजो वर्मशस्त्रादिग्रहापसरणादिकृत् ॥ ऋBह्र्स्\_२,४.६३ ॥

अत्र प्रियदर्शनजो, यथा  
प्रेक्ष्य वृन्दावनात्पुत्रमायान्तं प्रस्नुतस्तनी ।  
सङ्कुला पुलकैरासीदाकुला गोकुलेश्वरी ॥ ऋBह्र्स्\_२,४.६४ ॥  
प्रियश्रवणजो, यथा श्रीदशमे (१०.२३.१८)  
श्रुत्वाच्युतमुपायातं नित्यं तद्दर्शनोत्सुकाः ।  
तत्कथाक्षिप्तमनसो बभूवुर्जातसम्भ्रमाः ॥ ऋBह्र्स्\_२,४.६५ ॥

अप्रियदर्शनजो, यथा  
किमिदं किमिदं किमेतदुच्चैर्  
इति घोरध्वनिघूर्णिता लपन्ती ।  
निशि वक्षति वीक्ष्य पूतनायास्  
तनयं भ्राम्यति सम्भ्रमाद्यशोदा ॥ ऋBह्र्स्\_२,४.६६ ॥

अप्रियश्रवणजो, यथा  
निशम्य पुत्रं क्रटतोस्तटान्ते  
महीजयोर्मध्यगमूर्ध्वनेत्रा ।  
आभीरराज्ञी हृदि सम्भ्रमेण  
बिद्धा विधेयं न विदाञ्चकार ॥ ऋBह्र्स्\_२,४.६७ ॥

अग्निजो, यथा  
धीर्व्यग्राजनि नः समस्तसुहृदां तां प्राणरक्षामणिं  
गव्या गौरवतः समीक्ष्य निविडे तिष्ठन्तमन्तर्वने ।  
वह्निः पश्य शिखण्डशेखर खरं मुञ्चन्नखण्डध्वनिं  
दीर्घाभिः सुरदीर्घिकाम्बुलहरीमर्चिभिराचामति ॥ ऋBह्र्स्\_२,४.६८ ॥

वातजो, यथा  
पांशुप्रारब्धकेतौ बृहद्अटविकुटोन्माथिशौटीर्यपुञ्जे  
भाण्डीरोद्दण्डशाखाभुजततिषु गते ताण्डवाचार्यचर्याम् ।  
वातव्राते करीषङ्कषतरशिखरे शार्करे झात्करिष्णौ  
क्षौण्यामप्रेक्ष्य पुत्रं व्रजपतिगृहिणी पश्य सम्बम्भ्रमीति ॥ ऋBह्र्स्\_२,४.६९ ॥

वर्षजो, यथा श्रीदशमे (१०.२५.११)  
अत्यासारातिवातेन पशवो जातवेपनाः ।  
गोपा गोप्यश्च शीतार्ता गोविन्दं शरणं ययुः ॥ ऋBह्र्स्\_२,४.७० ॥

यथा वा  
सममुरुकरकाभिर्दन्तिशुण्डासपिण्डाः  
प्रतिदिशमिह गोष्ठे वृष्टिधाराः पतन्ति ।  
अजनिषत युवानोऽप्याकुलास्त्वं तु बालः  
स्फुटमसि तद्अगारान्मा स्म भूर्निर्यियासुः ॥ ऋBह्र्स्\_२,४.७१ ॥

उत्पातजो, यथा  
क्षितिरतिविपुला टलत्यकस्माद्  
उपरि घुरन्ति च हन्त घोरमुल्काः ।  
मम शिशुरहिदूषितार्कपुत्री  
तटमटतीत्यधुना किमत्र कुर्याम् ॥ ऋBह्र्स्\_२,४.७२ ॥

गाजो, यथा  
अपसरापसर त्वरया गुरुर्  
मुदिरसुन्दर हे पुरतः करी ।  
म्रदिमवीक्षणतस्तव नश्चलं  
हृदयमाविजते पुरयोषिताम् ॥ ऋBह्र्स्\_२,४.७३ ॥

गजेन दुष्टसत्त्वोऽन्यः पश्व्आदिरुपलक्ष्यते ॥ ऋBह्र्स्\_२,४.७४ ॥

यथा वा  
चण्डांशोस्तुरगान् सटाग्रनटनैराहत्य विद्रावयन्  
द्रागन्धङ्करणः सुरेन्द्रसुदृशां गोष्ठोद्धूतैः पांशुभिः ।  
प्रत्यासीदतु मत्पुरः सुररिपुर्गर्वान्धमर्वाकृतिर्  
द्रगिष्ठे मुहुरत्र जाग्रति भुजे व्यग्रासि मातः कथम् ॥ ऋBह्र्स्\_२,४.७५ ॥

अरिजो, यथा ललितमाधवे (२.२९)  
स्थूलस्तालभुजान्नतिर्गिरितटीवक्षाः क्व यक्षाधमः  
क्वायं बालतमालकन्दलमृदुः कन्दर्पकान्तः शिशुः ।  
नास्त्यन्यः सहकारितापटुरिह प्राणी न जानीमहे  
हा गोष्ठेश्वरि कीदृगद्य तपसां पाकस्तवोन्मीलति ॥ ऋBह्र्स्\_२,४.७६ ॥

यथा वा तत्रैव (५.३०)  
सप्तिः सप्ती रथ इह रथः कुञ्जरो मे  
तूणस्तूणो धनुरुत धनुर्भोः कृपाणी कृपाणी ।  
का भीः का भीरयमयमहं हा त्वरध्वं त्वरध्वं  
राज्ञः पुत्री बत हृतहृता कामिना वल्लवेन ॥ ऋBह्र्स्\_२,४.७७ ॥

आवेगाभास एवायं पराश्रयतापि चेत् ।  
नायकोत्कर्षबोधाय तथाप्यत्र निदर्शितः ॥ ऋBह्र्स्\_२,४.७८ ॥

अथ (११) उन्मादः  
उन्मादो हृद्भ्रमः प्रौढानन्दापद्विरहादिजः ॥ ऋBह्र्स्\_२,४.७९ ॥  
अत्राट्टहासो नटनं सङ्गीतं व्यर्थचेष्टितम् ।  
प्रलापधावनक्रोशविपरीतक्रियादयः ॥ ऋBह्र्स्\_२,४.८० ॥

तत्र प्रौढानन्दाद्, यथा कर्णामृते (२.२५)  
राधा पुनातु जगदच्युतदत्तचित्ता  
मन्थानकं विदधती दधिरिक्तपात्रे ।  
यस्याः स्तनस्तवकचञ्चललोचनालिर्  
देवोऽपि रुद्धहृदयो धवलं दुदोह ॥ ऋBह्र्स्\_२,४.८१ ॥

आपदो, यथा  
पशूनपि कृताञ्जलिर्नमति मान्त्रिका इत्यलं  
तरूनपि चिकित्सका इति विषौषधं पृच्छति ।  
ह्रदं भुजगभैरवं हरि हरि प्रविष्टे हरौ  
व्रजेन्द्रगृहिणी मुहुर्भ्रममयीमवस्थां गता ॥ ऋBह्र्स्\_२,४.८२ ॥

विरहाद्, यथा श्रीदशमे (१०.३०.४)  
गायन्त्य उच्चैरमुमेव संहता  
विचिक्युरुन्मत्तकवद्वनाद्वनम् ।  
पप्रच्छुराकाशवदन्तरं बहिर्  
भूतेषु सन्तं पुरुषं वनस्पतीन् ॥ ऋBह्र्स्\_२,४.८३ ॥

उन्मादः पृथगुक्तोऽयं व्याधिष्वन्तर्भवन्नपि ।  
यत्तत्र विप्रलम्भादौ वैचित्रीं कुरुते पराम् ॥ ऋBह्र्स्\_२,४.८४ ॥  
अधिरूढे महाभावे मोहनत्वमुपागते ।  
अवस्थान्तरमाप्तोऽसौ दिव्योन्माद इतीर्यते ॥ ऋBह्र्स्\_२,४.८५ ॥

अथ (१२) अपस्मारः  
दुःखोत्थधातुवैषम्याद्य्उद्भूतश्चित्तविप्लवः ।  
अपस्मारोऽत्र पतनं धावनास्फोटनभ्रमाः ।  
कम्पः फेनस्रुतिर्बाहुक्षेपणविक्रोशनादयः ॥ ऋBह्र्स्\_२,४.८६ ॥

यथा  
फेनायते प्रतिपदं क्षिपते भुजोर्मिम्  
आघूर्णते लुठति कुजति लीयते च ।  
अम्बा तवाद्य विरहे चिरमम्बुराज  
बेलेव वृष्णितिलक व्रजराजराज्ञी ॥ ऋBह्र्स्\_२,४.८७ ॥

यथा वा  
श्रुत्वा हन्त हतं त्वया यदुकुलोत्तंसात्र कंसासुरं  
दैत्यस्तस्य सुहृत्तमः परिणतिं घोरां गतः कामपि ।  
लालाफेनकदम्बचुम्बितमुखप्रान्तस्तरङ्गद्भुजो  
घूर्णन्नर्णवसीम्नि मण्डलतया भ्राम्यन्न विश्राम्यति ॥ ऋBह्र्स्\_२,४.८८ ॥

उन्मादवदिह व्याधिविशेषोऽप्येष वर्णितः ।  
परां भयानकाभासे यत्करोति चमत्कृतिम् ॥ ऋBह्र्स्\_२,४.८९ ॥

अथ (१३) व्याधिः  
दोषोद्रेकवियोगाद्यैर्व्याधयो ये ज्वरादयः ।  
इह तत्प्रभवो भावो व्याधिरित्यभिधीयते ।  
अत्र स्तम्भः श्लथाङ्गत्वश्वासोत्तापक्लमादयः ॥ ऋBह्र्स्\_२,४.९० ॥

यथा  
तव चिरविरहेण प्राप्य पीडामिदानीं  
दधद्उरुजडिमानि ध्मापितान्यङ्गकानि ।  
श्वसितपवनधाटीघट्टितघ्राणवाटं  
लुठति धरणिपृष्ठे गोष्ठवाटीकुटुम्बम् ॥ ऋBह्र्स्\_२,४.९१ ॥

अथ (१४) मोहः  
मोहो हृन्मूढता हर्षाद्विश्लेषाद्भयतस्तथा ।  
विषादादेश्च तत्र स्याद्देहस्य पतनं भुवि ।  
शून्येन्द्रियत्वं भ्रमणं तथा निश्चेष्टतामयः ॥ ऋBह्र्स्\_२,४.९२ ॥

तत्र हर्षाद्, यथा श्रीदशमे (१०.१२.४४)  
इत्थं स्म पृष्टः स तु बादरायणिस्  
तत्स्मारितानन्तहृताखिलेन्द्रियः ।  
कृच्छ्रात्पुनर्लब्धबहिर्दृशिः शनैः  
प्रत्याह तं भागवतोत्तमोत्तमम् ॥ ऋBह्र्स्\_२,४.९३ ॥

यथा वा  
निरुच्छ्वसितरीतयो विघटिताक्षिपक्ष्मक्रिया  
निरीहनिखिलेन्द्रियाः प्रतिनिवृत्तचिद्वृत्तयः ।  
अवेक्ष्य कुरुमण्डले रहसि पुण्डरीकेक्षणं  
व्रजाम्बुजदृशोऽभजन् कनकशालभञ्जीश्रियम् ॥ ऋBह्र्स्\_२,४.९४ ॥

विश्लेषाद्, यथा हंसदूते (४)  
कदाचित्खेदाग्निं विघटयितुमन्तर्गतमसौ  
सहालीभिर्लेभे तरलितमना यामुनतटीम् ।  
चिरादस्याश्चित्तं परिचितकुटीरकलनाद्  
अवस्था तस्तार स्फुटमथ सुषुप्तेः प्रियसखी ॥ ऋBह्र्स्\_२,४.९५ ॥

भयाद्, यथा  
मुकुन्दमाविष्कृतविश्वरूपं  
निरूपयन् वानरवर्यकेतुः ।  
करारविन्दात्पुरतः स्खलन्तं  
न गाण्डीवं खण्डितधीर्विवेद ॥ ऋBह्र्स्\_२,४.९६ ॥

विषादाद्, यथा श्रीदशमे (१०.११.४९)  
कृष्णं महाबकग्रस्तं दृष्ट्वा रामादयोऽर्भकाः ।  
बभूवुरिन्द्रियाणीव विना प्राणं विचेतसः ॥ ऋBह्र्स्\_२,४.९७ ॥

अस्यान्यत्रात्मपर्यन्ते स्यात्सर्वत्रैव मूढता ।  
कृष्णस्फूर्तिविशेषस्तु न कदाप्यत्र लीयते ॥ ऋBह्र्स्\_२,४.९८ ॥

अथ (१५) मृतिः  
विषादव्याधिसन्त्राससम्प्रहारक्लमादिभिः ।  
प्राणत्यागो मृतिस्तस्यामव्यक्ताक्षरभाषणम् ।  
विवर्णगात्रताश्वासमान्द्यहिक्कादयः क्रियाः ॥ ऋBह्र्स्\_२,४.९९ ॥

यथा  
अनुल्लासश्वासा मुहुरसरलोत्तानितदृशो  
विवृण्वन्तः काये किमपि नववैवर्ण्यमभितः ।  
हरेर्नामाव्यक्तीकृतमलघुहिक्कालहरीभिः  
प्रजल्पन्तः प्राणान् जहति मथुरायां सुकृतिनः ॥ ऋBह्र्स्\_२,४.१०० ॥

यथा वा  
विरमद्अलघुकण्ठोद्घोषघुत्कारचक्रा  
क्षणविघटितताम्यद्दृष्टिखद्योतदीप्तिः ।  
हरिमिहिरनिपीतप्राणगाढान्धकारा  
क्षयमगमदकस्मात्पूतना कालरात्रिः ॥ ऋBह्र्स्\_२,४.१०१ ॥

प्रायोऽत्र मरणात्पूर्वा चित्तवृत्तिर्मृतिर्मता ।  
मृतिरत्रानुभावः स्यादिति केनचिदुच्यते ।  
किन्तु नायकवीर्यार्थं शत्रौ मरणमुच्यते ॥ ऋBह्र्स्\_२,४.१०२ ॥

अथ (१६) आलस्यम्  
सामर्थ्यस्यापि सद्भावे क्रियानुन्मुखता हि या ।  
तृप्तिश्रमादिसम्भूता तद्आलस्यमुदीर्यते ॥ ऋBह्र्स्\_२,४.१०३ ॥  
अत्राङ्गभजो जृम्भा च क्रिया द्वेषोऽक्षिमर्दनम् ।  
शय्यासनैकप्रियता तन्द्रानिद्रादयोऽपि च ॥ ऋBह्र्स्\_२,४.१०४ ॥

तत्र तृप्तेर्, यथा  
विप्राणां नस्तथा तृप्तिरासीद्गोवर्धनोत्सवे ।  
नाशीर्वादेऽपि गोपेन्द्र यथा स्यात्प्रभविष्णुता ॥ ऋBह्र्स्\_२,४.१०५ ॥

श्रमाद्, यथा  
सुष्ठु निःसहतनुः सुबलोऽभूत्  
प्रीतये मम विधाय नियुद्धम् ।  
मोटयन्तमभितो निजमङ्गं  
नाहवाय सहसाह्वयताममुम् ॥ ऋBह्र्स्\_२,४.१०६ ॥

अथ (१७) जाड्यम्  
जाड्यमप्रतिपत्तिः स्यादिष्टानिष्ठश्रुतीक्षणैः ।  
विरहाद्यैश्च तन्मोहात्पूर्वावस्थापरापि च ।  
अत्रानिमिषता तूष्णीम्भावविस्मरणादयः ॥ ऋBह्र्स्\_२,४.१०७ ॥

तत्र इष्टश्रुत्या, यथा श्रीदशमे (१०.२१.१३)  
गावश्च कृष्णमुखनिर्गतवेणुगीत  
पीयूषमुत्तभितकर्णपुटैः पिबन्त्यः ।  
शावाः स्नुतस्तनपयःकवलाः स्म तस्थुर्  
गोविन्दमात्मनि दृशाश्रुकुलाः स्पृशन्त्यः ॥ ऋBह्र्स्\_२,४.१०८ ॥

अनिष्टश्रुत्या, यथा  
आकलय्य परिवर्तितगोत्रां  
केशवस्य गिरमर्पितशल्याम् ।  
बिद्धधीरधिकनिर्निमिषाक्षी  
लक्ष्मणा क्षणमवर्तत तूष्णीम् ॥ ऋBह्र्स्\_२,४.१०९ ॥

इष्टेक्षणेन, यथा श्रीदशमे (१०.७१.४०)  
गोविन्दं गृहमानीय देवदेवेशमादृतः ।  
पूजायां नाविदत्कृत्यं प्रमादोपहतो नृपः ॥ ऋBह्र्स्\_२,४.११० ॥

अनिष्टेक्षणेन, यथा तत्रैव (१०.३९.३६)  
यावदालक्ष्यते केतुर्यावद्रेणू रथस्य च ।  
अनुप्रस्थापितात्मानो लेख्यानीवोपलक्षिताः ॥ ऋBह्र्स्\_२,४.१११ ॥

विरहेण, यथा  
मुकुन्द विरहेण ते विधुरिताः सखायश्चिराद्  
अलङ्कृतिभिरुज्झिता भुवि निविश्य तत्र स्थिताः ।  
स्खलन्मलिनवाससः शवलरुक्षगात्रश्रियः  
स्फुरन्ति खलदेवलद्विजगृहे सुरार्चा इव ॥ ऋBह्र्स्\_२,४.११२ ॥

अथ (१८) व्रीडा  
नवीनसङ्गमाकार्यस्तवावज्ञादिना कृता ।  
अधृष्टता भवेद्व्रीडा तत्र मौनं विचिन्तनम् ।  
अवगुण्ठनभूलेखौ तथाधोमुखतादयः ॥ ऋBह्र्स्\_२,४.११३ ॥

तत्र नवीनसङ्गमेन, यथा पद्यावल्याम् (१९८)  
गोविन्दे स्वयमकरोः सरोजनेत्रे  
प्रेमान्धा वरवपुरर्पणं सखि ।  
कार्पण्यं न कुरु दरावलोकदाने  
विक्रीते करिणि किमङ्कुशे विवादः ॥ ऋBह्र्स्\_२,४.११४ ॥

अकार्येण, यथा  
त्वमवागिह मा शिरः कृथा  
वदनं च त्रपया शचीपते ।  
नय कल्पतरुं न चेच्छचीं  
कथमग्रे मुखमीक्षयिष्यसि ॥ ऋBह्र्स्\_२,४.११५ ॥

स्तवेन, यथा  
भूरिसाद्गुण्यभारेण स्तूयमानस्य शौरिणा ।  
उद्धवस्य व्यरोचिष्ट नम्रीभूतं तदा शिरः ॥ ऋBह्र्स्\_२,४.११६ ॥

अवज्ञया, यथा हरिवंशे (२.६७.१९) {\*ईन् च्रितिचलेदितोन्, अप्पेन्दिx २९.} सत्यादेवीवाक्यम्  
वसन्तकुसुमैश्चित्रं सदा रैवतकं गिरिम् ।  
प्रिया भूत्वाऽप्रिया भूता कथं द्रक्ष्यामि तं पुनः ॥ ऋBह्र्स्\_२,४.११७ ॥

अथ (१९) अवहित्था  
अवहित्थाकारगुप्तिर्भवेद्भावेन केनचित् ॥ ऋBह्र्स्\_२,४.११८ ॥  
अत्राङ्गादेः पराभ्यूहस्थानस्य परिगूहनम् ।  
अन्यत्रेक्षा वृथाचेष्टा वाग्भङ्गीत्य्आदयः क्रियाः ॥ ऋBह्र्स्\_२,४.११९ ॥

तथा चोक्तम्  
अनुभावपिधानार्थोऽवहित्थं भाव उच्यते ॥ ऋBह्र्स्\_२,४.१२० ॥

तत्र जैह्म्येन, यथा श्रीदशमे (१०.३२.१५)  
सभाजयित्वा तमनङ्गदीपनं  
सहासलीलेक्षणविभ्रमभ्रुवा ।  
संस्पर्शनेनाङ्ककृताङ्घ्रिहस्तयोः  
संस्तुत्य ईषत्कुपिता बभाषिरे ॥ ऋBह्र्स्\_२,४.१२१ ॥

दाक्षिण्येन, यथा  
सात्राजितीसदनसीमनि पारिजाते  
नीते प्रणीतमहसा मधुसूदनेन ।  
द्राघीयसीमनि विदर्भभुवस्तदेर्ष्यां  
सौशील्यतः किल न कोऽपि विदाम्बभूव ॥ ऋBह्र्स्\_२,४.१२२ ॥

ह्रिया, यथा प्रथमे (१.११.३३)  
तमात्मजैर्दृष्टिभिरन्तरात्मना  
दुरन्तभावाः परिरेभिरे पतिम् ।  
निरुद्धमप्यास्रवदम्बु नेत्रयोर्  
विलज्जतीनां भृगुवर्य वैक्लवात् ॥ ऋBह्र्स्\_२,४.१२३ ॥

जैह्म्यह्रीभ्यां, यथा  
का वृषस्यति तं गोष्ठभुजङ्गं कुलपालिका ।  
दूति यत्र स्मृते मूर्तिर्भीत्या रोमाञ्चिता मम ॥ ऋBह्र्स्\_२,४.१२४ ॥

सौजन्येन, यथा  
गूढा गाभीर्यसम्पद्भिर्मनोगह्वरगर्भगा ।  
प्रौढाप्यस्या रतिः कृष्णे दुर्वितर्का परैरभूत् ॥ ऋBह्र्स्\_२,४.१२५ ॥

गौरवेण, यथा  
गोविन्दे सुबलमुखैः समं सुहृद्भिः  
स्मेरास्यैः स्फुटमिह नर्म निर्मिमाणे ।  
आनम्रीकृतवदनः प्रमोदमुग्धो  
यत्नेन स्मितमथ संववार पत्री ॥ ऋBह्र्स्\_२,४.१२६ ॥

हेतुः कश्चिद्भवेत्कश्चिद्गोप्यः कश्चन गोपनः ।  
इति भावत्रयस्यात्र विनियोगः समीक्ष्यते ॥ ऋBह्र्स्\_२,४.१२७ ॥  
हेतुत्वं गोपनत्वं च गोप्यत्वं चात्र सम्भवेत् ।  
प्रायेण सर्वभावानामेकशोऽनेकशोऽपि च ॥ ऋBह्र्स्\_२,४.१२८ ॥

अथ (२०) स्मृतिः  
या स्यात्पूर्वानुभूतार्थप्रतीतिः सदृशेक्षया ।  
दृढाभ्यासादिना वापि सा स्मृतिः परिकीर्तिता ।  
भवेदत्र शिरःकम्पो भ्रूविक्षेपादयोऽपि च ॥ ऋBह्र्स्\_२,४.१२९ ॥

तत्र सदृशेक्षणा, यथा  
विलोक्य श्याममम्भोदमम्भोरुहविलोचना ।  
स्मारं स्मारं मुकुन्द त्वां स्मारं विक्रममन्वभूत् ॥ ऋBह्र्स्\_२,४.१३० ॥

दृढाभ्यासेन, यथा  
प्रणिधानविधिमिदानीमकुर्वतोऽपि प्रमादतो हृदि मे ।  
हरिपदपङ्कजयुगलं क्वचित्कदाचित्परिस्फुरति ॥ ऋBह्र्स्\_२,४.१३१ ॥

अथ (२१) वितर्कः  
विमर्षात्संशयादेश्च वितर्कस्तूह उच्यते ।  
एष भ्रूक्सेपणशिरोऽङ्गुलिसञ्चालनादिकृत् ॥ ऋBह्र्स्\_२,४.१३२ ॥

तत्र विमर्षाद्, यथा विदग्धमाधवे (२.२७)  
न जानीषे मूर्ध्नश्च्युतमपि शिखण्डं यदखिलं  
न कण्ठे यन्माल्यं कलयसि पुरस्तात्कृतमपि ।  
तदुन्नीतं वृन्दावनकुहरलीलाकलभ हे  
स्फुटं राधानेत्रभ्रमरवर वीर्योन्नतिरियम् ॥ ऋBह्र्स्\_२,४.१३३ ॥

संशयात्, यथा  
असौ किं तापिञ्छो न हि तद्अमलश्रीरिह गतिः  
पयोदः किं वामं न यदिह निरङ्को हिमकरः ।  
जगन्मोहारम्भोद्धूरमधुरवंशीध्वनिरितो  
ध्रुवं मूर्धन्यद्रेर्विधुमुखि मुकुन्दो विहरति ॥ ऋBह्र्स्\_२,४.१३४ ॥

विनिर्णयान्त एवायं तर्क इत्यूचिरे परे ॥ ऋBह्र्स्\_२,४.१३५ ॥

अथ (२२) चिन्ता  
ध्यानं चिन्ता भवेदिष्टानाप्त्य्अनिष्टाप्तिनिर्मितम् ।  
श्वासाधोमुखभूलेखवैवर्ण्यान्निद्रता इह ।  
विलापोत्तापकृशताबाष्पदैन्यादयोऽपि च ॥ ऋBह्र्स्\_२,४.१३६ ॥

तत्र इष्टानाप्त्या, यथा श्रीदशमे (१०.२९.२९)  
कृत्वा मुखान्यवशुचः श्वसनेन शुष्यद्  
बिम्बाधराणि चरणेन लिखन्त्यः ।  
अस्रेरुपात्तमसिभिः कुचकुङ्कुमानि  
तस्थुर्मृजन्त्य उरुदुःखभराः स्म तूष्णीम् ॥ ऋBह्र्स्\_२,४.१३७ ॥

यथा वा  
अरतिभिरतिक्रम्य क्षामा प्रदोषमदोषधीः  
कथमपि चिरादध्यासीना प्रघाणमघान्तक ।  
विधूरितमुखी घूर्णत्यन्तः प्रसूस्तव चिन्तया  
किमहह गृहं क्रीडालुब्ध त्वयाद्य विसस्मरे ॥ ऋBह्र्स्\_२,४.१३८ ॥

अनिष्टाप्त्या, यथा  
गृहिणि गहनयान्तश्चिन्तयोन्निद्रनेत्रा  
ग्लपय न मुखपद्मं तप्तबाष्पप्लवेन ।  
नृपपुरमनुविन्दन् गान्दिनेयेन सार्धं  
तव सुतमहमेव द्राक्परावर्तयामि ॥ ऋBह्र्स्\_२,४.१३९ ॥

अथ (२३) मतिः  
शास्त्रादीनां विचारोत्थमर्थनिर्धारणं मतिः ॥ ऋBह्र्स्\_२,४.१४० ॥  
अत्र कर्तव्यकरणं संशयभ्रमयोश्छिदा ।  
उपदेशश्च शिष्याणामूहापोहादयोऽपि च ॥ ऋBह्र्स्\_२,४.१४१ ॥

यथा पाद्मे वैशाखमाहात्म्ये  
व्यामोहाय चराचरस्य जगतस्ते ते पुराणागमास्  
तां तामेव हि देवतां परमिकां जल्पन्तु कल्पावधि ।  
सिद्धान्ते पुनरेक एव भगवान् विष्णुः समस्तागम  
व्यापारेषु विवेचनव्यतिकरं नीतेषु निश्चीयते ॥ ऋBह्र्स्\_२,४.१४२ ॥

यथा वा श्रीदशमे (१०.६०.३९)  
त्वं न्यस्तदण्डमुनिभिर्गदितानुभाव  
आत्मात्मदश्च जगतामिति मे वृतोऽसि ।  
हित्वा भवद्भ्रुव उदीरितकालवेग  
ध्वस्ताशिषोऽब्जभवनाकपतीन् कुतोऽन्ये ॥ ऋBह्र्स्\_२,४.१४३ ॥

अथ (२४) धृतिः  
धृतिः स्यात्पूर्णता ज्ञानदुःखाभावोत्तमाप्तिभिः ।  
अप्राप्तातीतनष्टार्थानभिसंशोचनादिकृत् ॥ ऋBह्र्स्\_२,४.१४४ ॥  
तत्र ज्ञानेन, यथा वैराग्यशतके (५५) भर्तृहरिः  
अश्नीमहि वयं भिक्षामाशावासो वसीमहि ।  
शयीमहि महीपृष्ठे कुर्वीमहि किमीश्वरैः ॥ ऋBह्र्स्\_२,४.१४५ ॥

दुःखाभावेन, यथा  
गोष्ठं रमाकेलिगृहं चकास्ति  
गावश्च धावन्ति परःपरार्धाः ।  
पुत्रस्तथा दीव्यति दिव्यकर्मा  
तृप्तिर्ममाभूद्गृहमेधिसौख्ये ॥ ऋBह्र्स्\_२,४.१४६ ॥

उत्तमाप्त्या, यथा  
हरिलीलासुधासिन्धोस्तटमप्यधितिष्ठतः ।  
मनो मम चतुर्वर्गं तृणायापि न मन्यते ॥ ऋBह्र्स्\_२,४.१४७ ॥

अथ (२५) हर्षः  
अभीष्टेक्षणलाभादिजाता चेतःप्रसन्नता ।  
हर्षः स्यादिह रोमाञ्चः स्वेदोऽश्रु मुखफुल्लता ।  
आवेगोन्मादजडतास्तथा मोहादयोऽपि च ॥ ऋBह्र्स्\_२,४.१४८ ॥

तत्र अभीष्टेक्षणेन, यथा श्रीविष्णुपुराणे \[वि.पु. ५.१७.२५\]  
तौ दृष्ट्वा विकसद्वक्त्रसरोजः स महामतिः ।  
पुलकाञ्चितसर्वाङ्गस्तदाक्रूरोऽभवन्मुने ॥ ऋBह्र्स्\_२,४.१४९ ॥

अभीष्टलाभेन, यथा श्रीदशमे (१०.३३.१२)  
तत्रैकांसगतं बाहुं कृष्णस्योत्पलसौरभम् ।  
चन्दनालिप्तमाघ्राय हृष्टरोमा चुचुम्ब ह ॥ ऋBह्र्स्\_२,४.१५० ॥

अथ (२६) औत्सुक्यम्  
कालाक्षमत्वमौत्सुक्यमिष्टेक्षाप्तिस्पृहादिभिः ।  
मुखशोषत्वराचिन्तानिःश्वासस्थिरतादिकृत् ॥ ऋBह्र्स्\_२,४.१५१ ॥

तत्र इष्टेक्षास्पृहया, यथा श्रीदशमे (१०.७१.३४)  
प्राप्तं निशम्य नरलोचनपानपात्रम्  
औत्सुक्यविश्लथितकेशदुकूलबद्धाः ।  
सद्यो विसृज्य गृहकर्म पतींश्च तल्पे  
द्रष्टुं ययुर्युवतयः स्म नरेन्द्रमार्गे ॥ ऋBह्र्स्\_२,४.१५२ ॥

यथा वा, स्तवावल्यां श्रीराधिकाष्टके (१४.७)  
प्रकटितनिजवासं स्निग्धवेणुप्रणादैर्  
द्रुतगति हरिमारात्प्राप्य कुञ्जे स्मिताक्षी ।  
श्रवणकुहरकण्डुं तन्वती नम्रवक्त्रा  
स्नपयति निजदास्ये राधिका मां कदा नु ॥ ऋBह्र्स्\_२,४.१५३ ॥

इष्टाप्तिस्पृहया, यथा  
नर्मकर्मठतया सखीगणे  
द्राघयत्यघहराग्रतः कथाम् ।  
गुच्छकग्रहणकैतवादसौ  
गह्वरं द्रुतपदक्रमं ययौ ॥ ऋBह्र्स्\_२,४.१५४ ॥

अथ (२७) औग्र्यम्  
अपराधदुरुक्त्य्आदि जातं चण्डत्वमुग्रता ।  
वधबन्धशिरःकम्पभर्त्सनोत्ताडनादिकृत् ॥ ऋBह्र्स्\_२,४.१५५ ॥

तत्र अपराधाद्, यथा  
स्फुरति मयि भुजङ्गीगर्भविश्रंसिकीर्तौ  
विरचयति मद्ईशे किल्बिषं कालियोऽपि ।  
हुतभुजि बत कुर्यां जाठरे वौषडेनं  
सपदि दनुजहन्तुः किन्तु रोषाद्बिभेमि ॥ ऋBह्र्स्\_२,४.१५६ ॥

दुरुक्तितो, यथा सहदेवोक्तिः  
प्रभवति विबुधानामग्रिमस्याग्रपूजां  
न हि दनुजरिपोर्यः प्रौङ्धकीर्तेर्विसोढुम् ।  
कटुतरयमदण्डोद्दण्डरोचिर्मयासौ  
शिरसि पृथुनि तस्य न्यस्यते सव्यपादः ॥ ऋBह्र्स्\_२,४.१५७ ॥

यथा वा बलदेवोक्तिः  
रताः किल नृपासने क्षितिपलक्षभुक्तोज्झिते  
खलाः कुरुकुलाधमाः प्रभुमजाण्डकोटिष्वमी ।  
हहा बत विडम्बना शिव शिवाद्य नः शृण्वतां  
हठादिह कटाक्षयन्त्यखिलवन्द्यमप्यच्युतम् ॥ ऋBह्र्स्\_२,४.१५८ ॥

अथ (२८) अमर्षः  
अधिक्षेपापमानादेः स्यादमर्षोऽसहिष्णुता ॥ ऋBह्र्स्\_२,४.१५९ ॥  
तत्र स्वेदः शिरःकम्पो विवर्णत्वं विचिन्तनम् ।  
उपायान्वेषणाक्रोशवैमुख्योत्ताडनादयः ॥ ऋBह्र्स्\_२,४.१६० ॥

तत्र अधिक्षेपाद्, यथा विदग्धमाधवे (२.५३)  
निर्धौतानामखिलधरणीमाधुरीणां धूरीणा  
कल्याणी मे निवसति वधूः पश्य पार्श्वे नवोढा ।  
अन्तर्गोष्ठे चटुल नटयन्नत्र नेत्रत्रिभागं  
निःशङ्कस्त्वं भ्रमसि भविता नाकुलत्वं कुतो मे ॥ ऋBह्र्स्\_२,४.१६१ ॥

अपमानाद्, यथा पद्मोक्तिः  
कदम्बवनतस्कर द्रुतमपेहि किं चाटुभिर्  
जने भवति मद्विधे परिभवो हि नातः परः ।  
त्वया व्रजमृगीदृशां सदसि हन्त चन्द्रावली  
वरापि यदयोग्यया स्फुटमदूषि ताराख्यया ॥ ऋBह्र्स्\_२,४.१६२ ॥

आदिशब्दाद्वञ्चनादपि, यथा श्रीदशमे (१०.३१.१६)  
पतिसुतान्वयभार्तृबान्धवान्  
अतिविलङ्घ्य तेऽन्त्यच्युतागताः ।  
गतिविदस्तवोद्गीतमोहिताः  
कितव योषितः कस्त्यजेन्निशि ॥ ऋBह्र्स्\_२,४.१६३ ॥

अथ (२९) असूया  
द्वेषः परोदयेऽसूयान्यसौभाग्यगुणादिभिः ।  
तत्रेर्ष्यानादराक्षेपा दोषारोपो गुणेष्वपि ।  
अपवृत्तिस्तिरोवीक्षा भ्रुवोर्भङ्गुरतादयः ॥ ऋBह्र्स्\_२,४.१६४ ॥

तत्र अन्यसौभाग्येन, यथा पद्यावल्याम् (३०२) {\*आत्त्रिबुतेद्तो डामोदर इन् ড়द्यावली. आल्सो fओउन्दिनामरु ५५; ष्Kं २.१४०.५ केशटस्य; ष्म्व्८६.१४; षाह्ड्३.१०५ (असनेxअम्प्ले ओf मद); डश २.२२.}  
मा गर्वमुद्वह कपोलतले चकास्ति  
कृष्णस्वहस्तलिखिता नवमञ्जरीति ।  
अन्यापि किं न सखि भाजनमीदृशीनां  
वैरी न चेद्भवति वेपथुरन्तरायः ॥ ऋBह्र्स्\_२,४.१६५ ॥

यथा वा श्रीदशमे (१०.३०.३०)  
तस्या अमूनि नः क्षोभं कुर्वन्त्युच्चैः पदानि यत् ।  
यैकापहृत्य गोपीनां रहो भुङ्क्तेऽच्युताधरम् ॥ ऋBह्र्स्\_२,४.१६६ ॥

गुणेन, यथा  
स्वयं पराजयं प्राप्तान् कृष्णपक्षान् विजित्य नः ।  
बलिष्ठा बलपक्षाश्चेद्दुर्बलाः के ततः क्षितौ ॥ ऋBह्र्स्\_२,४.१६७ ॥

अथ (३०) चापल्यम्  
रागद्वेषादिभिश्चित्तलाघवं चापलं भवेत् ।  
तत्राविचारपारुष्यस्वच्छन्दाचरणादयः ॥ ऋBह्र्स्\_२,४.१६८ ॥

तत्र रागेण, यथा श्रीदशमे (१०.५२.४१)  
श्वो भाविनि त्वमजितोद्वहने विदर्भान्  
गुप्तः समेत्य पृतनापतिभिः परीतः ।  
निर्मथ्य चैद्यमगधेशबलं प्रसह्य  
मां राक्षसेन विधिनोद्वह वीर्यशुल्काम् ॥ ऋBह्र्स्\_२,४.१६९ ॥

द्वेषेण, यथा  
वंशीपूरेण कालिन्द्याः सिन्धुं विन्दतु वाहिता ।  
गुरोरपि पुरो नीवीं या भ्रंशयति सुभ्रुवाम् ॥ ऋBह्र्स्\_२,४.१७० ॥

अथ (३१) निद्रा  
चिन्तालस्यनिसर्गक्लमादिभिश्चित्तमीलनं निद्रा ।  
तत्राङ्गभङ्गजृम्भाजाड्यश्वासाक्षिमीलनानि स्युः ॥ ऋBह्र्स्\_२,४.१७१ ॥


तत्र चिन्तया, यथा  
लोहितायति मार्तण्डे वेणुध्वनिमशृण्वती ।  
चिन्तयाक्रान्तहृदया निदद्रौ नन्दगेहिनी ॥ ऋBह्र्स्\_२,४.१७२ ॥

आलस्येन, यथा  
दामोदरस्य बन्धनकर्मभिरतिनिःसहाङ्गलतिकेयम् ।  
दरविघूर्णितोत्तमाङ्गा कृताङ्गभङ्गा व्रजेश्वरी स्फुरति ॥ ऋBह्र्स्\_२,४.१७३ ॥

निसर्गेण, यथा  
अघहर तव वीर्यप्रोषिताशेषचिन्ताः  
परिहृतगृहवास्तुद्वारबन्धानुबद्धाः ।  
निजनिजमिह रात्रौ प्राङ्गनं शोभयन्तः  
सुखमविचलद्अङ्गाः शेरते पश्य गोपाः ॥ ऋBह्र्स्\_२,४.१७४ ॥

क्लमेन, यथा  
सङ्क्रान्तधातुचित्रा सुरतान्ते सा नितान्ततान्ताऽद्य ।  
वक्षसि निक्षिप्ताङ्गी हरेर्विशाखा ययौ निद्राम् ॥ ऋBह्र्स्\_२,४.१७५ ॥

युक्तास्य स्फूर्तिमात्रेण निर्विशेषेण केनचित् ।  
हृन्मीलनात्पुरोऽवस्था निद्रा भक्तेषु कथ्यते ॥ ऋBह्र्स्\_२,४.१७६ ॥  
अथ (३२) सुप्तिः  
सुप्तिर्निद्राविभावा स्यान्नानार्थानुभवात्मिका ।  
इन्द्रियोपरतिश्वासनेत्रसंमीलनादिकृत् ॥ ऋBह्र्स्\_२,४.१७७ ॥

यथा  
कामं तामरसाक्ष केलिविततिः प्रादुष्कृता शैशवी  
दर्पः सर्पपतेस्तदस्य तरसा निर्धूयतामुद्धूरः ।  
इत्युत्स्वप्नगिरा चिराद्यदुसभां विस्मापयन् स्मेरयन्  
निःश्वासेन दरोत्तरङ्गद्उदरं निद्रां गतो लाङ्गली ॥ ऋBह्र्स्\_२,४.१७८ ॥

अथ (३३) बोधः  
अविद्यामोहनिद्रादेर्ध्वंसोद्बोधः प्रबुद्धता ॥ ऋBह्र्स्\_२,४.१७९ ॥

तत्र अविद्याध्वंसतः  
अविद्याध्वंसतो बोधो विद्योदयपुरःसरः ।  
अशेषक्लेशविश्रान्तिस्वरूपावगमादिकृत् ॥ ऋBह्र्स्\_२,४.१८० ॥

यथा  
विन्दन् विद्यादीपिकां स्वस्वरूपं  
बुद्ध्वा सद्यः सत्यविज्ञानरूपम् ।  
निष्प्रत्यूहस्तत्परं ब्रह्म मूर्तं  
सान्द्रानन्दाकारमन्वेषयामि ॥ ऋBह्र्स्\_२,४.१८१ ॥

मोहध्वंसतः  
बोधो मोहक्षयाच्छब्दगन्धस्पर्शरसैर्हरेः ।  
दृग्उन्मीलनरोमाञ्चधरोत्थानादिकृद्भवेत् ॥ ऋBह्र्स्\_२,४.१८२ ॥

तत्र शब्देन, यथा  
प्रथमदर्शनरूढसुखावली  
कवलितेन्द्रियवृत्तिरभूदियम् ।  
अघभिदः किल नाम्न्युदिते श्रुतौ  
ललितयोदमिमीलदिहाक्षिणी ॥ ऋBह्र्स्\_२,४.१८३ ॥

गन्धेन, यथा  
अचिरमघहरेण त्यागतः स्रस्तगात्री  
वनभुवि शवलाङ्गी शान्तनिःश्वासवृत्तिः ।  
प्रसरति वनमाला सौरभे पश्य राधा  
पुलकिततनुरेषा पांशुपुञ्जादुदस्थात् ॥ ऋBह्र्स्\_२,४.१८४ ॥  
स्पर्शेन, यथा  
असौ पाणिस्पर्शो मधुरमसृणः कस्य विजयी  
विशीर्यन्त्याः सौरपुलिनवनमालोक्य मम यः ।  
दुरन्तामुद्धूय प्रसभमभितो वैशसमयीं  
द्रुतं मूर्च्छामन्तः सखि सुखमयीं पल्लवयति ॥ ऋBह्र्स्\_२,४.१८५ ॥

रसेन, यथा  
अन्तर्हिते त्वयि बलानुज रासकेलौ  
स्रस्ताङ्गयष्टिरजनिष्ट सखी विसंज्ञा ।  
ताम्बूलचर्वितमवाप्य तवाम्बुजाक्षी  
न्यस्तं मया मुखपुटे पुलकोज्ज्वलासीत् ॥ ऋBह्र्स्\_२,४.१८६ ॥

निद्राध्वंसतः  
बोधो निद्राक्षयात्स्वप्ननिद्रापूर्तिस्वनादिभिः ।  
तत्राक्षिमर्दनं शय्यामोक्षोऽङ्गवलनादयः ॥ ऋBह्र्स्\_२,४.१८७ ॥

तत्र स्वप्नेन, यथा  
इयं ते हासश्रीर्विरमतु विमुञ्चाञ्चलमिदं  
न यावद्वृद्धायै स्फुटमभिदधे त्वच्चटुलताम् ।  
इति स्वप्ने जल्पन्त्यचिरमवबुद्धा गुरुमसौ  
पुरो दृष्ट्वा गौरी नमितमुखबिम्बा मुहुरभूत् ॥ ऋBह्र्स्\_२,४.१८८ ॥

निद्रापूर्त्या, यथा  
दूती चागात्तद्आगारं जजागार च राधिका ।  
तूर्णं पुण्यवतीनां हि तनोति फलमुद्यमः ॥ ऋBह्र्स्\_२,४.१८९ ॥

स्वनेन, यथा  
दूराद्विद्रावयन्निद्रामरालीर्गोपसुभ्रुवाम् ।  
सारङ्गरङ्गदं रेजे वेणुवारिदगर्जितम् ॥ ऋBह्र्स्\_२,४.१९० ॥

इति भावास्त्रयस्त्रिंशत्कथिता व्यभिचारिणः ।  
श्रेष्ठमध्यकनिष्ठेषु वर्णनीया यथोचितम् ॥ ऋBह्र्स्\_२,४.१९१ ॥  
मात्सर्योद्वेगदम्भेर्ष्या विवेको निर्णयस्तथा ।  
क्लैब्यं क्षमा च कुतुकमुत्कण्ठा विनयोऽपि च ॥ ऋBह्र्स्\_२,४.१९२ ॥  
संशयो धार्ष्ट्यमित्याद्या भावा ये स्युः परेऽपि च ।  
उक्तेष्वन्तर्भवन्तीति न पृथक्त्वेन दर्शिताः ॥ ऋBह्र्स्\_२,४.१९३ ॥

तथा हि  
असूयायां तु मात्सर्यं त्रासेऽप्युद्वेग एव तु ।  
दम्भस्तथावहित्थायामीर्ष्यामर्षे मतावुभौ ।  
विवेको निर्णयश्चेमौ दैन्ये क्लैब्यं क्षमा धृतौ ॥ ऋBह्र्स्\_२,४.१९४ ॥  
औत्सुक्ये कुतुकोत्कण्ठे लज्जायां विनयस्तथा ।  
संशयोऽन्तर्भवेत्तर्के तथा धार्ष्ट्यं च चापले ॥ ऋBह्र्स्\_२,४.१९५ ॥  
एषां सञ्चारिभावानां मध्ये कश्चन कस्यचित् ।  
विभावश्चानुभावश्च भवेदेव परस्परम् ॥ ऋBह्र्स्\_२,४.१९६ ॥  
निर्वेदे तु यथेर्ष्याया भवेदत्र विभावता ।  
असूयायां पुनस्तस्या व्यक्तमुक्तानुभावता ॥ ऋBह्र्स्\_२,४.१९७ ॥  
औत्सुक्यं प्रति चिन्तायाः कथितात्रानुभावता ।  
निद्रां प्रति विभावत्वमेवं ज्ञेयः परेऽप्यमी ॥ ऋBह्र्स्\_२,४.१९८ ॥  
एषां च सात्त्विकानां च तथा नानाक्रियाततेः ।  
कार्यकारणभावस्तु ज्ञेयः प्रायेण लोकतः ॥ ऋBह्र्स्\_२,४.१९९ ॥  
निन्दायास्तु विभावत्वं वैवर्ण्यामर्षयोर्मतम् ।  
असूयायां पुनस्तस्याः कथितैवानुभावता ॥ ऋBह्र्स्\_२,४.२०० ॥  
प्रहारस्य विभावत्वं संमोहप्रलयौ प्रति ।  
औग्र्यं प्रत्यनुभावत्वमेवं ज्ञेयाः परेऽपि च ॥ ऋBह्र्स्\_२,४.२०१ ॥  
त्रासनिद्राश्रमालस्यमदभिद्बोधवर्जिनाम् ।  
सञ्चारिणामिह क्वापि भवेद्रत्य्अनुभावता ॥ ऋBह्र्स्\_२,४.२०२ ॥  
साक्षाद्रतेर्न सम्बन्धः षड्भिस्त्रासादिभिः सह ।  
स्यात्परस्परया किन्तु लीलानुगुणताकृते ॥ ऋBह्र्स्\_२,४.२०३ ॥  
वितर्कमतिनिर्वेदधृतीनां स्मृतिहर्षयोः ।  
बोधभिद्दैन्यसुप्तीनां क्वचिद्रतिविभावता ॥ ऋBह्र्स्\_२,४.२०४ ॥  
परतन्त्राः स्वतन्त्राश्चेत्युक्ताः सञ्चारिणो द्विधा ॥ ऋBह्र्स्\_२,४.२०५ ॥

तत्र परतन्त्राः  
वरावरतया प्रोक्ताः परतन्त्रा अपि द्विधा ॥ ऋBह्र्स्\_२,४.२०६ ॥

तत्र वरः  
साक्षाद्व्यवहितश्चेति वरोऽप्येष द्विधोदितः ॥ ऋBह्र्स्\_२,४.२०७ ॥

तत्र साक्षात्  
मुख्यामेव रतिं पुष्णन् साक्षादित्यभिधीयते ॥ ऋBह्र्स्\_२,४.२०८ ॥

यथा  
तनुरुहाली च तनुश्च नृत्यं  
तनोति मे नाम निशम्य यस्य ।  
अपश्यतो माथुरमण्डलं तद्  
व्यर्थेन किं हन्त दृशोर्द्वयेन ॥ ऋBह्र्स्\_२,४.२०९ ॥

अथ व्यवहितः  
पुष्णाति यो रतिं गौणीं स व्यवहितो मतः ॥ ऋBह्र्स्\_२,४.२१० ॥

यथा  
धिगस्तु मे भुजद्वन्द्वं भीमस्य परिघोपमम् ।  
माधवाक्षेपिणं दुष्टं यत्पिनष्टि न चेदिपम् ॥ ऋBह्र्स्\_२,४.२११ ॥

निर्वेदः क्रोधवश्यत्वादयं व्यवहितो रतेः ॥ ऋBह्र्स्\_२,४.२१२ ॥

अथ अवरः  
रसद्वयस्याप्यङ्गत्वमगच्छन्नवरो मतः ॥ ऋBह्र्स्\_२,४.२१३ ॥

यथा  
लेलिह्यमानं वदनैर्ज्वलद्भिर्  
जगन्ति दंष्ट्रास्फुटद्उत्तमाङ्गैः ।  
अवेक्ष्य कृष्णं धृतविश्वरूपं  
न स्वं विशुष्यन् स्मरति स्म जिष्णुः ॥ ऋBह्र्स्\_२,४.२१४ ॥

घोरक्रियाद्य्अनुभावादाच्छाद्य सहजां रतिम् ।  
दुर्वराविरभूद्भीतिर्मोहोऽयं भीवशस्ततः ॥ ऋBह्र्स्\_२,४.२१५ ॥

अथ स्वतन्त्राः  
सदैव पारतन्त्र्येऽपि क्वचिदेषां स्वतन्त्रता ।  
भूपालसेवकस्येव प्रवृत्तस्य करग्रहे ॥ ऋBह्र्स्\_२,४.२१६ ॥  
भावज्ञै रतिशून्यश्च रत्य्अनुस्पर्शनस्तथा ।  
रतिगन्धिश्च ते त्रेधा स्वतन्त्राः परिकीर्तिताः ॥ ऋBह्र्स्\_२,४.२१७ ॥

तत्र रतिशून्यः  
जनेषु रतिशून्येषु रतिशून्यो भवेदसौ ॥ ऋBह्र्स्\_२,४.२१८ ॥

यथा श्रीदशमे (१०.२३.३९)  
धिग्जन्म नस्त्रिवृद्विद्यां धिग्व्रतं धिग्बहुज्ञताम् ।  
धिक्कुलं धिक्क्रियादीक्षां विमुखा ये त्वधोक्षजे ॥ ऋBह्र्स्\_२,४.२१९ ॥  
अत्र स्वतन्त्रो निर्वेदः ।

तत्र रत्य्अनुस्पर्शनः  
यः स्वतो रतिगन्धेन विहीनोऽपि प्रसङ्गतः ।  
पश्चाद्रतिं स्पृशेदेष रत्य्अनुस्पर्शनो मतः ॥ ऋBह्र्स्\_२,४.२२० ॥

यथा  
गरिष्ठारिष्टटङ्कारैर्विधुरा वधिरायिता ।  
हा कृष्ण पाहि पाहीति चुक्रोशाभीरबालिका ॥ ऋBह्र्स्\_२,४.२२१ ॥  
अत्र त्रासः ।

अथ रतिगन्धिः  
यः स्वातन्त्र्येऽपि तद्गन्धं रतिगन्धिर्व्यनक्ति सः ॥ ऋBह्र्स्\_२,४.२२२ ॥

यथा  
पीतांशुकं परिचिनोमि धृतं त्वयाङ्गे  
सङ्गोपनाय न हि नप्त्रि विधेहि यत्नम् ।  
इत्यार्यया निगदिता नमितोत्तमाङ्गा  
राधावगुण्ठितमुखी तरसा तदासीत् ॥ ऋBह्र्स्\_२,४.२२३ ॥  
अत्र लज्जा ।

आभासः पुनरेतेषामस्थाने वृत्तितो भवेत् ।  
प्रातिकूल्यमनौचित्यमस्थानत्वं द्विधोदितम् ॥ ऋBह्र्स्\_२,४.२२४ ॥

तत्र प्रातिकूल्यम्  
विपक्षे वृत्तिरेतेषां प्रातिकूल्यमितीर्यते ॥ ऋBह्र्स्\_२,४.२२५ ॥

यथा  
गोपोऽप्यशिक्षितरणोऽपि तमश्वदैत्यं  
हन्ति मे हन्त मम जीवितनिर्विशेषम् ।  
क्रीडाविनिर्जितसुराधिपतेरलं मे  
दुर्जीवितेन हतकंसनराधिपस्य ॥ ऋBह्र्स्\_२,४.२२६ ॥  
अत्र निर्वेदस्याभासः ।

यथा वा  
डुण्डभो जलचरः स कालियो  
गोष्ठभूभृदपि लोष्ट्रसोदरः ।  
तत्र कर्म किमिवाद्भुतं जने  
येन मूर्ख जगदीशतेर्यते ॥ ऋBह्र्स्\_२,४.२२७ ॥  
अत्रासूयायाः ।

अथ अनौचित्यम्  
असत्यत्वमयोग्यत्वमनौचित्यं द्विधा भवेत् ।  
अप्राणिनि भवेदाद्यः तिर्यग्आदिषु चान्तिमम् ॥ ऋBह्र्स्\_२,४.२२८ ॥

तत्र अप्राणिनि, यथा  
छाया न यस्य सकृदप्युपसेविताभूत्  
कृष्णेन हन्त मम तस्य धिगस्तु जन्म ।  
मा त्वं कदम्ब विधुरो भव कालियाहिं  
मृद्नन् करिष्यति हरिश्चरितार्थतां ते ॥ ऋBह्र्स्\_२,४.२२९ ॥  
अत्र निर्वेदस्य ।

तिरश्चि, यथा  
अधिरोहतु कः पक्षी कक्षामपरो ममाद्य मेध्यस्य ।  
हित्वापि तार्क्ष्यपक्सं भजते पक्षं हरिर्यस्य ॥ ऋBह्र्स्\_२,४.२३० ॥  
अत्र गर्वस्य ।

वहमानेष्वपि सदा ज्ञानविज्ञानमाधुरीम् ।  
कदम्बादिषु सामान्यदृष्ट्य्आभासत्वमुच्यते ॥ ऋBह्र्स्\_२,४.२३१ ॥  
भावानां क्वचिदुत्पत्तिसन्धिशावल्यशान्तयः ।  
दशाश्चतस्र एतासामुत्पत्तिस्त्विह सम्भवः ॥ ऋBह्र्स्\_२,४.२३२ ॥

यथा  
मण्डले किमपि चण्डमरीचेर्  
लोहितायति निशम्य यशोदा ।  
वैणवीं ध्वनिधुरामविदूरे  
प्रस्रवस्तिमितकञ्चुलिकासीत् ॥ ऋBह्र्स्\_२,४.२३३ ॥  
अत्र हर्षोत्पत्तिः ।

यथा वा  
त्वयि रहसि मिलन्त्यां सम्भ्रमन्यासभुग्नाप्य्  
उषसि सखि तवाली मेखला पश्य भाति ।  
इति विवृतरहस्ये कुञ्चितभ्रूर्  
दृशमनृजु किरन्ती राधिका वः पुनातु ॥ ऋBह्र्स्\_२,४.२३४ ॥  
अत्रासूयोत्पत्तिः ।

अथ सन्धिः  
सरूपयोर्भिन्नयोर्वा सन्धिः स्याद्भावयोर्युतिः ॥ ऋBह्र्स्\_२,४.२३५ ॥

तत्र सरूपयोः सन्धिः  
सन्धिः सरूपयोस्तत्र भिन्नहेतूत्थयोर्मतः ॥ ऋBह्र्स्\_२,४.२३६ ॥

यथा  
राक्षसीं निशि निशाम्य निशान्ते  
गोकुलेशगृहिणी पतिताङ्गीम् ।  
तत्कुचोपरि सुतं च हसन्तं  
हन्त निश्चलतनुः क्षणमासीत् ॥ ऋBह्र्स्\_२,४.२३७ ॥  
अत्रानिष्टेष्टसंवीक्षाकृतयोर्जाड्ययोर्युतिः ।

अथ भिन्नयोः  
भिन्नयोर्हेतुनैकेन भिन्नेनाप्युपजातयोः ॥ ऋBह्र्स्\_२,४.२३८ ॥

अथ एकहेतुजयोः, यथा  
दुर्वारचापलोऽयं धावन्नन्तर्बहिश्च गोष्ठस्य ।  
शिशुरकुतश्चिद्भीतिर्धिनोति हृदयं दुनोति च मे ॥ ऋBह्र्स्\_२,४.२३९ ॥  
तत्र हर्षशङ्कयोः ।

तत्र भिन्नहेतुजयोः, यथा  
विलसन्तमवेक्ष्य देवकी  
सुतमुत्फुल्लविलोचनं पुरः ।  
प्रबलामपि मल्लमण्डलीं  
हिममुष्णं च जलं दृशोर्दधे ॥ ऋBह्र्स्\_२,४.२४० ॥  
अत्र हर्षविषादयोः सन्धिः ।

एकेन जायमानानामनेकेन च हेतुना ।  
बहूनामपि भावानां सन्धिः स्फुटमवेक्ष्यते ॥ ऋBह्र्स्\_२,४.२४१ ॥

तत्र एकहेतुजानां, यथा  
निरुद्धा कालिन्दीतटभुवि मुकुन्देन बलिना  
हठादन्तःस्मेरां तरलतरतारोज्ज्वलकलाम् ।  
अभिव्यक्तावज्ञामरुणकुटिलापाङ्गसुषमां  
दृशं न्यस्यन्त्यस्मिन् जयति वृषभानोः कुलमणिः ॥ ऋBह्र्स्\_२,४.२४२ ॥  
अत्र हर्षौत्सुक्यगर्वामर्षासूयानां सन्धिः ।

अनेकहेतुजानां, यथा  
परिहितहरिहारा वीक्ष्य राधा सवित्रीं  
निकटभुवि तथाग्रे तर्कभाक्स्मेरपद्माम् ।  
हरिमपि दरदूरे स्वामिनं तत्र चासीन्  
महसि विनतवक्रप्रस्फुरम्लानवक्त्रा ॥ ऋBह्र्स्\_२,४.२४३ ॥  
अत्र लज्जामर्षहर्षविषादानां सन्धिः ।

अथ शावल्यम्  
शवलत्वं तु भावानां संमर्दः स्यात्परस्परम् ॥ ऋBह्र्स्\_२,४.२४४ ॥

यथा  
शक्तः किं नाम कर्तुं स शिशुरहह मे मित्रपक्षानधाक्षीद्  
आतिष्ठेयं तमेव द्रुतमथ शरणं कुर्युरेतन्न वीराः ।  
आं दिव्या मल्लगोष्ठी विहरति स करेणोद्दधाराद्रिवर्यं  
कुर्यामद्यैव गत्वा व्रजभुवि कदनं हा ततः कम्पते धीः ॥ ऋBह्र्स्\_२,४.२४५ ॥  
अत्र गर्वविषाददैन्यमतिस्मृतिशङ्कामर्षत्रासानां शावल्यम् ।

यथा वा  
धिग्दीर्घे नयने ममास्तु मथुरा याभ्यां न सा प्रेक्ष्यते  
विद्येयं मम किङ्करीकृतनृपा कालस्तु सर्वङ्करः ।  
लक्ष्मीकेलिगृहं गृहं मम हहा नित्यं तनुः क्षीयते  
सद्मन्येव हरिं भजेय हृदयं वृन्दाटवी कर्षति ॥ ऋBह्र्स्\_२,४.२४६ ॥  
अत्र निर्वेदगर्वशङ्काधृतिविषादमत्य्औत्सुक्यानां शावल्यम् ।

अथ शान्तिः  
अत्यारूढस्य भावस्य विलयः शान्तिरुच्यते ॥ ऋBह्र्स्\_२,४.२४७ ॥

यथा  
विधुरितवदना विदूनभासस्  
तमघहरं गहने गवेषयन्तः ।  
मृदुकलमुरलीं निशम्य शैले  
व्रजशिशवः पुलकोज्ज्वला बभूवुः ॥ ऋBह्र्स्\_२,४.२४८ ॥  
अत्र विषादशान्तिः ।

शब्दार्थरसवैचित्री वाचि काचन नास्ति मे ।  
यथाकथञ्चिदेवोक्तं भावोदाहरणं परम् ॥ ऋBह्र्स्\_२,४.२४९ ॥  
त्रयस्त्रिंशदिमेऽष्टौ च वक्ष्यन्ते स्थायिनश्च ये ।  
मुख्यभावाभिधास्त्वेकचत्वारिंशदमी स्मृताः ॥ ऋBह्र्स्\_२,४.२५० ॥  
शरीरेन्द्रियवर्गस्य विकारणां विधायकाः ।  
भावाविर्भावजनिताश्चित्तवृत्तय ईरिताः ॥ ऋBह्र्स्\_२,४.२५१ ॥  
क्वचित्स्वाभाविको भावः कश्चिदागन्तुकः क्वचित् ।  
यस्तु स्वाभाविको भावः स व्याप्यान्तर्बहिःस्थितः ॥ ऋBह्र्स्\_२,४.२५२ ॥  
मञ्जिष्ठाद्ये यथा द्रव्ये रागस्तन्मय ईक्ष्यते ।  
अत्र स्यान्नाममात्रेण विभावस्य विभावता ॥ ऋBह्र्स्\_२,४.२५३ ॥  
एतेन सहजेनैव भावेनानुगता रतिः ।  
एकरूपापि या भक्तेर्विविधा प्रतिभात्यसौ ॥ ऋBह्र्स्\_२,४.२५४ ॥  
आगन्तुकस्तु यो भावः पटादौ रक्तिमेव सः ।  
तैस्तैर्विभावैरेवायं धीयते दीप्यतेऽपि च ॥ ऋBह्र्स्\_२,४.२५५ ॥  
विभावनादिवैशिष्ट्याद्भक्तानां भेदतस्तथा ।  
प्रायेण सर्वभावानां वैशिष्ट्यमुपजायते ॥ ऋBह्र्स्\_२,४.२५६ ॥  
विविधानां तु भक्तानां वैशिष्ट्याद्विविधं मनः ।  
मनोऽनुसाराद्भावानां तारतम्यं किलोदये ॥ ऋBह्र्स्\_२,४.२५७ ॥  
चित्ते गरिष्ठे गम्भीरे महिष्ठे कर्कशादिके ।  
सम्यग्उन्मीलिताश्चामी न लक्ष्यन्ते स्फुटं जनैः ॥ ऋBह्र्स्\_२,४.२५८ ॥  
चित्ते लघिष्ठे चोत्ताने क्षोदिष्ठे कोमलादिके ।  
मनाग्उन्मीलिताश्चामी लक्ष्यन्ते बहिरुल्बणाः ॥ ऋBह्र्स्\_२,४.२५९ ॥  
गरिष्ठं स्वर्णपिण्डाभं लघिष्ठं तुलपिण्डवत् ।  
चित्तयुग्मेऽत्र विज्ञया भावस्य पवनोपमा ॥ ऋBह्र्स्\_२,४.२६० ॥  
गम्भीरं सिन्धुवच्चित्तमुत्तानं पल्वलादिवत् ।  
चित्तद्वयेऽत्र भावस्य महाद्रिशिखरोपमा ॥ ऋBह्र्स्\_२,४.२६१ ॥  
पत्तनाभं महिष्ठं स्यात्क्षोदिष्ठं तु कुटिरवत् ।  
चित्तयुग्मेऽत्र भावस्य दीपेनेभेन वोपमा ॥ ऋBह्र्स्\_२,४.२६२ ॥  
कर्कशं त्रिविधं प्रोक्तं वज्रं स्वर्णं तथा जतु ।  
चित्तत्रयेऽत्र भावस्य ज्ञेया वैश्वानरोपमा ॥ ऋBह्र्स्\_२,४.२६३ ॥  
अत्यन्तकठिनं वज्रमकुतश्चन मार्दवम् ।  
ईदृशं तापसादीनां चित्तं तावदवेक्ष्यते ॥ ऋBह्र्स्\_२,४.२६४ ॥  
स्वर्णं द्रवति भावाग्नेस्तापेनातिगरीयसा ।  
जतु द्रवत्वमायाति तापलेशेन सर्वतः ॥ ऋBह्र्स्\_२,४.२६५ ॥  
कोमलं च त्रिधैवोक्तं मदनं नवनीतकम् ।  
अमृतं चेति भावोऽत्र प्रायः सूर्यातपायते ॥ ऋBह्र्स्\_२,४.२६६ ॥  
द्रवेदत्राद्ययुगलमातपेन यथायथम् ।  
द्रवीभूतं स्वभावेन सर्वदैवामृतं भवेत् ।  
गोविन्दप्रेष्ठवर्याणां चित्तं स्यादमृतं किल ॥ ऋBह्र्स्\_२,४.२६७ ॥  
कृष्णभक्तिविशेषस्य गरिष्ठत्वादिभिर्गुणैः ।  
समवेतं सदामीभिर्द्वित्रैरपि मनो भवेत् ॥ ऋBह्र्स्\_२,४.२६८ ॥  
किन्तु सुष्ठु महिष्ठत्वं भावो बाढमुपागतः ।  
सर्वप्रकारमेवेदं चित्तं विक्षोभयत्यलम् ॥ ऋBह्र्स्\_२,४.२६९ ॥

यथा दानकेलिकौमुद्याम् (४)  
गभीरोऽप्यश्रान्तं दुरधिगमपारोऽपि नितराम्  
अहार्यां मर्यादां दधदपि हरेरास्पदमपि ।  
सतां स्तोमः प्रेमण्युदयति समग्रे स्थगयितुं  
विकारं न स्फारं जलनिधिरिवेन्दौ प्रभवति ॥ ऋBह्र्स्\_२,४.२७० ॥

इति श्रीश्रीभक्तिरसामृतसिन्धौ दक्षिणविभागे  
भक्तिरससामान्यनिरूपणे व्यभिचारिलहरी चतुर्थी ॥


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


(२.५)  
स्थायिभावाख्या पञ्चमलहरी

अविरुद्धान् विरुद्धांश्च भावान् यो वशतां नयन् ।  
सुराजेव विराजेत स स्थायी भाव उच्यते ॥ ऋBह्र्स्\_२,५.१ ॥  
स्थायी भावोऽत्र स प्रोक्तः श्रीकृष्णविषया रतिः ।  
मुख्या गौणी च सा द्वेधा रसज्ञैः परिकीर्तिता ॥ ऋBह्र्स्\_२,५.२ ॥

तत्र मुख्या  
शुद्धसत्त्वविशेषात्मा रतिर्मुख्येति कीर्तिता ।  
मुख्यापि द्विविधा स्वार्था परार्था चेति कीर्त्यते ॥ ऋBह्र्स्\_२,५.३ ॥

तत्र स्वार्था  
अविरुद्धैः स्फुटं भावैः पुष्णात्यात्मानमेव या ।  
विरुद्धैर्दुःखग्लानिः सा स्वार्था कथिता रतिः ॥ ऋBह्र्स्\_२,५.४ ॥

अथ परार्था  
अविरुद्धं विरुद्धं च सङ्कुचन्ती स्वयं रतिः ।  
या भावमनुगृह्णाति सा परार्था निगद्यते ॥ ऋBह्र्स्\_२,५.५ ॥  
शुद्धा प्रीतिस्तथा सख्यं वात्सल्यं प्रियतेत्यसौ ।  
स्वपरार्थ्यैव सा मुख्या पुनः पञ्चविधा भवेत् ॥ ऋBह्र्स्\_२,५.६ ॥  
वैशिष्ट्यं पात्रवैशिष्ट्याद्रतिरेषोपगच्छति ।  
यथार्कः प्रतिबिम्बात्मा स्फटिकादिषु वस्तुषु ॥ ऋBह्र्स्\_२,५.७ ॥

तत्र शुद्धा  
सामान्यासौ तथा स्वच्छा शान्तिश्चेत्यादिमा त्रिधा ।  
एषाङ्गकम्पतानेत्रामीलनोन्मीलनादिकृत् ॥ ऋBह्र्स्\_२,५.८ ॥

तत्र सामान्या  
कञ्चिद्विशेषमप्राप्ता साधारणजनस्य या ।  
बालिकदैश्च कृष्णे स्यात्सामान्या सा रतिर्मता ॥ ऋBह्र्स्\_२,५.९ ॥

यथा  
अस्मिन्मथुरावीथ्यामुदयति मधुरे विरोचने पुरतः ।  
कथस्व सखे म्रदिमानं मानसमदनं किमेति मम ॥ ऋBह्र्स्\_२,५.१० ॥

यथा वा  
त्रिवर्षा बालिका सेयं वर्षीयसि समीक्ष्यताम् ।  
या पुरः कृष्णमालोक्य हुङ्कुर्वत्यभिधावति ॥ ऋBह्र्स्\_२,५.११ ॥

अथ स्वच्छा  
तत्तत्साधनतो नानाविधभक्तिप्रसङ्गतः ।  
साधाकानां तु वैविध्यं यान्ती स्वच्छा रतिर्मता ॥ ऋBह्र्स्\_२,५.१२ ॥  
यदा यादृशी भक्ते स्यादासक्तिस्तादृशं तदा ।  
रूपं स्फटिकवद्धत्ते स्वच्छासौ तेन कीर्तिता ॥ ऋBह्र्स्\_२,५.१३ ॥


यथा  
क्वचित्प्रभुरिति स्तुवन् क्वचन मित्रमित्युद्धसन्  
क्वचित्तनय इत्यवन् क्वचन कान्त इत्युल्लसन् ।  
क्वचिन्मनसि भावयन् परम एष आत्मेत्यसाव्  
अभूद्विविधसेवया विविधवृत्तिरार्यो द्विजः ॥ ऋBह्र्स्\_२,५.१४ ॥

अनाचान्तधियां तत्तद्भावनिष्ठा सुखार्णवे ।  
आर्याणामतिशुद्धानां प्रायः स्वच्छा रतिर्भवेत् ॥ ऋBह्र्स्\_२,५.१५ ॥

अथ शान्तिः  
मानसे निर्विकल्पत्वं शम इत्यभिधीयते ॥ ऋBह्र्स्\_२,५.१६ ॥

तथ चोक्तम्  
विहाय विषयोन्मुख्यं निजानन्दस्थितिर्यतः ।  
आत्मनः कथ्यते सोऽत्र स्वभावः शम इत्यसौ ॥ ऋBह्र्स्\_२,५.१७ ॥

प्रायः शमप्रधानानां ममतागन्धवर्जिता ।  
परमात्मतया कृष्णे जाता शान्तरतिर्मता ॥ ऋBह्र्स्\_२,५.१८ ॥

यथा  
देवर्षिवीणया पीते हरिलीलामहोत्सवे ।  
सनकस्य तनौ कम्पो ब्रह्मानुभविनोऽप्यभूत् ॥ ऋBह्र्स्\_२,५.१९ ॥

यथा वा  
हरिवल्लभसेवया समन्ताद्  
अपरवर्गानुभवं किलावधीर्य ।  
घनसुन्दरमात्मनोऽप्यभीष्टं  
परमं ब्रह्म दिदृक्षते मनो मे ॥ ऋBह्र्स्\_२,५.२० ॥

अग्रतो वक्ष्यमाणैस्तु स्वादैः प्रीत्य्आदिसंश्रयैः ।  
रतेरस्या असम्पर्कादियं शुद्धेति भण्यते ॥ ऋBह्र्स्\_२,५.२१ ॥  
अथ भेदत्रयी हृद्या रतेः प्रीत्य्आदिरीर्यते ।  
गाढानुकूलतोत्पन्ना ममत्वेन सदाश्रिता ॥ ऋBह्र्स्\_२,५.२२ ॥  
कृष्णभक्तेष्वनुग्राह्यसखिपूज्येष्वनुक्रमात् ।  
त्रिविधेषु त्रयी प्रीतिः सख्यं वत्सलतेत्यसौ ॥ ऋBह्र्स्\_२,५.२३ ॥  
अत्र नेत्रादिफुल्लत्वजृम्भणोद्घूर्णनादयः ।  
केवला सङ्कुला चेति द्विविधेयं रतित्रयी ॥ ऋBह्र्स्\_२,५.२४ ॥

तत्र केवला  
रत्य्अन्तरस्य गन्धेन वर्जिता केवला भवेत् ।  
व्रजानुगे रसालादौ श्रीदामादौ वयस्यके ।  
गुरौ च व्रजनाथादौ क्रमेणैव स्फुरत्यसौ ॥ ऋBह्र्स्\_२,५.२५ ॥

तत्र सङ्कुला  
एषां द्वयोस्त्रयाणां वा सन्निपातस्तु सङ्कुला ।  
उद्भवादौ च भीमादौ मथुरादौ क्रमेण सा ।  
यस्याधिक्यं भवेद्यत्र स तेन व्यपदिश्यते ॥ ऋBह्र्स्\_२,५.२६ ॥

अथ प्रीतिः  
स्वस्माद्भवन्ति ये न्यूनास्तेऽनुग्राह्या हरेर्मताः ।  
आराध्यत्वात्मिका तेषां रतिः प्रीतिरितीरिता ॥ ऋBह्र्स्\_२,५.२७ ॥  
तत्रासक्तिकृदन्यत्र प्रीतिसंहारिणी ह्यसौ ॥ ऋBह्र्स्\_२,५.२८ ॥

यथा मुकुन्दमालायाम् (८)–  
दिवि वा भुवि वा ममास्तु वासो  
नरके वा नरकान्तक प्रकामम् ।  
अवधीरितशारदारविन्दौ  
चरणौ ते मरणेऽपि चिन्तयामि ॥ ऋBह्र्स्\_२,५.२९ ॥

अथ सख्यम्  
ये स्युस्तुल्या मुकुन्दस्य ते सखायः सतां मताः ।  
साम्याद्विश्रम्भरूपैषां रतिः सख्यमिहोच्यते ।  
परिहासप्रहासादिकारिणीयमयन्त्रणा ॥ ऋBह्र्स्\_२,५.३० ॥

यथा  
मां पुष्पितारण्यदिदृक्षयागतं  
निमेषविश्लेषविदीर्णमानसाः ।  
ते संस्पृशन्तः पुलकाञ्चितश्रियो  
दूरादहंपूर्विकयाद्य रेमिरे ॥ ऋBह्र्स्\_२,५.३१ ॥

यथा वा  
श्रीदामदोर्विलसितेन कृतोऽसि कामं  
दामोदर त्वमिह दर्पधुरा दरिद्रः ।  
सद्यस्त्वया तदपि कथनमेव कृत्वा  
देव्यै ह्रिये त्रयमदायि ज्वलाञ्जलीनाम् ॥ ऋBह्र्स्\_२,५.३२ ॥

अथ वात्सल्यम्  
गुरवो ये हरेरस्य ते पूज्या इति विश्रुताः ।  
अनुग्रहमयी तेषां रतिर्वात्सल्यमुच्यते ।  
इदं लालनभव्याशीश्चिबुकस्पर्शनादिकृत् ॥ ऋBह्र्स्\_२,५.३३ ॥

यथा  
अग्रासि यन्निरभिसन्धिविरोधभाजः  
कंसस्य किङ्करगणैर्गिरितोऽप्युदग्रैः ।  
गास्तत्र रक्षितुमसौ गहने मृदुर्मे  
बालः प्रयात्यविरतं बत किं करोमि ॥ ऋBह्र्स्\_२,५.३४ ॥

यथा वा  
सुतमङ्गुलिभिः स्नुतस्तनी  
चिबुकाग्रे दधती दयार्द्रधीः ।  
समलालयदालयात्पुरः  
स्थितिभाजं व्रजराजगेहिनी ॥ ऋBह्र्स्\_२,५.३५ ॥

मिथो हरेर्मृगाक्ष्याश्च सम्भोगस्यादिकारणम् ।  
मधुरापरपर्याया प्रियताख्योदिता रतिः ।  
अस्यां कटाक्षभ्रूक्षेपप्रियवाणीस्मितादयः ॥ ऋBह्र्स्\_२,५.३६ ॥

यथा गोविन्दविलासे  
चिरमुत्कुण्ठितमनसो राधामुरवैरिणोः कोऽपि ।  
निभृतनिरीक्षणजन्मा प्रत्याशापल्लवो जयति ॥ ऋBह्र्स्\_२,५.३७ ॥

यथोत्तरमसौ स्वादविशेषोल्लासमय्यपि ।  
रतिर्वासनया स्वाद्वी भासते कापि कस्यचित् ॥ ऋBह्र्स्\_२,५.३८ ॥

अथ गौणी  
विभावोत्कर्षजो भावविशेषो योऽनुगृह्यते ।  
सङ्कुचन्त्या स्वयं रत्या स गौणी रतिरुच्यते ॥ ऋBह्र्स्\_२,५.३९ ॥  
हासो विस्मय उत्साहः शोकः क्रोधो भयं तथा ।  
जुगुप्सा चेत्यसौ भावविशेषः सप्तधोदितः ॥ ऋBह्र्स्\_२,५.४० ॥  
अपि कृष्णविभावत्वमाद्यषट्कस्य सम्भवेत् ।  
स्याद्देहादिविभावत्वं सप्तम्यास्तु रतेर्वशात् ॥ ऋBह्र्स्\_२,५.४१ ॥  
हासादावत्र भिन्नेऽपि शुद्धसत्त्वविशेषतः ।  
परार्थाया रतेर्योगाद्रतिशब्दः प्रयुज्यते ॥ ऋBह्र्स्\_२,५.४२ ॥  
हासोत्तरा रतिर्या स्यात्सा हासरतिरुच्यते ।  
एवं विस्मयरत्य्आद्या विज्ञेया रतयश्च षट् ॥ ऋBह्र्स्\_२,५.४३ ॥  
कञ्चित्कालं क्वचिद्भक्ते हासाद्याः स्थायिताममी ।  
रत्या चारुकृता यान्ति तल्लीलाद्य्अनुसारतः ॥ ऋBह्र्स्\_२,५.४४ ॥  
तस्मादनियताधाराः सप्त सामयिका इमे ।  
सहजा अपि लीयन्ते बलिष्ठेन तिरस्कृताः ॥ ऋBह्र्स्\_२,५.४५ ॥  
काप्यव्यभिचरन्ती सा स्वाधारान् स्वस्वरूपतः ।  
रतिरात्यन्तिकस्थायी भावो भक्तजनेऽ खिले ।  
स्युरेतस्या विनाभावाद्भावाः सर्वे निरर्थकाः ॥ ऋBह्र्स्\_२,५.४६ ॥  
विपक्षादिषु यान्तोऽपि क्रोधाद्याः स्थायितां सदा ।  
लभन्ते रतिशून्यत्वान्न भक्तिरसयोग्यताम् ॥ ऋBह्र्स्\_२,५.४७ ॥  
अविरुद्धैरपि स्पृष्टा भावैः सञ्चारिणोऽखिलाः ।  
निर्वेदाद्या विलीयन्ते नार्हन्ति स्थायितां ततः ॥ ऋBह्र्स्\_२,५.४८ ॥  
इत्यतो मतिगर्वादिभावानां घटते न हि ।  
स्थायिता कैश्चिदिष्टापि प्रमाणं तत्र तद्विदः ॥ ऋBह्र्स्\_२,५.४९ ॥  
सप्त हासादयस्त्वेते तैस्तैर्नीताः सुपुष्टताम् ।  
भक्तेषु स्थायितां यान्तो रुचिरेभ्यो वितन्वते ॥ ऋBह्र्स्\_२,५.५० ॥

तथा चोक्तम्  
अष्टानामेव भावानां संस्काराधायिता मता ।  
तत्तिरस्कृतसंस्काराः परे न स्थायितोचिताः ॥ ऋBह्र्स्\_२,५.५१ ॥

तत्र हासरतिः  
चेतोविकासो हासः स्याद्वाग्वेषेहादिवैकृतात् ।  
स दृग्विकासनसौष्ठकपोलस्पन्दनादिकृत् ॥ ऋBह्र्स्\_२,५.५२ ॥  
कृष्णसम्बन्धिचेष्टोत्थः स्वयं सङ्कुचद्आत्मना ।  
प्रत्यानुगृह्यमाणोऽयं हासो हासरतिर्भवेत् ॥ ऋBह्र्स्\_२,५.५३ ॥

यथा  
मया दृगपि नार्पिता सुमुखि दध्नि तुभ्यं शपे  
सखी तव निरर्गला तदपि मे मुखं जिघ्रति ।  
प्रशाधि तदिमां मुधा च्छलितसाधुमित्यच्युते  
वदत्यजनि दूतिका हसितरोधने न क्षमा ॥ ऋBह्र्स्\_२,५.५४ ॥

अथ विस्मयरतिः  
लोकोत्तरार्थवीक्षादेर्विस्मयश्चित्तविस्तृतिः ।  
अत्र स्युर्नेत्रविस्तारसाधूक्तिपुलकादयः ।  
पूर्वोक्तरीत्या निष्पन्नः स विस्मयरतिर्भवेत् ॥ ऋBह्र्स्\_२,५.५५ ॥

यथा  
गवां गोपालानामपि शिशुगणः पीतवसनो  
लसच्छ्रीवत्साङ्कः पृथुभुजचतुष्कैर्धृतरुचिः ।  
कृतस्तोत्रारम्भः स विधिभिरजाण्डालिभिरलं  
परब्रह्मोल्लासान् वहति किमिदं हन्त किमिदम् ॥ ऋBह्र्स्\_२,५.५६ ॥

अथ उत्साहरतिः  
स्थेयसी साधुभिः श्लाघ्यफले युद्धादिकर्मणि ।  
सत्वरा मानसासक्तिरुत्साह इति कीर्त्यते ॥ ऋBह्र्स्\_२,५.५७ ॥  
कालानवेक्षणं तत्र धैर्यत्यागोद्यमादयः ।  
सिद्धः पूर्वोक्तविधिना स उत्साह रतिर्भवेत् ॥ ऋBह्र्स्\_२,५.५८ ॥

यथा  
कालिन्दीतटभुवि पत्रशृङ्गवंशी  
निक्वाणैरिह मुखरीकृताम्बरायाम् ।  
विस्फूर्जन्नघदमनेन योद्धुकामः  
श्रीदामा परिकरमुद्भटं बबन्ध ॥ ऋBह्र्स्\_२,५.५९ ॥  
अथ शोकरतिः  
शोकस्त्विष्टवियोगाद्यैश्चित्तक्लेशभरः स्मृतः ।  
विलापपातनिःश्वासमुखशोषभ्रमादिकृत् ।  
पूर्वोक्तविधिनैवायं सिद्धः शोकरतिर्भवेत् ॥ ऋBह्र्स्\_२,५.६० ॥

यथा श्रीदशमे (१०.७.२५)  
रुदितमनु निशम्य तत्र गोप्यो  
भृशमनुतप्तधियोऽश्रुपूर्णमुख्यः ।  
रुरुदुरनुपलभ्य नन्दसूनुं  
पवन उपारतपांशुवर्षवेगे ॥ ऋBह्र्स्\_२,५.६१ ॥

यथा वा  
अवलोक्य फणीन्द्रयन्त्रितं  
तनयं प्राणसहस्रवल्लभम् ।  
हृदयं न विदीर्यति द्विधा  
धिगिमां मर्त्यतनोः कठोरताम् ॥ ऋBह्र्स्\_२,५.६२ ॥

अथ क्रोधरतिः  
प्रातिकूल्यादिभिश्चित्तज्वलनं क्रोध ईर्यते ।  
पारुष्यभ्रूकुटीनेत्रलौहित्यादिविकारकृत् ॥ ऋBह्र्स्\_२,५.६३ ॥  
एवं पूर्वोक्तवत्सिद्धं विदुः क्रोधरतिं बुधाः ।  
द्विधासौ कृष्णतद्वैरिभावत्वेन कीर्तिता ॥ ऋBह्र्स्\_२,५.६४ ॥

अथ कृष्णविभावाः, यथा  
कण्ठसीमनि हरेर्द्युतिभाजं  
राधिकामणिसरं परिचित्य ।  
तं चिरेण जटिला विकटभ्रू  
भङ्गभीमतरदृष्टिर्ददर्श ॥ ऋBह्र्स्\_२,५.६५ ॥

तद्वैरिविभावाः, यथा  
अथ कंससहोदरोग्रदावे  
हरिमभ्युद्यति तीव्रहेतिभाजि ।  
रभसादलिकाम्बरे प्रलम्ब  
द्विषतोऽभूद्भ्रूकुटीपयोदरेखा ॥ ऋBह्र्स्\_२,५.६६ ॥

अथ भयरतिः  
भयं चित्तातिचाञ्चल्यं मन्तुघोरेक्षणादिभिः ।  
आत्मगोपनहृच्छोषविद्रवभ्रमणादिकृत् ॥ ऋBह्र्स्\_२,५.६७ ॥  
निष्पन्नं पूर्ववदिदं बुधा भयरतिं विदुः ।  
एषापि क्रोधरतिवद्द्विविधा कथिता बुधैः ॥ ऋBह्र्स्\_२,५.६८ ॥

तत्र कृष्णविभावाः  
याचितः पटिमभिः स्यमन्तकं  
शौरिणा सदसि गान्दिनीसुतः ।  
वस्त्रगूढमणिरेष मूढधीस्  
तत्र शुष्यद्अधरः क्लमं ययौ ॥ ऋBह्र्स्\_२,५.६९ ॥

दुष्टविभावजाः, यथा  
भैरवं ब्रुवति हन्त हन्त गोकुल  
द्वारि वारिदनिभे वृषासुरे ।  
पुत्रगुप्तिधृतयत्नवैभवा  
कम्प्रमूर्तिरभवद्व्रजेश्वरी ॥ ऋBह्र्स्\_२,५.७० ॥

अथ जुगुप्सारतिः  
जुगुप्सा स्यादहृद्यानुभवाच्चित्तनिमीलनम् ।  
तत्र निष्ठीवनं वक्त्रकूणनं कुत्सनादयः ।  
रतेरनुग्रहाज्जाता सा जुगुप्सारतिर्मता ॥ ऋBह्र्स्\_२,५.७१ ॥

यथा  
यदवधि मम चेतः कृष्णपादारविन्दे  
नवनवरसधामन्युद्यतं रन्तुमासीत् ।  
तदवधि बत नारीसङ्गमे स्मर्यमाने  
भवति मुखविकारः सुष्ठुनिष्ठीवनं च ॥ ऋBह्र्स्\_२,५.७२ ॥

रतित्वात्प्रथमैकैव सप्त हासादयस्तथा ।  
इत्यष्टौ स्थायिनो यावद्रसावस्थां न संश्रिताः ॥ ऋBह्र्स्\_२,५.७३ ॥  
चेत्स्वतन्त्रास्त्रयस्त्रिंशद्भवेयुर्व्यभिचारिणः ।  
इहाष्टौ सात्त्विकाश्चैते भावाख्यास्तानसङ्ख्यकाः ॥ ऋBह्र्स्\_२,५.७४ ॥  
कृष्णान्वयाद्गुणातीतप्रौढानन्दमया अपि ।  
भान्त्यमी त्रिगुणोत्पन्नसुखदुःखमया इव ॥ ऋBह्र्स्\_२,५.७५ ॥  
तत्र स्फुरन्ति ह्रीबोधोत्साहाद्याः सात्त्विका इव ।  
तथा राजसवद्गर्वहर्षसुप्तिहसादयः ।  
विषाददीनतामोहशोकाद्यास्तामसा इव ॥ ऋBह्र्स्\_२,५.७६ ॥  
प्रायः सुखमयाः शीता उष्णा दुःखमया इह ।  
चित्रेयं परमानन्दसान्द्राप्युष्णा रतिर्मता ॥ ऋBह्र्स्\_२,५.७७ ॥  
शीतैर्भावैर्बलिष्ठैस्तु पुष्टा शीतायते ह्यसौ ।  
उष्णैस्तु रतिरत्युष्णा तापयन्तीव भासते ॥ ऋBह्र्स्\_२,५.७८ ॥  
रतिर्द्विधापि कृष्णाद्यैः श्रुतैरवगतैः स्मृतैः ।  
तैर्विभावादितां यद्भिस्तद्भक्तेषु रसो भवेत् ॥ ऋBह्र्स्\_२,५.७९ ॥  
यथा दध्य्आदिकं द्रव्यं शर्करामरिचादिभिः ।  
संयोजनविशेषेण रसालाख्यो रसो भवेत् ॥ ऋBह्र्स्\_२,५.८० ॥  
तदत्र सर्वथा साक्षात्कृष्णाद्य्अनुभवाद्भुतः ।  
प्रौढानन्दचमत्कारो भक्तैः कोऽप्यनुरस्यते ॥ ऋBह्र्स्\_२,५.८१ ॥  
स रत्य्आदिविभावाद्यैरेकीभावमयोऽपि सन् ।  
ज्ञप्ततत्तद्विशेषश्च तत्तद्उद्भेदतो भवेत् ॥ ऋBह्र्स्\_२,५.८२ ॥

यथा चोक्तम्  
प्रतीयमानाः प्रथमं विभावाद्यास्तु भागशः ।  
गच्छन्तो रसरूपत्वं मिलिता यान्त्यखण्डताम् ॥ ऋBह्र्स्\_२,५.८३ ॥  
यथा मरिचखण्डादेरेकीभावे प्रपानके ।  
उद्भासः कस्यचित्क्वापि विभावादेस्तथा रसे ॥ ऋBह्र्स्\_२,५.८४ ॥

रते कारणभूता ये कृष्णकृष्णप्रियादयः ।  
स्तम्भाद्याः कारभूताश्च निर्वेदाद्याः सहायकाः ॥ ऋBह्र्स्\_२,५.८५ ॥  
हित्वा कारणकार्यादिशब्दवाच्यत्वमत्र ते ।  
रसोद्बोधे विभावादिव्यपदेशत्वमाप्नुयुः ॥ ऋBह्र्स्\_२,५.८६ ॥  
रतेस्तु तत्तद्आस्वादविशेषायातियोग्यताम् ।  
विभावयन्ति कुर्वन्तीत्युक्ता धीरैर्विभावकाः ॥ ऋBह्र्स्\_२,५.८७ ॥  
तां चानुभावयन्त्यन्तस्तद्वन्त्यास्वादनिर्भराम् ।  
इत्युक्ता अनुभावास्ते कटाक्षाद्याः ससात्त्विकाः ॥ ऋBह्र्स्\_२,५.८८ ॥  
सञ्चारयन्ति वैचित्रीं नयन्ते तां तथाविधाम् ।  
ये निर्वेदादयो भावास्ते तु सञ्चारिणो मताः ॥ ऋBह्र्स्\_२,५.८९ ॥  
एतेषां तु तथाभावे भगवत्काव्यनाट्ययोः ।  
सेवामाहुः परं हेतुं केचित्तत्पक्षरागिणः ॥ ऋBह्र्स्\_२,५.९० ॥  
किन्तु तत्र सुदुस्तर्कमाधुर्याद्भुतसम्पदः ।  
रतेरस्याः प्रभावोऽयं भवेत्कारणमुत्तमम् ॥ ऋBह्र्स्\_२,५.९१ ॥  
महाशक्तिविलासात्मा भावोऽचिन्त्यस्वरूपभाक् ।  
रत्य्आख्या इत्ययं युक्तो न हि तर्केण बाधितुम् ।  
भारताद्य्उक्तिरेषा हि प्राक्तनैरप्युदाहृता ॥ ऋBह्र्स्\_२,५.९२ ॥

यथोक्तमुद्यमपर्वणि \[म.भा. ६.६.११\]  
अचिन्त्याः खलु ये भावा न तांस्तर्केण योजयेत्  
प्रकृतिभ्यः परं यच्च तदचिन्त्यस्य लक्षणम् ॥ ऋBह्र्स्\_२,५.९३ ॥

विभावतादीनानीय कृष्णादीन्मञ्जुला रतिः ।  
एतैरेव तथाभूतैः स्वं संवर्धयति स्फुटम् ॥ ऋBह्र्स्\_२,५.९४ ॥  
यथा स्वैरेव सलिलैः परिपूर्य बलाहकान् ।  
रत्नालयो भवत्येभिर्वृष्टैस्तैरेव वारिधिः ॥ ऋBह्र्स्\_२,५.९५ ॥  
नवे रत्य्अङ्कुरे जाते हरिभक्तस्य कस्यचित् ।  
विभावत्वादिहेतुत्वं किञ्चित्तत्काव्यनाट्ययोः ॥ ऋBह्र्स्\_२,५.९६ ॥  
हरेरीषच्छ्रुतिविधौ रसास्वादः सतां भवेत् ।  
रतेरेव प्रभावोऽयं हेतुस्तेषां तथाकृतौ ॥ ऋBह्र्स्\_२,५.९७ ॥  
माधुर्याद्य्आश्रयत्वेन कृष्णादींस्तनुते रतिः ।  
तथानुभूयमानास्ते विस्तीर्णां कुर्वते रतिम् ॥ ऋBह्र्स्\_२,५.९८ ॥  
अतस्तस्य विभावादिचतुष्कस्य रतेरपि ।  
अत्र साहायिकं व्यक्तं मिथोऽजस्रमवेक्ष्यते ॥ ऋBह्र्स्\_२,५.९९ ॥  
किन्त्वेतस्याः प्रभावोऽपि वैरूप्ये सति कुञ्चति ।  
वैरूप्यस्तु विभावादेरनौचित्यमुदीर्यते ॥ ऋBह्र्स्\_२,५.१०० ॥  
अलौकिक्या प्रकृत्येयं सुदुरूहा रसस्थितिः ।  
यत्र साधारणतया भावाः साधु स्फुरन्त्यमी ॥ ऋBह्र्स्\_२,५.१०१ ॥  
एषां स्वपरसम्बन्धनियमानिर्णयो हि यः ।  
साधारण्यं तदेवोक्तं भावानां पूर्वसूरिभिः ॥ ऋBह्र्स्\_२,५.१०२ ॥

तदुक्तं श्रीभरतेन  
शक्तिरस्ति विभावादेः कापि साधारणीकृतौ ।  
प्रमाता तद्अभेदेन स्वं यया प्रतिपद्यते ॥ ऋBह्र्स्\_२,५.१०३ ॥ इति ।

दुःखादयः स्फुरन्तोऽपि जातु भान्तः स्वीयतया हृदि ।  
प्रौढानन्दचमत्कारचर्वणामेव तन्वते ॥ ऋBह्र्स्\_२,५.१०४ ॥  
पराश्रयतयाप्येते जातु भान्तः सुखादयः ।  
हृदये परमानन्दसन्दोहमुपचिन्वते ॥ ऋBह्र्स्\_२,५.१०५ ॥  
सद्भावश्चेद्विभावादेः किञ्चिन्मात्रस्य जायते ।  
सद्यश्चतुष्टयाक्षेपात्पूर्णतैवोपपद्यते ॥ ऋBह्र्स्\_२,५.१०६ ॥

किं च  
रतिः स्थितानुकार्येषु लौकिकत्वादिहेतुभिः ।  
रसः स्यान्नेति नाट्यज्ञा यदाहुर्युक्तमेव तत् ॥ ऋBह्र्स्\_२,५.१०७ ॥  
अलौकिकी त्वियं कृष्णरतिः सर्वाद्भुताद्भुता ।  
योगे रसविशेषत्वं गच्छन्त्येव हरिप्रिये ॥ ऋBह्र्स्\_२,५.१०८ ॥  
वियोगे त्वद्भुतानन्दविवर्तत्वं दधत्यपि ।  
तनोत्येषा प्रगाढार्तिभराभासत्वमूर्जिता ॥ ऋBह्र्स्\_२,५.१०९ ॥  
तत्रापि वल्लवाधीशनन्दनालम्बना रतिः ।  
सान्द्रानन्दचमत्कारपरमावधिरिष्यते ॥ ऋBह्र्स्\_२,५.११० ॥  
यत्सुखौघलवागस्त्यः पिबत्येव स्वतेजसा ।  
रेमशमाधुरीसाक्षात्कारानन्दाब्धिमप्यलम् ॥ ऋBह्र्स्\_२,५.१११ ॥

किं च  
परमानन्दतादात्म्याद्रत्यादेरस्य वस्तुतः ।  
रसस्य स्वप्रकाशत्वमखण्डत्वं च सिध्यति ॥ ऋBह्र्स्\_२,५.११२ ॥  
पूर्वमुक्ताद्द्विधा भ्देदान्मुख्यगौणतया रतेः ।  
भवेद्भक्तिरसोऽप्येष मुख्यगौणतया द्विधा ॥ ऋBह्र्स्\_२,५.११३ ॥  
पञ्चधापि रतेरैक्यान्मुख्यस्त्वेक इहोदितः ।  
सप्तधात्र तथा गौण इति भक्तिरसोऽष्टधा ॥ ऋBह्र्स्\_२,५.११४ ॥

तत्र मुख्यः  
मुख्यस्तु पञ्चधा शान्तः प्रीतः प्रेयांश्च वत्सलः ।  
मधुरश्चेत्यमी ज्ञेया यथापूर्वमनुत्तमाः ॥ ऋBह्र्स्\_२,५.११५ ॥

अथ गौणः  
हास्योऽद्भुतस्तथा वीरः करुणो रौद्र इत्यपि ।  
भयानकः स बीभत्स इति गौणश्च सप्तधा ॥ ऋBह्र्स्\_२,५.११६ ॥  
एवं भक्तिरसो भेदाद्द्वयोर्द्वादशधोच्यते ।  
वस्तुतस्तु पुराणादौ पञ्चधैव विलोक्यते ॥ ऋBह्र्स्\_२,५.११७ ॥  
श्वेतश्चित्रोऽरुणः शोणः श्यामः पाण्डुरपिङ्गलौ ।  
गौरो धूम्रस्तथा रक्तः कालो नीतः क्रमादमी ॥ ऋBह्र्स्\_२,५.११८ ॥  
कपिलो माधवोपेन्द्रौ नृसिंहो नन्दनन्दनः ।  
बलः कूर्मस्तथा कल्की राघवो भार्गवः किरिः ।  
मीन इत्येषु कथिताः क्रमाद्द्वादश देवताः ॥ ऋBह्र्स्\_२,५.११९ ॥  
पूर्तेर्विकारविस्तारविक्षेपक्षोभतस्तथा ।  
सर्वभक्तिरसास्वादः पञ्चधा परिकीर्तितः ॥ ऋBह्र्स्\_२,५.१२० ॥  
पूर्तिः शान्ते विकाशस्तु प्रीतादिष्वपि पञ्चसु ।  
वीरेऽद्भुते च विस्तारो विक्षेपः करुणोग्रयोः ।  
भयानकेऽथ बीभत्से क्षोभो धीरैरुदाहृतः ॥ ऋBह्र्स्\_२,५.१२१ ॥  
अखण्डसुखरूपत्वेऽप्येषामस्ति क्वचित्क्वचित् ।  
रसेषु गहनास्वादविशेषः कोऽप्यनुत्तमः ॥ ऋBह्र्स्\_२,५.१२२ ॥  
प्रतीयमाना अप्यज्ञैर्ग्राम्यैः सपदि दुःखवत् ।  
करुणाद्या रसाः प्राज्ञैः प्रौढानन्दमया मताः ॥ ऋBह्र्स्\_२,५.१२३ ॥  
अलौकिकविभावत्वं नीतेभ्यो रतिलीलया ।  
सद्उक्त्या च सुखं तेभ्यः स्यात्सुव्यक्तमिति स्थितिः ॥ ऋBह्र्स्\_२,५.१२४ ॥

तथा च नाट्यादौ  
करुणादावपि रसे जायते यत्परं सुखम् ।  
सुचेतसामनुभवः प्रमाणं तत्र केवलम् ॥ ऋBह्र्स्\_२,५.१२५ ॥

सर्वत्र करुणाख्यस्य रसस्यैवोपपादनात् ।  
भवेद्रामायणादीनामन्यथा दुःखहेतुता ॥ ऋBह्र्स्\_२,५.१२६ ॥  
तथात्वे रामपादाब्जप्रेमकल्लोलवारिधिः ।  
प्रीत्या रामायणं नित्यं हनुमान् शृणुयात्कथम् ॥ ऋBह्र्स्\_२,५.१२७ ॥

अपि च  
सञ्चारी स्यात्समानो वा कृष्णरत्याः सुहृद्रतिः ।  
अधिका पुष्यमाणा चेद्भावोल्लासा रतिः ॥ ऋBह्र्स्\_२,५.१२८ ॥  
फल्गुवैराग्यनिर्दग्धाः शुष्कज्ञानाश्च हैतुकाः ।  
मीमांसका विशेषेण भक्त्यास्वादबहिर्मुखाः ॥ ऋBह्र्स्\_२,५.१२९ ॥  
इत्येष भक्तिरसिकश्चौरादिव महानिधिः ।  
जरन्मीमांसकाद्रक्ष्यः कृष्णभक्तिरसः सदा ॥ ऋBह्र्स्\_२,५.१३० ॥  
सर्वथैव दुरूहोऽयमभक्तैर्भगवद्रसः ।  
तत्पादाम्बुजसर्वस्वैर्भक्तैरेवानुरस्यते ॥ ऋBह्र्स्\_२,५.१३१ ॥  
व्यतीत्य भावनावर्त्म यश्चमत्कारकारभूः ।  
हृदि सत्त्वोज्ज्वले बाढं स्वदते स रसो मतः ॥ ऋBह्र्स्\_२,५.१३२ ॥  
भावनायाः पदे यस्तु बुधेनानन्यबुद्धिना ।  
भाव्यते गाढसंस्कारैश्चित्ते भावः स कथ्यते ॥ ऋBह्र्स्\_२,५.१३३ ॥

गोपालरूपशोभां दधदपि रघुनाथभावविस्तारी ।  
तुष्यतु सनातनात्मा दैक्षिणविभागे सुधाम्बुनिधेः ॥ ऋBह्र्स्\_२,५.१३४ ॥

इति श्रीश्रीभक्तिरसामृतसिन्धौ दक्षिणविभागे  
भक्तिरससामान्यनिरूपणे स्थायिभावलहरी पञ्चमी ।

**इति श्रीश्रीभक्तिरसामृतसिन्धौ  
सामान्यभगवद्भक्तिरसनिरूपको नाम  
दक्षिणविभागः समाप्तः ॥**


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_




**(३)  
मुख्यभक्तिरसनिरूपकः  
पश्चिमविभागः**



(३.१)  
शान्तिभक्तिरसाख्या  
प्रथमलहरी

धृतमुग्धरूपभारो भागवतार्पितपृथुप्रेमा ।  
स मयि सनातनमूर्तिस्तनोतु पुरुषोत्तमस्तुष्टिम् ॥ ऋBह्र्स्\_३,१.१ ॥  
रसामृताब्धेर्भागेऽत्र तृतीये पश्चिमाभिधे ।  
मुख्यो भक्तिरसः पञ्चविधः शान्तादीरीर्यते ॥ ऋBह्र्स्\_३,१.२ ॥  
अतोऽत्र पाञ्चविध्येन लहर्यः पञ्च कीर्तिताः ।  
अथामी पञ्च लक्ष्यन्ते रसाः शान्तादयः क्रमात् ॥ ऋBह्र्स्\_३,१.३ ॥

तत्र शान्तभक्तिरसः  
वक्ष्यमाणैर्विभावाद्यैः शमिनां स्वाद्यतां गतः  
स्थायी शान्तिरतिर्धीरैः शान्तभक्तिरसः स्मृतः ॥ ऋBह्र्स्\_३,१.४ ॥  
प्रायः स्वसुखजातीयं सुखं स्यादत्र योगिनाम् ।  
किन्त्वात्मसौख्यमघनं घनं त्वीशमयं सुखम् ॥ ऋBह्र्स्\_३,१.५ ॥  
तत्रापीशस्वरूपानुभवस्यैवोरुहेतुता ।  
दासादिवन्मनोज्ञत्वलीलादेर्न तथा मता ॥ ऋBह्र्स्\_३,१.६ ॥

तत्र आलम्बनाः  
चतुर्भुजश्च शान्ताश्च अस्मिन्नालम्बना मताः ॥ ऋBह्र्स्\_३,१.७ ॥

तत्र चतुर्भुजः  
श्यामाकृतिः स्फुरति चारुचतुर्भुजोऽयम्  
आनन्दराशिरखिलात्मसिन्धुतरङ्गः ।  
यस्मिन् गते नयनयोः पथि निर्जिहीते  
प्रत्यक्पदात्परमहंसमुनेर्मनोऽपि ॥ ऋBह्र्स्\_३,१.८ ॥

सच्चिदानन्दसान्द्राङ्ग आत्मारामशिरोमणिः ।  
परमात्मा परं ब्रह्म शमो दान्तः शुचिर्वशी ॥ ऋBह्र्स्\_३,१.९ ॥  
सदा स्वरूपसम्प्राप्तो हतारिगतिदायकः ।  
विभुरित्यादि गुणवानस्मिन्नालम्बनो हरिः ॥ ऋBह्र्स्\_३,१.१० ॥

अथ शान्ताः  
शान्ताः स्युः कृष्णतत्प्रेष्ण्हकारुण्येन रतिं गताः ।  
आत्मारामास्तदीयाध्वबद्धश्रद्धाश्च तापसाः ॥ ऋBह्र्स्\_३,१.११ ॥

अथ आत्मारामाः  
आत्मारामास्तु सनकसनन्दमुखा मताः ।  
प्राधान्यात्सनकादीनां रूपं भक्तिश्च कथ्यते ॥ ऋBह्र्स्\_३,१.१२ ॥

तत्र रूपम्  
ते पञ्चषाब्दबालाभाश्चत्वारस्तेजसोज्ज्वलाः ।  
गौराङ्गा वातवसनाः प्रायेण सहचारिणः ॥ ऋBह्र्स्\_३,१.१३ ॥

तत्र च भक्तिः  
समस्तगुणवर्जिते करणतः प्रतीचीनतां  
गते किमपि वस्तुनि स्वयमदीपि तावत्सुखम् ।  
न यावदियमद्भुता नवतमालनीलद्युतेर्  
मुकुन्द सुखचिद्घना तव बभूव साक्षात्कृतिः ॥ ऋBह्र्स्\_३,१.१४ ॥

अथ तापसाः  
भक्तिर्मुक्त्यैव निर्विघ्नेत्यात्तयुक्तविरक्तताः ।  
अनुज्झितमुमुक्षा ये भजन्ते ते तु तापसाः ॥ ऋBह्र्स्\_३,१.१५ ॥

यथा  
कदा शैलद्रोण्यां पृथुलविटपिक्रोडवसतिर्  
वसानः कौपीनं रचितफलकन्दाशनरुचिः ।  
हृदि ध्यायं ध्यायं मुहुरिह मुकुन्दाभिधमहं  
चिदानन्दं ज्योतिः क्षणमिव विनेष्यामि रजनीः ॥ ऋBह्र्स्\_३,१.१६ ॥

भक्तात्मारामकरुणा प्रपञ्चेनैव तापसाः ।  
शान्ताख्यभावचन्द्रस्य हृद्आकाशे कलां श्रिताः ॥ ऋBह्र्स्\_३,१.१७ ॥

अथ उद्दीपनाः  
श्रुतिर्महोपनिषदां विविक्तस्थानसेवनम् ।  
अन्तर्वृत्तिविशेषोऽस्य स्फूर्तिस्तत्त्वविवेचनम् ॥ ऋBह्र्स्\_३,१.१८ ॥  
विद्याशक्तिप्रधानत्वं विश्वरूपप्रदर्शनम् ।  
ज्ञानिभक्तेन संसर्गो ब्रह्मसत्रादयस्तथा ।  
एष्वसाधारणाः प्रोक्ता बुधैरुद्दीपना अमी ॥ ऋBह्र्स्\_३,१.१९ ॥

अत्र महोपनिषच्छ्रुतिः, यथा  
अक्लेशाः कमलभुवः प्रविश्य गोष्ठीं  
कुर्वन्तः श्रुतिशिरसां श्रुतिं श्रुतज्ञाः ।  
उत्तुङ्गं यद्उपरसङ्गमाय रङ्गं  
योगीन्द्राः पुलकभृतो नवाप्यवापुः ॥ ऋBह्र्स्\_३,१.२० ॥

पादाब्जतुलसीगन्धः शङ्खनादो मुरद्विषः ।  
पुण्यशैलः शुभारण्यं सिद्धक्षेत्रं स्वरापगा ॥ ऋBह्र्स्\_३,१.२१ ॥  
विषयादिक्षयिष्णुत्वं कालस्याखिलहारिता ।  
इत्याद्युद्दीपना साधारणास्तेषां किलाश्रितैः ॥ ऋBह्र्स्\_३,१.२२ ॥

अथ पादाब्जतुलसीगन्धो, यथा तृतीये (३.१५.४३)  
तस्यारविन्दनयनस्य पदारविन्द  
किञ्जल्कमिश्रतुलसीमकरन्दवायुः ।  
अन्तर्गतः स्वविवरेण चकार तेषां  
सङ्क्षोभमक्षरजुषामपि चित्ततन्वोः ॥ ऋBह्र्स्\_३,१.२३ ॥

अथ अनुभावाः  
नासाग्रन्यस्तनेत्रत्वमवधूतविचेष्टितम् ।  
युगमात्रेक्षितगतिर्ज्ञानमुद्राप्रदर्शनम् ॥ ऋBह्र्स्\_३,१.२४ ॥  
हरेर्द्विष्यपि न द्वेषो नातिभक्तिः प्रियेष्वपि ।  
सिद्धतायास्तथा जीवन्मुक्तेश्च बहुमानिता ॥ ऋBह्र्स्\_३,१.२५ ॥  
नैरपेक्ष्यं निर्ममता निरहङ्कारिता कथा ।  
मौनमित्यादयः शीताः स्युरसाधारणाः क्रियाः ॥ ऋBह्र्स्\_३,१.२६ ॥

तत्र नासाग्रनयनत्वं, यथा  
नासिकाग्रदृगयं पुरो मुनिः  
स्पन्दबन्धुरशिरा विराजते ।  
चित्तकन्दरतटीमनाकुलाम्  
अस्य नूनमवगाहते हरिः ॥ ऋBह्र्स्\_३,१.२७ ॥

जृम्भाङ्गमोटनं भक्तेरुपदेशो हरेर्नतिः ।  
स्तवादयश्च दासाद्यैः शीताः साधारणाः क्रियाः ॥ ऋBह्र्स्\_३,१.२८ ॥

तत्र जृम्भा, यथा  
हृदयाम्बरे ध्रुवं ते  
भावाम्बरमणिरुदेति योगीन्द्र ।  
यदिदं वदनाम्भोजं  
जृम्भामवलम्बते भवतः ॥ ऋBह्र्स्\_३,१.२९ ॥

अथ सात्त्विकाः  
रोमाञ्चस्वेदकम्पाद्याः सात्त्विकाः प्रलयं विना ॥ ऋBह्र्स्\_३,१.३० ॥

अथ रोमाञ्चो, यथा  
पाञ्चजन्यजनितो ध्वनिरन्तः  
क्षोभयन् सपदि बिद्धसमाधिः ।  
योगिनां गिरिगुहानिलयानां  
पुद्गले पुलकपालिमनैषीत् ॥ ऋBह्र्स्\_३,१.३१ ॥

एषां निरभिमानानां शरीरादिषु योगिनाम् ।  
सात्त्विकास्तु ज्वलन्त्येव न तु दीप्ता भवन्त्यमी ॥ ऋBह्र्स्\_३,१.३२ ॥

अथ सञ्चारिणः  
सञ्चारिनोऽत्र निर्वेदो धृतिर्हर्षो मतिः स्मृतिः ।  
विषादोत्सुकतावेगवितर्काद्याः प्रकीर्तिताः ॥ ऋBह्र्स्\_३,१.३३ ॥

तत्र निर्वेदो, यथा  
अस्मिन् सुखघनमूर्तौ  
परमात्मनि वृष्णिपत्तने स्फुरति  
आत्मारामतया मे  
वृथा गतो बत चिरं कालः ॥ ऋBह्र्स्\_३,१.३४ ॥

अथ स्थायी  
अत्र शान्तिरतिः स्थायी समा सान्द्रा च सा द्विधा ॥ ऋBह्र्स्\_३,१.३५ ॥

तत्र आद्या, यथा  
समाधौ योगिनस्तस्मिन्नसम्प्रज्ञातनामनि ।  
लीलया मयि लब्धेऽस्य बभूवोत्कम्पिनी तनुः ॥ ऋBह्र्स्\_३,१.३६ ॥

सान्द्रा, यथा  
सर्वाविद्याध्वंसतो यः समस्ताद्  
आविर्भूतो निर्विकल्पे समाधौ ।  
जाते साक्षाद्यादवेन्द्रे स विन्दन्  
मय्यानन्दः सान्द्रतां कोटिधासीत् ॥ ऋBह्र्स्\_३,१.३७ ॥

शान्तो द्विधैष पारोक्ष्यसाक्षात्कारविभेदतः ॥ ऋBह्र्स्\_३,१.३८ ॥

अथ परोक्ष्यं, यथा  
प्रयास्यति महत्तपः सफलतां किमष्टाङ्गिका  
मुनीश्वर पुरातनी परमयोगचर्याप्यसौ ।  
नराकृतिनवाम्बुदद्युतिधरं परं ब्रह्म मे  
विलोचनचमत्कृतिं कथय किं नु निर्मास्यति ॥ ऋBह्र्स्\_३,१.३९ ॥

यथा वा  
क्षेत्रे कुरोः किमपि चण्डकरोपरागे  
सान्द्रं महः पथि विलोचनयोर्यदासीत् ।  
तन्नीरदद्युतिजयि स्मरदुत्सुकं मे  
न प्रत्यग्आत्मनि मनो रमते पुरेव ॥ ऋBह्र्स्\_३,१.४० ॥

साक्षात्कारो, यथा  
परमात्मतयातिमेदुराद्  
बत साक्षात्करणप्रमोदतः ।  
भगवन्नधिकं प्रयोजनं  
कतरद्ब्रह्मविदोऽपि विद्यते ॥ ऋBह्र्स्\_३,१.४१ ॥

यथा वा  
हृष्टः कम्बुपतिस्वनैर्भुवि लुठच्चीराञ्चलः सञ्चलन्  
मूर्ध्ना रुद्धदृग्अश्रुभिः पुलकितो द्रागेष लीनव्रतः ।  
अक्ष्णोरङ्गनमञ्जनत्विषि परब्रह्मण्यवाप्ते मुदा  
मुद्राभिः प्रकटीकरोत्यवमतिं योगी स्वरूपस्थितौ ॥ ऋBह्र्स्\_३,१.४२ ॥

भवेत्कदाचित्कुत्रापि नन्दसूनोः कृपाभरः ।  
प्रथमं ज्ञाननिष्ठोऽपि सोऽत्रैव रतिमुद्वहेत् ॥ ऋBह्र्स्\_३,१.४३ ॥

यथा बिल्वमङ्गलोक्तिः  
अद्वैतवीथीपथिकैरुपास्याः  
स्वानन्दसिंहासनलब्धदीक्षाः ।  
शठेन केनापि वयं हठेन  
दासीकृता गोपवधूविटेन ॥ ऋBह्र्स्\_३,१.४४ ॥

तत्कारुण्यश्लथीभूतज्ञानसंस्कारसन्ततिः ।  
एष भक्तिरसानन्दनिपुणः स्याद्यथा शुकः ॥ ऋBह्र्स्\_३,१.४५ ॥  
शमस्य निर्विकारत्वान्नाट्यज्ञैर्नैष मन्यते ।  
शान्त्य्आख्याया रतेरत्र स्वीकारान्न विरुध्यते ॥ ऋBह्र्स्\_३,१.४६ ॥  
शमो मन्निष्ठता बुद्धेरिति श्रीभगवद्वचः\* ।  
तन्निष्ठा दुर्घटा बुद्धेरेतां शान्तरतिं विना ॥ ऋBह्र्स्\_३,१.४७ ॥  
{\*११.१९.३६}

केवलशान्तोऽपि, श्रीविष्णुधर्मोत्तरे यथा  
नास्ति यत्र सुखं दुःखं न द्वेषो न च मत्सरः ।  
समः सर्वेषु भूतेषु स शान्तः प्रथितो रसः ॥ ऋBह्र्स्\_३,१.४८ ॥

सर्वथैवमहङ्काररहितत्वं व्रजन्ति चेत् ।  
अत्रान्तर्भावमर्हन्ति धर्मवीरादयस्तदा ॥ ऋBह्र्स्\_३,१.४९ ॥  
स्थायिनमेके तु निर्वेदस्थायिनं परे ।  
शान्तमेव रसं पूर्वे प्राहुरेकमनेकधा ॥ ऋBह्र्स्\_३,१.५० ॥  
निर्वेदो विषये स्थायि तत्त्वज्ञानोद्भवः स चेत् ।  
इष्टानिष्टवियोगाप्तिकृतस्तु व्यभिचार्यसौ ॥ ऋBह्र्स्\_३,१.५१ ॥

**इति श्रीश्रीभक्तिरसामृतसिन्धौ  
पश्चिमविभागे मुख्यभक्तिरसपञ्चकनिरूपणे  
शान्तभक्तिरसलहरी प्रथमा ।**


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_





(३.२)  
प्रीतिभक्तिरसाख्या  
द्वितीयलहरी

श्रीधरस्वामिभिः स्पष्टमयमेव रसोत्तमः ।  
रङ्गप्रसङ्गे सप्रेमकाख्यः प्रकीर्तितः ॥ ऋBह्र्स्\_३,२.१ ॥  
रतिस्थायितया नामकौमुदीकृद्भिरप्यसौ ।  
शान्तत्वेनायमेवाद्धा सुदेवाद्यैश्च वर्णितः ॥ ऋBह्र्स्\_३,२.२ ॥  
आत्मोचितैर्विभावाद्यैः प्रीतिरास्वादनीयताम् ।  
नीता चेतसि भक्तानां प्रीतिभक्तिरसो मतः ॥ ऋBह्र्स्\_३,२.३ ॥  
अनुग्राह्यस्य दासत्वाल्लाल्यत्वादप्ययं द्विधा ।  
भिद्यते सम्भ्रमप्रीतो गौरवप्रीत इत्यपि ॥ ऋBह्र्स्\_३,२.४ ॥  
दासाभिमानिनां कृष्णे स्यात्प्रीतिः सम्भ्रमोत्तरा ।  
पूर्ववत्पुष्यमाणोऽयं सम्भ्रमप्रीत उच्यते ॥ ऋBह्र्स्\_३,२.५ ॥

तत्र आलम्बनाः  
हरिश्च तस्य दासाश्च ज्ञेया आलम्बना इह ॥ ऋBह्र्स्\_३,२.६ ॥  
तत्र हरिः  
आलम्बनोऽस्मिन् द्विभुजः कृष्णो गोकुलवासिषु ।  
अन्यत्र द्विभुजः क्वापि कुत्राप्येषु चतुर्भुजः ॥ ऋBह्र्स्\_३,२.७ ॥

तत्र व्रजे  
नवाम्बुधरबन्धुरः करयुगेन वक्त्राम्बुजे  
निधाय मुरलीं स्फुरत्पुरटनिन्दि पट्टाम्बरः ।  
शिखण्डकृतशेखरः शिखरिणस्तटे पर्यटन  
प्रभुर्दिवि दिवौकसो भुवि धिनोति नः किङ्करान् ॥ ऋBह्र्स्\_३,२.८ ॥

अन्यत्र द्विभुजो, यथा  
प्रभुरयमनिशं पिशङ्गवासाः  
करयुगभागरिकम्बुरम्बुदाभः ।  
नवघन इव चञ्चलापिनद्धो  
रविशशिमण्डलमण्डितश्चकास्ति ॥ ऋBह्र्स्\_३,२.९ ॥

तत्र चतुर्भुजो, यथा ललितमाधवे (५.१५)  
चञ्चत्कौस्तुभकौमुदीसमुदयः कौमोदकीचक्रयोः  
सख्येनोज्ज्वलितैस्तथा जलजयोराढ्यश्चतुर्भिर्भुजैः ।  
दिव्यालङ्करणेन सङ्कटतनुः सङ्गी विहङ्गेशितुर्  
मां व्यस्मारयदेष कंसविजयी वैकुण्ठगोष्ठीश्रियम् ॥ ऋBह्र्स्\_३,२.१० ॥

ब्रह्माण्डकोटिधामैकरोमकूपः कृपाम्बुधिः ।  
अविचिन्त्यमहाशक्तिः सर्वसिद्धिनिषेवितः ॥ ऋBह्र्स्\_३,२.११ ॥  
अवतारावलीबीजं सदात्मारामहृद्गुणः ।  
ईश्वरः परमाराध्यः सर्वज्ञः सुदृढव्रतः ॥ ऋBह्र्स्\_३,२.१२ ॥  
समृद्धिमान् क्षमाशीलः शरणागतपालकः ।  
दक्षिणः सत्यवचनो दक्षः सर्वशुभङ्करः ॥ ऋBह्र्स्\_३,२.१३ ॥  
प्रतापी धार्मिकः शास्त्रचक्षुर्भक्तसुहृत्तमः ।  
वदान्यस्तेजसा युक्तः कृतज्ञः कीर्तिसंश्रयः ॥ ऋBह्र्स्\_३,२.१४ ॥  
वरीयान् बलवान् प्रेमवश्य इत्यादिभिर्गुणैः ।  
युतश्चतुर्विधेष्वेष दासेष्वालम्बनो हरिः ॥ ऋBह्र्स्\_३,२.१५ ॥

अथ दासाः  
दासास्तु प्रश्रितास्तस्य निदेशवशवर्तिणः ।  
विश्वस्ताः प्रभुताज्ञानविनम्रितधियश्च ते ॥ ऋBह्र्स्\_३,२.१६ ॥

यथा  
प्रभुरयमखिलैर्गुणैर्गरीयान्  
इह तुलनामपरः प्रयाति नास्य ।  
इति परिणतनिर्णयेन नम्रान्  
हितचरितान् हरिसेवकान् भजध्वम् ॥ ऋBह्र्स्\_३,२.१७ ॥

चतुर्धामी अधिकृताश्रितपारिषदानुरागाः ॥ ऋBह्र्स्\_३,२.१८ ॥

तत्र अधिकृताः  
ब्रह्मशङ्करशक्राद्याः प्रोक्ता अधिकृता बुधैः ।  
रूपं प्रसिद्धमेवैषां तेन भक्तिरुदीर्यते ॥ ऋBह्र्स्\_३,२.१९ ॥

यथा  
का पर्येत्यम्बिकेयं हरिमवकलयन् कम्पते कः शिरोऽसौ  
तं कः स्तौत्येष धाता प्रणमति विलुठन् कः क्षितौ वासवोऽयम् ।  
कः स्तब्धो हस्यतेऽद्धा दनुजभिद्अनुजैः पूर्वजोऽयं ममेत्थं  
कालिन्दी जाम्बवत्यां त्रिदशपरिचयं जालरन्ध्राद्व्यतानीत् ॥ ऋBह्र्स्\_३,२.२० ॥

अथ आश्रिताः  
ते शरण्या ज्ञानिचराः सेवानिष्ठास्त्रिधाश्रिताः ॥ ऋBह्र्स्\_३,२.२१ ॥

यथा  
केचिद्भीताः शरणमभितः संश्रयन्ते भवन्तं  
विज्ञातार्थास्त्वद्अनुभवतः प्रास्य केचिन्मुमुक्षाम् ।  
श्रावं श्रावं तव नवनवां माधुरीं साधुवृन्दाद्  
वृन्दारण्योत्सव किल वयं देव सेवेमहि त्वाम् ॥ ऋBह्र्स्\_३,२.२२ ॥

तत्र शरण्याः  
शरण्याः कालियजरासन्धबद्धनृपादयः ॥ ऋBह्र्स्\_३,२.२३ ॥

यथा  
अपि गहनागसि नागे  
प्रभुवर मय्यद्भुताद्य ते करुणा ।  
भक्तैरपि दुर्लभया  
यदहं पदमुद्रयोज्ज्वलितः ॥ ऋBह्र्स्\_३,२.२४ ॥

यथा वा अपराधभञ्जने  
कामादीनां कति न कतिधा पालिता दुर्निदेशास्  
तेषां जाता मयि न करुणा न त्रपा नोपशान्तिः ।  
उत्सृज्यैतानथ यदुपते साम्प्रतं लब्धबुद्धिस्  
त्वामायातः शरणमभयं मां नियुङ्क्ष्वात्मदास्ये ॥ ऋBह्र्स्\_३,२.२५ ॥

अथ ज्ञानिचराः  
ये मुमुक्षां परित्यज्य हरिमेव समाश्रिताः ।  
शौनकप्रमुखास्ते तु प्रोक्ता ज्ञानिचराः बुधैः ॥ ऋBह्र्स्\_३,२.२६ ॥

यथा वा हरिहक्तिसुधोदये  
अहो महात्मन् बहुदोषदुष्टोऽप्य्  
एकेन भात्येष भवो गुणेन ।  
सत्सङ्गमाख्येन सुखावहेन  
कृताद्य नो येन कृशा मुमुक्षा ॥ ऋBह्र्स्\_३,२.२७ ॥

यथा वा पद्यावल्याम् (७७)  
ध्यानातीतं किमपि परमं ये तु जानन्ति तत्त्वं  
तेषामास्तां हृदयकुहरे शुद्धचिन्मात्र आत्मा ।  
अस्माकं तु प्रकृतिमधुरः स्मेरवक्त्रारविन्दो  
मेघश्यामः कनकपरिधिः पङ्कजाक्षोऽयमात्मा ॥ ऋBह्र्स्\_३,२.२८ ॥

अथ सेवानिष्ठाः  
मूलतो भजनासक्ताः सेवानिष्ठा इतीरिताः ।  
चन्द्रध्वजो हरिहयो बहुलाश्वस्तथा नृपाः ।  
इक्ष्वाकुः श्रुतदेवाश्च पुण्डरीकादयश्च ते ॥ ऋBह्र्स्\_३,२.२९ ॥


यथा  
आत्मारामानपि गमयति त्वद्गुणो गानगोष्ठीं  
शून्योद्याने नयति विहगानप्यलं भिक्षुचर्याम् ।  
इत्युत्कर्षं कमपि सचमत्कारमाकर्ण्य चित्रं  
सेवायां ते स्फुटमघहर श्रद्धया गर्धितोऽस्मि ॥ ऋBह्र्स्\_३,२.३० ॥

अथ पारिषदाः  
उद्धवो दारुको जैत्रः श्रुतदेवश्च शत्रुजित् ।  
नन्दोपनन्दभद्राद्याः पार्षदा यदुपत्तने ॥ ऋBह्र्स्\_३,२.३१ ॥  
नियुक्ताः सन्त्यमी मन्त्रसारथ्यादिषु कर्मसु ।  
तथापि क्वाप्यवसरे परिचर्यां च कुर्वते ।  
कौरवेषु तथा भीष्मपरीक्षिद्विदुरादयः ॥ ऋBह्र्स्\_३,२.३२ ॥

तेषां रूपं, यथा  
सरसाः सरसीरुहाक्षवेषास्  
त्रिदिवेशावलिजैत्रकान्तिलेशाः ।  
यदुवीरसभासदः सदामी  
प्रचुरालङ्करणोज्ज्वला जयन्ति ॥ ऋBह्र्स्\_३,२.३३ ॥

भक्तिः, यथा  
शंसन् धुर्जटिनिर्जयादिविरुदं बाष्पावरुद्धाक्षरं  
शङ्कापञ्चलवं मदादगणयन् कालाग्निरुद्रादपि ।  
त्वय्येवार्पितबुद्धिरुद्धवमुखस्त्वत्पार्षदानां गणो  
द्वारि द्वारवतीपुरस्य पुरतः सेवोत्सुकस्तिष्ठति ॥ ऋBह्र्स्\_३,२.३४ ॥

एतेषां प्रवरः श्रीमानुद्धवः प्रेमविक्लवः ॥ ऋBह्र्स्\_३,२.३५ ॥

तस्य रूपं  
कालिन्दीमधुरत्विषं मधुपतेर्माल्येन निर्माल्यतां  
लब्धेनाञ्चितमम्बरेण च लसद्गोरोचनारोचिषा ।  
द्वन्द्वेनार्गलसुन्दरेण भुजयोर्जिष्णुमब्जेक्षणं  
मुख्यं पारिषदेषु भक्तिलहरीरुद्धं भजाम्युद्धवम् ॥ ऋBह्र्स्\_३,२.३६ ॥

भक्तिः, यथा  
मूर्धन्याहुकशासनं प्रणयते ब्रह्मेशयोः शासिता  
सिन्धुं प्रार्थयते भुवं तनुतरां ब्रह्माण्डकोटीश्वरः ।  
मन्त्रं पृच्छति मामपेशलधियं विज्ञानवारां निधिर्  
विक्रीडत्यसकृद्विचित्रचरितः सोऽयं प्रभुर्मादृशाम् ॥ ऋBह्र्स्\_३,२.३७ ॥

अथ अनुगाः  
सर्वदा परिचर्यासु प्रभोरासक्तचेतसः ।  
पुरस्थाश्च व्रजस्थाश्चेत्युच्यते अनुगा द्विधा ॥ ऋBह्र्स्\_३,२.३८ ॥

तत्र पुरस्थाः  
सुचन्द्रो मण्डनः स्तम्बः सुतम्बाद्याः पुरानुगाः ।  
एषां पार्षदवत्प्रायो रूपालङ्कारणादयः ॥ ऋBह्र्स्\_३,२.३९ ॥


सेवा यथा  
उपरि कनकदण्डं मण्डनो विस्तृणीते  
धुवति किल सुचन्द्रश्चामरं चन्द्रचारुम् ।  
उपहरति सुतम्बः सुष्ठु ताम्बूलवीटीं  
विदधति परिचर्याः साधवो माधवस्य ॥ ऋBह्र्स्\_३,२.४० ॥

अथ व्रजस्थाः  
रक्तकः पत्रकः पत्री मधुकण्ठो मधुव्रतः ।  
रसालसुविलासाश्च प्रेमकन्दो मरन्दकः ॥ ऋBह्र्स्\_३,२.४१ ॥  
आनन्दश्चन्द्रहासश्च पयोदो वकुलस्तथा ।  
रसदः शारदाद्याश्च व्रजस्था अनुगा मताः ॥ ऋBह्र्स्\_३,२.४२ ॥

एषां रूपं, यथा  
मणिमयवरमण्डनोज्ज्वलाङ्गान्  
पुरटजवामधुलिट्पटीरभासः ।  
निजवपुर्अनुरूपदिव्यवस्त्रान्  
व्रजपतिनन्दनकिङ्करान्नमामि ॥ ऋBह्र्स्\_३,२.४३ ॥

सेवा, यथा  
द्रुतं कुरु परिष्कृतं बकुल पीतपट्टांशुकं  
वरैरगुरुभिर्जलं रचय वासितं वारिद ।  
रसाल परिकल्पयोरगलतादलैर्वीटिकाः  
परागपटली गवां दिशमरुन्ध पौरन्दरीम् ॥ ऋBह्र्स्\_३,२.४४ ॥

व्रजानुगेषु सर्वेषु वरीयान् रक्तको मतः ॥ ऋBह्र्स्\_३,२.४५ ॥

अस्य रूपं, यथा  
रम्यपिङ्गपटमङ्गरोचिषा  
खर्वितोरुशतपर्विकारुचम् ।  
सुष्ठु गोष्ठयुवराजसेविनं  
रक्तकण्ठमनुयामि रक्तकम् ॥ ऋBह्र्स्\_३,२.४६ ॥

भक्तिः, यथा  
गिरिवरभृति भर्तृदारकेऽस्मिन्  
व्रजयुवराजतया गते प्रसिद्धिम् ।  
शृणु रसद सदा पदाभिसेवा  
पट्टिमरता रतिरुत्तमा ममास्तु ॥ ऋBह्र्स्\_३,२.४७ ॥

धूर्यो धीरश्च वीरश्च त्रिधा पारिषद्आदिकः ॥ ऋBह्र्स्\_३,२.४८ ॥

तत्र धूर्यः  
कृष्णेऽस्य प्रेयसीवर्गे दासादौ च यथायथम् ।  
यः प्रीतिं तनुते भक्तः स धूर्य इह कीर्त्यते ॥ ऋBह्र्स्\_३,२.४९ ॥

यथा  
देवः सेव्यतया यथा स्फुरति मे देव्यस्तथास्य प्रियाः  
सर्वः प्राणसमानतां प्रचिनुते तद्भक्तिभाजां गणः ।  
स्मृत्वा साहसिकं बिभेमि तमहं भक्ताभिमानोन्नतं  
प्रीतिं तत्प्रणते खरेऽप्यविदधद्यः स्वास्थ्यमालम्बते ॥ ऋBह्र्स्\_३,२.५० ॥

अथ धीरः  
आश्रित्य प्रेयसीमस्य नातिसेवापरोऽपि यः ।  
तस्य प्रसादपात्रं स्यान्मुख्यं धीरः स उच्यते ॥ ऋBह्र्स्\_३,२.५१ ॥

यथा  
कमपि पृथग्अनुच्चैर्नाचरामि प्रयत्नं  
यदुकुलकमलार्क त्वत्प्रसादश्रियेऽपि ।  
समजनि ननु देव्याः पारिजातार्चितायाः  
परिजननिखिलान्तःपातिनी मे यद्आख्या ॥ ऋBह्र्स्\_३,२.५२ ॥

अथ वीरः  
कृपां तस्य समाश्रित्य प्रौढां नान्यमपेक्षते ।  
अतुलां यो वहन् कृष्णे प्रीतिं वीरः स उच्यते ॥ ऋBह्र्स्\_३,२.५३ ॥

यथा  
प्रलम्बरिपुरीश्वरो भवतु का कृतिस्तेन मे  
कुमारमकरध्वजादपि न किञ्चिदास्ते फलम् ।  
किमन्यदहमुद्धतः प्रभुकृपाकटाक्षश्रिया  
प्रिया परिषद्अग्रिमां न गणयामि भामामपि ॥ ऋBह्र्स्\_३,२.५४ ॥

चतुर्थे च (४.२०.२८)  
जगज्जनन्यां जगद्ईश वैशसं  
स्यादेव यत्कर्मणि नः समीहितम्  
करोषि फल्ग्वप्युरु दीनवत्सलः  
स्व एव धिष्ण्येऽभिरतस्य किं तया ॥ ऋBह्र्स्\_३,२.५५ ॥

एतेषु तस्य दासेषु त्रिविधेष्वाश्रितादिषु ।  
नित्यसिद्धाश्च सिद्धाश्च साधकाः परिकीर्तितः ॥ ऋBह्र्स्\_३,२.५६ ॥

अथ उद्दीपनाः  
अनुग्रहस्य सम्प्राप्तिस्तस्याङ्घ्रिरजसां तथा ।  
भुक्तावशिष्टभक्तादेरपि तद्भक्तसङ्गतिः ।  
इत्यादयो विभावाः स्युरेष्वसाधारणा मताः ॥ ऋBह्र्स्\_३,२.५७ ॥

तत्र अनुग्रहसम्प्राप्तिः, यथा  
कृष्णस्य पश्यत कृपां कृपाद्याः कृपणे मयि ।  
ध्येयोऽसौ निधने हन्त दृशोरध्वानमभ्यगात् ॥ ऋBह्र्स्\_३,२.५८ ॥

मुरलीशृङ्गयोः स्वानः स्मितपूर्वावलोकनम् ।  
गुणोत्कर्षश्रुतिः पद्मपदाङ्कनवनीरदाः ।  
तद्अङ्गसौरभाद्यास्तु सर्वैः साधारणा मताः ॥ ऋBह्र्स्\_३,२.५९ ॥

अत्र मुरलीस्वनो, यथा विदग्धमाधवे (१.३०)  
सोत्कण्ठं मुरलीकलापरिमलानाकर्ण्य घूर्णत्तनोर्  
एतस्याक्षिसहस्रतः सुरपतेरश्रूणि सस्रुर्भुवि ।  
चित्रं वारिधरान् विनापि तरसा यैरद्य धारामयैर्  
दूरात्पश्यत देवमातृकमभूद्वृन्दाटवीमण्डलम् ॥ ऋBह्र्स्\_३,२.६० ॥

अथ अनुभावाः  
सर्वतः स्वनियोगानामाधिक्येन परिग्रहः ।  
ईर्ष्यालवेन चास्पृष्टा मैत्री तत्प्रणते जने ।  
तन्निष्ठाद्याः शीताः स्युरेष्वसाधारणाः क्रियाः ॥ ऋBह्र्स्\_३,२.६१ ॥

तत्र स्वनियोगस्य सर्वत आधिक्यं, यथा  
अङ्गस्तम्भारम्भमुत्तुङ्गयन्तं  
प्रेमानन्दं दारुको नाभ्यनन्दत्  
कंसारातेर्वीजने येन साक्षाद्  
अक्षोदीयानन्तरायो व्यधायि ॥ ऋBह्र्स्\_३,२.६२ ॥

उद्भास्वराः पुरोक्ता ये तथास्य सुहृद्आदयः ।  
विरागाद्याश्च ये शीताः प्रोक्ताः साधारणास्तु ते ॥ ऋBह्र्स्\_३,२.६३ ॥

तत्र नृत्यम्, यथा श्रीदशमे (१०.८६.३८)  
श्रुतदेवोऽच्युतं प्राप्तं स्वगृहान् जनको यथा ।  
नत्वा मुनींश्च संहृष्टो धुन्वन् वासो ननर्त ह ॥ ऋBह्र्स्\_३,२.६४ ॥

यथा वा  
त्वं कलासु विमुखोऽपि नर्तनं  
प्रेमनाट्यगुरुणासि पाठितः ।  
यद्विचित्रगतिचर्ययाञ्चितश्  
चित्रयस्यहह चारणानपि ॥ ऋBह्र्स्\_३,२.६५ ॥

अथ सात्त्विकाः  
स्तम्भाद्याः सात्त्विकाः सर्वे प्रीतादित्रितये मताः ॥ ऋBह्र्स्\_३,२.६६ ॥

यथा,  
गोकुलेन्द्रगुणगानरसेन  
स्तम्भमद्भुतमसौ भजमानः ।  
पश्य भक्तिरसमण्डपमूल  
स्तम्भतां वहति वैष्णववर्यः ॥ ऋBह्र्स्\_३,२.६७ ॥

श्रीदशमे (१०.८५.३८)  
स इन्द्रसेनो भगवत्पदानुजं  
बिभ्रन्मुहुः प्रेमविभिन्नया धिया ।  
उवाच हानन्दजलाकुलेक्षणः  
प्रहृष्टरोमा नृप गद्गदाक्षरम् ॥ ऋBह्र्स्\_३,२.६८ ॥

अथ व्यभिचारिणः  
हर्षो धृतिश्चात्र निर्वेदोऽथ विषण्णता ।  
दैन्यं चिन्ता स्मृतिः शङ्का मतिरौत्सुक्यचापले ॥ ऋBह्र्स्\_३,२.६९ ॥  
वितर्कावेगह्रीजाड्यमोहोन्मादावहित्थिकाः ।  
बोधः स्वप्नः क्लमो व्याधिर्मृतिश्च व्यभिचारिणः ॥ ऋBह्र्स्\_३,२.७० ॥  
इतरेषां मदादीनां नातिपोषकता भवेत् ।  
योगे त्रयः स्युर्धृत्य्अन्ता अयोगे तु क्लमादयः ।  
उभयत्र परे शेषा निर्वेदाद्याः सतां मताः ॥ ऋBह्र्स्\_३,२.७१ ॥

तत्र हर्षो, यथा प्रथमे (१.११.५)  
प्रीत्य्उत्फुल्लमुखाः प्रोचुर्हर्षगद्गदया गिरा ।  
पितरं सर्वसुहृदमवितारमिवार्भकाः ॥ ऋBह्र्स्\_३,२.७२ ॥

यथा वा  
हरिमवलोक्य पुरो भुवि  
पतितो दण्डप्रणामशतकामः ।  
प्रमदविमुग्धो नृपतिः  
पुनरुत्थानं विसस्मार ॥ ऋBह्र्स्\_३,२.७३ ॥  
क्लमो, यथा स्कान्दे  
अशोषयन्मनस्तस्य म्लापयन्मुखपङ्कजम् ।  
आधिस्तद्विरहे देव ग्रीष्मे सर इवांशुमान् ॥ ऋBह्र्स्\_३,२.७४ ॥

निर्वेदो, यथा  
धन्याः स्फुरति तव सूर्य कराः सहस्रं  
ये सर्वदा यदुपतेः पदयोः पतन्ति ।  
बन्ध्यो दृशां दर्शशती ध्रियते ममासौ  
दूरे मुहूर्तमपि या न विलोकते तम् ॥ ऋBह्र्स्\_३,२.७५ ॥

अथ स्थायी  
सम्भ्रमः प्रभुताज्ञानात्कम्पश्चेतसि सादरः ।  
अनेनैक्यं गता प्रीतिः सम्भ्रमप्रीतिरुच्यते ।  
एषा रसेऽत्र कथिता स्थायिभावतया बुधैः ॥ ऋBह्र्स्\_३,२.७६ ॥  
आश्रितादेः पुरैवोक्तः प्रकारो रतिजन्मनि ।  
तत्र पारिषदादेस्तु हेतुः संस्कार एव हि ।  
संस्कारोद्बोधकास्तस्य दर्शनश्रवणादयः ॥ ऋBह्र्स्\_३,२.७७ ॥  
एषा तु सम्भ्रमप्रीतिः प्राप्नुवत्युत्तरोत्तरम् ।  
वृद्धिं प्रेमा ततः स्नेहस्ततो राग इति त्रिधा ॥ ऋBह्र्स्\_३,२.७८ ॥

तत्र सम्भ्रमप्रीतिः, यथा श्रीदशमे (१०.३८.६)  
ममाद्यामङ्गलं नष्टं फलवांश्चैव मे भवः ।  
यन्नमस्ये भगवतो योगिध्येयाङ्घ्रिपङ्कजम् ॥ ऋBह्र्स्\_३,२.७९ ॥

यथा वा  
कलिन्दनन्दिनीकुलकदम्बवनवल्लभम् ।  
कदा नमस्करिषामि गोपरूपं तमीश्वरम् ॥ ऋBह्र्स्\_३,२.८० ॥

अथ प्रेमा  
ह्रासशङ्काच्युता बद्धमूला प्रेमेयमुच्यते ।  
अस्यानुभावाः कथितास्तत्र व्यसनितादयः ॥ ऋBह्र्स्\_३,२.८१ ॥

यथा  
अणिमादिसौख्यवीचीमवीचिदुःखप्रवाहं वा ।  
नय मां विकृतिर्न हि मे त्वत्पदकमलावलम्बस्य ॥ ऋBह्र्स्\_३,२.८२ ॥

यथा वा  
रुषाज्वलितबुद्धिना भृगुसुतेन शप्तोऽप्यलं  
मया हृतजगत्त्रयोऽप्यतनुकैतवं तन्वता ।  
विनिन्द्य कृतबन्धनोऽप्युरगराजपाशैर्बलाद्  
अरज्यत स मय्यहो द्विगुणमेव वैरोचनिः ॥ ऋBह्र्स्\_३,२.८३ ॥

अथ स्नेहः  
सान्द्रश्चित्तद्रवं कुर्वन् प्रेमा स्नेह इतीर्यते ।  
क्षणिकस्यापि नेह स्याद्विस्लेषस्य सहिष्णुता ॥ ऋBह्र्स्\_३,२.८४ ॥

यथा  
दम्भेन बाष्पाम्बुझरस्य केशवं  
वीक्ष्य द्रवच्चित्तमसुस्रुवत्तव ।  
इत्युच्चकैर्धारयतो विचित्ततां  
चित्रा न ते दारुक दारुकल्पता ॥ ऋBह्र्स्\_३,२.८५ ॥

यथा वा  
पत्नीं रत्ननिधेः परामुपहरन् पूरेण बाष्पाम्भसां  
रज्यन्मञ्जुलकण्ठगर्भलुठितस्तोत्राक्षरोपक्रमः ।  
चुम्बन् फुल्लकदम्बडम्बरतुलाङ्गैः समीक्ष्याच्युतं  
स्तब्धोऽप्यभ्यधिकां श्रियं प्रणमतां वृन्दाद्दधारोद्धवः ॥ ऋBह्र्स्\_३,२.८६ ॥

अथ रागः  
स्नेहः स रागो येन स्यात्सुखं दुःखमपि स्फुटम् ।  
तत्सम्बन्धलवेऽप्यत्र प्रीतिः प्राणव्ययैरपि ॥ ऋBह्र्स्\_३,२.८७ ॥

यथा  
गुरुरपि भुजगाद्भीस्तक्षकात्प्राज्यराज्य  
च्युतिरतिशयिनी च प्रायचर्या च गुर्वी ।  
अतनुत मुदमुच्चैः कृष्णलीलासुधान्तर्  
विहरणसचिवत्वादौत्तरेयस्य राज्ञः ॥ ऋBह्र्स्\_३,२.८८ ॥

यथा वा  
केशवस्य करुणालवेऽपि चेद्  
बाडवोऽपि किल षाडवो मम ।  
अस्य यद्यदयताकुशस्थली  
पूर्णसिद्धिरपि मे कुशस्थली ॥ ऋBह्र्स्\_३,२.८९ ॥

प्राय आद्यद्वये प्रेमा स्नेहः पारिषदेष्वसौ ।  
परीक्षिति भवेद्रागो दारुके च तथोद्धवे ॥ ऋBह्र्स्\_३,२.९० ॥  
व्रजानुगेष्वनेकेषु रक्तकप्रमुखेषु च ।  
अस्मिन्नभ्युदिते भावः प्रायः स्यात्सख्यलेशभाक् ॥ ऋBह्र्स्\_३,२.९१ ॥

यथा  
शुद्धान्तान्मिलितं बाष्परुद्धवागुद्धवो हरिम् ।  
किञ्चित्कुञ्चितनेत्रान्तः स्वान्तेन परिषस्वजे ॥ ऋBह्र्स्\_३,२.९२ ॥

अयोगयोगावेतस्य प्रभेदौ कथितावुभौ ॥ ऋBह्र्स्\_३,२.९३ ॥

अथ अयोगः  
सङ्गाभावो हरेर्धीरैरयोग इति कथ्यते ।  
अयोगे तन्मनस्कत्वं तद्गुणाद्य्अनुसन्धयः ॥ ऋBह्र्स्\_३,२.९४ ॥  
तत्प्राप्त्य्अपायचिन्ताद्याः सर्वेषां कथिताः क्रियाः ।  
उत्कण्ठितं वियोगश्चेत्ययोगेऽपि द्विधोच्यते ॥ ऋBह्र्स्\_३,२.९५ ॥

तत्र उत्कण्ठितम्  
अदृष्टपूर्वस्य हरेर्दिदृक्षोत्कण्ठितं मतम् ॥ ऋBह्र्स्\_३,२.९६ ॥

यथा नारसिंहे  
चकार मेघे तद्वर्णे बहुमानरतिं नृपः ।  
पक्षपातेन तन्नाम्नि मृगे पद्मे च तद्दृशि ॥ ऋBह्र्स्\_३,२.९७ ॥

यथा व, श्रीदशमे (१०.३८.१०)  
अप्यद्य विष्णोर्मनुजत्वमीयुषोर्  
भारावताराय भुवो निजेच्छया  
लावण्यधाम्नो भवितोपलम्भनं  
मह्यं न न स्यात्फलमञ्जसा दृशः ॥ ऋBह्र्स्\_३,२.९८ ॥

अत्रायोगप्रसक्तानां सर्वेषामपि सम्भवे ।  
औत्सुक्यदैन्यनिर्वेदचिन्तानां चापलस्य च ।  
जडतोन्मादमोहानामपि स्यादतिरिक्तता ॥ ऋBह्र्स्\_३,२.९९ ॥

तत्र औत्सुक्यं, यथा श्रीकृष्णकर्णामृते (४१)  
अमून्यधन्यानि दिनान्तराणि  
हरे त्वद्आलोकनमन्तरेण ।  
अनाथबन्धो करुणैकसिन्धो  
हा हन्त हा हन्त कथं नयामि ॥ ऋBह्र्स्\_३,२.१०० ॥

यथा वा,  
विलोचनसुधाम्बुधेस्तव पदारविन्दद्वयी  
विलोचनरसच्छटामनुपलभ्य विक्षुभ्यतः ।  
मनो मम मनागपि क्वचिदनाप्नुवन्निर्वृतिं  
क्षणार्धमपि मन्यते व्रजमहेन्द्र वर्षव्रजम् ॥ ऋBह्र्स्\_३,२.१०१ ॥

दैन्यं, यथा तत्रैव {\*Kअर्णामृत? णोत्fओउन्दिनन्योf थे थ्रेए चेन्तुरिएस्.}  
निबद्धमूर्धाञ्जलिरेष याचे  
नीरन्ध्रदैन्योन्नतिमुक्तकण्ठम् ।  
दयाम्बुधे देव भवत्कटाक्ष  
दाक्षिण्यलेशेन सकृन्निषिञ्च ॥ ऋBह्र्स्\_३,२.१०२ ॥

यथा वा  
असि शशिमुकुटाद्यैरप्यलभ्येक्षणस्त्वं  
लघुरघहर कीटादप्यहं कूटकर्मा ।  
इति विसदृशतापि प्रार्थने प्रार्थयामि  
स्नपय कृपणबन्धो मामपाङ्गच्छटाभिः ॥ ऋBह्र्स्\_३,२.१०३ ॥

निर्वेदो, यथा  
स्फुटं श्रितवतोरपि श्रुतिनिषेवया श्लाघ्यतां  
ममाभवनिरतयोर्भवतु नेत्रयोर्मन्दयोः ।  
भवेन्न हि ययोः पदं मधुरिमश्रियामास्पदं  
पदाम्बुजनखाङ्कुरादपि विसारि रोचिस्तव ॥ ऋBह्र्स्\_३,२.१०४ ॥

चिन्ताम्, यथा  
हरिपदकमलावलोकतृष्णा  
तरलमतेरपि योग्यतामवीक्ष्य ।  
अवनतवदनस्य चिन्तया मे  
हरि हरि निःश्वसतो निशाः प्रयाति ॥ ऋBह्र्स्\_३,२.१०५ ॥

चापलं, यथा श्रीकृष्णकर्णामृते (३२)  
त्वच्छैशवं त्रिभुवनाद्भुतमित्यवेहि  
मच्चापलं च तव वा मम वाधिगम्यम् ।  
तत्किं करोमि विरलं मुरलीविलासि  
मुग्धं मुखाम्बुजमुदीक्षितुमीक्षणाभ्याम् ॥ ऋBह्र्स्\_३,२.१०६ ॥

यथा वा  
ह्रियमघहर मुक्त्वा दृक्पतङ्गी ममासौ  
भयमपि दमयित्वा भक्तवृन्दात्तृषार्ता ।  
निरवधिमविचार्य स्वस्य च क्षोदिमानं  
तव चरणसरोजं लेढुमनिव्च्छतीश ॥ ऋBह्र्स्\_३,२.१०७ ॥

जडता, यथा सप्तमे (७.४.३७)  
न्यस्तक्रीडनको बालो जडवत्तन्मनस्तया ।  
कृष्णग्रहगृहीतात्मा न वेद जगदीदृशम् ॥ ऋBह्र्स्\_३,२.१०८ ॥

यथा वा  
निमेषोन्मुक्ताक्षः कथमिह परिस्पन्दविधुरां  
तनुं बिभ्रद्भव्यः प्रतिकृतिरिवास्ते द्विजपतिः ।  
अये ज्ञातं वंशीरसिकनवरागव्यसनिना  
पुरः श्यामाम्भोदे बत विनिहिता दृष्टिरमुना ॥ ऋBह्र्स्\_३,२.१०९ ॥

उन्मादो, यथा सप्तमे (७.४.४०)  
नदति क्वचिदुत्कण्ठो विलज्जो नृत्यति क्वचित् ।  
क्वचित्तद्भावनायुक्तस्तन्मयोऽनुचकार ह ॥ ऋBह्र्स्\_३,२.११० ॥

यथा वा  
क्वचिन्नटति निष्पटं क्वचिदसम्भवं स्तम्भते  
क्वचिद्विहसति स्फुटं क्वचिदमन्दमाक्रन्दति ।  
लसत्यनलसं क्वचित्क्वचिदपार्थमार्तायते  
हरेरभिनवोद्धुरप्रणयसीधुमत्तो मुनिः ॥ ऋBह्र्स्\_३,२.१११ ॥

मोहो, यथा हरिभक्तिसुधोदये  
अयोग्यमात्मानमितीशदर्शने  
स मन्यमानस्तद्अनाप्तिकातरः ।  
उद्बेलदुःखार्णवमग्नमानसः  
श्रुताश्रुधारो द्विज मूर्च्छितापतत् ॥ ऋBह्र्स्\_३,२.११२ ॥

यथा वा  
हरिचरणविलोकाब्धितापावलीभिर्  
बत विधूतचिद्अम्भस्यत्र नस्तीर्थवर्ये ।  
श्रुतिपुटपरिवाहेनेशनामामृतानि  
क्षिपत ननु सतीर्थाश्चेष्टतां प्राणहंसः ॥ ऋBह्र्स्\_३,२.११३ ॥

अथ वियोगः  
वियोगो लब्धसङ्गेन विच्छेदो दनुजद्विषा ॥ ऋBह्र्स्\_३,२.११४ ॥  
यथा  
बलिसुतभुजषण्डखण्डनाय  
क्षतजपुरं पुरुषोत्तमे प्रयाते ।  
विधूतविधुरबुद्धिरुद्धवोऽयं  
विरहनिरुद्धमना निरुद्धवोऽभूत् ॥ ऋBह्र्स्\_३,२.११५ ॥

अङ्गेषु तापः कृशता जागर्यालम्बशून्यता ।  
अधृतिर्जडता व्याधिरुन्मादो मूर्च्छितं बुधैः ।  
वियोगे सम्भ्रमप्रीतेर्दशावस्थाः प्रकीर्तिताः ॥ ऋBह्र्स्\_३,२.११६ ॥  
अनवस्थितिराख्याता चित्तस्यालम्बशून्यता ।  
अरागिता तु सर्वस्मिन्नधृतिः कथिता बुधैः ।  
अन्येऽष्टौ प्रकटार्थत्वात्तापाद्या न हि लक्षिताः ॥ ऋBह्र्स्\_३,२.११७ ॥

तत्र तापो, यथा  
अस्मान् दुनोति कमलं तपनस्य मित्रं  
रत्नाकरश्च बडवानलगूढमूर्तिः ।  
इन्दीवरं विधुसुहृत्कथमीश्वरं वा  
तं स्मारयन्मुनिपते दहतीह सभ्यान् ॥ ऋBह्र्स्\_३,२.११८ ॥

कृशता, यथा  
दधति तव तथाद्य सेवकानां  
भुजपरिघाः कृशतां च पाण्डुतां च ।  
पतति बत यथा मृणालबुद्ध्या  
स्फुटमिह पाण्डवमित्र पाण्डुपक्षः ॥ ऋBह्र्स्\_३,२.११९ ॥

जागर्या, यथा  
विरहान्मुरद्विषश्चिरं विधुराङ्गे परिखिन्नचेतसि ।  
क्षणदाः क्षणदायितोज्झिता बहुलाश्वे बहुलास्तदाभवन् ॥ ऋBह्र्स्\_३,२.१२० ॥

आलम्बनशून्यता, यथा  
विजयरथकुटुम्बिना विनान्यन्  
न किल कुटुम्बमिहास्ति नस्त्रिलोक्याम् ।  
भ्रमदिदमनवेक्ष्य यत्पदाब्जं  
क्वचिदपि न व्यवतिष्ठतेऽद्य चेतः ॥ ऋBह्र्स्\_३,२.१२१ ॥

अधृतिः, यथा  
प्रेक्ष्य पिञ्छकुलमक्षि पिधत्ते  
नैचिकीनिचयमुज्झति दूरे ।  
वष्टि यष्टिमपि नाद्य मुरारे  
रक्तकस्तव पदाम्बुजरक्तः ॥ ऋBह्र्स्\_३,२.१२२ ॥

जडता, यथा  
यौधिष्ठिरं पुरमुपेयुषि पद्मनाभे  
खेदानलव्यतिकरैरतिविक्लवस्य ।  
स्वेदाश्रुभिर्न हि परं जलतामवापुर्  
अङ्गानि निष्क्रियतया च किलोद्धवस्य ॥ ऋBह्र्स्\_३,२.१२३ ॥

व्याधिर्, यथा  
चिरयति मणिमन्वेष्टुं  
चलिते मुरभिदि कुशस्थलीपुरतः ।  
समजनि धृतनवव्याधिः  
पवनव्याधिर्यथार्थाख्यः ॥ ऋBह्र्स्\_३,२.१२४ ॥

उन्मादो, यथा  
प्रोषिते बत निजाधिदैवते  
रैवते नवमवेक्ष्य नीरदम् ।  
भ्रान्तधीरयमधीरमुद्धवः  
पश्य रौति\* रमते नमस्यति ॥ ऋBह्र्स्\_३,२.१२५ ॥  
{\*नौतीति विश्वनाथः}

मूर्च्छितं, यथा  
समजनि दशा विश्लेषात्ते पदाम्बुजसेविनां  
व्रजभुवि तथा नासीन्निद्रालवोऽपि यथा पुरा ।  
यदुवर दरश्वासेनामी वितर्कितजीविताः  
सततमधुना निश्चेष्टाङ्गास्तटान्यधिशेरते ॥ ऋBह्र्स्\_३,२.१२६ ॥

मृतिः, यथा  
दनुजदमन याते जीवने त्वय्यकस्मात्  
प्रचुरविरहतापैर्ध्वन्तहृत्पङ्कजायाम् ।  
व्रजमभि परितस्ते दासकासारपङ्क्तौ  
न किल वसतिमार्ताः कर्तुमिच्छन्ति हंसाः ॥ ऋBह्र्स्\_३,२.१२७ ॥

अशिवत्वान्न घटते भक्ते कुत्राप्यसौ मृतिः ।  
क्षोभकत्वाद्वियोगस्य जातप्रायेति कथ्यते ॥ ऋBह्र्स्\_३,२.१२८ ॥

अथ योगः  
कृष्णेन सङ्गमो यस्तु स योग इति कीर्त्यते ।  
योगेऽपि कथितः सिद्धिस्तुष्टिः स्थितिरिति त्रिधा ॥ ऋBह्र्स्\_३,२.१२९ ॥

तत्र सिद्धिः  
उत्कण्ठिते हरेः प्राप्तिः सिद्धिरित्यभिधीयते ॥ ऋBह्र्स्\_३,२.१३० ॥

यथा श्रीकृष्णकर्णामृते (५७)  
मौलिश्चन्द्रकभूषणो मरकतस्तम्भाभिरामं वपुर्  
वक्त्रं चित्रविमुग्धहासमधुरं बाले विलोले दृशौ ।  
वाचः शैशवशीतया मदगजश्लाघ्या विलासस्थितिर्  
मन्दं मन्दमये क एष मथुरावीथीं मिथो गाहते ॥ ऋBह्र्स्\_३,२.१३१ ॥

यथा वा श्रीदशमे (१०.३८.३४)  
रथात्तूर्णमवप्लुत्य सोऽक्रूरः प्रेमविह्वलः ।  
पपात चरणोपान्ते दण्डवद्रामकृष्णयोः ॥ ऋBह्र्स्\_३,२.१३२ ॥

तुष्टिः  
जाते वियोगे कंसारेः सम्प्राप्तिस्तुष्टिरुच्यते ॥ ऋBह्र्स्\_३,२.१३३ ॥

यथा प्रथमे (१.११.१०)  
कथं वयं नाथ चिरोषिते त्वयि  
प्रसन्नदृष्ट्याखिलतापशोषणम् ।  
जीवेम ते सुन्दरहासशोभितम्  
अपश्यमाना वदनं मनोहरम् ॥ ऋBह्र्स्\_३,२.१३४ ॥

यथा वा  
समक्षमक्षमः प्रेक्ष्य हरिमञ्जलिबन्धने ।  
दारुको द्वारकाद्वारि तत्र चित्रदशां ययौ ॥ ऋBह्र्स्\_३,२.१३५ ॥

स्थितिः  
सहवासो मुकुन्देन स्थितिर्निगदिता बुधैः ॥ ऋBह्र्स्\_३,२.१३६ ॥

यथा हंसदूते (५०) {\*ठिसच्तुअल्ल्यप्पेअर्स्तो बे अ मिx ओf वेर्सेस्५०५१. Cहेच्क्म्य्चोम्मेन्तिन् ंय्स्तिच्ড়ोएत्र्य्.}  
पुरस्तादाभीरीगणभयदनामा स कठिनो  
मणिस्तम्भालम्बी कुरुकुलकथां सङ्कलयिता ।  
स जानुभ्यामष्टापदभुवनमवष्टभ्य भविता  
गुरोः शिष्यो नूनं पदकमलसंवाहनरतः ॥ ऋBह्र्स्\_३,२.१३७ ॥

निजावसरशुश्रूषाविधाने सावधानता ।  
पुरस्तस्य निवेशाद्या योगेऽमीषां क्रिया मताः ॥ ऋBह्र्स्\_३,२.१३८ ॥  
केचिदस्या रतेः कृष्णभक्त्य्आस्वादबहिर्मुखाः ।  
भवत्वमेव निश्चित्य न रसावस्थतां जगुः ॥ ऋBह्र्स्\_३,२.१३९ ॥  
इति तावदसाधीयो यत्पुराणेषु केषुचित् ।  
श्रीमद्भागवते चैष प्रकटो दृश्यते रसः ॥ ऋBह्र्स्\_३,२.१४० ॥

तथा हि एकादशे (११.३.३२)  
क्वचित्रुदन्त्यच्युतचिन्तया क्वचिद्  
धसन्ति नन्दन्ति वदन्त्यलौकिकाः ।  
नृत्यन्ति गायन्त्यनुशीलयन्त्यजं  
भवन्ति तूष्णीं परमेत्य निर्वृताः ॥ ऋBह्र्स्\_३,२.१४१ ॥

सप्तमे च (७.७.३४)  
निशम्य कर्माणि गुणानतुल्यान्  
वीर्याणि लीलातनुभिः कृतानि ।  
यदातिहर्षोत्पुलकाश्रुगद्गदं  
प्रोत्कण्ठ उद्गायति रौति नृत्यति ॥ ऋBह्र्स्\_३,२.१४२ ॥

एषात्र भक्तभावानां प्रायिकी प्रक्रियोदिता ।  
किन्तु कालादिवैशिष्ट्यात्क्वचित्स्यात्सीमलङ्घनम् ॥ ऋBह्र्स्\_३,२.१४३ ॥

अथ गौरवप्रीतिः  
लाल्याभिमानिनां कृष्णे स्यात्प्रीतिर्गौरवोत्तरा ।  
सा विभावादिभिः पुष्टा गौरवप्रीतिरुच्यते ॥ ऋBह्र्स्\_३,२.१४४ ॥

तत्र आलम्बनाः  
हरिश्च तस्य लाल्याश्च भवन्त्यालम्बना इह ॥ ऋBह्र्स्\_३,२.१४५ ॥

तत्र हरिः, यथा  
अयमुपहितकर्णः प्रस्तुते वृष्णिवृद्धैर्  
यदुपतिरितिहासे मन्दहासोज्ज्वलास्यः ।  
उपदिशति सुधर्मामध्यमध्यास्य दीव्यन्  
हितमिह निजयाग्रे चेष्टयैवात्मजान्नः ॥ ऋBह्र्स्\_३,२.१४६ ॥

महागुरुर्महाकीर्तिर्महाबुद्धिर्महाबलः ।  
रक्षी लालक इत्याद्यैर्गुणैरालम्बनो हरिः ॥ ऋBह्र्स्\_३,२.१४७ ॥

अथ लाल्याः  
लाल्याः किल कनिष्ठत्वपुत्रत्वाद्य्अभिमानिनः ।  
कनिष्ठाः सारणगदसुभद्रप्रमुखाः स्मृताः ।  
प्रद्युम्नचारुदेष्णाद्याः साम्बाद्याश्च कुमारकाः ॥ ऋBह्र्स्\_३,२.१४८ ॥

एषां रूपं, यथा  
अपि मुरान्तकपार्षदमण्डलाद्  
अधिकमण्डनवेशगुणश्रियः ।  
आसतपीतसितद्युतिभिर्युता  
यदुकुमारगणाः पुरि रेमिरे ॥ ऋBह्र्स्\_३,२.१४९ ॥

एषां भक्तिः, यथा  
सग्धिं भजन्ति हरिणा मुखमुन्नमय्य  
ताम्बूलचर्वितमदन्ति च दीयमानम् ।  
घ्राताश्च मूर्ध्नि परिरभ्य भवन्त्यदस्राः  
साम्बादयः कति पुरा विदधुस्तपांसि ॥ ऋBह्र्स्\_३,२.१५० ॥

रुक्मिणीनन्दनस्तेषु लाल्येषु प्रवरो मतः ॥ ऋBह्र्स्\_३,२.१५१ ॥

तस्य रूपम्  
स जयति शम्बरदमनः सुकुमारो यदुकुमारकुलमौलिः ।  
जनयति जनेषु जनकभ्रान्तिं यः सुष्ठु रूपेण ॥ ऋBह्र्स्\_३,२.१५२ ॥

अस्य भक्तिः  
प्रभावति समीक्ष्यतां दिवि कृपाम्बुधिर्मादृशां  
स एष परमो गुरुर्गरुडगो यदूनां पतिः ।  
यतः किमपि लालनं वयमवाप्य दरोद्धुराः  
पुरारिमपि सङ्गरे गुरुरुषं तिरस्कुर्महे ॥ ऋBह्र्स्\_३,२.१५३ ॥

उभयेषां सदाराध्यधियैव भजतामपि ।  
सेवकानामिहैश्वर्यज्ञानस्यैव प्रधानता ॥  
लाल्यानां तु स्वसम्बन्धस्फूर्तेरेव समन्ततः ॥ ऋBह्र्स्\_३,२.१५४ ॥  
व्रजस्थानां परैश्वर्यज्ञानशून्यधियामपि ।  
अस्त्येव वल्लवाधीशपुत्रत्वैश्वर्यवेदनम् ॥ ऋBह्र्स्\_३,२.१५५ ॥

अथ उद्दीपनाः  
उद्दीपनास्तु वात्सल्यस्मितप्रेक्षादयो हरेः ॥ ऋBह्र्स्\_३,२.१५६ ॥

यथा  
अग्रे सानुग्रहं पश्यन्नग्रजं व्यग्रमानसः ।  
गदः पदारविन्देऽस्य विदधे दण्डवन्नतिम् ॥ ऋBह्र्स्\_३,२.१५७ ॥

अथ अनुभावाः  
अनुभावास्तु तस्याग्रे नीचासननिवेशनम् ।  
गुरोर्वर्त्मानुसारित्वं धुरस्तस्य परिग्रहः ।  
स्वैराचारविमोक्षाद्याः शीता लाल्येषु कीर्तिताः ॥ ऋBह्र्स्\_३,२.१५८ ॥

तत्र नीचासननिवेशनम्, यथा  
यदुसदसि सुरेन्द्रैर्द्रागुपव्रज्यमानाः  
सुखदकरकवार्भिर्ब्रह्मणाभ्युक्षिताङ्गः ।  
मधुरिपुमभिवन्द्य स्वर्णपीठानि मुञ्चन्  
भुवमभि मकराङ्को राङ्कवं स्वीचकार ॥ ऋBह्र्स्\_३,२.१५९ ॥

दासैः साधाराणाश्चान्ये प्रोच्यन्तेऽमीषु केचन ।  
प्रणामो मौनबाहुल्यं सङ्कोचं प्रश्रयाढ्यता ।  
निजप्राणव्ययेनापि तद्आज्ञापरिपालनम् ॥ ऋBह्र्स्\_३,२.१६० ॥  
अधोवदनता स्थैर्यं कासहासादिवर्जनम् ।  
तदीयातिरहःकेलिवार्ताद्य्उपरमादयः ॥ ऋBह्र्स्\_३,२.१६१ ॥

अथ सात्त्विकाः  
कन्दर्प विन्दति मुकुन्दपदारविन्द  
द्वन्द्वे दृशोः पदमसौ किल निष्प्रकम्पा ।  
प्रालेयबिन्दुनिचितं धृतकण्टका ते  
स्विन्नाद्य कण्टकिफलं तनुरन्वकार्षीत् ॥ ऋBह्र्स्\_३,२.१६२ ॥

अथ व्यभिचारिणः  
अनन्तरोक्ताः सर्वेऽत्र भवन्ति व्यभिचारिणः ॥ ऋBह्र्स्\_३,२.१६३ ॥

तत्र हर्षो, यथा  
दूरे दरेन्द्रस्य नभस्युदीर्णे  
ध्वनौ स्थितानां यदुराजधन्याम् ।  
तनूरुहैस्तत्र कुमारकाणां  
नटैश्च हृष्यद्भिरकारि नृत्यम् ॥ ऋBह्र्स्\_३,२.१६४ ॥

निर्वेदो, यथा  
धन्यः साम्ब भवान् सरिङ्गणमयन् पार्श्वे रजःकर्बूरो  
यस्तातेन विकृष्य वत्सलतया स्वोत्सङ्गमारोपितः ।  
धिङ्मां दुर्भगमत्र शङ्करमयैर्दुर्दैवविस्फूर्जितैः  
प्राप्ता न क्षणिकापि लालनरतिः सा येन बाल्ये पितुः ॥ ऋBह्र्स्\_३,२.१६५ ॥

अथ स्थायी  
देहसम्बन्धितामानाद्गुरुधीरत्र गौरवम् ।  
तन्मयी लालके प्रीतिर्गौरवप्रीतिरुच्यते ॥ ऋBह्र्स्\_३,२.१६६ ॥  
स्थायिभावोऽत्र सा चैषामामूलात्स्वयमुच्छ्रिता ।  
कञ्चिद्विशेषमापन्ना प्रेमेति स्नेह इत्यपि ।  
राग इत्युच्यते चात्र गौरवप्रीतिरेव सा ॥ ऋBह्र्स्\_३,२.१६७ ॥

तत्र गौरवप्रीतिः, यथा  
मुद्रां भिनत्ति न रदच्छदयोरमन्दां  
वक्त्रं च नोन्नमयति स्रवद्अस्रकीर्णम् ।  
धीरः परं किमपि सङ्कुचतीं झषाङ्को  
दृष्टिं क्षिपत्यघभिदश्चरणारविन्दे ॥ ऋBह्र्स्\_३,२.१६८ ॥

प्रेमा, यथा  
द्विषद्भिः क्षोदिष्ठैर्जगद्अविहितेच्छस्य भवतः  
करादाकृष्यैव प्रसभमभिमन्यावपि हते ।  
सुभद्रायाः प्रीतिर्दनुजदमन त्वद्विषयिका  
प्रपेदे कल्याणी न हि मलिनिमानं लवमपि ॥ ऋBह्र्स्\_३,२.१६९ ॥

स्नेहो, यथा  
विमुञ्च पृथुवेपथुं विसृज कण्ठाकुःठायितं  
विमृज्य मयि निक्षिप प्रसरद्अश्रुधारे दृशौ ।  
करं च मकरध्वज प्रकटकण्टकालङ्कृतं  
निधेहि सविधे पितुः कथय वत्स कः सम्भ्रमः ॥ ऋBह्र्स्\_३,२.१७० ॥

रागो, यथा  
विषमपि सहसा सुधामिवायं  
निपिबति चेत्पितुरिङ्गितं झषाङ्कः ।  
विसृजति तद्असम्मतिर्यदि स्याद्  
विषमिव तां तु सुधां स एव सद्यः ॥ ऋBह्र्स्\_३,२.१७१ ॥

त्रिष्वेवायोगयोगाद्या भेदाः पूर्ववदीरिताः ॥ ऋBह्र्स्\_३,२.१७२ ॥

तत्र उत्कण्ठितम्, यथा  
शम्बरः सुमुखि लब्धदुर्विपड्  
डम्बरः स रिपुरम्बरायितः ।  
अम्बुराजमहसं कदा गुरुः  
कम्बुराजकरमीक्षितास्महे ॥ ऋBह्र्स्\_३,२.१७३ ॥

अथ वियोगः  
मनो ममेष्टामपि गेण्डुलीलां  
न वष्टि योग्यां च तथास्त्रयोग्याम् ।  
गुरौ पुरं कौरवमभ्युपेते  
कारामिव द्वारवतीमवैति ॥ ऋBह्र्स्\_३,२.१७४ ॥

सिद्धिः  
मिलितः शम्बरपुरतो मदनः पुरतो विलोकयन् पितरम् ।  
कोऽहमिति स्वं प्रमदान्न धीरधीरप्यसौ वेद ॥ ऋBह्र्स्\_३,२.१७५ ॥

तुष्टिः  
मिलितमधिष्ठितगरुडं प्रेक्ष्य युधिष्ठिरपुरान्मुरारातिम् ।  
अजनि मुदा यदुनगरे सम्भ्रमभूमा कुमाराणाम् ॥ ऋBह्र्स्\_३,२.१७६ ॥

स्थितिः  
कुञ्चयन्नक्षिणी किञ्चिद्बाष्पनिष्पन्दिपक्षिणी ।  
वन्दते पादयोर्द्वन्द्वं पितुः प्रतिदिनं स्मरः ॥ ऋBह्र्स्\_३,२.१७७ ॥

उत्कण्ठितवियोगाद्ये यद्यद्विस्तारितं न हि ।  
सम्भ्रमप्रीतिवज्ज्ञेयं तत्तदेवाखिलं बुधैः ॥ ऋBह्र्स्\_३,२.१७८ ॥

इति श्रीश्रीभक्तिरसामृतसिन्धौ  
पश्चिमविभागे मुख्यभक्तिरसपञ्चकनिरूपणे  
प्रीतिभक्तिरसलहरी द्वितीया ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


(३.३)  
प्रेयोभक्तिरसाख्या तृतीयलहरी

स्थायिभावो विभावाद्यैः सख्यमात्मोचितैरिह ।  
नीतश्चित्ते सतां पुष्टिं रसः प्रेयानुदीर्यते ॥ ऋBह्र्स्\_३,३.१ ॥

तत्र आलम्बनाः  
हरिश्च तद्वयस्याश्च तस्मिन्नालम्बना मताः ॥ ऋBह्र्स्\_३,३.२ ॥

तत्र हरिः  
द्विभुजत्वादिभागत्र प्राग्वदालम्बनो हरिः ॥ ऋBह्र्स्\_३,३.३ ॥

तत्र व्रजे, यथा  
महेन्द्रमणिमञ्जुलद्युतिरमन्दकुन्दस्मितः  
स्फुरत्पुरटकेतकीकुसुमरम्यपट्टाम्बरः ।  
स्रग्उल्लसद्उरःस्थलः क्वणितवेणुरत्राव्रजन्  
व्रजादघहरो हरत्यहह नः सखीनां मनः ॥ ऋBह्र्स्\_३,३.४ ॥

अन्यत्र, यथा  
चञ्चत्कौस्तुभकौमुदीसमुदयं कौमोदकीचक्रयोः  
सख्येनोज्ज्वलितैस्तथा जलजयोराढ्यं चतुर्भिर्भुजैः ।  
दृष्ट्वा हारिहरिन्मणिद्युतिहरं शौरिं हिरण्याम्बरं  
जग्मुः पाण्डुसुताः प्रमोदसुधया नैवात्मसम्भावनाम् ॥ ऋBह्र्स्\_३,३.५ ॥

सुवेषः सर्वसल्लक्ष्मलक्षितो बलिनां वरः ।  
विविधाद्भुतभाषाविद्वावदूकः सुपण्डितः ॥ ऋBह्र्स्\_३,३.६ ॥  
विपुलप्रतिभो दक्षः करुणो वीरशेखरः ।  
विदग्धो बुद्धिमान् क्षन्ता रक्तलोकः समृद्धिमान् ।  
सुखी वरीयानित्याद्या गुणास्तस्येह कीर्तिता ॥ ऋBह्र्स्\_३,३.७ ॥

अथ तद्वयस्याः  
रूपवेषगुणाद्यैस्तु समाः सम्यग्अयन्त्रिताः ।  
विश्रम्भसम्भृतात्मानो वयस्यास्तस्य कीर्तिताः ॥ ऋBह्र्स्\_३,३.८ ॥

यथा  
साम्येन भीतिविधुरेण विधीयमान  
भक्तिप्रपञ्चमनुदञ्चद्अनुग्रहेण ।  
विश्रम्भसारनिकुरम्बकरम्बितेन  
वन्देतरामघहरस्य वयस्यवृन्दम् ॥ ऋBह्र्स्\_३,३.९ ॥

ते पुरव्रजसम्बन्धाद्द्विविधाः प्राय ईरिताः ॥ ऋBह्र्स्\_३,३.१० ॥

तत्र पुरसम्बन्धिनः  
अर्जुनो भीमसेनश्च दुहिता द्रुपदस्य च ।  
श्रीदामभूसुराद्याश्च सखायः पुरसंश्रयाः ॥ ऋBह्र्स्\_३,३.११ ॥

एषां सख्यम्, यथा  
शिरसि नृपतिर्द्रगघ्रासीदघारिमधीरधीर्  
भुजपरिघयोः श्लिष्टौ भीमार्जुनौ पुलकोज्ज्वलौ ।  
पदकमलयोः सास्रौ दस्रात्मजौ च निपेततुस्  
तमवशाधियः प्रौढानन्दादरुन्धत पाण्डवाः ॥ ऋBह्र्स्\_३,३.१२ ॥

श्रेष्ठः पुरवयस्येषु भगवान् वानरध्वजः ॥ ऋBह्र्स्\_३,३.१३ ॥

अस्य रूपं, यथा  
गाण्डीवपाणिः करिराजशुण्डा  
रम्योरुरिन्दीवरसुन्दराभः ।  
रथाङ्गिना रत्नरथाधिरोही  
स रोहिताक्षः सुतरामराजीत् ॥ ऋBह्र्स्\_३,३.१४ ॥

सख्यं, यथा  
पर्यङ्के महति सुरारिहन्तुरङ्के  
निःशङ्कप्रणयनिसृष्टपूर्वकायः ।  
उन्मीलन्नवनर्मकर्मठोऽयं  
गाण्डीवी स्मितवदनाम्बुजो व्यराजीत् ॥ ऋBह्र्स्\_३,३.१५ ॥

अथ व्रजसम्बन्धिनः  
क्षणादर्शनतो दीनाः सदा सहविहारिणः ।  
तद्एकजीविताः प्रोक्ता वयस्या व्रजवासिनः ।  
अतः सर्ववयस्येषु प्रधानत्वं भजन्त्यमी ॥ ऋBह्र्स्\_३,३.१६ ॥

एषां रूपं, यथा  
बलानुजसदृग्वयोगुणविलासवेषश्रियः  
प्रियङ्करणवल्लकीदलविषाणवेण्व्अङ्किताः ।  
महेन्द्रमणिहाटकस्फटिकपद्मरागत्विषः  
सदा प्रणयशालिनः सहचरा हरेः पान्तु वः ॥ ऋBह्र्स्\_३,३.१७ ॥

सख्यं, यथा  
उन्निद्रस्य ययुस्तवात्र विरतिं सप्तक्षपास्तिष्ठतो  
हन्त श्रान्त इवासि निक्षिप सखे श्रीदामपाणौ गिरिम् ।  
आधिर्विध्यति नस्त्वमर्पय करे किं वा क्षणं दक्षिणे  
दोष्णस्ते करवाम काममधुना सव्यस्य संवाहनम् ॥ ऋBह्र्स्\_३,३.१८ ॥

यथा वा श्रीदशमे (१०.१२.११)  
इत्थं सतां ब्रह्मसुखानुभूत्या  
दास्यं गतानां परदैवतेन ।  
मायाश्रितानां नरदारकेण  
साकं विजह्रुः कृतपुण्यपुञ्जाः ॥ ऋBह्र्स्\_३,३.१९ ॥

एषु कृष्णस्य सख्यं, यथा  
सहचरनिकुरम्बं भ्रातरार्य प्रविष्टं  
द्रुतमघजठरान्तःकोटरे प्रेक्षमाणः ।  
स्खलद्अशिशिरबाष्पक्षालितक्षामगण्डः  
क्षणमहमवसीदन् शून्यचित्तस्तदासम् ॥ ऋBह्र्स्\_३,३.२० ॥

सुहृदश्च सखायश्च तथा प्रियसखाः परे ।  
प्रियनर्मवयस्याश्चेत्युक्ता गोष्ठे चतुर्विधाः ॥ ऋBह्र्स्\_३,३.२१ ॥

तत्र सुहृदः  
वात्सल्यगन्धिसख्यां तु किञ्चित्ते वयसाधिकाः ।  
सायुधास्तस्य दुष्टेभ्यः सदा रक्षापरायणाः ॥ ऋBह्र्स्\_३,३.२२ ॥  
सुभद्रमण्डलीभद्रभद्रवर्धनगोभटाः ।  
यक्षेन्द्रभटभद्राङ्गवीरभद्रा महागुणाः ।  
विजयो बलभद्राद्याः सुहृदस्तस्य कीर्तिताः ॥ ऋBह्र्स्\_३,३.२३ ॥

एषां सख्यं, यथा  
धुन्वन् धावसि मण्डलाग्रममलं त्वं मण्डलीभद्र किं  
गुर्वीं नार्य गदां गृहाण विजय क्षोभं वृथा मा कृथाः ।  
शक्तिं न क्षिप भद्रवर्धन पुरो गोवर्धनं गाहते  
गर्जन्नेष घनो बली न तु बलीवर्दाकृतिर्दानवः ॥ ऋBह्र्स्\_३,३.२४ ॥

सुहृत्सु मण्डलीभद्रबलभद्रौ किलोत्तमौ ॥ ऋBह्र्स्\_३,३.२५ ॥

अत्र मण्डलीभद्रस्य रूपम्, यथा  
पाटलपटलसद्अङ्गो लकुटकरः शेखरी शिखण्डेन ।  
द्युतिमण्डलीमलिनिभां भाति दधन्मण्डलीभद्रः ॥ ऋBह्र्स्\_३,३.२६ ॥

अस्य सख्यं, यथा  
वनभ्रमणकेलिभिर्गुरुभिरह्नि खिन्नीकृतः  
सुखं स्वपितु नः सुहृद्व्रजनिशान्तमध्ये निशि ।  
अहं शिरसि मर्दनं मृदु करोमि कर्णे कथां  
त्वमस्य विसृजन्नलं सुबल सक्थिनी लालय ॥ ऋBह्र्स्\_३,३.२७ ॥

बलदेवस्य रूपं, यथा  
गण्डान्तःस्फुरद्एककुण्डलमलिच्छन्नावतंसोत्पलं  
कस्तूरीकृतचित्रकं पृथुहृदि भ्राजिष्णु गुञ्जास्रजम् ।  
तं वीरं शरद्अम्बुदद्युतिभरं संवीतकालाम्बरं  
गम्भीरस्वनितं प्रलम्बभुजमालम्बे प्रलम्बद्विषम् ॥ ऋBह्र्स्\_३,३.२८ ॥

अस्य सख्यं, यथा  
जनितिथिरिति पुत्रप्रेमसंवीतयाहं  
स्नपयितुमिह सद्मन्यम्बया स्तम्भितोऽस्मि ।  
इति सुबल गिरा मे सन्दिश त्वं मुकुन्दं  
फणिपतिह्रदकच्छे नाद्य गच्छेः कदापि ॥ ऋBह्र्स्\_३,३.२९ ॥

अत्र सखायः  
कनिष्ठकल्पाः सख्येन सम्बन्धाः प्रीतिगन्धिना ।  
विशालवृषभौर्जस्विदेवप्रस्थवरूथपाः ॥ ऋBह्र्स्\_३,३.३० ॥  
मरन्दकुसुमापीडमणिबन्धकरन्धमाः ।  
इत्य्आदयः सखायोऽस्य सेवासख्यैकरागिणः ॥ ऋBह्र्स्\_३,३.३१ ॥

एषां सख्यं, यथा  
विशाल विसिनीदलैः कलय वीजनप्रक्रियां  
वरूथप विलम्बितालकवरूथमुत्सारय ।  
मृषा वृषभ जल्पितं त्यज भजाङ्गसंवाहनं  
यदुग्रभुजसङ्गरे गुरुमगात्क्लमं नः सखा ॥ ऋBह्र्स्\_३,३.३२ ॥

सर्वेषु सखिषु श्रेष्ठो देवप्रस्थोऽयमीरितः ॥ ऋBह्र्स्\_३,३.३३ ॥

तस्य रूपं, यथा  
बिभ्रद्गेण्डुं पाण्डुरोद्भासवासाः  
पाशाबद्धोत्तुङ्गमौलिर्बलीयान् ।  
बन्धूकाभः सिन्धुरस्पर्धिलीलो  
देवप्रस्थः कृष्णपार्श्वं प्रतस्थे ॥ ऋBह्र्स्\_३,३.३४ ॥

अस्य सख्यं, यथा  
श्रीदाम्नः पृथुलां भुजामभि शिरो विन्यस्य विश्रामिणं  
दाम्नः सव्यकरेण रुद्धहृदयं शय्याविराजत्तनुम् ।  
मध्ये सुन्दरि कन्दरस्य पदयोः संवाहनेन प्रियं  
देवप्रस्थ इतः कृती सुखयति प्रेम्णा व्रजेन्द्रात्मजम् ॥ ऋBह्र्स्\_३,३.३५ ॥

अथ प्रियसखाः  
वयस्तुल्याः प्रियसखा सख्यं केवलमाश्रिताः ।  
श्रीदामा च सुदामा च दामा च वसुदामकः ॥ ऋBह्र्स्\_३,३.३६ ॥  
किङ्किणिस्तोककृष्णांशुभद्रसेनविलासिनः ।  
पुण्डरीकविटङ्काक्षकलविङ्कादयोऽप्यमी ॥ ऋBह्र्स्\_३,३.३७ ॥  
रमयन्ति प्रियसखाः केलिभिर्विविधैः सदा ।  
नियुद्धदण्डयुद्धादिकौतुकैरपि केशवम् ॥ ऋBह्र्स्\_३,३.३८ ॥

एषां सख्यं, यथा  
सगद्गदपदैर्हरिं हसति कोऽपि वक्रोदितैः  
प्रसार्य भुजयोर्युगं पुलकि कश्चिदाश्लिष्यति ।  
करेण चलता दृशौ निभृतमेत्य रुन्धे परः  
कृशाङ्गि सुखयन्त्यमी प्रियसखाः सखायं तव ॥ ऋBह्र्स्\_३,३.३९ ॥

एषु प्रियवयस्येषु श्रीदामा प्रवरो मतः ॥ ऋBह्र्स्\_३,३.४० ॥

तस्य रूपम्, यथा  
वासः पिङ्गं बिभ्रतं शृङ्गपाणिं  
बद्धस्पर्धं सौहृदान्माधवेन ।  
ताम्रोष्णीषं श्यामधामाभिरामं  
श्रीदामानं दामभाजं भजामि ॥ ऋBह्र्स्\_३,३.४१ ॥

सख्यं, यथा  
त्वं नः प्रोज्झ्य कठोर यामुनतटे कस्मादकस्माद्गतो  
दिष्ट्या दृष्टिमितोऽसि हन्त निविडाश्लेषैः सखीन् प्रीणय ।  
ब्रूमः सत्यमदर्शने तव मनाक्का धेनवः के वयं  
किं गोष्ठं किमभीष्टमित्यचिरतः सर्वं विपर्यस्यति ॥ ऋBह्र्स्\_३,३.४२ ॥

अथ प्रियनर्मवयस्याः  
प्रियनर्मवयस्यास्तु पूर्वतोऽप्यभितो वराः ।  
आत्यन्तिकरहस्येषु युक्ता भावविशेषिणः ।  
सुबलार्जुनगन्धर्वास्ते वसन्तोज्ज्वलादयः ॥ ऋBह्र्स्\_३,३.४३ ॥

एषां सख्यं, यथा  
राधासन्देशवृन्दं कथयति सुबलः पश्य कृष्णस्य कर्णे  
श्यामाकन्दर्पलेखं निभृतमुपहरत्युज्ज्वलः पाणिपद्मे ।  
पालीताम्बूलमास्ये वितरति चतुरः कोकिलो मूर्ध्नि धत्ते  
तारादामेति नर्मप्रणयिसहचरास्तन्वि तन्वन्ति सेवाम् ॥ ऋBह्र्स्\_३,३.४४ ॥

प्रियनर्मवयस्येषु प्रबलौ सुबलार्जुनौ ॥ ऋBह्र्स्\_३,३.४५ ॥

तत्र सुबलस्य रूपं, यथा  
तनुरुचिविजितहिरण्यं  
हरिदयितं हारिणं हरिद्वसनम् ।  
सुबलं कुवलयनयनं  
नयनन्दितबान्धवं वन्दे ॥ ऋBह्र्स्\_३,३.४६ ॥

अस्य सख्यं, यथा  
वयस्यगोष्ठ्यामखिलेङ्गितेषु  
विशारदायामपि माधवस्य ।  
अन्यैर्दुरूहा सुबलेन सार्धं  
संज्ञामयी कापि बभूव वार्ता ॥ ऋBह्र्स्\_३,३.४७ ॥

उज्ज्वलस्य रूपं, यथा  
अरुणाम्बरमुच्चलेक्षणं  
मधुपुष्पबलिभिः प्रसाधितम् ।  
हरिनीलरुचिं हरिप्रियं  
मणिहारोज्ज्वलमुज्ज्वलं भजे ॥ ऋBह्र्स्\_३,३.४८ ॥

अस्य सख्यं, यथा  
शक्तास्मि मानमवितुं कथमुज्ज्वलोऽयं  
दूतः समेति सखि यत्र मिलत्यदूरे ।  
सापत्रपापि कुलजापि पतिव्रतापि  
का वा वृषस्यति न गोपवृषं किशोरी ॥ ऋBह्र्स्\_३,३.४९ ॥

उज्ज्वलोऽयं विशेषेण सदा नर्मोक्तिलालसः ॥ ऋBह्र्स्\_३,३.५० ॥

यथा  
स्फुरद्अतनुतरङ्गावर्धितानल्पवेलः  
सुमधुररसरूपो दुर्गमावारपारः ।  
जगति युवतिजातिर्निम्नगा त्वं समुद्रस्  
तदियमघहर त्वामेति सर्वाध्वनैव ॥ ऋBह्र्स्\_३,३.५१ ॥

एतेषु केऽपि शास्त्रेषु केऽपि लोकेषु विश्रुताः ॥ ऋBह्र्स्\_३,३.५२ ॥  
नित्यप्रियाः सुरचराः साधकाश्चेति ते त्रिधा ।  
केचिदेषु स्थिरा जात्या मन्त्रिवत्तमुपासते ॥ ऋBह्र्स्\_३,३.५३ ॥  
तं हासयन्ति चापलाः केचिद्वैहासिकोपमाः ।  
केचिदार्जवसारेण सरलाः शीलयन्ति तम् ॥ ऋBह्र्स्\_३,३.५४ ॥  
वामा वक्रिमचक्रेण केचिद्विस्माययन्त्यमुम् ।  
केचित्प्रगल्भाः कुर्वन्ति वितण्डाममुना ।  
सौम्याः सूनृतया वाचा धन्या धिन्वन्ति तं परे ॥ ऋBह्र्स्\_३,३.५५ ॥  
एवं विविधया सर्वे प्रकृत्या मधुरा अमी ।  
पवित्रमैत्रीवैचित्रीचारुतामुपचिन्वते ॥ ऋBह्र्स्\_३,३.५६ ॥

अथ उद्दीपनाः  
उद्दीपना वयोरूपशृङ्गवेणुदरा हरेः ।  
विनोदनर्मविक्रान्तिगुणाः प्रेष्ठजनास्तथा ।  
राजदेवावतारादिचेष्टानुकरणादयः ॥ ऋBह्र्स्\_३,३.५७ ॥

अथ वयः  
वयः कौमारपौगण्डकैशोरं चेह सम्मतम् ।  
गोष्ठे कौमारपौगण्डे कैशोरं पुरगोष्ठयोः ॥ ऋBह्र्स्\_३,३.५८ ॥

तत्र कौमारं, यथा  
कौमारं वत्सले वाच्यं ततः सङ्क्षिप्य लिख्यते ॥ ऋBह्र्स्\_३,३.५९ ॥

यथा श्रीदशमे (१०.१३.११)  
बिभ्रद्वेणुं जठरपटयोः शृङ्गवेत्रे च कक्षे  
वामे पाणौ मसृणकवलं तत्फलान्यङ्गुलीषु ।  
तिष्ठन्मध्ये स्वपरिसुहृदो हासयन्नर्मभिः स्वैः  
स्वर्गे लोके मिषति बुभुजे यज्ञभुग्बालकेलिः ॥ ऋBह्र्स्\_३,३.६० ॥

अथ पौगण्डम्  
आद्यं मध्यं तथा शेषं पौगण्डं च त्रिधा भवेत् ॥ ऋBह्र्स्\_३,३.६१ ॥

तत्र आद्यं पौगण्डं  
अधरादेः सुलौहित्यं जठरस्य च तानवम् ।  
कम्बुग्रीवोद्गमाद्यं च पौगण्डे प्रथमे सति ॥ ऋBह्र्स्\_३,३.६२ ॥

यथा  
तुन्दं विन्दति ते मुकुन्द शनकैरश्वत्थपत्रश्रियं  
कण्ठं कम्बुवदम्बुजाक्ष भजते रेखात्रयीमुज्ज्वलाम् ।  
आरुन्धे कुरुविन्दकन्दलरुचिं भूचन्द्र दन्तच्छदो  
लक्ष्मीराधुनिकी धिनोति सुहृदामक्षीणि सा काप्यसौ ॥ ऋBह्र्स्\_३,३.६३ ॥

पुष्पमण्डनवैचित्री चित्राणि गिरिधातुभिः ।  
पीतपट्टदुकूलाद्यमिह प्रोक्तं प्रसाधनम् ॥ ऋBह्र्स्\_३,३.६४ ॥  
सर्वाटवीप्रचारेण नैचिकीचयचारणम् ।  
नियुद्धकेलिनृत्यादिशिक्षारम्भोऽत्र चेष्टितम् ॥ ऋBह्र्स्\_३,३.६५ ॥

यथा  
वृन्दारण्ये समस्तात्सुरभिणि सुरभीवृन्दरक्षाविहारी  
गुञ्जाहारी शिखण्डप्रकटितमुकुटः पीतपट्टाम्बरश्रीः ।  
कर्णाभ्यां कर्णिकारे दधदलमुरसा फुल्लमल्लीकमाल्यं  
नृत्यन् दोर्युद्धरङ्गे नटवदिह सखीन्नन्दयत्येष कृष्णः ॥ ऋBह्र्स्\_३,३.६६ ॥

अथ मध्यपौगण्डम्  
नासा सुशिखरा तुङ्गा कपोलौ मण्डलाकृती ।  
पार्श्वाद्य्अङ्गं सुवलितं पौगण्डे सति मध्यमे ॥ ऋBह्र्स्\_३,३.६७ ॥

यथा  
तिलकुसुमविहासिनासिकाश्रीर्  
नवमणिदर्पणदर्पनाशिगण्डः ।  
हरिरिह परिमृष्टपार्श्वसीमा  
सुखयति सुष्ठु सखीन् स्वशोभयैव ॥ ऋBह्र्स्\_३,३.६८ ॥

उष्णीषं पट्टसूत्रोत्थपाशेनात्र तडित्त्विषा ।  
यष्टिः श्यामा त्रिहस्तोच्चा स्वर्णाग्रेत्यादिमण्डनम् ।  
भाण्डीरे क्रीडनं शैलोद्धारणाद्यं च चेष्टितम् ॥ ऋBह्र्स्\_३,३.६९ ॥

यथा  
यष्टिं हस्तत्रयपरिमितां प्रान्तयोः स्वर्णबद्धां  
बिभ्रल्लीलां चटुलचमरीचारुचूडोज्ज्वलश्रीः ।  
बद्धोष्णीषः पुरटरुचिना पट्टिपाशेन पार्श्वे  
पश्य क्रीडन् सुखयति सखे मित्रवृन्दं मुकुन्दः ॥ ऋBह्र्स्\_३,३.७० ॥

पौगण्डमध्य एवायं हरिर्दीव्यन् विराजते ।  
माधुर्याद्भुतरूपत्वात्कैशोराग्रांशभागिव ॥ ऋBह्र्स्\_३,३.७१ ॥

अथ शेषपौगण्डम्  
वेणी नितम्बलम्बाग्रा लीलालकलताद्युति ।  
अंसयोस्तुङ्गतेत्यादि पौगण्डे चरमे सति ॥ ऋBह्र्स्\_३,३.७२ ॥

यथा  
अग्रे लीलालकलतिकयालङ्कृतं बिभ्रदास्यं  
चञ्चद्वेणीशिखरशिखया चुम्बितश्रेणिबिम्बः ।  
उत्तुङ्गांसच्छविरघहरो रङ्गमङ्गश्रियैव  
न्यस्यन्नेव प्रियसवयसां गोकुलान्निर्जिहीते ॥ ऋBह्र्स्\_३,३.७३ ॥

उष्णीषे वक्रिमा लीलासरसीरुहपाणिता ।  
काश्मीरेणोर्ध्वपुण्ड्राद्यमिह मण्डनमीरितम् ॥ ऋBह्र्स्\_३,३.७४ ॥

यथा  
उष्णीषे दरवक्रिमा करतले व्याजृम्भिलीलाम्बुजं  
गौरश्रीरलिके किलोर्ध्वतिलकः कस्तूरिकाबिन्दुमान् ।  
वेषः केशव पेशलः सुबलमप्याघूर्णयत्यद्य ते  
विक्रान्तं किमुत स्वभावमृदुलां गोष्ठाबलानां ततिम् ॥ ऋBह्र्स्\_३,३.७५ ॥

अत्र भङ्गी गिरां नर्मसखैः कर्णकथारसः ।  
एषु गोकुलबालानां श्रीश्लाघेत्य्आदिचेष्टितम् ॥ ऋBह्र्स्\_३,३.७६ ॥

यथा  
धूर्तस्त्वं यदवैषि हृद्गतमतः कर्णे तव व्याहरे  
केयं मोहनतासमृद्धिरधुना गोधुक्कुमारीगणे ।  
अत्रापि द्युतिरत्नरोहणभुवो बालाः सखे पञ्चषाः  
पञ्चेषुर्जगतां जये निजधुरां यत्रार्पयन्माद्यति ॥ ऋBह्र्स्\_३,३.७७ ॥

अथ कैशोरम्  
कैशोरं पूर्वमेवोक्तं सङ्क्षेपेणोच्यते ततः ॥ ऋBह्र्स्\_३,३.७८ ॥

यथा  
पश्योत्सिक्तबलीत्रयीवरलते वासस्तडिन्मञ्जुले  
प्रोन्मीलद्वनमालिकापरिमलस्तोमे तमालत्विषि ।  
उक्षत्यम्बकचातकान् स्मितरसैर्दामोदराम्भोधरे  
श्रीदामा रमणीयरोमकलिकाकीर्णाङ्गशाखी बभौ ॥ ऋBह्र्स्\_३,३.७९ ॥  
प्रायः किशोर एवायं सर्वभक्तेषु भासते ।  
तेन यौवनशोभास्य नेह काचित्प्रपञ्चिता ॥ ऋBह्र्स्\_३,३.८० ॥

अथ रूपं, यथा  
अलङ्कारमलङ्कृत्वा तवाङ्गं पङ्कजेक्षण ।  
सखीन् केवलमेवेदं धाम्ना धीमन् धिनोति नः ॥ ऋBह्र्स्\_३,३.८१ ॥

अथ शृङ्गं, यथा  
व्रजनिजवडभीवितर्दिकायाम्  
उषसि विषाणवरे रुवत्युदग्रम् ।  
अहह सवयसां तदीयरोम्णाम्  
अपि निवहाः सममेव जाग्रति स्म ॥ ऋBह्र्स्\_३,३.८२ ॥

वेणुर्, यथा  
सुहृदो न हि यात कातरा  
हरिमन्वेष्टुमितः सुतां रवेः ।  
कथयन्नमुमत्र वैणव  
ध्वनिदूतः शिखरे धिनोति नः ॥ ऋBह्र्स्\_३,३.८३ ॥

शङ्खो, यथा  
पाञ्चालीपतयः श्रुत्वा पाञ्चजन्यस्य निस्वनम् ।  
पञ्चास्य पश्य मुदिताः पञ्चास्यप्रतिमां ययुः ॥ ऋBह्र्स्\_३,३.८४ ॥

विनोदो, यथा  
स्फुरद्अरुणदुकूलं जागुडैर्गौरगात्रं  
कृतवरकवरीकं रत्नताटङ्ककर्णम् ।  
मधुरिपुमिह राधावेषमुद्वीक्ष्य साक्षात्  
प्रियसखि सुबलोऽभूद्विस्मितः सस्मितश्च ॥ ऋBह्र्स्\_३,३.८५ ॥

अथानुभावाः  
नियुद्धकन्दुकद्यूतवाह्यवाहादिकेलिभिः ।  
लगुडालगुडिक्रीडासङ्गरैश्चास्य तोषणम् ॥ ऋBह्र्स्\_३,३.८६ ॥  
पल्यङ्कासनदोलासु सहस्वापोपवेशनम् ।  
चारुचित्रपरीहासो विहारः सलिलाशये ॥ ऋBह्र्स्\_३,३.८७ ॥  
युग्मत्वे लास्यगानाद्याः सर्वसाधारणाः क्रियाः ॥ ऋBह्र्स्\_३,३.८८ ॥

तत्र नियुद्धेन तोषणं, यथा  
अघहर जितकाशी युद्धकण्डूलबाहुस्  
त्वमटसि सखिगोष्ठ्यामात्मवीर्यं स्तुवानः ।  
कथय किमु ममोच्चैश्चण्डदोर्दण्डचेष्टा  
विरमितरणरङ्गो निःसहाङ्गः स्थितोऽसि ॥ ऋBह्र्स्\_३,३.८९ ॥

युक्तायुक्तादिकथनं हितकृत्ये प्रवर्तनम् ।  
प्रायः पुरःसरत्वाद्याः सुहृदामीरिताः क्रियाः ॥ ऋBह्र्स्\_३,३.९० ॥  
ताम्बुलाद्य्अर्पणं वक्त्रे तिलकस्थासकक्रिया ।  
पत्राङ्कुरविलेखादि सखीनां कर्म कीर्तितम् ॥ ऋBह्र्स्\_३,३.९१ ॥  
निर्जितीकरणं युद्धे वस्त्रे धृत्वास्य कर्षणम् ।  
पुष्पाद्य्आच्छेदनं हस्तात्कृष्णेन स्वप्रसाधनम् ।  
हस्ताहस्तिप्रसङ्गाद्याः प्रोक्ताः प्रियसखक्रियाः ॥ ऋBह्र्स्\_३,३.९२ ॥  
दूत्यं व्रजकिशोरीषु तासां प्रणयगामिता ।  
ताभिः केलिकलौ साक्षात्सख्युः पक्षपरिग्रहः ॥ ऋBह्र्स्\_३,३.९३ ॥  
असाक्षात्स्वस्वयूथेशापक्षस्थापनचातुरी ।  
कर्णाकर्णिकथाद्याश्च प्रियनर्मसखक्रियाः ॥ ऋBह्र्स्\_३,३.९४ ॥  
वन्यरत्नालङ्कारैर्माधवस्य प्रसाधनम् ।  
पुरस्तौर्यत्रिकं तस्य गवां सम्भालनक्रियाः ॥ ऋBह्र्स्\_३,३.९५ ॥  
अङ्गसंवाहनं माल्यगुम्फनं बीजनादयः ।  
एताः साधारणा दासैर्वयस्यानां क्रिया मताः ।  
पूर्वोक्तेष्वपराश्चात्र ज्ञेया धीरैर्यथोचितम् ॥ ऋBह्र्स्\_३,३.९६ ॥

अथ सात्त्विकाः, तत्र स्तम्भो, यथा  
निष्क्रामन्तं नागमुन्मथ्य कृष्णं  
श्रीदामायं द्राक्परिष्वक्तुकामः ।  
लब्धस्तम्भौ सम्भ्रमारम्भशाली  
बाहुस्तम्भौ पश्य नोत्क्षेप्तुमीष्टे ॥ ऋBह्र्स्\_३,३.९७ ॥

स्वेदो, यथा  
क्रीडोत्सवानन्दरसं मुकुन्दे  
स्वात्य्अम्बुदे वर्षति रम्यघोषे ।  
श्रीदाममूर्तिर्वरशुक्तिरेषा  
स्वेदाम्बुमुक्तापटलीं प्रसूते ॥ ऋBह्र्स्\_३,३.९८ ॥

रोमाञ्चो, यथा दानकेलिकौमुद्याम् (३७)  
अपि गुरुपुरस्त्वामुत्सङ्गे निधाय विसङ्कटे  
विपुलपुलकोल्लासं स्वरा परिष्वजते हरिः ।  
प्रणयति तव स्कन्धे चासौ भुजं भुजगोपमं  
क्व सुबल पुरा सिद्धक्षेत्रे चकथ कियत्तपः ॥ ऋBह्र्स्\_३,३.९९ ॥  
स्वरभेदादि चतुष्कं, यथा  
प्रविष्टवति माधवे भुजगराजभाजं ह्रदं  
तदीयसुहृदस्तदा पृथुलवेपथुव्याकुलाः ।  
विवर्णवपुषः क्षणाद्विकटघर्घरध्मायिनो  
निपत्य निकटस्थलीभुवि सुषुप्तिमारेभिरे ॥ ऋBह्र्स्\_३,३.१०० ॥

अश्रु, यथा  
दावं समीक्ष्य विचरन्तमिषीकतुलैस्  
तस्य क्षयार्थमिव बाष्पझरं किरन्ती ।  
स्वामप्युपेक्ष्य तनुमम्बुजमालभारिण्य्  
आभीरवीथिरभितो हरिमावरिष्ट ॥ ऋBह्र्स्\_३,३.१०१ ॥

अथ व्यभिचारिणः  
औग्र्यं त्रासं तथालस्यं वर्जयित्वाखिलाः परे ।  
रसे प्रेयसि भावज्ञैः कथिता व्यभिचारिणः ॥ ऋBह्र्स्\_३,३.१०२ ॥  
तत्रायोगे मदं हर्षं गर्वं निद्रां धृतिं विना ।  
योगे मृतिं क्लमं व्याधिं विनापस्मृतिदीनते ॥ ऋBह्र्स्\_३,३.१०३ ॥

तत्र हर्षो, यथा  
निष्क्रमय्य किल कालियोरगं  
वल्लवेश्वरसुते समीयुषि ।  
सम्मदेन सुहृदः स्खलत्पदास्  
तद्गिरश्च विवशाङ्गतां दधुः ॥ ऋBह्र्स्\_३,३.१०४ ॥

अथ स्थायी  
विमुक्तसम्भ्रमा या स्याद्विश्रम्भात्मा रतिर्द्वयोः ।  
प्रायः समानयोरत्र सा सख्यस्थायिशब्दभाक् ॥ ऋBह्र्स्\_३,३.१०५ ॥  
विश्रम्भो गाढविश्वासविशेषः यन्त्रणोज्झितः ।  
एषा सख्यरतिर्वृद्धिं गच्छन्ती प्रणयः क्रमात् ।  
प्रेमा स्नेहस्तथा राग इति पञ्चभिदोदिता ॥ ऋBह्र्स्\_३,३.१०६ ॥

तत्र सख्यरतिः, यथा  
मुकुन्दो गान्दिनीपुत्र त्वया सन्दिश्यतामिति ।  
गरुडाङ्क गुडाकेशस्त्वां कदा परिरप्स्यते ॥ ऋBह्र्स्\_३,३.१०७ ॥

प्रणयः  
प्राप्तायां सम्भ्रमादीनां योग्यतायामपि स्फुटम् ।  
तद्गन्धेनाप्यसंस्पृष्टा रतिः प्रणय उच्यते ॥ ऋBह्र्स्\_३,३.१०८ ॥  
यथा  
सुरैस्त्रिपुरजिन्मुखैरपि विधीयमानस्तुतेर्  
अपि प्रथयतः परामधिकपारमेष्ठ्यश्रियम् ।  
दधत्पुलकिनं हरेरधिशिरोधि सव्यं भुजं  
समस्कुरुत पांशुमान् शिरसि चन्द्रकानर्जुनः ॥ ऋBह्र्स्\_३,३.१०९ ॥

प्रेम, यथा  
भवत्युदयतीश्वरे सुहृदि हन्त राज्यच्युतिर्  
मुकुन्द वसतिर्वने परगृहे च दास्यक्रिया ।  
इयं स्फुटममङ्गला भवतु पाण्डवानां गतिः  
परन्तु ववृधे त्वयि द्विगुणमेव सख्यामृतम् ॥ ऋBह्र्स्\_३,३.११० ॥

स्नेहो, यथा श्रीदशमे (१०.१५.१८)  
अन्ये तद्अनुरूपाणि मनोज्ञानि महात्मनः ।  
गायन्ति स्म महाराज स्नेहक्लिन्नधियः शनैः ॥ ऋBह्र्स्\_३,३.१११ ॥

यथा वा  
आर्द्राङ्गस्खलद्अच्छधातुषु सुहृद्गोत्रेषु लीलारसं  
वर्षत्युच्छ्वसितेषु कृष्णमुदिरे व्यक्तं बभूवाद्भुतम् ।  
या प्रागास्त सरस्वती द्रुतमसौ लीनोपकण्ठस्थले  
या नासीदुदगाद्दृशोः पथि सदा नीरोरुधावात्र सा ॥ ऋBह्र्स्\_३,३.११२ ॥

रागो, यथा  
अस्त्रेण दुष्परिहरा हरये व्यकारि  
या पत्रिपङ्क्तिरकृपेण कृपीसुतेन ।  
उत्प्लुत्य गाण्डिवभृता हृदि गृह्यमाणा  
जातास्य सा कुसुमवृष्टिरिवोत्सवाय ॥ ऋBह्र्स्\_३,३.११३ ॥

यथा वा  
कुसुमान्यवचिन्वतः समन्ताद्  
वनमालारचनोचितान्यरण्ये ।  
वृषभस्य वृषार्कजा मरीचिर्  
दिवसार्धेऽपि बभूव कौमुदीव ॥ ऋBह्र्स्\_३,३.११४ ॥

अथ अयोगे उत्कण्ठितं, यथा  
धनुर्वेदमधीयानो मध्यमस्त्वयि पाण्डवः ।  
बाष्पसङ्कीर्णया कृष्णः गिराश्लेषं व्यजिज्ञपत् ॥ ऋBह्र्स्\_३,३.११५ ॥

अथ वियोगे, यथा  
अघस्य जठरानलात्फणिह्रदस्य च क्ष्वेडतो  
दवस्य कवलादपि त्वमवितात्र येषामभूः ।  
इतस्त्रितयतोऽप्यतिप्रकटघोरधाटीधरात्  
कथं न विरहज्वरादवसितान् सखीनद्य नः ॥ ऋBह्र्स्\_३,३.११६ ॥

अत्रापि पूर्ववत्प्रोक्तास्तापाद्यास्ता दशा दश ॥ ऋBह्र्स्\_३,३.११७ ॥

तत्र तापः  
प्रपन्नाः भाण्डीरेऽप्यधिकशिशिरे चण्डिमभरं  
तुषारेऽपि प्रौढिं दिनकरसुतास्रोतसि गतः ।  
अपूर्वः कंसारे सुबलमुखमित्रावलिमसौ  
बलीयानुत्तापस्तव विरहजन्मा ज्वलयति ॥ ऋBह्र्स्\_३,३.११८ ॥

कृशता  
त्वयि प्राप्ते कंसक्षितिपतिविमोक्षाय नगरीं  
गभीरादाभीरावलितनुषु खेदादनुदिनम् ।  
चतूर्णां भूतानामजनि तनिमा दानवरिपो  
समीरस्य घ्रानाध्वनि पृथुलता केवलमभूत् ॥ ऋBह्र्स्\_३,३.११९ ॥

जागर्या, यथा  
नेत्राम्बुजद्वन्द्वमवेक्ष्य पूर्णं  
बाष्पाम्बुपूरेण वरूथपस्य ।  
तत्रानुवृत्तिं किल यादवेन्द्र  
निर्विद्य निद्रामधुपी मुमोच ॥ ऋBह्र्स्\_३,३.१२० ॥

आलम्बनशून्यता  
गते वृन्दारण्यात्प्रियसुहृदि गोष्ठेश्वरसुते  
लघुभृतं सद्यः पतद्अतितरामुत्पतदपि ।  
न हि भ्रामं भ्रामं भजति चटुलं तुलमिव मे  
निरालम्बं चेतः क्वचिदपि विलम्बं लवमपि ॥ ऋBह्र्स्\_३,३.१२१ ॥

अधृतिः  
रचयति निजवृत्तौ पाशुपाल्ये निवृत्तिं  
कलयति च कलानां विस्मृतौ यत्नकोटिम् ।  
किमपरमिह वाच्यं जीवितेऽप्यद्य धत्ते  
यदुवर विरहात्ते नार्थितां बन्धुवर्गः ॥ ऋBह्र्स्\_३,३.१२२ ॥

जडता  
अनाश्रितपरिच्छदाः कृशविशीर्णरुक्षाङ्गकाः  
सदा विफलवृत्तयो विरहिताः किल च्छायया ।  
विरावपरिवर्जितास्तव मुकुन्द गोष्ठान्तरे  
स्फुरति सुहृदां गणाः शिखरजातवृक्षा इव ॥ ऋBह्र्स्\_३,३.१२३ ॥

व्याधिः  
विरहज्वरसंज्वरेण ते ज्वलिता विश्लथगात्रबन्धना ।  
यदुवीर तटे विचेष्टते चिरमाभीरकुमारमण्डली ॥ ऋBह्र्स्\_३,३.१२४ ॥

उन्मादः  
विना भवद्अनुस्मृतिं विरहविभ्रमेणाधुना  
जगद्व्यवहृतिक्रमं निखिलमेव विस्मारिताः ।  
लुण्ठन्ति भुवि शेरते बत हसन्ति धावन्त्यमी  
रुदन्ति मथुरापते किमपि वल्लवानां गणाः ॥ ऋBह्र्स्\_३,३.१२५ ॥

मूर्च्छितम्  
दीव्यतीह मधुरे मथुरायां  
प्राप्य राज्यमधुना मधुनाथे ।  
विश्वमेव मुदितं रुदितान्धे  
गोकुले तु मुहुराकुलताभूत् ॥ ऋBह्र्स्\_३,३.१२६ ॥

मृतिः  
कंसारेर्विरहज्वरोर्मिजनितज्वालावलीजर्जरा  
गोपाः शैलतटे तथा शिथिलितश्वासाङ्कुराः शेरते ।  
वारं वारमखर्वलोचनजलैराप्लाव्य तान्निश्चलान्  
शोचन्त्यद्य यथा चिरं परिचयस्निग्धाः कुरङ्गा अपि ॥ ऋBह्र्स्\_३,३.१२७ ॥

प्रोक्तेयं विरहावस्था स्पष्टलीलानुसारतः ।  
कृष्णेन विप्रयोगः स्यान्न जातु व्रजवासिनाम् ॥ ऋBह्र्स्\_३,३.१२८ ॥

तथा च स्कान्दे मथुराखण्डे  
वत्सैर्वत्सतरीभिश्च सदा क्रीडति माधवः ।  
वृन्दावनान्तरगतः सरामो बालकैर्वृतः ॥ ऋBह्र्स्\_३,३.१२९ ॥

अथ योगे सिद्धिर्, यथा  
पाण्डवः पुण्डरीकाक्षं प्रेक्ष्य चक्रिनिकेतने ।  
चित्राकारं भजन्नेव मित्राकारमदर्शयत् ॥ ऋBह्र्स्\_३,३.१३० ॥  
तुष्टिर्, यथ श्रीदशमे (१०.७१.२७)  
तं मातुलेयं परिरभ्य निर्वृतो  
भीमः स्मयन् प्रेमजवाकुलेन्द्रियः ।  
यमौ किरीटी च सुहृत्तमं मुदा  
प्रबृद्धबाष्पः परिरेभिरेऽच्युतम् ॥ ऋBह्र्स्\_३,३.१३१ ॥

यथा वा  
कुरुजाङ्गले हरिमवेक्ष्य पुरः  
प्रियसङ्गमं व्रजसुहृन्निकराः ।  
भुजमण्डलेन मणिकुण्डलिनः  
पुलकाञ्चितेन परिषष्वजिरे ॥ ऋBह्र्स्\_३,३.१३२ ॥

स्थितिर्, यथा श्रीदशमे (१०.१२.१२)  
यत्पादपांसुर्बहुजन्मकृच्छ्रतो  
धृतात्मभिर्योगिभिरप्यलभ्यः ।  
स एव यद्दृग्विषयः स्वयं स्थितः  
किं वर्ण्यते दिष्टमतो व्रजौकसाम् ॥ ऋBह्र्स्\_३,३.१३३ ॥

द्वयोरप्येकजातीयभावमाधुर्यभागसौ ।  
प्रेयान् कामपि पुष्णाति रसश्चित्तचमत्कृतिम् ॥ ऋBह्र्स्\_३,३.१३४ ॥  
प्रीते च वत्सले चापि कृष्णतद्भक्तयोः पुनः ।  
द्वयोरन्योन्यभावस्य भिन्नजातीयता भवेत् ॥ ऋBह्र्स्\_३,३.१३५ ॥  
प्रेयानेव भवेत्प्रेयानतः सर्वरसेष्वयम् ।  
सख्यसम्पृक्तहृदयैः सद्भिरेवानुबुध्यते ॥ ऋBह्र्स्\_३,३.१३६ ॥

इति श्रीश्रीभक्तिरसामृतसिन्धौ  
पश्चिमविभागे मुख्यभक्तिरसपञ्चकनिरूपणे  
प्रेयोभक्तिरसलहरी तृतीया ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


(३.४)  
वत्सलभक्तिरसाख्या चतुर्थलहरी

विभावाद्यैस्तु वात्सल्यं स्थायी पुष्टिमुपागतः ।  
एष वत्सलनामात्र प्रोक्तो भक्तिरसो बुधैः ॥ ऋBह्र्स्\_३,४.१ ॥  
तत्र आलम्बनाः  
कृष्णं तस्य गुरूंश्चात्र प्राहुरालम्बनान् बुधाः ॥ ऋBह्र्स्\_३,४.२ ॥

तत्र कृष्णो, यथा  
नवकुवलयदामश्यामलं कोमलाङ्गं  
विचलद्अलकभृङ्गक्रान्तनेत्राम्बुजान्तम् ।  
व्रजभुवि विहरन्तं पुत्रमालोकयन्ती  
व्रजपतिदयितासीत्प्रस्नवोत्पीडदिग्धा ॥ ऋBह्र्स्\_३,४.३ ॥

श्यामाङ्गो रुचिरः सर्वसल्लक्षणयुतो मृदुः ।  
प्रियवाक्सरलो ह्रीमान् विनयी मान्यमानकृत् ।  
दातेत्य्आदिगुणो कृष्णो विभाव इति कथ्यते ॥ ऋBह्र्स्\_३,४.४ ॥  
एवं गुणस्य चास्यानुग्राह्यत्वादेव कीर्तिता ।  
प्रभावानास्पदतया वेद्यस्यात्र विभावता ॥ ऋBह्र्स्\_३,४.५ ॥

तथा श्रीदशमे (१०.८.४५)  
त्रय्या चोपनिषद्भिश्च साङ्ख्ययोगैश्च सात्वतैः ।  
उपगीयमानमाहात्म्यं हरिं सामन्यतात्मजम् ॥ ऋBह्र्स्\_३,४.६ ॥

यथा वा  
विष्णुर्नित्यमुपास्यते सखि मया तेनात्र नीताः क्षयं  
शङ्के पूतनिकादयः क्षितिरुहौ तौ वात्ययोन्मूलितौ ।  
प्रत्यक्षं गिरिरेष गोष्टपतिना रामेण सार्धं धृतस्  
तत्तत्कर्म दुरन्वयं मम शिशोः केनास्य सम्भाव्यते ॥ ऋBह्र्स्\_३,४.७ ॥

अथ गुरवः  
अधिकंमन्यभावेन शिक्षाकारितयापि च ।  
लालकत्वादिनाप्यत्र विभावा गुरवो मताः ॥ ऋBह्र्स्\_३,४.८ ॥

यथा  
भूर्य्अनुग्रहचितेन चेतसा  
लालनोत्कमभितः कृपाकुलम् ।  
गौरवेण गुरुणा जगद्गुरोर्  
गौरवं गणमगण्यमाश्रये ॥ ऋBह्र्स्\_३,४.९ ॥

ते तु तस्यात्र कथिता व्रजराज्ञी व्रजेश्वरः ।  
रोहिणी ताश्च वल्लव्यो याः पद्मजहृतात्मजाः ॥ ऋBह्र्स्\_३,४.१० ॥  
देवकी तत्सपत्न्यश्च कुन्ती चानकदुन्दुभिः ।  
सान्दीपनिमुखाश्चान्ये यथापूर्वममी वराः ।  
व्रजेश्वरीव्रजाधीशौ श्रेष्ठौ गुरुजनेष्विमौ ॥ ऋBह्र्स्\_३,४.११ ॥

तत्र व्रजेश्वर्या रूपं, यथा श्रीदशमे (१०.९.३)  
क्षौमं वासः पृथुकटितटे बिभ्रती सूत्रनद्धं  
पुत्रस्नेहस्नुतकुचयुगं जातकम्पं च सुभ्रूः ।  
रज्ज्व्आकर्षश्रमभुजचलत्कङ्कणौ कुण्डले च  
स्विन्नं वक्त्रं कबरविगलन्मालती निर्ममन्थ ॥ ऋBह्र्स्\_३,४.१२ ॥

यथा वा  
डोरीजुटितवक्रकेशपटला सिन्दूरबिन्दूल्लसत्  
सीमान्तद्युतिरङ्गभूषणविधिं नातिप्रभूतं श्रिता ।  
गोविन्दास्यनिसृष्टसाश्रुनयनद्वन्द्वा नवेन्दीवर  
श्यामश्यामरुचिर्विचित्रसिचया गोष्ठेश्वरी पातु वः ॥ ऋBह्र्स्\_३,४.१३ ॥

वात्सल्यम्, यथा  
तनौ मन्त्रन्यासं प्रणयति हरेर्गद्गदमयी  
सबाष्पाक्षी रक्षातिलकमलिके कल्पयति च ।  
स्नुवाना प्रत्यूषे दिशति च भुजे कार्मणमसौ  
यशोदा मूर्तेव स्फुरति सुतवात्सल्यपटली ॥ ऋBह्र्स्\_३,४.१४ ॥

व्रजाधीशस्य रूपं, यथा  
तिलतण्डुलितैः कचैः स्फुरन्तं  
नवभाण्डीरपलाशचारुचेलम् ।  
अतितुन्दिलमिन्दुकान्तिभाजं  
व्रजराजं वरकूर्चमर्चयामि ॥ ऋBह्र्स्\_३,४.१५ ॥

वात्सल्यम्, यथा  
अवलम्ब्य कराङ्गुलिं निजां  
स्खलद्अङ्घ्रि प्रसरन्तमङ्गने ।  
उरसि स्रवद्अश्रुनिर्झरो  
मुमुदे प्रेक्ष्य सुतं व्रजाधिपः ॥ ऋBह्र्स्\_३,४.१६ ॥

अथ उद्दीपनाः  
कौमारादिवयोरूपवेशाः शैशवचापलम् ।  
जल्पितस्मितलीलाद्याः बुधैरुद्दीपनाः स्मृताः ॥ ऋBह्र्स्\_३,४.१७ ॥

तत्र कौमारम्  
आद्यं मध्यं तथा शेषं कौमारं त्रिविधं मतम् ॥ ऋBह्र्स्\_३,४.१८ ॥

तत्र आद्यम्  
स्थूलमध्योरुतापाङ्गश्वेतिमा स्वल्पदन्तता ।  
प्रव्यक्तमार्दवत्वं च कौमारे प्रथमे सति ॥ ऋBह्र्स्\_३,४.१९ ॥

यथा  
त्रिचतुरदशनस्फुरन्मुखेन्दुं  
पृथुतरमध्यकटिरकोरुसीमा ।  
नवकुवलयकोमलः कुमारो  
मुदमधिकां व्रजनाथयोर्व्यतानीत् ॥ ऋBह्र्स्\_३,४.२० ॥

अस्मिन्मुहुः पदक्षेपक्षणिके रुदितस्मिते ।  
स्वाङ्गुष्ठपानमुत्तानशयनाद्यं च चेष्टितम् ॥ ऋBह्र्स्\_३,४.२१ ॥

यथा  
मुखपुटकृतपादाम्भोरुहाङ्गुष्ठमूर्ध  
प्रचलचरणयुग्मं पुत्रमुत्तानसुप्तम् ।  
क्षणमिह विरुदन्तं स्मेरवक्त्रं क्षणं सा  
तिलमपि विरतासीन्नेक्षितुं गोष्ठराज्ञी ॥ ऋBह्र्स्\_३,४.२२ ॥

अत्र व्याघ्रनखं कण्ठे रक्षातिलकमङ्गलम् ।  
पट्टडोरी कटौ हस्ते सूत्रमित्यादि मण्डनम् ॥ ऋBह्र्स्\_३,४.२३ ॥

यथा  
तरक्षुनखमण्डलं नवतमालपत्रद्युतिं  
शिशुं रुचिररोचनाकृततमालपत्रश्रियम् ।  
धृतप्रतिसरं कटिस्फुरितपट्टसूत्रस्रजं  
व्रजेशगृहिणी सुतं न किल वीक्ष्य तृप्तिं ययौ ॥ ऋBह्र्स्\_३,४.२४ ॥

अथ मध्यमम्  
दृक्तटीभाग्अलकतानग्नता च्छिद्रिकर्णता ।  
कलोक्तिरिङ्गनाद्यं च कौमारे सति मध्यमे ॥ ऋBह्र्स्\_३,४.२५ ॥

यथा  
विचलद्अलकरुद्धभ्रूकुटी चञ्चलाक्षं  
कलवचनमुदञ्चन्नूतनश्रोत्ररन्ध्रम् ।  
अलघुरचितरिङ्गं गोकुले दिग्दुकूलं  
तनयममृतसिन्धौ प्रेक्ष्य माता न्यमाङ्क्षीत् ॥ ऋBह्र्स्\_३,४.२६ ॥

घ्राणस्य शिखरे मुक्ता नवनीतं कराम्बुजे ।  
किङ्किण्य्आदि च कट्यादौ प्रसाधनमिहोदितम् ॥ ऋBह्र्स्\_३,४.२७ ॥

यथा  
क्वणितकनककिङ्किणीकलापं  
स्मितमुखमुज्ज्वलनासिकाग्रमुक्तम् ।  
करधृतनवनीतपिण्डमग्रे  
तनयमवेक्ष्य ननन्द नन्दपत्नी ॥ ऋBह्र्स्\_३,४.२८ ॥

अथ शेषम्  
अत्र किञ्चित्कृशं मध्यमीषत्प्रथिमभागुरः ।  
शिरश्च काकपक्षाढ्यं कौमारे चरमे सति ॥ ऋBह्र्स्\_३,४.२९ ॥

यथा  
स मनागपचीयमानमध्यः  
प्रथिमोपक्रमशिक्षणार्थिवक्षाः ।  
दधद्आकुलकाकपक्षलक्ष्मीं  
जननीं स्तम्भयति स्म दिव्यडिम्भः ॥ ऋBह्र्स्\_३,४.३० ॥

धटी फणपडी चात्र किञ्चिद्वन्यविभूषणम् ।  
लघुवेत्रकरत्नादि मण्डनं परिकीर्तितम् ॥ ऋBह्र्स्\_३,४.३१ ॥  
वत्सरक्षा व्रजाभ्यर्णे वयस्यैः सह खेलनम् ।  
पावशृङ्गदलादीनां वादनाद्यत्र चेष्टितम् ॥ ऋBह्र्स्\_३,४.३२ ॥

यथा  
शिखण्डकृतशेखरः फणपटीं दधत्  
करे च लगुडीं लघुं सवयसां कुलैरावृतः ।  
अवन्निह शकृत्करीन् परिसरे व्रजस्य प्रिये  
सुतस्तव कृतार्थयत्यहह पश्य नेत्राणि नः ॥ ऋBह्र्स्\_३,४.३३ ॥

अथ पौगण्डम्  
पौगण्डादि पुरैवोक्तं तेन सङ्क्षिप्य लिख्यते ॥ ऋBह्र्स्\_३,४.३४ ॥

यथा  
पथि पथि सुरभीणानंशुकोत्तंसिमूर्धा  
धवलिमयुग्अपाङ्गो मण्डितः कञ्चुकेन ।  
लघु लघु परिगुञ्जन्मञ्जुमञ्जीरयुग्मं  
व्रजभुवि मम वत्सः कच्चदेशादुपैति ॥ ऋBह्र्स्\_३,४.३५ ॥

अथ कैशोरम्  
अरुणिमयुग्अपाङ्गस्तुङ्गवक्षःकपाटी  
विलुठद्अमलहारो रम्यरोमावलिश्रीः ।  
पुरुषमणिरयं मे देवकि श्यामलाङ्गस्  
त्वद्उदरखनिजन्मा नेत्रमुच्चैर्धिनोति ॥ ऋBह्र्स्\_३,४.३६ ॥

नव्येन यौवनेनापि दीव्यन् गोष्ठेन्द्रनन्दनः ।  
भाति केवलवात्सल्यभाजां पौगण्डभागिव ॥ ऋBह्र्स्\_३,४.३७ ॥  
सुकुमारेण पौगण्डवयसा सङ्गतोऽप्यसौ ।  
किशोराभः सदा दासविशेषाणां प्रभासते ॥ ऋBह्र्स्\_३,४.३८ ॥

अथ शैशवचापलम्  
पारीर्भिनत्ति विकिरत्यजिरे दधीनि  
सन्तानिकां हरति कृन्तति मन्थदण्डम् ।  
वह्नौ क्षिपत्यविरतं नवनीतमित्थं  
मातुः प्रमोदभरमेव हरिस्तनोति ॥ ऋBह्र्स्\_३,४.३९ ॥

यथा वा  
प्रेक्ष्य प्रेक्ष्य दिशः सशङ्कमसकृन्मन्दं पदं निक्षिपन्  
नायात्येष लतान्तरे स्फुटमितो गव्यं हरिष्यन् हरिः ।  
तिष्ठ स्वैरमजानतीव मुखरे चौर्यभ्रमद्भ्रूलतं  
त्रस्यल्लोचनमस्य शुष्यद्अधरं रम्यं दिदृक्षे मुखम् ॥ ऋBह्र्स्\_३,४.४० ॥

अथ अनुभावाः  
अनुभावाः शिरोघ्राणं करेणाङ्गाभिमार्जनम् ।  
आशीर्वादो निदेशश्च लालनं प्रतिपालनम् ।  
हितोपदेशदानाद्या वत्सले परिकीर्तिताः ॥ ऋBह्र्स्\_३,४.४१ ॥

अत्र शिरोघ्राणम्, यथा श्रीदशमे (१०.१३.३३)

तद्ईक्षणोत्प्रेमरसाप्लुताशया  
जातानुरागा गतमन्यवोऽर्भकान् ।  
उदुह्य दोर्भिः परिरभ्य मूर्धनि  
घ्राणैरवापुः परमां मुदं ते ॥ ऋBह्र्स्\_३,४.४२ ॥

यथा वा  
दुग्धेन दिग्धा कुचविच्युतेन  
समग्रमाघ्राय शिरः सपिच्छम् ।  
करेण गोष्ठेशितुरङ्गनेयम्  
अङ्गानि पुत्रस्य मुहुर्ममार्ज ॥ ऋBह्र्स्\_३,४.४३ ॥

चुम्बाश्लेषौ तथाह्वानं नामग्रहणपूर्वकम् ।  
उपालम्भादयश्चात्र मित्रैः साधारणाः क्रियाः ॥ ऋBह्र्स्\_३,४.४४ ॥

अथ सात्त्विकाः  
नवात्र सात्त्विकाः स्तन्यस्रावः स्तम्भादयश्च ते ॥ ऋBह्र्स्\_३,४.४५ ॥

तत्र स्तन्यस्रावो, यथा श्रीदशमे (१०.१३.२२)

तन्मातरो वेणुरवत्वरोत्थिता  
उत्थाप्य दोर्भिः परिरभ्य निर्भरम् ।  
स्नेहस्नुतस्तन्यपयःसुधासवं  
मत्वा परं ब्रह्म सुतानपाययन् ॥ ऋBह्र्स्\_३,४.४६ ॥

यथा वा ललितमाधवे (१.४६)

निचुलितगिरिधातुस्फीतपत्रावलीकान्  
अखिलसुरभिरेणून् क्षालयद्भिर्यशोदा ।  
कुचकलसविमुक्तैः स्नेहमाध्वीकमध्यैस्  
तव नवमभिषेकं दुग्धपूरैः करोति ॥ ऋBह्र्स्\_३,४.४७ ॥

स्तम्भादयो, यथा  
कथमपि परिरब्धुं न क्षमा स्तब्धगात्री  
कलयितुमपि नालं बाष्पपुरप्लुताक्षी ।  
न च सुतमुपदेष्टुं रुद्धकण्ठी समर्था  
दधतमचलमासीद्व्याकुला गोकुलेशा ॥ ऋBह्र्स्\_३,४.४८ ॥

अथ व्यभिचारिणः  
तत्रापस्मारसहिताः प्रीतोक्ताः व्यभिचारिणः ॥ ऋBह्र्स्\_३,४.४९ ॥

तत्र हर्षो, यथा श्रीदशमे (१०.१७.१९)

यशोदापि महाभागा नष्टलब्धप्रजा सती ।  
परिष्वजाङ्कमारोप्य मुमोचाश्रुकलां मुहुः ॥ ऋBह्र्स्\_३,४.५० ॥

यथा वा विदग्धमाधवे (१.२०)

जितचन्द्रपरागचन्द्रिका  
नलदेन्दीवरचन्दनश्रियम् ।  
परितो मयि शैत्यमाधुरीं  
वहति स्पर्शमहोत्सवस्तव ॥ ऋBह्र्स्\_३,४.५१ ॥

अथ स्थायी  
सम्भ्रमादिच्युता या स्यादनुकम्पेऽनुकम्पितुः ।  
रतिः सैवात्र वात्सल्यं स्थायी भावो निगद्यते ॥ ऋBह्र्स्\_३,४.५२ ॥  
यशोदादेस्तु वात्सल्यरतिः प्रौढा निसर्गतः ।  
प्रेमवत्स्नेहवद्भाति कदाचित्किल रागवत् ॥ ऋBह्र्स्\_३,४.५३ ॥

तत्र वात्सल्यरतिर्, यथा श्रीदशमे (१०.६.४३)

नन्दः स्वपुत्रमादाय प्रेत्यागतमुदारधीः ।  
मूर्ध्न्युपाघ्राय परमां मुदं लेभे कुरूद्वह ॥ ऋBह्र्स्\_३,४.५४ ॥

यथा वा  
विन्यस्तश्रुतिपालिरद्य मुरलीनिस्वानशुश्रूषा  
भूयः प्रस्रववर्षिणी द्विगुणितोत्कण्ठा प्रदोषोदये ।  
गेहादङ्गनमङ्गनात्पुनरसौ गेहं विशन्त्याकुला  
गोविन्दस्य मुहुर्व्रजेन्द्रगृहिणी पन्थानमालोकते ॥ ऋBह्र्स्\_३,४.५५ ॥

प्रेमवद्, यथा  
प्रेक्ष्य तत्र मुनिराजमण्डलैः  
स्तूयमानमसि मुक्तसम्भ्रमा ।  
कृष्णमङ्कमभि गोकुलेश्वरी  
प्रस्नुता कुरुभुवि न्यवीविशत् ॥ ऋBह्र्स्\_३,४.५६ ॥

यथा वा  
देवक्या विवृतप्रसूचरितयाप्युन्मृज्यमानानने  
भूयोभिर्वसुदेवनन्दनतयाप्युद्घूष्यमाणे जनैः ।  
गोविन्दे मिहिरग्रहोत्सुकतया क्षेत्रं कुरोरागते  
प्रेमा वल्लवनाथयोरतितरामुल्लासमेवाययौ ॥ ऋBह्र्स्\_३,४.५७ ॥

स्नेहवत्, यथा  
पीयूषद्युतिभिः स्तनाद्रिपतितैः क्षीरोत्करैर्जाह्नवी  
कालिन्दी च विलोचनाब्जजनितैर्जाताञ्जनश्यामलैः ।  
आरान्मध्यमवेदिमापतितयोः क्लिन्ना तयोः सङ्गमे  
वृत्तासि व्रजराज्ञि तत्सुतमुखप्रेक्षां स्फुटं वाञ्छसि ॥ ऋBह्र्स्\_३,४.५८ ॥

रागवत्, यथा  
तुषावति तुषानलोऽप्युपरि तस्य बद्धस्थितिर्  
भवन्तमवलोकते यदि मुकुन्द गोष्ठेश्वरी ।  
सुधाम्बुधिरपि स्फुटं विकटकालकूटत्यलं  
स्थिता यदि न तत्र ते वदनपद्ममुद्वीक्ष्यते ॥ ऋBह्र्स्\_३,४.५९ ॥

अथ अयोगे उत्कण्ठितम्, यथा  
वत्सस्य हन्त शरद्इन्दुविनिन्दिवक्त्रं  
सम्पादयिष्यति कदा नयनोत्सवं नः ।  
इत्यच्युते विहरति व्रजबाटिकायाम्  
ऊर्वी त्वरा जयति देवकनन्दिनीनाम् ॥ ऋBह्र्स्\_३,४.६० ॥

यथा वा  
भ्रातस्तनयं भ्रातुर्  
मम सन्दिश गान्दिनीपुत्र ।  
भ्रातृव्येषु वसन्ती  
दिदृक्षते त्वां हरे कुन्ती ॥ ऋBह्र्स्\_३,४.६१ ॥

वियोगो, यथा श्रीदशमे (१०.४६.२८)  
यशोदा वर्ण्यमानानि पुत्रस्य चरिताणि च ।  
शृण्वत्यश्रूण्यस्राक्षीत्स्नेहस्नुतपयोधरा ॥ ऋBह्र्स्\_३,४.६२ ॥

यथा वा  
याते राजपुरं हरौ मुखतटी व्याकीर्णधूम्रालका  
पश्य स्रस्ततनुः कठोरलुठनैर्देहे व्रणं कुर्वती ।  
क्षीणा गोष्ठमहीमहेन्द्रमहिषी हा पुत्र पुत्रेत्यसौ  
क्रोशन्ती करयोर्युगेन कुरुते कष्टादुरस्ताडनम् ॥ ऋBह्र्स्\_३,४.६३ ॥

बहूनामपि सद्भावे वियोगेऽत्र तु केचन ।  
चिन्ता विषादनिर्वेदजाड्यदैन्यानि चापलम् ।  
उन्मादमोहावित्याद्या अत्युद्रेकं व्रजन्त्यमी ॥ ऋBह्र्स्\_३,४.६४ ॥

अत्र चिन्ता  
मन्दस्पन्दमभूत्क्लमैरलघुभिः सन्दानितं मानसं  
द्वन्द्वं लोचनयोश्चिरादविचलव्याभुग्नतारं स्थितम् ।  
निश्वासैः स्रवदेव पाकमयते स्तन्यं च तप्तैरिदं  
नूनं वल्लवराज्ञि पुत्रविरहोद्घूर्णाभिराक्रम्यसे ॥ ऋBह्र्स्\_३,४.६५ ॥

विषादः  
वदनकमलं पुत्रस्याहं निमीलति शैशवे  
नवतरुणिमारम्भोन्मृष्टं न रम्यमलोकयम् ।  
अभिनववधूयुक्तं चामुं न हर्म्यमवेशयं  
शिरसि कुलिशं हन्त क्षिप्तं श्वफल्कसुतेन मे ॥ ऋBह्र्स्\_३,४.६६ ॥

निर्वेदः  
धिगस्तु हतजीवितं निरवधिश्रियोऽप्यद्य मे  
यया न हि हरेः शिरः स्नुतकुचाग्रमाघ्रायते ।  
सदा नवसुधादुहामपि गवां परार्धं च धिक्  
स लुञ्चति न चञ्चलः सुरभिगन्धि यासां दधि ॥ ऋBह्र्स्\_३,४.६७ ॥

जाड्यम्  
यः पुण्डरीकेक्षण तिष्ठतस्ते  
गोष्ठे कराम्भोरुहमण्डनोऽभूत् ।  
तं प्रेक्ष्य दण्डस्तिमितेन्द्रियाद्यद्  
दण्डाकृतिस्ते जननी बभूव ॥ ऋBह्र्स्\_३,४.६८ ॥

दैन्यम्  
याचते बत विधातरुदस्रा  
त्वां रदैस्तृणमुदस्य यशोदा ।  
गोचरे सकृदपि क्षणमद्य  
मत्सरं त्यज ममानय वत्सम् ॥ ऋBह्र्स्\_३,४.६९ ॥

चापलम्  
किमिव कुरुते हर्म्ये तिष्ठन्नयं निरपत्रपो  
व्रजपतिरिति ब्रूते मुग्धोऽयमत्र मुदा जनः ।  
अहह तनयं प्राणेभ्योऽपि प्रियं परिहृत्य तं  
कठिनहृदयो गोष्ठे स्वैरी प्रविश्य सुखीयति ॥ ऋBह्र्स्\_३,४.७० ॥

उन्मादः  
क्व मे पुत्रो नीपाः कथयत कुरङ्गाः किमिह वः  
स बभ्रामाभ्यर्णे भणत तमुदन्तं मधुकराः ।  
इति भ्रामं भ्रामं भ्रमभरविदूना यदुपते  
भवन्तं पृच्छन्ती दिशि दिशि यशोदा विचरति ॥ ऋBह्र्स्\_३,४.७१ ॥

मोहः  
कुटुम्बिनि मनस्तटे विधुरतां विधत्से कथं  
प्रसारय दृशं मनाक्तव सुतः पुरो वर्तते ।  
इदं गृहिणि गृहं न कुरु शून्यमित्याकुलं  
स शोचति तव प्रसूं यदुकुलेन्द्र नन्दः पिता ॥ ऋBह्र्स्\_३,४.७२ ॥

अथ योगे सिद्धिः  
विलोक्य रङ्गस्थललब्धसङ्गमं  
विलोचनाभीष्टविलोकनं हरिम् ।  
स्तन्यैरसिञ्चन्नवकञ्चुकाञ्चलं  
देव्यः क्षणादानकदुन्दुभिप्रियाः ॥ ऋBह्र्स्\_३,४.७३ ॥

तुष्टिर्, यथा प्रथमे (१.११.३०)

ताः पुत्रमङ्कमारोप्य स्नेहस्नुतपयोधराः ।  
हर्षविह्वलितात्मानः सिषिचुर्नेत्रजैर्जलैः ॥ ऋBह्र्स्\_३,४.७४ ॥

यथा वा ललितमाधवे (१०.१४)

नयनयोः स्तनयोरपि युग्मतः  
परिपतद्भिरसौ पयसां झरैः ।  
अहह वल्लवराजगृहेश्वरी  
स्वतनयं प्रणयादभिषिञ्चति ॥ ऋBह्र्स्\_३,४.७५ ॥

स्थितिर्, यथा विदग्धमाधवे (१.१९)

अहह कमलगन्धेरत्र सौन्दर्यवृन्दे  
विनिहितनयनेयं त्वन्मुखेन्दोर्मुकुन्द ।  
कुचकलसमुखाभ्यामम्बरक्नोपमम्बा  
तव मुहुरतिहर्षाद्वर्षति क्षीरधाराम् ॥ ऋBह्र्स्\_३,४.७६ ॥

स्वीकुर्वते रसमिमं नाट्यज्ञा अपि केचन ॥ ऋBह्र्स्\_३,४.७७ ॥

तथाहुः \[सा.द. ३.२०१\]  
स्फुटं चमत्कारितया वत्सलं च रसं विदुः ।  
स्थायी वत्सलतास्येह पुत्राद्य्आलम्बनं मतम् ॥ ऋBह्र्स्\_३,४.७८ ॥

किं च  
अप्रतीतौ हरिरतेः प्रीतस्य स्यादपुष्टता ।  
प्रेयसस्तु तिरोभावो वत्सलय्सास्य न क्षतिः ॥ ऋBह्र्स्\_३,४.७९ ॥  
एषा रसत्रयी प्रोक्ता प्रीतादिः परमाद्भुता ।  
तत्र केषुचिदप्यस्याः सङ्कुलत्वमुदीर्यते ॥ ऋBह्र्स्\_३,४.८० ॥  
सङ्कर्षणस्य सख्यस्तु प्रीतिवात्सल्यसङ्गतम् ।  
युधिष्ठिरस्य वात्सल्यं प्रीत्या सख्येन चान्वितम् ॥ ऋBह्र्स्\_३,४.८१ ॥  
आहुकप्रभृतीनां तु प्रीतिर्वात्सल्यमिश्रिता ।  
जरद्आभीरिकादीनां वात्सल्यं सख्यमिश्रितम् ॥ ऋBह्र्स्\_३,४.८२ ॥  
माद्रेयनारदादीनां सख्यं प्रीत्या करम्बितम् ।  
रुद्रतार्क्ष्योद्धवादीनां प्रीतिः सख्येन मिश्रिता ॥ ऋBह्र्स्\_३,४.८३ ॥  
अनिरुद्धापिनप्तॄणामेवं केचिद्बभाषिरे ।  
एवं केषुचिदन्येषु विज्ञेयं भावमिश्रणम् ॥ ऋBह्र्स्\_३,४.८४ ॥

इति श्रीश्रीभक्तिरसामृतसिन्धौ  
पश्चिमविभागे मुख्यभक्तिरसपञ्चकनिरूपणे  
वत्सलभक्तिरसलहरी चतुर्थी ।


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


(३.५)  
मधुरभक्तिरसाख्या पञ्चमलहरी

आत्मोचितैर्विभावाद्यैः पुष्टिं नीता सतां हृदि ।  
मधुराख्यो भवेद्भक्तिरसोऽसौ मधुरा रतिः ॥ ऋBह्र्स्\_३,५.१ ॥  
निवृत्तानुपयोगित्वाद्दुरूहत्वादयं रसः ।  
रहस्यत्वाच्च संक्षिप्य वितताण्गो विलिख्यते ॥ ऋBह्र्स्\_३,५.२ ॥

तत्र आलम्बनाः  
अस्मिनालम्बनः कृष्णः प्रियास्तस्य तु सुभ्रुवः ॥ ऋBह्र्स्\_३,५.३ ॥

तत्र कृष्णः  
तत्र कृष्णः असमानोर्ध्वसौन्दर्यलीलावैदिग्धीसम्पदाम् ।  
आश्रयत्वेन मधुरे हरिरालम्बनो मतः ॥ ऋBह्र्स्\_३,५.४ ॥

यथा श्रीगीतगोविन्दे (१.११)  
विश्वेषामनुरञ्जनेन जनयन्नानन्दमिन्दीवर  
श्रेणीश्यामलकोमलैरुपनयन्नङ्गैरनङ्गोत्सवम् ।  
स्वच्छन्दं व्रजसुन्दरीभिरभितः प्रत्य्अङ्गमालिङ्गितः  
शृङ्गारः सखि मूर्तिमानिव मधौ मुग्धो हरिः क्रीडति ॥ ऋBह्र्स्\_३,५.५ ॥

अथ तस्य प्रेयस्यः  
नवनववरमाधुरीधुरीणाः  
प्रणयतरङ्गकरम्बितास्तरङ्गाः ।  
निजरमणतया हरिं भजन्तिः  
प्रणमत ताः परमाद्भुताः किशोरीः ॥ ऋBह्र्स्\_३,५.६ ॥

प्रेयसीषु हरेरासु प्रवरा वार्षभानवी ॥ ऋBह्र्स्\_३,५.७ ॥

अस्या रूपं  
मदचकितचकोरीचारुताचोरदृष्टिर्  
वदनदमितराकारोहिणीकान्तकीर्तिः ।  
अविकलकलधौतोद्धूतिधौरेयकश्रीर्  
मधुरिममधुपात्री राजते पश्य राधा ॥ ऋBह्र्स्\_३,५.८ ॥

अस्या रतिः  
नर्मोक्तौ मम निर्मितोरुपरमानन्दोत्सवायामपि  
श्रोत्रस्यान्ततटीमपि स्फुटमनाधाय स्थितोद्यन्मुखी ।  
राधा लाघवमप्यनादरगिरां भङ्गीभिरातन्वती  
मैत्रीगौरवतोऽप्यसौ शतगुणां मत्प्रीतिमेवादधे ॥ ऋBह्र्स्\_३,५.९ ॥

तत्र कृष्णरतिर्, यथा श्रीगीतगोविन्दे (३.१)  
कंसारिरपि संसारवासनाबद्धशृङ्खलाम् ।  
राधामाधाय हृदये तत्याज व्रजसुन्दरीः ॥ ऋBह्र्स्\_३,५.१० ॥

अथ उद्दीपनाः ।  
उद्दीपना इह प्रोक्ता मुरलीनिस्वनादयः ॥ ऋBह्र्स्\_३,५.११ ॥

यथा पद्यावल्याम् (१७२) {\*च्रेदितेद्तो षर्वविद्याविनोद}  
गुरुजनगञ्जनमयशो  
गृहपतिचरितं च दारुणं किमपि ।  
विस्मारयति समस्तं  
शिव शिव मुरली मुरारातेः ॥ ऋBह्र्स्\_३,५.१२ ॥

अथ अनुभावाः  
अनुभावास्तु कथिता दृग्नतेक्षास्मितादयः ॥ ऋBह्र्स्\_३,५.१३ ॥

यथा ललितमाधवे (१.१४)  
कृष्णापङ्गतरङ्गितद्युमणिजासम्भेदवेणीकृते  
राधायाः स्मितचन्द्रिकासुरधुनीपुरे निपीयामृतम् ।  
अन्तस्तोषतुषारसम्प्लवलवव्यालीढतापोद्गमाः  
क्रान्त्वा सप्त जगन्ति सम्प्रति वयं सर्वोर्ध्वमध्यास्महे ॥ ऋBह्र्स्\_३,५.१४ ॥

अथ सात्त्विकाः, यथा पद्यावल्याम् (१८१)  
कामं वपुः पुलकितं नयने धृतास्रे  
वाचः सगद्गदपदाः सखि कम्पि वक्षः ।  
ज्ञातं मुकुन्दमुरलीरवमाधुरी ते  
चेतः सुधांशुवदने तरलीकरोति ॥ ऋBह्र्स्\_३,५.१५ ॥

अथ व्यभिचारिणः  
आलस्यौग्र्ये विना सर्वे विज्ञेया व्यभिचारिणः ॥ ऋBह्र्स्\_३,५.१६ ॥

तत्र निर्वेदो, यथा पद्यावल्याम् (२२१)  
मा मुञ्च पञ्चशर पञ्चशरीं शरीरे  
मा सिञ्च सान्द्रमकरन्दरसेन वायो ।  
अङ्गानि तत्प्रणयभङ्गविगर्हितानि  
नालम्बितुं कथमपि क्षमतेऽद्य जीवः ॥ ऋBह्र्स्\_३,५.१७ ॥

हर्षो, यथा दानकेलिकौमुद्याम् (३४)  
कुवलययुवतीनां लेहयन्नक्षिभृङ्गैः  
कुवलयदललक्ष्मीलङ्गिमाः स्वाङ्गभासः ।  
मदकलकलभेन्द्रोल्लङ्घिलीलातरङ्गः  
कवलयति धृतिं मे क्ष्माधरारण्यधूर्तः ॥ ऋBह्र्स्\_३,५.१८ ॥

अथ स्थायी  
स्थायी भावो भवत्यत्र पूर्वोक्ता मधुरा रतिः ॥ ऋBह्र्स्\_३,५.१९ ॥

यथा पद्यावल्याम् (१५८)  
भ्रूवल्लिताण्डवकलामधुराननश्रीः  
कङ्केल्लिकोरककरम्बितकर्णपूरः ।  
कोऽयं नवीननिकषोपलतुल्यवेषो  
वंशीरवेण सखि मामवशीकरोति ॥ ऋBह्र्स्\_३,५.२० ॥

राधामाधवयोरेव क्वापि भावैः कदाप्यसौ ।  
सजातीयविजातीयैर्नैव विच्छिद्यते रतिः ॥ ऋBह्र्स्\_३,५.२१ ॥

यथा  
इतो दूरे राज्ञी स्फुरति परितो मित्रपटली  
दृशोरग्रे चन्द्रावलिरुपरि शैलस्य दनुजः ।  
असव्ये राधायाः कुसुमितलता संवृततनौ दृग्  
अन्तश्रीर्लोला तडिदिव मुकुन्दस्य वलते ॥ ऋBह्र्स्\_३,५.२२ ॥

घोरा खण्डितशङ्खचूडमजिरं रुन्धे शिवा तामसी  
ब्रह्मिष्ठश्वसनः शमस्तुतिकथा प्रालेयमासिञ्चति ।  
अग्रे रामः सुधारुचिर्विजयते कृष्णप्रमोदोचितं  
राधायास्तदपि प्रफुल्लमभजन्म्लानिं न भावाम्बुजम् ॥ ऋBह्र्स्\_३,५.२३ ॥

स विप्रलम्भसम्भोगभेदेन द्विविधो मतः ॥ ऋBह्र्स्\_३,५.२४ ॥

तत्र विप्रलम्भः  
स पूर्वरागो मानश्च प्रवासादिमयस्तथा ।  
विप्रलम्भो बहुविधो विद्वद्भिरिह कथ्यते ॥ ऋBह्र्स्\_३,५.२५ ॥

तत्र पूर्वरागः  
प्राग्असङ्गतयोर्भावः पूर्वरागो भवेद्द्वयोः ॥ ऋBह्र्स्\_३,५.२६ ॥

यथा पद्यावल्याम् (१८१)  
अकस्मादेकस्मिन् पथि सखि मया यामुनतटं  
व्रजन्त्या दृष्टो यो नवजलधरश्यामलतनुः ।  
स दृग्भङ्ग्या किं वाकुरुत न हि जाने तत इदं  
मनो मे व्यालोलं क्वचन गृहकृत्यो न लगते ॥ ऋBह्र्स्\_३,५.२७ ॥

यथा श्रीदशमे (१०.५३.२)  
यथा विनिद्रा यच्चित्ता रुक्मिणी कमलेक्षणा ।  
तथाहमपि तच्चित्तो निद्रां च न लभे निशि ।  
वेदाहं रुक्मिण्या द्वेषान्ममोद्वाहो निवारितः ॥ ऋBह्र्स्\_३,५.२८ ॥

अथ मानः ।  
मानः प्रसिद्ध एवात्र ॥ ऋBह्र्स्\_३,५.२९ ॥

यथा श्रीगीतगोविन्दे (२.१)  
विहरति वने राधा साधारणप्रणये हरौ  
विगलितनिजोत्कर्षादीऋस्यावशेन गतान्यतः ।  
क्वचिदपि लताकुञ्जे गुञ्जन्मधुव्रतमण्डली  
मुखरनिखरे लीना दीनाप्युवाच रहः सखीम् ॥ ऋBह्र्स्\_३,५.३० ॥

अथ प्रवासः  
प्रवासः सङ्गविच्युतिः ॥ ऋBह्र्स्\_३,५.३१ ॥

यथा पद्यावल्याम् (३५०)  
हस्तोदरे विनिहितैककपोलपालेर्  
अश्रान्तलोचनजलस्नपिताननायाः ।  
प्रस्थानमङ्गलदिनावधि माधवस्य  
निद्रालवोऽपि कुत एव सरोरुहाक्ष्याः ॥ ऋBह्र्स्\_३,५.३२ ॥

यथा प्रह्लादसंहितायामुद्धववाक्यम्  
भगवानपि गोविन्दः कन्दर्पशरपीडितः ।  
न भुङ्क्ते न स्वपिति च चिन्तयन् वो ह्यहर्निशम् ॥ ऋBह्र्स्\_३,५.३३ ॥

अथ सम्भोगः  
द्वयोर्मिलितयोर्भोगः सम्भोग इति कीर्त्यते ॥ ऋBह्र्स्\_३,५.३४ ॥

यथा पद्यावल्याम् (१९९)  
परमानुरागपरयाथ राधया  
परिरम्भकौशलविकाशिभावया ।  
स तया सह स्मरसभाजनोत्सवं  
निरवाहयच्छिखिशिखण्डशेखरः ॥ ऋBह्र्स्\_३,५.३५ ॥

श्रीमद्भागवताद्य्अर्हशास्त्रदर्शितया दृशा ।  
इयमाविष्कृता मुख्यपञ्चभक्तिरसा मया ॥ ऋBह्र्स्\_३,५.३६ ॥  
गोपालरूपशोभां दधदपि रघुनाथभावविस्तारी ।  
तुष्यतु सनातनात्मा पश्चिमभागे रसाम्बुनिधेः ॥ ऋBह्र्स्\_३,५.३७ ॥


इति श्रीश्रीभक्तिरसामृतसिन्धौ  
पश्चिमविभागे मधुराख्यभक्तिरसलहरी चतुर्थी ।

**इति श्रीश्रीभक्तिरसामृतसिन्धौ  
मुख्यभक्तिरसनिरूपकः पश्चिमविभागः समाप्तः ।**



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_





**उत्तरविभागः।**



(४.१)  
हास्यभक्तिरसाख्या  
प्रथमलहरी

भक्तिभरेण प्रीतिं कलयन्नुररीकृतव्रजासङ्गः ।  
तनुतां सनातनात्मा भगवान्मयि सर्वदा तुष्टिम् ॥ ऋBह्र्स्\_४,१.१ ॥  
रसामृताब्धेर्भागेऽत्र तुरीये तूत्ताराभिधे ।  
रसः सप्तविधो गौणो मैत्रीवैरस्थितिर्मिथः ॥ ऋBह्र्स्\_४,१.२ ॥  
रसाभासाश्च तेनात्र लहर्यो नव कीर्तिताः ।  
प्रागत्रानियताधाराः कदाचित्क्वाप्युदित्वराः ॥ ऋBह्र्स्\_४,१.३ ॥  
गौणा भक्तिरसाः सप्त लेख्या हास्यादयः क्रमात् ॥ ऋBह्र्स्\_४,१.४ ॥  
भक्तानां पञ्चधोक्तानामेषां मध्यत एव हि ।  
क्वाप्येकः क्वाप्यनेकश्च गौणेष्वालम्बनो मतः ॥ ऋBह्र्स्\_४,१.५ ॥

तत्र हास्यभक्तिरसः  
वक्ष्यमाणैर्विभावाद्यैः पुष्टिं हासरतिर्गता ।  
हास्यभक्तिरसो नाम बुधैरेष निगद्यते ॥ ऋBह्र्स्\_४,१.६ ॥  
अस्मिन्नालम्बनः कृष्णस्तथान्योऽपि तद्अन्वयी ।  
वृद्धाः शिशुमुखाः प्रायः प्रोक्ता धीरैस्तद्आश्रयाः ।  
विभावनादिवैशिष्ट्यात्प्रवराश्च क्वचिन्मताः ॥ ऋBह्र्स्\_४,१.७ ॥

तत्र कृष्णो, यथा  
यास्याम्यस्य न भीषणस्य सविधं जीर्णस्य शीर्णाकृतेर्  
मातर्नेष्यति मां पिधाय कपटादाधारिकायामसौ ।  
इत्युक्त्वा चकिताक्षमद्भुतशिशावुद्वीक्ष्यमाणे हरौ  
हास्यं तस्य निरुद्धतोऽप्यतितरां व्यक्तं तदासीन्मुनेः ॥ ऋBह्र्स्\_४,१.८ ॥

अथ तद्अन्वयी  
यच्चेष्टा कृष्णविषया प्रोक्तः सोऽत्र तद्अन्वयी ॥ ऋBह्र्स्\_४,१.९ ॥

यथा  
ददामि दधिफाणितं विवृणु वक्त्रमित्यग्रतो  
निशम्य जरतीगिरं विवृतकोमलौष्ठे स्थिते ।  
तया कुसुममर्पितं नवमवेत्य भुग्नानने  
हरौ जहसुरुद्धुरं किमपि सुष्ठु गोष्ठार्भकाः ॥ ऋBह्र्स्\_४,१.१० ॥

यथा वा  
अस्य प्रेक्ष्य करं शिशोर्मुनिपते श्यामस्य मे कथ्यतां  
तथ्यं हन्त चिरायुरेष भविता किं धेनुकोटीश्वरः ।  
इत्युक्ते भगवन्मयाद्य परितश् चीरेण किं चारुणा  
द्रागाविर्भवद्उद्धुरस्मितमिदं वक्त्रं त्वया रुध्यते ॥ ऋBह्र्स्\_४,१.११ ॥

उद्दीपना हरेस्तादृग्वाग्वेषचरितादयः ।  
अनुभावास्तु नासौष्ठगण्डनिष्पन्दनादयः ॥ ऋBह्र्स्\_४,१.१२ ॥  
हर्षालस्यावहित्थाद्या विज्ञेया व्यभिचारिणः ।  
सा हासरतिरेवात्र स्थायिभावतयोदिता ॥ ऋBह्र्स्\_४,१.१३ ॥  
षोढा हासरतिः स्यात्स्मितहसिते विहसितावहसिते च ।  
अपहसितातिहसितके ज्येष्ठादीनां क्रमाद्द्वे द्वे ॥ ऋBह्र्स्\_४,१.१४ ॥  
विभावनादिवैचित्र्यादुत्तमस्यापि कुत्रचित् ।  
भवेद्विहसिताद्यं च भावज्ञैरिति भण्यते ॥ ऋBह्र्स्\_४,१.१५ ॥

तत्र स्मितम्  
स्मितं त्वलक्ष्यदशनं नेत्रगण्डविकाशकृत् ॥ ऋBह्र्स्\_४,१.१६ ॥

यथा  
क्व यामि जरती खला दधिहरं दिधीर्षन्त्यसौ  
प्रधावति जवेन मां सुबल मङ्क्षु रक्षां कुरु ।  
इति स्खलद्उदीरिते द्रवति कान्दिशीके हरौ  
विकस्वरमुखाम्बुजं कुलमभून्मुनीनां दिवि ॥ ऋBह्र्स्\_४,१.१७ ॥

हसितम्  
तदेव दरसंलक्ष्यदन्ताग्रं हसितं भवेत् ॥ ऋBह्र्स्\_४,१.१८ ॥

यथा  
मद्वशेन पुरःस्थितो हरिरसौ पुत्रोऽहमेवास्मि ते  
पश्येत्यच्युतजल्पविश्वसितया संरम्भरज्यद्दृशा ।  
मामेति स्खलद्अक्षरे जटिलया व्याक्रुश्य निष्कासिते  
पुत्रे प्राङ्गतः सखीकुलमभूद्दन्तांशुधौताधरम् ॥ ऋBह्र्स्\_४,१.१९ ॥

विहसितम्  
सस्वनं दृष्टदशनं भवेद्विहसितं तु तत् ॥ ऋBह्र्स्\_४,१.२० ॥

यथा  
मुषाण दधि मेदुरं विफलमन्तरा शङ्कसे  
सनिःश्वसितडम्बरं जटिलयात्र निद्रायते ।  
इति ब्रुवति केशवे प्रकटशीर्णदन्तस्थलं  
कृतं हसितमुत्स्वनं कपटसुप्तया वृद्धया ॥ ऋBह्र्स्\_४,१.२१ ॥

अवहसितम्  
तच्चावहसितं फुल्लनासं कुञ्चितलोचनम् ॥ ऋBह्र्स्\_४,१.२२ ॥

यथा  
लग्नस्ते नितरां दृशोरपि युगे किं धातुरागो घनः  
प्रातः पुत्र बलस्य वा किमसितं वासस्त्वयाङ्गे धृतम् ।  
इत्याकर्ण्य पुरो व्रजेशगृहिणीवाचं स्फुरन्नासिका  
दूती सङ्कुचद्ईक्षणावहसितं जाता न रोद्धुं क्षमा ॥ ऋBह्र्स्\_४,१.२३ ॥

अपहसितम्  
तच्चापहसितं साश्रुलोचनं कम्पितांसकम् ॥ ऋBह्र्स्\_४,१.२४ ॥

यथा  
उदस्रं देवर्षिर्दिवि दरतरङ्गद्भुजशिरा  
यदभ्राण्युद्दण्डो दशनरुचिभिः पाण्डरयति ।  
स्फुटं ब्रह्मादीनां नटयितरि दिव्ये व्रजशिशौ  
जरत्याः प्रस्तोभान्नटति तदनैषीद्दृशमसौ ॥ ऋBह्र्स्\_४,१.२५ ॥

अतिहसितम्  
सहस्रतालं क्षिप्ताङ्गं तच्चातिहसितं विदुः ॥ ऋBह्र्स्\_४,१.२६ ॥

यथा  
वृद्धे त्वं वलिताननासि वलिभिः प्रेक्ष्य सुयोग्यामतस्  
त्वामुद्वोढुमसौ बलीमुखवरो मां साधयत्युत्सुकः ।  
आभिर्विप्लुतधीर्वृणे न हि परं त्वत्तो बलिध्वंसनाद्  
इत्युच्चैर्मुखरागिरा विजहसुः सोत्तालिका बालिकाः ॥ ऋBह्र्स्\_४,१.२७ ॥

यस्य हासः स चेत्क्वापि साक्षान्नैव निबध्यते ।  
तथाप्येष विभावादिसामर्थ्यादुपलभ्यते ॥ ऋBह्र्स्\_४,१.२८ ॥

यथा  
शिम्बीलम्बिकुचासि दर्दुरवधूविस्पर्धि नासाकृतिस्  
त्वं जीर्यद्दुलिदृष्टिरोष्ठतुलिताङ्गारा मृदङ्गोदरी ।  
का त्वत्तः कुटिले परास्ति जटिलापुत्रि क्षितौ सुन्दरी  
पुण्येन व्रजसुभ्रुवां तव धृतिं हर्तुं न वंशी क्षमा ॥ ऋBह्र्स्\_४,१.२९ ॥

एष हास्यरसस्तत्र कैशिकीवृत्तिविस्तृतौ ।  
शृङ्गारादिरसोद्भेदो बहुधैव प्रपञ्चितः ॥ ऋBह्र्स्\_४,१.३० ॥

इति श्रीश्रीभक्तिरसामृतसिन्धावुत्तरविभागे  
हास्यभक्तिरसनिरूपणे अद्भुतभक्तिरसलहरी प्रथमा ॥



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_



(४.२)  
अद्भुतभक्तिरसाख्या  
द्वितीयलहरी


आत्मोचितैर्विभावाद्यैः स्वाद्यत्वं भक्तचेतसि ।  
सा विस्मयरतिर्नीताद् भुतोभक्तिरसो भवेत् ॥ ऋBह्र्स्\_४,२.१ ॥  
भक्तः सर्वविधोऽप्यत्र घटते विस्मयाश्रयः ।  
लोकोत्तरक्रियाहेतुर्विषयस्तत्र केशवः ॥ ऋBह्र्स्\_४,२.२ ॥  
तस्य चेष्टाविशेषाद्यास्तस्मिन्नुद्दीपना मताः ।  
क्रियास्तु नेत्रविस्तारस्तम्भाश्रुपुलकादयः ॥ ऋBह्र्स्\_४,२.३ ॥  
आवेगहर्षजाड्याद्यास्तत्र स्युर्व्यभिचारिणः ।  
स्थायी स्याद्विस्मयरतिः सा लोकोत्तरकर्मतः ।  
साक्षादनुमितं चेति तच्च द्विविधमुच्यते ॥ ऋBह्र्स्\_४,२.४ ॥

तत्र साक्षात्, यथा  
साक्षादैन्द्रियकं दृष्टश्रुतसङ्कीर्तितादिकम् ॥ ऋBह्र्स्\_४,२.५ ॥

तत्र दृष्टं, यथा  
एकमेव विविधोद्यमभाजं  
मन्दिरेषु युगपन्निखिलेषु ।  
द्वारकामभि समीक्स्य मुकुन्दं  
स्पन्दनोज्झिततनुर्मुनिरासीत् ॥ ऋBह्र्स्\_४,२.६ ॥

यथोक्तं श्रीदशमे (१०.६९.२)  
चित्रं बतैतदेकेन वपुषा युगपत्पृथक् ।  
गृहेषु द्व्य्अष्टसाहस्रं स्त्रिय एक उदावहत् ॥ ऋBह्र्स्\_४,२.७ ॥

यथा वा  
क्व स्तन्यगन्धिवदनेन्दुरसौ शिशुस्ते  
गोवर्धनः शिखररुद्धघनः क्व चायम् ।  
भोः पश्य सव्यकरकन्दूकिताचलेन्द्रः  
खेलन्निव स्फुरति हन्त किमिन्द्रजालम् ॥ ऋBह्र्स्\_४,२.८ ॥

श्रुतं, यथा  
यान्यक्षिपन् प्रहरणानि भटाः स देवः  
प्रत्येकमच्छिनदमुनि शरत्रयेण ।  
इत्याकलय्य युधि कंसरिपोः प्रभावं  
स्फारेक्षणः क्षितिपतिः पुलकी तदासीत् ॥ ऋBह्र्स्\_४,२.९ ॥

सङ्कीर्तितं, यथा  
डिम्बाः स्वर्णनिभाम्बरा घनरुचो जाताश्चतुर्बाहवो  
वत्साश्चेति वदन् कृतोऽस्मि विवशः स्तम्भश्रिया पश्यत ।  
आश्चर्यं कथयामि वः शृणुत भोः प्रत्येकमेकैकशः  
स्तूयन्ते जगद्अण्डवद्भिरभितस्ते हन्त पद्मासनैः ॥ ऋBह्र्स्\_४,२.१० ॥

अनुमितं, यथा  
उन्मील्य व्रजशिशवो दृशं पुरस्ताद्  
भाण्डीरं पुनरतुल्य विलोकयन्तः ।  
सात्मानं पशुपटलीं च तत्र दावाद्  
उन्मुक्तां मनसि चमत्क्रियामवापुः ॥ ऋBह्र्स्\_४,२.११ ॥  
अप्रियादेः क्रिया कुर्यान्नालौकिक्यपि विस्मयम् ।  
असाधारण्यपि मनाक्करोत्येव प्रियस्य सा ॥ ऋBह्र्स्\_४,२.१२ ॥

प्रियात्प्रियस्य किमुत सर्वलोकोत्तरोत्तरा ।  
इत्यत्र विस्मये प्रोक्ता रत्य्अनुग्रहमाधुरी ॥ ऋBह्र्स्\_४,२.१३ ॥

इति श्रीश्रीभक्तिरसामृतसिन्धावुत्तरविभागे  
गौणभक्तिरसनिरूपणे अद्भुतभक्तिरसलहरी द्वितीया ॥



\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_




(४.३)  
वीरभक्तिरसाख्या  
तृतीयलहरी

सैवोत्साहरतिः स्थायी विभावाद्यैर्निजोचितः ।  
आनीयमाना स्वाद्यत्वं वीरभक्तिरसो भवेत् ॥ ऋBह्र्स्\_४,३.१ ॥  
युद्धदानदयाधर्मैश्चतुर्धावीर उच्यते ।  
आलम्बन इह प्रोक्त एष एव चतुर्विधः ॥ ऋBह्र्स्\_४,३.२ ॥  
उत्साहस्त्वेष भक्तानां सर्वेषामेव सम्भवेत् ॥ ऋBह्र्स्\_४,३.३ ॥

तत्र युद्धवीरः  
परितोषाय कृष्णस्य दधदुत्साहमाहवे ।  
सखा बन्धुविशेषो वा युद्धवीर इहोच्यते ॥ ऋBह्र्स्\_४,३.४ ॥  
प्रतियोद्धा मुकुन्दो वा तस्मिन् वा प्रेक्षके स्थिते ।  
तदीयेच्छावेशेनात्र भवेदन्यः सुहृद्वरः ॥ ऋBह्र्स्\_४,३.५ ॥

तत्र कृष्णो, यथा  
अपराजितमानिनं हठाच्  
चटुलं त्वामभिभूय माधव ।  
धिनुयामधुना सुहृद्गणं  
यदि न त्वं समरात्पराञ्चसि ॥ ऋBह्र्स्\_४,३.६ ॥

यथा वा  
संरम्भप्रकटीकृतप्रतिभटारम्भश्रियोः साद्भुतं  
कालिन्दीपुलिने वयस्यनिकरैरालोक्यमानस्तदा ।  
अव्युत्थापितसख्ययोरपि वराहङ्कारविस्फूर्जितः  
श्रीदाम्नश्च बकीद्विषश्च समराटोपः पटीयानभूत् ॥ ऋBह्र्स्\_४,३.७ ॥

सुहृद्वरो, यथा  
सखिप्रकरमार्गणानगणितान् क्षिपन् सर्वतस्  
तथाद्य लगुडं क्रमाद्भ्रमयति स्म दामा कृती ।  
अमंस्त रचितस्तुतिर्व्रजपतेस्तनुजोऽप्यमुं  
समृद्धपुलको यथा लगुडपञ्जरान्तःस्थितम् ॥ ऋBह्र्स्\_४,३.८ ॥

प्रायः प्रकृतशूराणां स्वपक्षैरपि कर्हिचित् ।  
युद्धकेलिसमुत्साहो जायते परमाद्भुतः ॥ ऋBह्र्स्\_४,३.९ ॥

तथा च हरिवंशे  
तथा गाण्डीवधन्वानं विक्रीडन्मधुसूदनः ।  
जिगाय भरतश्रेष्ठं कुन्त्याः प्रमुखतो विभुः ॥ ऋBह्र्स्\_४,३.१० ॥ इति ।

कत्थितास्फोटविस्पर्धाविक्रमास्त्रग्रहादयः ।  
प्रतियोधस्थिताः सन्तो भवन्त्युद्दीपना इह ॥ ऋBह्र्स्\_४,३.११ ॥

तत्र कत्थितम्  
पिण्डीशूरस्त्वमिह सुबलं कैतवेनाबलाङ्गं  
जित्वा दामोदर युधि वृथा मा कृथाः कत्थितानि ।  
माद्यन्नेष त्वद्अलघुभुजासर्पदर्पापहारी  
मन्द्रध्वानो नटति निकटे स्तोककृष्णः कलापी ॥ ऋBह्र्स्\_४,३.१२ ॥

कत्थिताद्याः स्वसंस्थाश्चेदनुभावाः प्रकीर्तिताः ।  
तथैवाहोपुरुषिका क्ष्वेडिताक्रोशवल्गनम् ॥ ऋBह्र्स्\_४,३.१३ ॥  
असहायेऽपि युद्धेच्छा समरादपलायनम् ।  
भीताभयप्रदानाद्या विज्ञेयाश्चापरे बुधैः ॥ ऋBह्र्स्\_४,३.१४ ॥

तत्र कत्थितम्, यथा  
प्रोत्साहयस्यतितरां किमिवाग्रहेण  
मां केशिसूदन विदन्नपि भद्रसेनम् ।  
योद्धुं बलेन सममत्र सुदुर्बलेन  
दिव्यार्गला प्रतिभटस्त्रपते भुजो मे ॥ ऋBह्र्स्\_४,३.१५ ॥  
आहोपुरुषिका, यथा  
धृताटोपे गोपेश्वरजलधिचन्द्रे परिकरं  
निबध्नत्युल्लासाद्भुजसमरचर्यासमुचितम् ।  
सरोमाञ्चं क्ष्वेडानिविडमुखबिम्बस्य नटतः  
सुदाम्नः सोत्कण्ठं जयति मुहुराहोपुरुषिका ॥ ऋBह्र्स्\_४,३.१६ ॥

चतुष्टयेऽपि वीराणां निखिला एव सात्त्विकाः ।  
गर्वावेगधृतिव्रीडामतिहर्षावहित्थिकाः ।  
अमर्षोत्सुकतासूयास्मृत्य्आद्या व्यभिचारिणः ॥ ऋBह्र्स्\_४,३.१७ ॥  
युद्धोत्साहरतिस्तस्मिन् स्थायिभावतयोदिता ।  
या स्वशक्तिसहायाद्यैराहार्या सहजापि वा ।  
जिगीषा स्थेयसी युद्धे सा युद्धोत्साह ईर्यते ॥ ऋBह्र्स्\_४,३.१८ ॥

तत्र स्वशक्त्या आहार्योत्साहरतिर्, यथा  
स्वतातशिष्ट्या स्फुटमप्यनिच्छन्न्  
आहूयमानः पुरुषोत्तमेन ।  
स स्तोककृष्णो धृतयुद्धतृष्णः  
प्रोद्यम्य दण्डं भ्रमयाञ्चकार ॥ ऋBह्र्स्\_४,३.१९ ॥

स्वशक्त्या सहजोत्साहरतिर्, यथा  
शुण्डाकारं प्रेक्ष्य मे बाहुदण्डं  
मा त्वं भैषीः क्षुद्र रे भद्रसेन ।  
हेलारम्भेणाद्य निर्जित्य रामं  
श्रीदामाहं कृष्णमेवाह्वयेय ॥ ऋBह्र्स्\_४,३.२० ॥

यथा व  
बलस्य बलिनो बलात्सुहृद्अनीकमालोडयन्  
पयोधिमिव मन्दरः कृतमुकुन्दपक्षग्रहः ।  
जनं विकटगर्जितैर्वधिरयन् स धीरस्वरो  
हरेः प्रमदमेककः समिति भद्रसेनो व्यधात् ॥ ऋBह्र्स्\_४,३.२१ ॥

सहायेनाहार्योत्साहरतिर्, यथा  
मयि वल्गति भीमविक्रमे  
भज भङ्गं न हि सङ्गरादितः ।  
इति मित्रगिरा वरूथपः  
सविरूपं विब्रुवन् हरिं ययौ ॥ ऋBह्र्स्\_४,३.२२ ॥

सहायेन सहजोत्साहरतिर्, यथा  
सङ्ग्रामकामुकभुजः स्वयमेव कामं  
दामोदरस्य विजयाय कृती सुदामा ।  
साहाय्यमत्र सुबलः कुरुते बली चेज्  
जातो मणिः सुजटितो वरहाटकेन ॥ ऋBह्र्स्\_४,३.२३ ॥

सुहृदेव प्रतिभटो वीरे कृष्णस्य न त्वरिः ।  
स भक्तक्षोभकारित्वाद्रौद्रे त्वालम्बनो रसे ।  
रागाभावो दृग्आदीनां रौद्रादस्य विभेदकः ॥ ऋBह्र्स्\_४,३.२४ ॥

अथ दानवीरः  
द्विविधो दानवीरः स्यादेकस्तत्र बहुप्रदः ।  
उपस्थितदुरापार्थत्यागी चापर उच्यते ॥ ऋBह्र्स्\_४,३.२५ ॥

तत्र बहुप्रदः  
सहसा दीयते येन स्वयं सर्वस्वमप्युत ।  
दामोदरस्य सौख्याय प्रोच्यते स बहुप्रदः ॥ ऋBह्र्स्\_४,३.२६ ॥  
सम्प्रदानस्य वीक्षाद्या अस्मिन्नुद्दीपना मताः ।  
वाञ्छिताधिकदातृत्वं स्मितपूर्वाभिभाषणम् ॥ ऋBह्र्स्\_४,३.२७ ॥  
स्थैर्यदाक्षिण्यधैर्याद्या अनुभावा इहोदिताः ।  
वितर्कौत्सुक्यहर्षाद्या विज्ञेया व्यभिचारिणः ॥ ऋBह्र्स्\_४,३.२८ ॥  
दानोत्साहरतिस्त्वत्र स्थायिभावतयोदिता ।  
प्रगाढा स्थेयसी दित्सा दानोत्साह इतीर्यते ॥ ऋBह्र्स्\_४,३.२९ ॥  
द्विधा बहुप्रदोऽप्येष विद्वद्भिरिह कथ्यते ।  
स्यादाभ्युदयिकस्त्वेकः परस्तत्सम्प्रदानकः ॥ ऋBह्र्स्\_४,३.३० ॥

तत्र आभ्युदायिकः  
कृष्णस्याभ्युदयार्थं तु येन सर्वस्वमर्प्यते ।  
अर्थिभ्यो ब्राह्मणादिभ्यः स आभ्युदायिको भवेत् ॥ ऋBह्र्स्\_४,३.३१ ॥

यथा  
व्रजपतिरिह सूनोर्जातकार्थं तथासौ  
व्यतरदमलचेताः सञ्चयं नैचिकीनाम् ।  
पृथुरपि नृगकीर्तिः साम्प्रतं संवृतासीद्  
इति निजगदुरुच्चैर्भूसुरा येन तृप्ताः ॥ ऋBह्र्स्\_४,३.३२ ॥

अथ तत्सम्प्रदानकः  
ज्ञातये हरये स्वीयमहंताममतास्पदम् ।  
सर्वस्वं दीयते येन स स्यात्तत्सम्प्रदानकः ॥ ऋBह्र्स्\_४,३.३३ ॥  
तद्दानं प्रीतिपूजाभ्यां भवेदित्युदितं द्विधा ॥ ऋBह्र्स्\_४,३.३४ ॥

तत्र प्रीतिदानम्  
प्रीतिदानं तु तस्मै यद्दद्याद्बन्ध्व्आदिरूपिणे ॥ ऋBह्र्स्\_४,३.३५ ॥

यथा  
चार्चिक्यं वैजयन्तीं पटमुरुपुरटोद्भासुरं भूषणानां  
श्रेणिं माणिक्यभाजं गजरथतुरगान् कर्बुरान् कर्बुरेण ।  
दत्त्वा राज्यं कुटुम्बं स्वमपि भगवते दित्सुरप्यन्यदुच्चैर्  
देयं कुत्राप्यदृष्ट्वा मखसदसि तदा व्याकुलः पाण्डवोऽभूत् ॥ ऋBह्र्स्\_४,३.३६ ॥

पुजादानं  
पुजादानं तु तस्मै यद्विप्ररूपाय दीयते ॥ ऋBह्र्स्\_४,३.३७ ॥

यथा अष्टमे (८.२०.११)  
यजन्ति यज्ञं क्रतुभिर्यमादृता  
भवन्त आम्नायविधानकोविदाः ।  
स एव विष्णुर्वरदोऽस्तु वा परो  
दास्याम्यमुष्मै क्षितिमीप्सितां मुने ॥ ऋBह्र्स्\_४,३.३८ ॥

यथा वा दशरूपके {\*ढनिक तो ४.७२}  
लक्ष्मीपयोधरोत्सङ्गकुङ्कुमारुणितो हरेः ।  
बलिनैव स येनास्य भिक्षापात्रीकृतः करः ॥ ऋBह्र्स्\_४,३.३९ ॥

अथ उपस्थितदुरापार्थत्यागी  
उपस्थितदुरापार्थत्यग्यसौ येन नेष्यते ।  
हरिणा दीयमानोऽपि सार्ष्ट्य्आदिस्तुष्यता वरः ॥ ऋBह्र्स्\_४,३.४० ॥  
पूर्वतोऽत्र विपर्यस्तकारकत्वं द्वयोर्भवेत् ।  
अस्मिन्नुद्दीपनाः कृष्णकृपालापस्मितादयः ॥ ऋBह्र्स्\_४,३.४१ ॥  
अनुभावास्तद्उत्कर्षवर्णनद्रढिमादयः ।  
अत्र सञ्चारिता भूम्ना धृतेरेव समीक्ष्यते ॥ ऋBह्र्स्\_४,३.४२ ॥  
त्यागोत्साहरतिर्धीरैः स्थायी भाव इहोदितः ।  
त्यागेच्छा तादृशी प्रौढा त्यागोत्साह इतीर्यते ॥ ऋBह्र्स्\_४,३.४३ ॥

यथा हरिभक्तिसुधोदये (७.२८)  
स्थानाभिलाषी तपसि स्थितोऽहं  
त्वां प्राप्तवान् देवमुनीन्द्रगुह्यम् ।  
काचं विचिन्वन्नपि दिव्यरत्नं  
स्वामिन् कृतार्थोऽस्मि वरं न याचे ॥ ऋBह्र्स्\_४,३.४४ ॥

यथा वा तृतीये (३.१५.४८)  
नात्यन्तिकं विगणयन्त्यपि ते प्रसादं  
किं वान्यदर्पितभयं भ्रुव उन्नयैस्ते ।  
येऽङ्ग त्वद्अङ्घ्रिशरणा भवतः कथायाः  
कीर्तन्यतीर्थयशसः कुशला रसज्ञाः ॥ ऋBह्र्स्\_४,३.४५ ॥

अयमेव भवन्नुच्चैः प्रौढभावविशेषभाक् ।  
धुर्यादीनां तृतीयस्य वीरस्य पदवीं व्रजेत् ॥ ऋBह्र्स्\_४,३.४६ ॥

अथ दयावीरः  
कृपार्द्रहृदयत्वेन खण्डशो देहमर्पयन् ।  
कृष्णायाच्छन्नकृपाय दयावीर इहोच्यते ॥ ऋBह्र्स्\_४,३.४७ ॥  
उद्दीपना इह प्रोक्तास्तद्आर्तिव्यञ्जनादयः ।  
निजप्राणव्ययेनापि विपन्नत्राणशीलता ॥ ऋBह्र्स्\_४,३.४८ ॥  
आश्वासनोक्तयः स्थैर्यमित्याद्यास्तत्र विक्रियाः ।  
औत्सुक्यमतिहर्षाद्या ज्ञेयाः सञ्चारिणो बुधैः ॥ ऋBह्र्स्\_४,३.४९ ॥  
दयोत्साहरतिस्त्वत्र स्थायिभाव उदीर्यते ।  
दयोद्रेकभृदुत्साहो दयोत्साह इहोदितः ॥ ऋBह्र्स्\_४,३.५० ॥

यथा  
वन्दे कुट्मलिताञ्जलिर्मुहुरहं वीरं मयूरध्वजं  
येनार्धं कपटद्विजाय वपुषः कंसद्विषे दित्सता ।  
कष्टं गद्गदिकाकुलोऽस्मि कथनारम्भादहो धीमता  
सोल्लासं क्रकचेन दारितमभूत्पत्नीसुताभ्यां शिवः ॥ ऋBह्र्स्\_४,३.५१ ॥

हरेश्चेत्तत्त्वविज्ञानं नैवास्य घटते दया ।  
तद्अभावे त्वसौ दानवीरेऽन्तर्भवति स्फुटम् ॥ ऋBह्र्स्\_४,३.५२ ॥  
वैष्णवत्वाद्रतिः कृष्णे क्रियतेऽनेन सर्वदा ।  
कृतात्र द्विजरूपे च भक्तिस्तेनास्य भक्तता ॥ ऋBह्र्स्\_४,३.५३ ॥  
अन्तर्भावं वदन्तोऽस्य दानवीरे दयात्मनः ।  
वोपदेवादयो धीरा वीरमाचक्षते त्रिधा ॥ ऋBह्र्स्\_४,३.५४ ॥

अथ धर्मवीरः  
कृष्णैकतोषणे धर्मे यः सदा परिनिष्ठितः ।  
प्रायेण धीरशान्तस्तु धर्मवीरः स उच्यते ॥ ऋBह्र्स्\_४,३.५५ ॥  
उद्दीपना इह प्रोक्ताः सच्छास्त्रश्रवणादयः ।  
अनुभावा नयास्तिक्यसहिष्णुत्वयमादयः ॥ ऋBह्र्स्\_४,३.५६ ॥  
धर्मोत्साहरतिर्धीरैः स्थायी भाव इहोच्यते ।  
धर्मैकाभिनिवेशस्तु धर्मोत्साहो मतः सताम् ॥ ऋBह्र्स्\_४,३.५७ ॥

यथा  
भवदभि रतिहेतून् कुर्वता सप्ततन्तून्  
पुरमभि पुरुहूते नित्यमेवोपहूते ।  
दनुजदमन तस्याः पाण्डुपुत्रेण गण्डः  
सुचिरमरचि शच्याः सव्यहस्ताङ्कशायी ॥ ऋBह्र्स्\_४,३.५८ ॥

यज्ञः पूजाविशेषोऽस्य भुजाद्य्अङ्गानि वैष्णवः ।  
ध्यात्वेन्द्राद्य्आश्रयत्वेन यदेष्वाहुतिरर्प्यते ॥ ऋBह्र्स्\_४,३.५९ ॥  
अयं तु साक्षात्तस्यैव निदेशात्कुरुते मखान् ।  
युधिष्ठिरोऽम्बुधिः प्रेम्णां महाभागवतोत्तमः ॥ ऋBह्र्स्\_४,३.६० ॥  
दानादित्रिविधं वीरं वर्णयन्तः परिस्फुटम् ।  
धर्मवीरं न मन्यन्ते कतिचिद्धनिकादयः\* ॥ ऋBह्र्स्\_४,३.६१ ॥  
{\*Cओम्मेन्ततोरोन् डशरूपक}

इति श्रीश्रीभक्तिरसामृतसिन्धावुत्तरविभागे  
वीरभक्तिरसनिरूपणे अद्भुतभक्तिरसलहरी तृतीया ॥


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


\[४.४\]  
करुणभक्तिरसाख्या चतुर्थलहरी

आत्मोचितैर्विभावाद्यैर्नीता पुष्टिं सतां हृदि ।  
भवेच्छोकरतिर्भक्तिरसो हि करुणाभिधः ॥ ऋBह्र्स्\_४,४.१ ॥  
अव्युच्छिन्नमहानन्दोऽप्येष प्रेमविशेषतः ।  
अनिष्टाप्तेः पदतया वेद्यः कृष्णोऽस्य च प्रियः ॥ ऋBह्र्स्\_४,४.२ ॥  
तथानवाप्ततद्भक्तिसौख्यश्च स्वप्रियो जनः ।  
इत्यस्य विषयत्वेन ज्ञेया आलम्बनास्त्रिधा ॥ ऋBह्र्स्\_४,४.३ ॥  
तत्तद्वेदी च तद्भक्त आश्रयत्वेन च त्रिधा ।  
सोऽप्यौचित्येन विज्ञेयः प्रायः शान्तादिवर्जितः ।  
तत्कर्मगुणरूपाद्या भवत्युद्दीपना इह ॥ ऋBह्र्स्\_४,४.४ ॥  
अनुभावा मुखे शोषो विलापः स्रस्तगात्रता ।  
श्वासक्रोशनभूपातघातोरस्ताडनादयः ॥ ऋBह्र्स्\_४,४.५ ॥  
अत्राष्टौ सात्त्विका जाड्यनिर्वेदग्लानिदीनताः ।  
चिन्ताविषादाउत्सुक्यचापलोन्मादमृत्यवः ।  
आलस्यापस्मृतिव्याधिमोहाद्या व्यभिचारिणः ॥ ऋBह्र्स्\_४,४.६ ॥  
हृदि शोकतयांशेन गता परिणतिं रतिः ।  
उक्ता शोकरतिः सैव स्थायी भाव इहोच्यते ॥ ऋBह्र्स्\_४,४.७ ॥

तत्र कृष्णो, यथा श्रीदशमे (१०.१६.१०)  
तं नागभोगपरिवीतमदृष्टचेष्टम्  
आलोक्य तत्प्रियसखाः पशुपा भृशार्ताः ।  
कृष्णेऽर्पितात्मसुहृद्अर्थकलत्रकामा  
दुःखानुशोकभयमूढधियो निपेतुः ॥ ऋBह्र्स्\_४,४.८ ॥

यथा वा  
फणिह्रदमवगाढे दारुणं पिञ्छचूडे  
स्खलद्अशिशिरबाष्पस्तोमधौतोत्तरीया ।  
निखिलकरणवृत्तिस्तम्भिनीमाललम्बे  
विषमगतिमवस्थां गोष्ठराजस्य राज्ञी ॥ ऋBह्र्स्\_४,४.९ ॥

तस्य प्रियजनो, यथा  
कृष्णप्रियाणामाकर्षे शङ्खचूडेन निर्मिते ।  
नीलाम्बरस्य वक्त्रेन्दुर्नीलिमानं मुहुर्दधे ॥ ऋBह्र्स्\_४,४.१० ॥

स्वप्रियो, यथा हंसदूते (५४)  
विराजन्ते यस्य व्रजशिशुकुलस्तेयविकल  
स्वयम्भूचूडाग्रैर्लुलितशिखराः पादनखराः ।  
क्षणं यानालोक्य प्रकटपरमानन्दविवशः  
स देवर्षिर्मुक्तानपि तनुभृतः शोचति भृशम् ॥ ऋBह्र्स्\_४,४.११ ॥

यथा वा  
मातर्माद्रि गता कुतस्त्वमधुना हा क्वासि पाण्डो पितः  
सान्द्रानन्दसुधाब्धिरेष युवयोर्नाभूद्दृशां गोचरः ।  
इत्युच्चैर्नकुलानुजो विलपति प्रेक्ष्य प्रमोदाकुलो  
गोविन्दस्य पदारविन्दयुगलप्रोद्दामकान्तिच्छटाम् ॥ ऋBह्र्स्\_४,४.१२ ॥

रतिं विनापि घटते हास्यादेरुद्गमः क्वचित् ।  
कदाचिदपि शोकस्य नास्य सम्भावना भवेत् ॥ ऋBह्र्स्\_४,४.१३ ॥  
रतेर्भूम्ना क्रशिम्ना च शोको भूयान् कृशश्च सः ।  
रत्या सहाविनाभावात्काप्येतस्य विशिष्टता ॥ ऋBह्र्स्\_४,४.१४ ॥

अपि च  
कृष्णैश्वर्याद्य्अविज्ञानं कृतं नैषामविद्यया ।  
किन्तु प्रेमोत्तररसविशेषेणैव तत्कृतम् ॥ ऋBह्र्स्\_४,४.१५ ॥  
अतः प्रादुर्भवन् शोको लब्धाप्युद्भटतां मुहुः ।  
दुरूहामेव तनुते गतिं सौख्यस्य कामपि ॥ ऋBह्र्स्\_४,४.१६ ॥

इति श्रीश्रीभक्तिरसामृतसिन्धावुत्तरविभागे  
गौणभक्तिरसनिरूपणे करुणभक्तिरसलहरी चतुर्थी ॥




\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_



४.५  
रौद्रभक्तिरसाख्या पञ्चमलहरी

नीता क्रोधरतिः पुष्टिं विभावाद्यैर्निजोचितैः ।  
हृदि भक्तजनस्यासौ रौद्रभक्तिरसो भवेत् ॥ ऋBह्र्स्\_४,५.१ ॥  
कृष्णो हितोऽहितश्चेति क्रोधस्य विषयस्त्रिधा ।  
कृष्णे सखीजरत्य्आद्याः क्रोधस्याश्रयतां गताः ।  
भक्ताः सर्वविधा एव हिते चैवाहिते तथा ॥ ऋBह्र्स्\_४,५.२ ॥

तत्र कृष्णे सख्याः क्रोधः  
सखीक्रोधे भवेत्सख्याः कृष्णादत्याहिते सति ॥ ऋBह्र्स्\_४,५.३ ॥

यथा विदग्धमाधवे (२.३७)  
अन्तःक्लेशकलङ्किताः किल वयं यामोऽद्य याम्यां पुरीं  
नायं वञ्चनसञ्चयप्रणयिनं हासं तथाप्युज्झति ।  
अस्मिन् सम्पुटिते गभीरकपटैराभीरपल्लीविटे  
हा मेधाविनि राधिके तव कथं प्रेमा गरीयानभूत् ॥ ऋBह्र्स्\_४,५.४ ॥

तत्र जरत्याः क्रोधः  
क्रोधो जरत्या वध्व्आदिसम्बन्धे प्रेक्षिते हरौ ॥ ऋBह्र्स्\_४,५.५ ॥  
यथा  
अरे युवतितस्कर प्रकटमेव वध्वाः पटस्  
तवोरसि निरीक्ष्यते बत न नेति किं जल्पसि ।  
अहो व्रजनिवासिनः शृणुत किं न विक्रोशनं  
व्रजेश्वरसुतेन मे सुतगृहेऽग्निरुत्थापितः ॥ ऋBह्र्स्\_४,५.६ ॥

गोवर्धनं महामल्लं विनान्येषां व्रजौकसाम् ।  
सर्वेषामेव गोविन्दे रतिः प्रौढा विराजते ॥ ऋBह्र्स्\_४,५.७ ॥

अथ हितः  
हितस्त्रिधानवहितः साहसी चेर्ष्युरित्यपि ॥ ऋBह्र्स्\_४,५.८ ॥

तत्र अनवहितः  
कृष्णपालनकर्तापि तत्कर्माभिनिवेशतः ।  
क्वचित्तत्र प्रमत्तो यः प्रोक्तोऽनवहितोऽत्र सः ॥ ऋBह्र्स्\_४,५.९ ॥

यथा  
उत्तिष्ठ मूढ कुरु मा विलम्बं  
वृथैव धिक्पण्डितमानिनी त्वम् ।  
क्रट्यत्पलाशिद्वयमन्तरा ते  
बद्धः सुतोऽसौ सखि बम्भ्रमीति ॥ ऋBह्र्स्\_४,५.१० ॥

अथ साहसी  
यः प्रेरको भयस्थाने साहसी स निगद्यते ॥ ऋBह्र्स्\_४,५.११ ॥

यथा  
गोविन्दः प्रियसुहृदां गिरैव यातस्  
तालानां विपिनमिति स्फुटं निशम्य ।  
भ्रूभेदस्थपुटितदृष्टिराद्यमेषां  
डिम्भानां व्रजपतिगेहिनी ददर्श ॥ ऋBह्र्स्\_४,५.१२ ॥

अथ ईर्ष्युः  
ईर्ष्युर्मानधना प्रोक्ता प्रौढेर्ष्याक्रान्तमानसा ॥ ऋBह्र्स्\_४,५.१३ ॥

यथा  
दुर्मानमन्थमथिते कथयामि किं ते  
दूरं प्रयाहि सविधे तव जाज्ज्वलीमि ।  
हा धिक्प्रियेण चिकुराञ्चितपिञ्छकोट्या  
निर्मञ्छिताग्रचरणाप्यरुणाननासि ॥ ऋBह्र्स्\_४,५.१४ ॥

अथ अहितः  
अहितः स्याद्द्विधा स्वस्य हरेश्चेति प्रभेदतः ॥ ऋBह्र्स्\_४,५.१५ ॥

तत्र स्वस्याहितः  
अहितः स्वस्य स स्याद्यः कृष्णसम्बन्धबाधकः ॥ ऋBह्र्स्\_४,५.१६ ॥

यथा उद्धवसन्देशे (७४)  
कृष्णं मुष्णनकरुणबलाद्गोपनारीवधार्थी  
मा मर्यादां यदुकुलभुवां भिन्धिरे गान्दिनेयः ।  
इति उत्तुङ्गा मम मधुपुरे यात्रया तत्र तासां  
वित्रस्तानां परिववलिरे वल्लवीनां विलापाः ॥ ऋBह्र्स्\_४,५.१७ ॥

अथ हरेरहितः  
अहितस्तु हरेस्तस्य वैरिपक्षो निगद्यते ॥ ऋBह्र्स्\_४,५.१८ ॥

यथा  
हरौ श्रुतिशिरःशिखा मणिमरीचिनीराजित  
स्फुरच्चरणपङ्कजेऽप्यवमतिं व्यनक्त्यत्र यः ।  
अयं क्षिपति पाण्डवः शमनदण्डघोरं हठात्  
त्रिरस्य मुकुटोपरि स्फुटमुदीर्य सव्यं पदम् ॥ ऋBह्र्स्\_४,५.१९ ॥

सोल्लुण्ठहासवक्रोक्तिकटाक्षानादरादयः ।  
कृष्णाहितहितस्थाः स्युरमी उद्दीपना इह ॥ ऋBह्र्स्\_४,५.२० ॥  
हस्तनिस्पेषणं दन्तघट्टनं रक्तनेत्रता ।  
दष्टौष्ठतातिभ्रूकुटी भुजास्फालनताडनाः ॥ ऋBह्र्स्\_४,५.२१ ॥  
तुष्णीकता नतास्यत्वं निश्वासो भुग्नदृष्टिता ।  
भर्त्सनं मूर्धविधूतिर्दृग्अन्ते पाटलच्छविः ॥ ऋBह्र्स्\_४,५.२२ ॥  
भ्रूभेदाधरकम्पाद्या अनुभावा इहोदिताः ।  
अत्र स्तम्भादयः सर्वे प्राकट्यं यान्ति सात्त्विकाः ॥ ऋBह्र्स्\_४,५.२३ ॥  
आवेगो जडता गर्वो निर्वेदो मोहचापले ।  
असूयौग्र्यं तथामर्षश्रमाद्या व्यभिचारिणः ॥ ऋBह्र्स्\_४,५.२४ ॥  
अत्र क्रोधरतिः स्थायी स तु क्रोधस्त्रिधा मतः ।  
कोपो मन्युस्तथा रोषस्तत्र कोपस्तु शत्रुगः ॥ ऋBह्र्स्\_४,५.२५ ॥  
मन्युर्बन्धुषु ते पूज्यसमन्यूनास्त्रिधोदिताः ।  
रोषस्तु दयिते स्त्रीणामतो व्यभिचरत्यसौ ॥ ऋBह्र्स्\_४,५.२६ ॥  
हस्तपेषादयः कोपे मन्यौ तुष्णीकतादयः ।  
दृग्अन्तपाटलत्वाद्या रोषे तु कथिताः क्रियाः ॥ ऋBह्र्स्\_४,५.२७ ॥

तत्र वैरिणि, यथा  
निरुध्य पुरमुन्मदे हरिमगाधसत्त्वाश्रयं  
मृधे मगधभूपतौ किमपि वक्त्रमाक्रोशति ।  
दृशं कवलितद्विषद्विसरजाङ्गले नुनोद  
दहद्इङ्गलप्रवलपिङ्गलां लाङ्गली\* ॥ ऋBह्र्स्\_४,५.२८ ॥  
{\*ठ्रेए स्य्ल्लब्लेस्मिस्सिन्गिन् थे लस्त्लिने. Cओप्यिस्तेर्रोरोर्त्य्पो?}

पूज्यो, यथा विदग्धमाधवे (२.२२)  
क्रोशन्त्यां करपल्लवेन बलवान् सद्यः पिधत्ते मुखं  
धावन्त्यां भयभाजि विस्तृतभुजो रुन्धे पुरः पद्धतिम् ।  
पादान्ते विलुठत्यसौ मयि मुहुर्दष्टाधरायां रुषा  
मातश्चण्डि मया शिखण्डमुकुटादात्माभिरक्ष्यः कथम् ॥ ऋBह्र्स्\_४,५.२९ ॥

समे, यथा  
ज्वलति दुर्मुखि मर्मणि मुर्मुरस्  
तव गिरा जटिले निटिले च मे ।  
गिरिधरः स्पृशति स्म कदा मदाद्  
दुहितरं दुहितुर्मम पामरि ॥ ऋBह्र्स्\_४,५.३० ॥

न्यूने, यथा  
हन्त स्वकीयकुचमूर्ध्नि मनोहरोऽयं  
हारश्चकास्ति हरिकण्ठतटीचरिष्णुः ।  
भोः पश्यत स्वकुलकज्जलमञ्जरीयं  
कुटेन मां तदपि वञ्चयते वधूटी ॥ ऋBह्र्स्\_४,५.३१ ॥

अस्मिन्न तादृशो मन्यौ वर्तते रत्य्अनुग्रहः ।  
उदाहरणमात्राय तथाप्येष निदर्शितः ॥ ऋBह्र्स्\_४,५.३२ ॥  
क्रोधाश्रयाणां शत्रूणां चैद्यादीनां स्वभावतः ।  
क्रोधो रतिविनाभावान्न भक्तिरसतां व्रजेत् ॥ ऋBह्र्स्\_४,५.३३ ॥

इति श्रीश्रीभक्तिरसामृतसिन्धावुत्तरविभागे  
गौणभक्तिरसनिरूपणे रौद्रभक्तिरसलहरी पञ्चमी ॥


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\[४.६\]  
भयानकभक्तिरसाख्या  
षष्ठलहरी

वक्ष्यमाणैर्विभावाद्यैः पुष्टिं भयरतिर्गता ।  
भयानकाभिधो भक्तिरसो धीरैरुदीर्यते ॥ ऋBह्र्स्\_४,६.१ ॥  
कृष्णश्च दारुणाश्चेति तस्मिन्नालम्बना द्विधा ।  
अनुकम्प्येषु सागस्सु कृष्णस्तस्य च बन्धुषु ॥ ऋBह्र्स्\_४,६.२ ॥  
दारुणाः स्नेहतः शश्वत्तद्अनिष्ठाप्तिदर्शिषु ।  
दर्शनाच्छ्रवणाच्चेति स्मरणाच्च प्रकीर्तिताः ॥ ऋBह्र्स्\_४,६.३ ॥

तत्र अनुकम्प्येषु कृष्णो, यथा  
किं शुष्यद्वदनोऽपि मुञ्च खचितं चित्ते पृथुं वेपथुं  
विश्वस्य प्रकृतिं भजस्व न मनागप्यस्ति मन्तुं तव ।  
उष्मम्रक्षितमृक्षराज रभसाद्विस्तीर्य वीर्यं त्वया  
पृथ्वी प्रत्युत युद्धकौतुकमयी सेवैव मे निर्मिता ॥ ऋBह्र्स्\_४,६.४ ॥

यथा वा  
मुरमथन पुरस्ते को भुजङ्गस्तपस्वी  
लघुहरमिति कार्षीर्मा स्म दीनाय मन्युम् ।  
गुरुरयमपराधस्तथ्यमज्ञानतोऽभूद्  
अशरणमतिमूढं रक्ष रक्ष प्रसीद ॥ ऋBह्र्स्\_४,६.५ ॥

बन्धुषु दारुणा दर्शनाद्, यथा  
हा किं करोमि तरलं भवनान्तराले  
गोपेन्द्र गोपय बलादुपरुध्य बालम् ।  
क्ष्मामण्डलेन सह चञ्चलयन्मनो मे  
शृङ्गाणि लङ्घयति पश्य तुरङ्गदैत्यः ॥ ऋBह्र्स्\_४,६.६ ॥

श्रवणाद्, यथा  
शृण्वन्ती तुरगदानवं रुषा  
गोकुलं किल विशन्तमुद्धुरम् ।  
द्रागभूत्तनयरक्षणाकुला  
शुष्यद्आस्यजलजा व्रजेश्वरी ॥ ऋBह्र्स्\_४,६.७ ॥

स्मरणाद्, यथा  
विरम विरम मातः पूतनायाः प्रसङ्गात्  
तनुमियमधुनापि स्मर्यमाणा धुनोति ।  
कवलयितुमिवान्धीकृत्य बालं घुरन्ती  
वपुरतिपुरुषं या घोरमाविश्चकार ॥ ऋBह्र्स्\_४,६.८ ॥

विभावस्य भ्रूकुट्य्आद्यास्तस्मिन्नुद्दीपना मताः ।  
मुखशोषणमुच्छ्वासः परावृत्य विलोकनम् ॥ ऋBह्र्स्\_४,६.९ ॥  
स्वसङ्गोपनमुद्घूर्णा शरणान्वेषणं तथा ।  
क्रोशनाद्याः क्रियाश्चात्र सात्त्विकाश्चाश्रुवर्जिताः ॥ ऋBह्र्स्\_४,६.१० ॥  
इह सन्त्रासमरणचापलावेगदीनताः ।  
विषादमोहापस्मारशङ्काद्या व्यभिचारिणः ॥ ऋBह्र्स्\_४,६.११ ॥  
अस्मिन् भग्नरतिः स्थायी भावः स्यादपराधतः ।  
भीषणेभ्यश्च तत्र स्याद्बहुधैवापराधिता ॥ ऋBह्र्स्\_४,६.१२ ॥  
तज्जा भीर्नापरत्र स्यादनुग्राह्यजनान् विना ।  
आकृत्या ये प्रकृत्या ये ये प्रभावेण भीषणाः ॥ ऋBह्र्स्\_४,६.१३ ॥  
एतद्आलम्बना भीतिः केवलप्रेमशालिषु ।  
नारीबालादिषु तथा प्रायेणात्रोपजायते ॥ ऋBह्र्स्\_४,६.१४ ॥  
आकृत्या पूतनाद्याः स्युः प्रकृत्या दुष्टभूभुजः ।  
भीषणास्तु प्रभावेण सुरेन्द्रगिरिशादयः ॥ ऋBह्र्स्\_४,६.१५ ॥  
सदा भगवतो भीतिं गता आत्यन्तिकीमपि ।  
कंसाद्या रतिशून्यत्वादत्र नालम्बना मताः ॥ ऋBह्र्स्\_४,६.१६ ॥

इति श्रीश्रीभक्तिरसामृतसिन्धावुत्तरविभागे  
गौणभक्तिरसनिरूपणे भयानकभक्तिरसलहरी षष्ठी ॥


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


\[४.७\]  
बीभत्सभक्तिरसाख्या  
सप्तमलहरी

पुष्टिं निजविभावाद्यैर्जुगुप्सारतिरागता ।  
असौ भक्तिरसो धीरैर्बीभत्साख्य इतीर्यते ॥ ऋBह्र्स्\_४,७.१ ॥  
अस्मिन्नाश्रितशान्ताद्या धीरैरालम्बना मताः ॥ ऋBह्र्स्\_४,७.२ ॥

यथा  
पाण्डित्यं रतहिण्डकाध्वनि गतो यः कामदीक्षाव्रती  
कुर्वन् पूर्वमशेषषिड्गनगरी साम्राज्यचर्यामभूत् ।  
चित्रं सोऽयमुदीरयन् हरिगुणानुद्बाष्पदृष्टिर्जनो  
दृष्टे स्त्रीवदने विकूणितमुखो विष्टभ्य निष्ठीवति ॥ ऋBह्र्स्\_४,७.३ ॥

अत्र निष्ठीवनं वक्त्रकूणनं घ्राणसंवृतिः ।  
धावनं कम्पपुलकप्रस्वेदाद्याश्च विक्रियाः ॥ ऋBह्र्स्\_४,७.४ ॥  
इह ग्लानिश्रमोन्मादमोहनिर्वेददीनताः ।  
विषादचापलावेगजाड्याद्यो व्यभिचारिणः ॥ ऋBह्र्स्\_४,७.५ ॥  
जुगुप्सारतिरत्र स्यात्स्थायी सा च विवेकजा ।  
प्रायिकी चेति कथिता जुगुप्सा द्विविधा बुधैः ॥ ऋBह्र्स्\_४,७.६ ॥

तत्र विवेकजा  
जातकृष्णरतेर्भक्तविशेषस्य तु कस्यचित् ।  
विवेकोत्था तु देहादौ जुगुप्सा स्याद्विवेकजा ॥ ऋBह्र्स्\_४,७.७ ॥

यथा  
घनरुधिरमये त्वचा पिनद्धे  
पिशितविमिश्रितविस्रगन्धभाजि ।  
कथमिह रमतां बुधः शरीरे  
भगवति हन्त रतेर्लवेऽप्युदीर्णे ॥ ऋBह्र्स्\_४,७.८ ॥

अथ प्रायिकी  
अमेध्यपूत्य्अनुभवात्सर्वेषामेव सर्वतः ।  
या प्रायो जायते सेयं जुगुप्सा प्रायिकी मता ॥ ऋBह्र्स्\_४,७.९ ॥

यथा  
असृङ्मूत्राकीर्णे घनशमलपङ्कव्यतिकरे  
वसन्नेष क्लिन्नो जडतनुरहं मातुरुदरे ।  
लभे चेतःक्षोभं तव भजनकर्माक्षमतया  
तदस्मिन् कंसारे कुरु मयि कृपासागर कृपाम् ॥ ऋBह्र्स्\_४,७.१० ॥

यथा वा  
घ्राणोद्घूर्णकपूतगन्धिविकटे कीटाकुले देहली  
स्रस्तव्याधितयूथगूथघटनानिर्धूतनेत्रायुषि ।  
कारानामनि हन्त मागधयमेनामी वयं नारके  
क्षिप्तास्ते स्मृतिमाकलय्य नरकध्वंसिन्निह प्राणिमः ॥ ऋBह्र्स्\_४,७.११ ॥

लब्धकृष्णरतेरेव सुष्ठु पूतं मनः सदा ।  
क्षुभ्यत्यहृद्यलेशेऽपि ततोऽस्यां रत्य्अनुग्रहः ॥ ऋBह्र्स्\_४,७.१२ ॥  
हास्यादीनां रसत्वं यद्गौणत्वेनापि कीर्तितम् ।  
प्राचां मतानुसारेण तद्विज्ञेयं मनीषिभिः ॥ ऋBह्र्स्\_४,७.१३ ॥  
अमी पञ्चैव शान्ताद्या हरेर्भक्तिरसा मताः ।  
एषु हास्यादयः प्रायो बिभ्रति व्यभिचारिताम् ॥ ऋBह्र्स्\_४,७.१४ ॥

इति श्रीश्रीभक्तिरसामृतसिन्धावुत्तरविभागे  
गौणभक्तिरसनिरूपणे बीभत्सभक्तिरसलहरी सप्तमी ॥


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_


\[४.८\]  
रसानां मैत्रीवैरस्थितिनाम्नी  
अष्टमलहरी

अथामीषां क्रमेणैव शान्तादीनां परस्परम् ।  
मित्रत्वं शात्रवत्वं च रसानामभिधीयते ॥ ऋBह्र्स्\_४,८.१ ॥  
शान्तस्य प्रीतबीभत्सधर्मवीराः सुहृद्वराः ।  
अद्भुतश्चैष प्रीतादिषु चतुःष्वपि ॥ ऋBह्र्स्\_४,८.२ ॥  
द्विषन्नस्य शुचिर्युद्धवीरो रौद्रो भयानकः ॥ ऋBह्र्स्\_४,८.३ ॥  
सुहृत्प्रीतस्य बीभत्सः शान्तो वीरद्वयं तथा ।  
वैरी शुचिर्युद्धवीरो रौद्रश्चैकविभावकः ॥ ऋBह्र्स्\_४,८.४ ॥  
प्रेयसस्तु शुचिर्हास्यो युद्धवीरः सुहृद्वराः ।  
द्विषो वत्सलबीभत्सरौद्रा भीष्मश्च पूर्ववत् ॥ ऋBह्र्स्\_४,८.५ ॥  
वत्सलस्य सुहृद्धास्यः करुणो भीष्मभित्तथा ।  
शत्रुः शुचिर्युद्धवीरः प्रीतो रौद्रश्च पूर्ववत् ॥ ऋBह्र्स्\_४,८.६ ॥  
शुचेर्हास्यस्तथा प्रेयान् सुहृदस्य प्रकीर्तितः ।  
द्विषो वत्सलबीभत्सशान्तरौद्रभयानकाः ।  
प्राहुरेकेऽस्य सुहृदं वीरयुग्मं परे रिपुम् ॥ ऋBह्र्स्\_४,८.७ ॥  
मित्रं हास्यस्य बीभत्सः शुचिः प्रेयान् सवत्सलः ।  
प्रतिपक्षस्तु करुणस्तथा प्रोक्तो भयानकः ॥ ऋBह्र्स्\_४,८.८ ॥  
अद्भुतस्य सुहृद्वीरः पञ्च शान्तादयस्तथा ।  
प्रतिपक्षो भवेदस्य रौद्रो बीभत्स एव च ॥ ऋBह्र्स्\_४,८.९ ॥  
वीरस्य त्वद्भुतो हास्यः प्रेयान् प्रीतिस्तथा सुहृत् ।  
भयानको विपक्षोऽस्य कस्यचिच्छान्त एव च ॥ ऋBह्र्स्\_४,८.१० ॥  
करुणस्य सुहृद्रौद्रो वत्सलश्च विलोक्यते ।  
वैरी हास्योऽस्य सम्भोगशृङ्गारश्चाद्भुतस्तथा ॥ ऋBह्र्स्\_४,८.११ ॥  
रौद्रस्य करुणः प्रोक्तो वीरश्चापि सुहृद्वरः ।  
प्रतिपक्षस्तु हास्येऽस्य शृङ्गारो भीषणोऽपि च ॥ ऋBह्र्स्\_४,८.१२ ॥  
भयानकस्य बीभत्सः करुणश्च सुहृद्वरः ।  
द्विषन्तु वीरशृङ्गारहास्यरौद्राः प्रकीर्तिताः ॥ ऋBह्र्स्\_४,८.१३ ॥  
बीभत्सस्य भवेच्छान्तो हास्यः प्रीतिस्तथा सुहृत् ।  
शत्रुः शुचिस्तथा प्रेयान् ज्ञेया युक्त्या परे च ते ॥ ऋBह्र्स्\_४,८.१४ ॥

तत्र सुहृत्कृत्यम्  
कथितेभ्यः परे ये स्युस्ते तटस्थाः सतां मताः ॥ ऋBह्र्स्\_४,८.१५ ॥  
सुहृदा मिश्रणां सम्यगास्वादं कुरुते रसम् ॥ ऋBह्र्स्\_४,८.१६ ॥  
द्वयोस्तु मिश्रणे साम्यं दुःशकं स्यात्तुलाधृतम् ।  
तस्मादङ्गाङ्गिभावेन मेलनं विदुषां मतम् ॥ ऋBह्र्स्\_४,८.१७ ॥  
भवेन्मुख्योऽथ वा गौणो रसोऽङ्गी किल यत्र यः ।  
कर्तव्यं तत्र तस्याङ्गं सुहृदेव रसो बुधैः ॥ ऋBह्र्स्\_४,८.१८ ॥  
अथाङ्गित्वं प्रथमतो मुख्यानामिह लिख्यते ।  
अङ्गतां यत्र सुहृदो मुख्या गौणाश्च बिभ्रति ॥ ऋBह्र्स्\_४,८.१९ ॥

तत्र शान्तेऽङ्गिनि प्रीतस्याङ्गता, यथा  
जीवस्फुलिङ्गवह्नेर्महसो घनचित्स्वरूपस्य ।  
तस्य पदाम्बुजयुगलं किं वा संवाहयिष्यामि ॥ ऋBह्र्स्\_४,८.२० ॥  
अत्र मुख्येऽङ्गिनि मुख्यस्याङ्गता ।

तत्रैव बीभत्सस्य, यथा  
अहमिह कफशुक्रशोणितानां  
पृथुकुतुपे कुतुकी रतः शरीरे ।  
शिव शिव परमात्मनो दुरात्मा  
सुखवपुषः स्मरणेऽपि मन्थरोऽस्मि ॥ ऋBह्र्स्\_४,८.२१ ॥  
अत्र मुख्य एव गौणस्य ।

तत्रैव प्रीतस्याद्भुतबीभत्सयोश्च, यथा  
हित्वास्मिन् पिशितोपनद्धरुधिरक्लिन्ने मुदं विग्रहे  
प्रीत्य्उत्सिक्तमनाः कदाहमसकृद्दुस्तर्कचर्यास्पदम् ।  
आसीनं पुरटासनोपरि परं ब्रह्माम्बुदश्यामलं  
सेविष्ये चलचारुचामरमरुत्सञ्चार चातुर्यतः ॥ ऋBह्र्स्\_४,८.२२ ॥  
अत्र मुख्य एव मुख्यस्य गौणयोश्च ।

अथ प्रीते शान्तस्य, यथा  
निरविद्यतया सपद्यहं  
निरवद्यः प्रतिपद्यमाधुरीम् ।  
अरविन्दविलोचनं कदा  
प्रभुमिन्दीवरसुन्दरं भजे ॥ ऋBह्र्स्\_४,८.२३ ॥  
अत्र मुख्ये मुख्यस्य ।

तत्रैव बीभत्सस्य, यथा  
स्मरन् प्रभुपादाम्भोजं नटन्नटति वैष्णवः ।  
यस्तु दृष्ट्या पद्मिनीनामपि सुष्ठु हृणीयते ॥ ऋBह्र्स्\_४,८.२४ ॥  
अत्र मुख्ये गौणस्य ।

तत्रैव बीभत्सशान्तवीराणां, यथा  
तनोति मुखविक्रियां युवतिसङ्गरङ्गोदये  
न तृप्यति न सर्वतः सुखमये समाधावपि ।  
न सिद्धिषु च लालसां वहति लभ्यमानास्वपि  
प्रभो तव पदार्चने परमुपैति तृष्णां मनः ॥ ऋBह्र्स्\_४,८.२५ ॥  
अत्र मुख्ये मुख्यस्य गौणयोश्च ।

अथ प्रेयसि शुचेर्, यथा  
धन्यानां किल मूर्धन्याः सुबलामुर्व्रजाबलाः ।  
अधरं पिञ्छचूडस्य चलाश्चुलूकयन्ति याः ॥ ऋBह्र्स्\_४,८.२६ ॥  
अत्र मुख्ये मुख्यस्य ।

तत्रैव हासस्य, यथा  
दृशोस्तरलितैरलं व्रज निवृत्य मुग्धे व्रजं  
वितर्कयसि मां यथा न हि तथास्मि किं भूरिणा ।  
इतीरयति माधवे नवविलासिनीं छद्मना  
ददर्श सुबलो बलद्विकचदृष्टिरस्याननम् ॥ ऋBह्र्स्\_४,८.२७ ॥  
अत्र मुख्ये गौणस्य ।

तत्रैव शुचिहास्ययोर्, यथा  
मिहिरदुहितुरुद्यद्वञ्जुलं मञ्जुतीरं  
प्रविशति सुबलोऽयं राधिकावेषगूढः ।  
सरभसमभिपश्यन् कृष्णमभ्युत्थितं यः  
स्मितविकशितगण्डं स्वीयमास्यं वृणोति ॥ ऋBह्र्स्\_४,८.२८ ॥  
अत्र मुख्ये मुख्यगौणयोः ।

अथ वत्सले करुणस्य  
निरातपत्रः कान्तारे सन्ततं मुक्तपादुकः ।  
वत्सानवति वत्सो मे हन्त सन्तप्यते मनः ॥ ऋBह्र्स्\_४,८.२९ ॥  
अत्र मुख्ये गौणस्य ।

तत्रैव हास्यस्य, यथा  
पुत्रस्ते नवनीतपिण्डमतनुं मुष्णन्ममान्तर्गृहाद्  
विन्यस्यापससार तस्य कणिकां निद्राणडिम्भानने ।  
इत्युक्ता कुलवृद्धया सुतमुखे दृष्टिं विभुग्नभ्रुणि  
स्मेरां निक्षिपती सदा भवतु वः क्षेमाय गोष्ठेश्वरी ॥ ऋBह्र्स्\_४,८.३० ॥  
अत्रापि मुख्ये गौणस्य ।

तत्रैव भयानकाद्भुतहास्यकरुणानां, यथा  
कम्प्रा स्वेदिनि चूर्णकुन्तलतटे स्फारेक्षणा तुङ्गिते  
सव्ये दोष्णि विकाशिगण्डफलका लीलास्यभङ्गीशते ।  
बिभ्राणस्य हरेर्गिरीन्द्रमुदयद्बाष्पा चिरोर्ध्वस्थितौ  
पातु प्रस्नवसिच्यमानसिचया विश्वं व्रजाधीश्वरी ॥ ऋBह्र्स्\_४,८.३१ ॥  
अत्रापि मुख्ये चतूर्णां गौणानाम् ।

केवले वत्सले नास्ति मुख्यस्य खलु सौहृदम् ।  
अतोऽत्र वत्सले तस्य नतरां लिखिताङ्गता ॥ ऋBह्र्स्\_४,८.३२ ॥

अथ उज्ज्वले प्रेयसो, यथा  
मद्वेषशीलिततनोः सुबलस्य पश्य  
विन्यस्य मञ्जुभुजमूर्ध्नि भुजं मुकुन्दः ।  
रोमाञ्चकञ्चुकजुषः स्फुटमस्य कर्णे  
सन्देशमर्पयति तन्वि मद्अर्थमेव ॥ ऋBह्र्स्\_४,८.३३ ॥  
अत्र मुख्ये मुख्यस्य ।

तत्रैव हास्यस्य, यथा  
स्वसास्मि तव निर्दये परिचिनोषि न त्वं कुतः  
कुरु प्रणयनिर्भरं मम कृशाङ्गि कण्ठग्रहम् ।  
इति ब्रुवति पेशलं युवतिवेषगूढे हरौ  
कृतं स्मितमभिज्ञया गुरुपुरस्तदा राधया ॥ ऋBह्र्स्\_४,८.३४ ॥  
अत्र मुख्ये गौणस्य ।

तत्रैव प्रेयोवीरयोर्यथा  
मुकुन्दोऽयं चन्द्रावलिवदनचन्द्रे चटुलभे  
स्मरस्मेरामाराद्दृशमसकलामर्पयति च ।  
भुजामंसे सख्युः पुलकिनि दधानः फनिनिभाम्  
इभारिक्ष्वेडाभिर्वृषदनुजमुद्योजयति च ॥ ऋBह्र्स्\_४,८.३५ ॥  
अत्र मुख्ये मुख्यगौणयोः ।

अथ गौणानामङ्गिता  
हास्यादीनां तु गौणानां यद्उदाहरणं कृतम् ।  
तेनैषामङ्गिता व्यक्ता मुख्यानां च तथाङ्गता ।  
तथाप्यल्पविशेषाय किञ्चिदेव विलिख्यते ॥ ऋBह्र्स्\_४,८.३६ ॥

अथ हास्येऽङ्गिनि शुचेरङ्गता, यथा  
मदनान्धतया त्रिवक्रया  
प्रसभं पीतपटाञ्चले धृते ।  
अदधाद्विनतं जनाग्रतो  
हरिरुत्फुल्लकपोलमाननम् ॥ ऋBह्र्स्\_४,८.३७ ॥  
अत्र गौणेऽङ्गिनि मुख्यस्याङ्गता ।

वीरे प्रेयसो, यथा  
सेनान्यं विजितमवेक्ष्य भद्रसेनं  
मां योद्धुं मिलसि पुरः कथं विशाल ।  
रामाणां शतमपि नोद्भटोरुधामा  
श्रीदामा गणयति रे त्वमत्र कोऽसि ॥ ऋBह्र्स्\_४,८.३८ ॥  
अत्रापि गौणेऽङ्गिनि मुख्यस्य ।

रौद्रे प्रेयोवीरयोर्, यथा  
यदुनन्दन निन्दनोद्धतं  
शिशुपालं समरे जिघांसुभिः ।  
अतिलोहितलोचनोत्पलैर्  
जगृहे पाण्डुसुतैर्वरायुधम् ॥ ऋBह्र्स्\_४,८.३९ ॥  
अत्र गौणे मुख्यगौणयोः ।

अद्भुते प्रेयोवीरहास्यानां, यथा  
मित्राणीकवृतं गदायुधि गुरुंमन्यं प्रलम्बद्विषं  
यष्ट्या दुर्बलया विजित्य पुरतः सोल्लुण्ठमुद्गायतः ।  
श्रीदाम्नः किल वीक्ष्य केलिसमराटोपोत्सवे पाटवं  
कृष्णः फुल्लकपोलकः पुलकवान् विस्फारदृष्टिर्बभौ ॥ ऋBह्र्स्\_४,८.४० ॥  
अत्र गौणे मुख्यस्य गौणयोश्च ।

एवमन्यस्य गौणस्य ज्ञेया कविभिरङ्गिता ।  
तथा च मुख्यगौणानां रसानामङ्गतापि च ॥ ऋBह्र्स्\_४,८.४१ ॥  
सोऽङ्गी सर्वातिगो यः स्यान्मुख्यो गौणोऽथवा रसः ।  
स एवाङ्गं भवेदङ्गिपोषी सञ्चारितां व्रजन् ॥ ऋBह्र्स्\_४,८.४२ ॥

तथा च नाट्याचार्याः पठन्ति  
एक एव भवेत्स्थायी रसो मुख्यतमो हि यः ।  
रसास्तद्अनुयायित्वादन्ये स्युर्व्यभिचारिणः ॥ ऋBह्र्स्\_४,८.४३ ॥

श्रीविष्णुधर्मोत्तरे च  
रसानां समवेतानां यस्य रूपं भवेद्बहु ।  
स मन्तव्यो रसः स्थायी शेषाः सङ्चारिणो मताः ॥ ऋBह्र्स्\_४,८.४४ ॥

स्तोकाद्विभावनाज्जातः सम्प्राप्य व्यभिचारिताम् ।  
पुष्णन्निजप्रभुं मुख्यं गौणस्तत्रैव लीयते ॥ ऋBह्र्स्\_४,८.४५ ॥  
प्रोद्यन् विभावनोत्कर्षात्पुष्टिं मुख्येन लम्भितः ।  
कुञ्चता निजनाथेन गौणोऽप्यङ्गित्वमश्नुते ॥ ऋBह्र्स्\_४,८.४६ ॥  
मुख्यस्त्वङ्गत्वमासाद्य पुष्णन्निन्द्रमुपेन्द्रवत् ।  
गौणमेवाङ्गिनं कृत्वा निगूढनिजवैभवः ॥ ऋBह्र्स्\_४,८.४७ ॥  
अनादिवासनोद्भासवासिते भक्तचेतसि ।  
भात्येव न तु लीनः स्यादेष सञ्चारिगौणवत् ॥ ऋBह्र्स्\_४,८.४८ ॥  
अङ्गी मुख्यः स्वमत्राङ्गैर्भावैस्तैरभिवर्धयन् ।  
सजातीयैर्विजातीयैः स्वतन्त्रः सन् विराजते ॥ ऋBह्र्स्\_४,८.४९ ॥  
यस्य मुख्यस्य यो भक्तो भवेन्नित्यनिजाश्रयः ।  
अङ्गी स एव तत्र स्यान्मुख्योऽप्यन्योऽङ्गतां व्रजेत् ॥ ऋBह्र्स्\_४,८.५० ॥

किं च  
आस्वादोद्रेकहेतुत्वमङ्गस्याङ्गत्वमङ्गिनि ।  
तद्विना तस्य सम्पातो वैफल्यायैव कल्पते ॥ ऋBह्र्स्\_४,८.५१ ॥  
यथा मृष्टरसालायां यवसादेः कथञ्चन ।  
तच्चर्वणे भवेदेव सतृणाभ्यवहारिता ॥ ऋBह्र्स्\_४,८.५२ ॥

अथ वैरिकृत्यम्  
जनयत्येव वैरस्यं रसानां वैरिणा युतिः ।  
सुमृष्टपानकादीनां क्षारतिक्तादिना यथा ॥ ऋBह्र्स्\_४,८.५३ ॥

यथा हि  
ब्रह्मिष्ठाया निष्फलो मे व्यतीतः  
कालो भूयान् हा समाधिव्रतेन ।  
सान्द्रानन्दं तन्मया ब्रह्म मूर्तं  
कोणेनाक्ष्णः साचिसव्यस्य नैक्षि ॥ ऋBह्र्स्\_४,८.५४ ॥  
तत्र शान्तस्योज्ज्वलेन वैरस्यम् ।

क्षणमपि पितृकोटिवत्सलं तं  
सुरमुनिवन्दितपादमिन्दिरेशम् ।  
अभिलषति वराङ्गनानखाङ्कैः  
प्रभुमीक्षितं मनो मे ॥ ऋBह्र्स्\_४,८.५५ ॥  
तत्र प्रीतस्योज्ज्वलेनैव ।

दोर्भ्यामर्गलदीर्घाभ्यां सखे परिरभस्व माम् ।  
शिरः कृष्ण तवाघ्राय विहरिष्ये ततस्त्वया ॥ ऋBह्र्स्\_४,८.५६ ॥  
अत्र प्रेयसो वत्सलेन ।

यं समस्तनिगमाः परमेशं  
सात्वतास्तु भगवन्तमुशन्ति ।  
तत्सुतेति बत साहसिकीं त्वां  
व्याजिहीर्षतु कथं मम जिह्वा ॥ ऋBह्र्स्\_४,८.५७ ॥  
अत्र वत्सलस्य प्रीतेन ।

तडिद्विलासतरला नवयौवनसम्पदः ।  
अद्यैव दूति तेन त्वं मया रमय माधवम् ॥ ऋBह्र्स्\_४,८.५८ ॥  
अत्रोज्ज्वलस्य शान्तेन ।

चिरं जीवेति संयुज्य काचिदाशीर्भिरच्युतम् ।  
कैलासस्था विलासेन कामुकी परिषष्वजे ॥ ऋBह्र्स्\_४,८.५९ ॥  
अत्र शुचेर्वत्सलेन ।

शुचेः सम्बन्धगन्धोऽपि कथञ्चिद्यदि वत्सले ।  
क्वचिद्भवेत्ततः सुष्ठु वैरस्यायैव कल्पते ॥ ऋBह्र्स्\_४,८.६० ॥

पिशितासृङ्मयी नाहं सत्यमस्मि तवोचिता ।  
स्वापाङ्गबिद्धां श्यामाङ्ग कृपयाङ्गीकुरुष्व माम् ॥ ऋBह्र्स्\_४,८.६१ ॥  
अत्र शुचेर्बीभत्सेन ।

एवमन्यापि विज्ञेया प्राज्ञै रसविरोधिता ।  
प्रायेणेयं रसाभासकक्षायां पर्यवस्यति ॥ ऋBह्र्स्\_४,८.६२ ॥

किं च  
द्वायोरेकतरस्येह बाध्यत्वेनोपवर्णने ।  
स्मर्यमाणतयाप्युक्तौ साम्येन वचनेऽपि च ॥ ऋBह्र्स्\_४,८.६३ ॥  
रसान्तरेण व्यवधौ तटस्थेन प्रियेण वा ।  
विषयाश्रयभेदे च गौणेन द्विषता सह ।  
इत्यादिषु न वैरस्यं वैरिणो जनयेद्युतिः ॥ ऋBह्र्स्\_४,८.६४ ॥

तत्र एकतरस्य बाध्यत्वेन वर्णने, यथा विदग्धमाधवे (२.१८)  
प्रत्याहृत्य मुनिः क्षणं विषयतो यस्मिन्मनो धित्सते  
बालासौ विषयेषु धित्सति ततः प्रत्याहरन्ती मनः ।  
यस्य स्फूर्तिलवाय हन्त हृदये योगी सुमुत्कण्ठते  
मुग्धेयं किल तस्य पश्य हृदयान्निष्क्रान्तिमाकाङ्क्षति ॥ ऋBह्र्स्\_४,८.६५ ॥

बाध्यत्वमत्र शान्तस्य शुचेरुत्कर्षवर्णनात् ॥ ऋBह्र्स्\_४,८.६६ ॥

स्मर्यमाणत्वे, यथा  
स एष वैहासिकताविनोदैर्  
व्रजस्य हासोद्गमसंविधाता ।  
फणीश्वरेणाद्य विकृष्यमाणः  
करोति हा नः परिदेवनानि ॥ ऋBह्र्स्\_४,८.६७ ॥

साम्येन वचने, यथा  
विश्रान्तषोडशकला निर्विकल्पा निरावृतिः ।  
सुखात्मा भवती राधे ब्रह्मविद्येव राजते ॥ ऋBह्र्स्\_४,८.६८ ॥

यथा वा  
राधा शान्तिरिवोन्निद्रं निर्निमेषेक्षणं च माम् ।  
कुर्वती ध्यानलग्नं च वासयत्यद्रिकन्दरे ॥ ऋBह्र्स्\_४,८.६९ ॥

वसान्तरेण व्यवधौ, यथा  
त्वं कासि शान्ता किमिहान्तरीक्षे  
द्रष्टुं परं ब्रह्म कुतस्तताक्षी ।  
अस्यातिरूपात्किमिवाकुलात्मा  
रम्भे समाविश्य भिदा स्मरेण ॥ ऋBह्र्स्\_४,८.७० ॥  
अत्राद्भुतेन व्यवधिः ।

विषयभिन्नत्वे, यथा श्रीदशमे (१०.६०.४५)  
त्वक्श्मश्रुरोमनखकेशपिनद्धमन्तर्  
मांसास्थिरक्तकृमिविट्कफपित्तवातम् ।  
जीवच्छवं भजति कान्तमतिविमूढा  
या ते पदाब्जमकरन्दमजिघ्रती स्त्री ॥ ऋBह्र्स्\_४,८.७१ ॥

यथा वा विदग्धमाधवे (२.३१)  
तस्याः कान्तद्युतिनि वदने मञ्जुले चाक्षियुग्मे  
तत्रास्माकं यद्अवधि सखे दृष्टिरेषा निविष्टा ।  
सत्यं ब्रूमस्तद्अवधि भवेदिन्दुमिन्दीवरं च  
स्मारं स्मारं मुखकुटिलताकारिणीयं हृणीया ॥ ऋBह्र्स्\_४,८.७२ ॥  
उभयत्र शुचिबीभत्सयोः ।

आश्रयभिन्नत्वे, यथा  
विजयिनमजितः विलोक्य रङ्ग  
स्थलभुवि सम्भृतसांयुगीनलीलम् ।  
पशुपसवयसां वपूंषि भेजुः  
पुलककुलं द्विषतां तु कालिमानम् ॥ ऋBह्र्स्\_४,८.७३ ॥  
अत्र वीरभयानकयोः ।

विषयाश्रयभेदेऽपि मुख्येन द्विषता सह ।  
सङ्गतिः किल मुख्यस्य वैरस्यायैव जायते ॥ ऋBह्र्स्\_४,८.७४ ॥

तत्र विषयभेदे, यथा  
विमोचयार्गलाबन्धं विलम्बं तात नाचर ।  
यामि काश्यगृहं यूना मनः श्यामेन मे हृतम् ॥ ऋBह्र्स्\_४,८.७५ ॥  
अत्र शुचेः प्रीतेन ।

आश्रयभेदे, यथा  
रुक्मिणीकुचकाश्मीरपङ्किलोरःस्थलं कदा ।  
सदानन्दं परं ब्रह्म दृष्ट्या सेविष्यते मया ॥ ऋBह्र्स्\_४,८.७६ ॥  
अत्र शान्तस्य शुचिना ।

अनुरक्तधियो भक्ताः केचन ज्ञानवर्त्मनि ।  
शान्तस्याश्रयभिन्नत्वे वैरस्यं नानुमन्वते ॥ ऋBह्र्स्\_४,८.७७ ॥

किं च  
भृत्ययोर्नायकस्येव निसर्गद्वेषिणोरपि ।  
अङ्गयोरङ्गिनः पुष्ट्यै भवेदेकत्र सङ्गतिः ॥ ऋBह्र्स्\_४,८.७८ ॥

यथा  
कुमारस्ते मल्लीकुसुमसुकुमारः प्रियतमे  
गरिष्ठोऽयं केशी गिरिवदिति मे वेल्लति मनः ।  
शिवं भूयात्पश्योन्नमितभुजमेधिर्मुहुरमुं  
खलं क्षुन्दन् कुर्यां व्रजमतितरां शालिनमहम् ॥ ऋBह्र्स्\_४,८.७९ ॥  
अत्र विद्विषौ वीरभयानकौ वत्सलं पुष्णीतः ।

यथा  
कम्प्रा स्वेदिनि चूर्णकुन्तलतटे इत्यादि (Bऋष्४.८.३१) ॥ ऋBह्र्स्\_४,८.८० ॥  
तत्र हास्यकरुणौ वत्सलमेव पुष्णीतः ।

अपि च  
मिथो वैरावपि द्वौ यौ भावौ धर्मसुतादिषु ।  
कालादिभेदत्प्राकट्यं तौ विन्दन्तौ न दुष्यतः ॥ ऋBह्र्स्\_४,८.८१ ॥  
अधिरूढे महाभावे विरुद्धैर्विरसाः युतिः ।  
न स्यादित्युज्ज्वले राधाकृष्णयोर्दर्शितं पुरा ॥ ऋBह्र्स्\_४,८.८२ ॥  
क्वाप्यचिन्त्यमहाशक्तौ महापुरुषशेखरे ।  
रसावलिसमावेशः स्वादायैवोपजायते ॥ ऋBह्र्स्\_४,८.८३ ॥

तत्र रसानां विषयत्वे, यथा ललितमाधवे (३.४)  
दैत्याचार्यास्तद्आस्ये विकृतिमरुणतां मल्लवर्याः सखायो  
गण्डौन्नत्यं खलेशाः प्रलयमृषिगणा ध्यानमुष्णास्रमम्बाः ।  
रोमाञ्चं सांयुगीनाः कमपि नवचमत्कारमन्तः सुरेशा  
लास्यं दासाः कटाक्षं ययुरसितदृशः प्रेक्ष्य रङ्गे मुकुन्दम् ॥ ऋBह्र्स्\_४,८.८४ ॥

आश्रयत्वे, यथा  
स्वस्मिन् धूर्येऽप्यमानी शिशुषु गरिधृतावुद्यतेषु स्मितास्यस्  
थूत्कारी दध्नि विस्रे प्रणयिषु विवृतप्रौढिरिन्द्रेऽरुणाक्षः ।  
गोष्ठे साश्रुर्विदूने गुरुषु हरिमखं प्रास्य कम्पः स पायाद्  
आसारे स्फारदृष्टिर्युवतिषु पुलकी बिभ्रदद्रिं विभुर्वः ॥ ऋBह्र्स्\_४,८.८५ ॥

इति श्रीश्रीभक्तिरसामृतसिन्धावुत्तरविभागे  
रसानां मैत्रीवैरस्थितिनाम्नी लहरी अष्टमी ॥


\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_



४.९  
रसाभासाख्या नवमलहरी

पूर्वमेवानुशिष्टेन विकला रसलक्षणा ।  
रसा एव रसाभासा रसज्ञैरनुकीर्तिताः ॥ ऋBह्र्स्\_४,९.१ ॥  
स्युस्त्रिधोपरसाश्चानुरसाश्चापरसाश्च ते ।  
उत्तमा मध्यमाः प्रोक्ताः कनिष्ठाश्चेत्यमी क्रमात् ॥ ऋBह्र्स्\_४,९.२ ॥

अत्र उपरसाः  
प्राप्तैः स्थायिविभावानुभावाद्यैस्तु विरूपताम् ।  
शान्तादयो रसा एव द्वादशोपरसा मताः ॥ ऋBह्र्स्\_४,९.३ ॥

तत्र शान्तोपरसाः  
ब्रह्मभावात्परब्रह्मण्यद्वैताधिक्ययोगतः ।  
तथा बीभत्सभूमादेः शान्तो ह्युपरसो भवेत् ॥ ऋBह्र्स्\_४,९.४ ॥

तत्र आद्यं, यथा  
विज्ञानसुषमाधौते समाधौ यदुदञ्चति ।  
सुखं दृष्टे तदेवाद्य पुराणपुरुषे त्वयि ॥ ऋBह्र्स्\_४,९.५ ॥

द्वितीयं, यथा  
यत्र यत्र विषये मम दृष्टिस्  
तं तमेव कलयामि भवन्तम् ।  
यन्निरञ्जन परावरबीजं  
त्वां विना किमपि नापरमस्ति ॥ ऋBह्र्स्\_४,९.६ ॥

अथ प्रीतोपरसः  
कृष्णस्याग्रेऽतिधार्ष्ट्येन तद्भक्तेष्ववहेलया ।  
स्वाभीष्टदेवतान्यत्र परमोत्कर्षवीक्षया ।  
मर्यादातिक्रमाद्यैश्च प्रीतोपरसता मता ॥ ऋBह्र्स्\_४,९.७ ॥

तत्र आद्यं, यथा  
प्रणयन् वपुर्विवशतां सतां कुलैर्  
अवधीर्यमाणनटनोऽप्यनर्गलः ।  
विकिर प्रभो दृशमिहेत्यकुण्ठवाक्  
चटुलो बटुव्यवृणुतात्मनो रतिम् ॥ ऋBह्र्स्\_४,९.८ ॥

अथ प्रेयोपरसः  
एकस्मिन्नेव सख्येन हरिमित्राद्य्अवज्ञया ।  
युद्धभूमादिना चापि प्रेयानुपरसो भवेत् ॥ ऋBह्र्स्\_४,९.९ ॥

तत्र आद्यं, यथा  
सुहृदित्युदितो भिया चकम्पे  
छलितो नर्मगिरा स्तुतिं चकार ।  
स नृपः परिरिप्सतो भुजाभ्यां  
हरिणा दण्डवदग्रतः पपात ॥ ऋBह्र्स्\_४,९.१० ॥

अथ वत्सलोपरसः  
सामर्थ्याधिक्याभिज्ञानाल्लालनाद्य्अप्रयत्नतः ।  
करुणस्यातिरेकादेस्तुर्याश्चोपरसो भवेत् ॥ ऋBह्र्स्\_४,९.११ ॥

तत्र आद्यं, यथा  
मल्लानां यद्अवधि पर्वतोद्भटानाम्  
उन्माथं सपदि तवात्मजादपश्यम् ।  
नोद्वेगं तद्अवधि यामि जामि तस्मिन्  
द्राघिष्ठामपि समितिं प्रपद्यमाने ॥ ऋBह्र्स्\_४,९.१२ ॥

अथ शृङ्गारोपरसः । तत्र स्थायिवैरूप्यम्  
द्वयोरेकतरस्यैव रतिर्या खलु दृश्यते ।  
यानेकत्र तथैकस्य स्थायिनः सा विरूपता ।  
विभावस्यैव वैरूप्यं स्थायिन्यत्रोपचर्यते ॥ ऋBह्र्स्\_४,९.१३ ॥

तत्र एकत्र रतिर्, यथा ललितमाधवे  
मन्दस्मितं प्रकृतिसिद्धमपि व्युदन्तं  
सङ्गोपितश्च सहजोऽपि दृशोस्तरङ्गः ।  
धूमायिते द्विजवधूमदनार्तिवह्नाव्  
अह्नाय कापि गैत्रि अङ्कुरितामयासीत् ॥ ऋBह्र्स्\_४,९.१४ ॥

अत्यन्ताभाव एवात्र रतेः खलु विवक्षितः ।  
एतस्याः प्राग्अभावे तु शुचिर्नोपरसो भवेत् ॥ ऋBह्र्स्\_४,९.१५ ॥

अनेकत्र रतिर्, यथा  
गान्धर्वि कुर्वाणमवेक्ष्य लीलाम्  
अग्रे धरण्यां सखि कामपालम् ।  
आकर्णयन्ती च मुकुन्दरेणुं  
भिन्नाद्य साध्वि स्मरतो द्विधासि ॥ ऋBह्र्स्\_४,९.१६ ॥  
केचित्तु नायकस्यापि सर्वथा तुल्यरागतः ।  
नायिकास्वप्यनेकासु वदन्त्युपरसं शुचिम् ॥ ऋBह्र्स्\_४,९.१७ ॥

विभाववैरूप्यम्  
वैदग्ध्यौज्ज्वल्यविरहो विभावस्य विरूपता ।  
लतापशुपुलिन्दीषु वृद्धास्वपि स वर्तते ॥ ऋBह्र्स्\_४,९.१८ ॥

तत्र लता, यथा  
सखि मधु किरती निशम्य वंशीं  
मधुमथनेन कटाक्षिताथ मृद्वी ।  
मुकुलपुलकिता लतावलीयं  
रतिमिह पल्लवितां हृदि व्यनक्ति ॥ ऋBह्र्स्\_४,९.१९ ॥

पशुर्, यथा  
पश्याद्भुतास्तुङ्गमदः कुरङ्गीः  
पतङ्गकन्यापुलिनेऽद्य धन्याः ।  
याः केशवाङ्गे तद्अपाङ्गपूताः  
सानङ्गरङ्गां दृशमर्पयन्ति ॥ ऋBह्र्स्\_४,९.२० ॥

पुलिन्दी, यथा  
कालिन्दीपुलिने पश्य पुलिन्दी पुलकाचिता ।  
हरेर्दृक्चापलं वीक्ष्य सहजं या विघूर्णते ॥ ऋBह्र्स्\_४,९.२१ ॥

वृद्धा, यथा  
कज्जलेन कृतकेशकालिमा  
बिल्वयुग्मरचितोन्नतस्तनी ।  
पश्य गौरि किरती दृग्अञ्चलं  
स्मेरयत्यघहरं जरत्यसौ ॥ ऋBह्र्स्\_४,९.२२ ॥

स्थायिनोऽत्र विरूपत्वमेकरागतयापि चेत् ।  
घटेतासौ विभावस्य विरूपत्वेऽप्युदाहृतिः ॥ ऋBह्र्स्\_४,९.२३ ॥  
शुचित्वौज्ज्वल्यवैदिग्ध्यात्सुवेशत्वाच्च कथ्यते ।  
शृङ्गारस्य विभावत्वमन्यत्राभासता ततः ॥ ऋBह्र्स्\_४,९.२४ ॥

अथ अनुभाववैरूप्यम्  
समयानां व्यतिक्रान्तिर्ग्राम्यत्वं धृष्टापि च ।  
वैरूप्यमनुभावादेर्मनीषिभिरुदीरितम् ॥ ऋBह्र्स्\_४,९.२५ ॥

तत्र समयव्यतिक्रान्तिः  
समयाः खण्डितादीनां प्रिये रोषोदितादयः ।  
पुंसः स्मितादयश्चात्र प्रियया ताडनादिषु ।  
एतेषामन्यथाभावः समयानां व्यतिक्रमः ॥ ऋBह्र्स्\_४,९.२६ ॥

तत्र आद्यं, यथा  
कान्तानखान्धितोऽप्यद्य परिहृत्य हरे ह्रियम् ।  
कैलासवासिनीं दासीं कृपादृष्ट्या भजस्व माम् ॥ ऋBह्र्स्\_४,९.२७ ॥

अथ ग्राम्यत्वम्  
बालशब्दाद्य्उपन्यासो विरसोक्तिप्रपञ्चनम् ।  
कटीकण्डूतिरित्याद्यं ग्राम्यत्वं कथितं बुधैः ॥ ऋBह्र्स्\_४,९.२८ ॥

तत्र आद्यं, यथा  
किं नः फणिकिशोरीणां त्वं पुष्करसदां सदा ।  
मुरलीध्वनिना नीवीं गोपबाल विलुम्पसि ॥ ऋBह्र्स्\_४,९.२९ ॥

अथ धृष्टता  
प्रकटप्रार्थनादिः स्यात्सम्भोगादेस्तु धृष्टता ॥ ऋBह्र्स्\_४,९.३० ॥

यथा  
कान्त कैलासकुञ्जोऽयं रम्याहं नवयौवना ।  
त्वं विदग्धोऽसि गोविन्द किं वा वाच्यमतः परम् ॥ ऋBह्र्स्\_४,९.३१ ॥

एवमेव तु गौणानां हासादीनामपि स्वयम् ।  
विज्ञेयोपरसत्वस्य मनीषिभिरुदाहृतिः ॥ ऋBह्र्स्\_४,९.३२ ॥

अथ अनुरसाः  
भक्तादिभिर्विभावाद्यैः कृष्णसम्बन्धवर्जितैः ।  
रसा हास्यादयः सप्त शान्तश्चानुरसा मताः ॥ ऋBह्र्स्\_४,९.३३ ॥

तत्र हास्यानुरसः  
ताण्डवं व्यधित हन्त कक्खटी  
मर्कटी भ्रूकुटीभिस्तथोद्धुरम् ।  
येन वल्लवकदम्बकं बभौ  
हासडम्बरकरम्बिताननम् ॥ ऋBह्र्स्\_४,९.३४ ॥

अथ अद्भुतानुरसः  
भाण्डीरकक्षे बहुधा वितण्डां  
वेदान्ततन्त्रे शुकमण्डलस्य ।  
आकर्णयन्निर्निमिषाक्षिपक्ष्मा  
रोमाञ्चिताङ्गश्च सुरर्षिरासीत् ॥ ऋBह्र्स्\_४,९.३५ ॥

एवमेवात्र विज्ञेया वीरादेरप्युदाहृतिः ॥ ऋBह्र्स्\_४,९.३६ ॥  
अष्टावमी तटस्थेषु प्राकट्यं यदि बिभ्रति ।  
कृष्णादिभिर्विभावाद्यैर्गतैरनुभवाध्वनि ॥ ऋBह्र्स्\_४,९.३७ ॥

अथ अपरसाः  
कृष्णतत्प्रतिपक्षश्चेद्विषयाश्रयतां गताः ।  
हासादीनां तदा तेऽत्र प्राज्ञैरपरसा मताः ॥ ऋBह्र्स्\_४,९.३८ ॥

तत्र हास्यापरसः  
पलायमानमुद्वीक्ष्य चपलायतलोचनम् ।  
कृष्णमाराज्जरासन्धः सोल्लुण्ठमहसीन्मुहुः ॥ ऋBह्र्स्\_४,९.३९ ॥

एवमन्येऽपि विज्ञेयास्तेऽद्भुतापरसादयः ।  
उत्तमास्तु रसाभासाः कैश्चिद्रसतयोदिताः ॥ ऋBह्र्स्\_४,९.४० ॥

तथा हि  
भावाः सर्वे तद्आभासा रसाभासाश्च केचन ।  
अमी प्रोक्तरसाभिज्ञैः सर्वेऽपि रसनाद्रसाः ॥ ऋBह्र्स्\_४,९.४१ ॥

भारताद्याश्चतस्रस्तु रसावस्थानसूचिकाः ।  
वृत्तयो नाट्यमातृत्वादुक्ता नाटकलक्षणे ॥ ऋBह्र्स्\_४,९.४२ ॥

ग्रन्थस्य गौरवभयादस्या भक्तिरसश्रियः ।  
समाहृतिः समासेन मया सेयं विनिर्मिता ॥  
गोपालरूपशोभां दधदपि रघुनाथभावविसारी ।  
तुष्यतु सनातनोऽस्मिन्नुत्तरभागे रसामृताम्भोधेः ॥

**इति श्रीश्रीभक्तिरसामृतसिन्धावुत्तरविभागे  
रसाभासलहरी नवमी ॥**

इति श्रीश्रीभक्तिरसामृतसिन्धौ गौणभक्तिरसनिरूपणो नाम चतुर्थो विभागः समाप्तः ।

रामाङ्गशत्रुगणिते शाके गोकुलमधिष्ठितेनायम् ।  
भक्तिरसामृतसिन्धुर्विटङ्कितः क्षुद्ररूपेण ॥

**समाप्तोऽयं श्रीश्रीभक्तिरसामृतसिन्धुः ॥**

**--------------------------------------**






\\Z











\]
