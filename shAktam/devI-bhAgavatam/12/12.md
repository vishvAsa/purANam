+++
title = "१२"

+++
व्यास उवाच  
तदेव देवीसदनं मध्यभागे विराजते ।  
सहस्रस्तम्भसंयुक्ताश्चत्वारस्तेषु मण्डपाः ॥ १ ॥  
शृङ्‌गारमण्डपश्चैको मुक्तिमण्डप एव च ।  
ज्ञानमण्डपसञ्ज्ञस्तु तृतीयः परिकीर्तितः ॥ २ ॥  
एकान्तमण्डपश्चैव चतुर्थः परिकीर्तितः ।  
नानावितानसंयुक्ता नानाधूपैस्तु धूपिताः ॥ ३ ॥  
कोटिसूर्यसमाः कान्त्या भ्राजन्ते मण्डपाः शुभाः ।  
तन्मण्डपानां परितः काश्मीरवनिका स्मृता ॥ ४ ॥  
मल्लिकाकुन्दवनिका यत्र पुष्कलकाः स्थिताः ।  
असङ्ख्याता मृगमदैः पूरितास्तत्स्रवा नृप ॥ ५ ॥  
महापद्माटवी तद्वद्‌रत्नसोपाननिर्मिता ।  
सुधारसेन सम्पूर्णा गुञ्जन्मत्तमधुव्रता ॥ ६ ॥  
हंसकारण्डवाकीर्णा गन्धपूरितदिक्तटा ।  
वनिकानां सुगन्धैस्तु मणिद्वीपं सुवासितम् ॥ ७ ॥  
शृङ्‌गारमण्डपे देव्यो गायन्ति विविधैः स्वरैः ।  
सभासदो देववरा मध्ये श्रीजगदम्बिका ॥ ८ ॥  
मुक्तिमण्डपमध्ये तु मोचयत्यनिशं शिवा ।  
ज्ञानोपदेशं कुरुते तृतीये नृप मण्डपे ॥ ९ ॥  
चतुर्थमण्डपे चैव जगद्‌रक्षाविचिन्तनम् ।  
मन्त्रिणीसहिता नित्यं करोति जगदम्बिका ॥ १० ॥  
चिन्तामणिगृहे राजञ्छक्तितत्त्वात्मकैः परैः ।  
सोपानैर्दशभिर्युक्तो मञ्चकोऽप्यधिराजते ॥ ११ ॥  
ब्रह्मा विष्णुश्च रुद्रश्च ईश्वरश्च सदाशिवः ।  
एते मञ्चखुराः प्रोक्ताः फलकस्तु सदाशिवः ॥ १२ ॥  
तस्योपरि महादेवो भुवनेशो विराजते ।  
या देवी निजलीलार्थं द्विधाभूता बभूव ह ॥ १३ ॥  
सृष्ट्यादौ तु स एवायं तदर्धाङ्‌गो महेश्वरः ।  
कन्दर्पदर्पनाशोद्यत्कोटिकन्दर्पसुन्दरः ॥ १४ ॥  
पञ्चवक्त्रस्त्रिनेत्रश्च मणिभूषणभूषितः ।  
हरिणाभीतिपरशून् वरं च निजबाहुभिः ॥ १५ ॥  
दधानः षोडशाब्दोऽसौ देवः सर्वेश्वरो महान् ।  
कोटिसूर्यप्रतीकाशश्चन्द्रकोटिसुशीतलः ॥ १६ ॥  
शुद्धस्फटिकसङ्काशस्त्रिनेत्रः शीतलद्युतिः ।  
वामाङ्‌गे सन्निषण्णास्य देवी श्रीभुवनेश्वरी ॥ १७ ॥  
नवरत्नगणाकीर्णकाञ्चीदामविराजिता ।  
तप्तकाञ्चनसन्नद्धवैदूर्याङ्‌गदभूषणा ॥ १८ ॥  
कनच्छ्रीचक्रताटङ्‌कविटङ्‌कवदनाम्बुजा ।  
ललाटकान्तिविभवविजितार्थसुधाकरा ॥ १९ ॥  
बिम्बकान्तितिरस्कारिरदच्छदविराजिता ।  
लसत्कुङ्‌कुमकस्तुरीतिलकोद्भासितानना ॥ २० ॥  
दिव्यचूडामणिस्फारचञ्चच्चन्द्रकसूर्यका ।  
उद्यत्कविसमस्वच्छनासाभरणभासुरा ॥ २१ ॥  
चिन्ताकलम्बितस्वच्छमुक्तागुच्छविराजिता ।  
पाटीरपङ्‌ककर्पूरकुङ्‌कुमालङ्‌कृतस्तनी ॥ २२ ॥  
विचित्रविविधाकल्पा कम्बुसङ्काशकन्धरा ।  
दाडिमीफलबीजाभदन्तपङ्‌क्तिविराजिता ॥ २३ ॥  
अनर्घ्यरत्नघटितमुकुटाञ्चितमस्तका ।  
मत्तालिमालाविलसदलकाढ्यमुखाम्बुजा ॥ २४ ॥  
कलङ्‌ककार्श्यनिर्मुक्तशरच्चन्द्रनिभानना ।  
जाह्नवीसलिलावर्तशोभिनाभिविभूषिता ॥ २५ ॥  
माणिक्यशकलाबद्धमुद्रिकाङ्‌गुलिभूषिता ।  
पुण्डरीकदलाकारनयनत्रयसुन्दरी ॥ २६ ॥  
कल्पिताच्छमहारागपद्मरागोज्ज्वलप्रभा ।  
रत्नकिङ्‌किणिकायुक्तरत्नकङ्‌कणशोभिता ॥ २७ ॥  
मणिमुक्तासरापारलसत्पदकसन्ततिः ।  
रत्नाङ्‌गुलिप्रविततप्रभाजाललसत्करा ॥ २८ ॥  
कञ्चुकीगुम्फितापारनानारत्नततिद्युतिः ।  
मल्लिकामोदिधम्मिल्लमल्लिकालिसरावृता ॥ २९ ॥  
सुवृत्तनिबिडोत्तुङ्‌गकुचभारालसा शिवा ।  
वरपाशाङ्‌कुशाभीतिलसद्बाहुचतुष्टया ॥ ३० ॥  
सर्वशृङ्‌गारवेषाढ्या सुकुमाराङ्‌गवल्लरी ।  
सौन्दर्यधारासर्वस्वा निर्व्याजकरुणामयी ॥ ३१ ॥  
निजसंलापमाधुर्यविनिर्भर्त्सितकच्छपी ।  
कोटिकोटिरवीन्दूनां कान्तिं या बिभ्रती परा ॥ ३२ ॥  
नानासखीभिर्दासीभिस्तथा देवाङ्‌गनादिभिः ।  
सर्वाभिर्देवताभिस्तु समन्तात्परिवेष्टिता ॥ ३३ ॥  
इच्छाशक्त्या ज्ञानशक्त्या क्रियाशक्त्या समन्विता ।  
लज्जा तुष्टिस्तथा पुष्टिः कीर्तिः कान्तिः क्षमा दया ॥ ३४ ॥  
बुद्धिर्मेधा स्मृतिर्लक्ष्मीर्मूर्तिमत्योऽङ्‌गनाः स्मृताः ।  
जया च विजया चैवाप्यजिता चापराजिता ॥ ३५ ॥  
नित्या विलासिनी दोग्ध्री त्वघोरा मङ्‌गला नव ।  
पीठशक्तय एतास्तु सेवन्ते यां पराम्बिकाम् ॥ ३६ ॥  
यस्यास्तु पार्श्वभागे स्तो निधी तौ शङ्‌खपद्मकौ ।  
नवरत्नवहा नद्यस्तथा वै काञ्चनस्रवाः ॥ ३७ ॥
सप्तधातुवहा नद्यो निधिभ्यां तु विनिर्गताः ।  
सुधासिन्ध्वन्तगामिन्यस्ताः सर्वा नृपसत्तम ॥ ३८ ॥  
सा देवी भुवनेशानी तद्वामाङ्‌के विराजते ।  
सर्वेशत्वं महेशस्य यत्सङ्‌गादेव नान्यथा ॥ ३९ ॥  
चिन्तामणिगृहस्यास्य प्रमाणं शृणु भूमिप ।  
सहस्रयोजनायामं महान्तस्तत्प्रचक्षते ॥ ४० ॥  
तदुत्तरे महाशालाः पूर्वस्माद्‌द्विगुणाः स्मृताः ।  
अन्तरिक्षगतं त्वेतन्निराधारं विराजते ॥ ४१ ॥  
सङ्‌कोचश्च विकासश्च जायतेऽस्य निरन्तरम् ।  
पटवत्कार्यवशतः प्रलये सर्जने तथा ॥ ४२ ॥  
शालानां चैव सर्वेषां सर्वकान्तिपरावधि ।  
चिन्तामणिगृहं प्रोक्तं यत्र देवी महोमयी ॥ ४३ ॥  
ये ये उपासकाः सन्ति प्रतिब्रह्माण्डवर्तिनः ।  
देवेषु नागलोकेषु मनुष्येष्वितरेषु च ॥ ४४ ॥  
श्रीदेव्यास्ते च सर्वेऽपि व्रजन्त्यत्रैव भूमिप ।  
देवीक्षेत्रे ये त्यजन्ति प्राणान्देव्यर्चने रताः ॥ ४५ ॥  
ते सर्वे यान्ति तत्रैव यत्र देवी महोत्सवा ।  
घृतकुल्या दुग्धकुल्या दधिकुल्या मधुस्रवाः ॥ ४६ ॥  
स्यन्दन्ति सरितः सर्वास्तथामृतवहाः पराः ।  
द्राक्षारसवहाः काश्चिज्जम्बूरसवहाः पराः ॥ ४७ ॥  
आम्रेक्षुरसवाहिन्यो नद्यस्तास्तु सहस्रशः ।  
मनोरथफला वृक्षा वाप्यः कूपास्तथैव च ॥ ४८ ॥  
यथेष्टपानफलदा न न्यूनं किञ्चिदस्ति हि ।  
न रोगपलितं वापि जरा वापि कदाचन ॥ ४९ ॥  
न चिन्ता न च मात्सर्यं कामक्रोधादिकं तथा ।  
सर्वे युवानः सस्त्रीका सहस्रादित्यवर्चसः ॥ ५० ॥  
भजन्ति सततं देवीं तत्र श्रीभुवनेश्वरीम् ।  
केचित्सलोकतापन्नाः केचित्सामीप्यतां गताः ॥ ५१ ॥  
सरूपतां गताः केचित्सार्ष्टितां च परे गताः ।  
या यास्तु देवतास्तत्र प्रतिब्रह्माण्डवर्तिनाम् ॥ ५२ ॥  
समष्टयः स्थितास्तास्तु सेवन्ते जगदीश्वरीम् ।  
सप्तकोटिमहामन्त्रा मूर्तिमन्त उपासते ॥ ५३ ॥  
महाविद्याश्च सकलाः साम्यावस्थात्मिकां शिवाम् ।  
कारणब्रह्मरूपां तां मायाशबलविग्रहाम् ॥ ५४ ॥  
इत्थं राजन् मया प्रोक्तं मणिद्वीपं महत्तरम् ।  
न सूर्यचन्द्रौ नो विद्युत्कोटयोऽग्निस्तथैव च ॥ ५५ ॥  
एतस्य भासा कोट्यंशकोट्यंशेनापि ते समाः ।  
क्यचिद्विद्रुमसकाशं क्वचिन्मरकतच्छवि ॥ ५६ ॥  
विद्युद्भानुसमच्छायं मध्यसूर्यसमं क्वचित् ।  
विद्युत्कोटिमहाधारा सारकान्तिततं क्वचित् ॥ ५७ ॥  
क्वचित्सिन्दूरनीलेन्द्रमाणिक्यसदृशच्छवि ।  
हीरसारमहागर्भधगद्धगितदिक्तटम् ॥ ५८ ॥  
कान्त्या दावानलसमं तप्तकाञ्चनसन्निभम् ।  
क्वचिच्चन्द्रोपलोद्‌गारं सूर्योद्‌गारं च कुत्रचित् ॥ ५९ ॥  
रत्नशृङ्‌गिसमायुक्तं रत्नप्राकारगोपुरम् ।  
रत्नपत्रै रत्नफलैर्वक्षैश्च परिमण्डितम् ॥ ६० ॥  
नृत्यन्मयूरसङ्‌घैश्च कपोतरणितोज्ज्वलम् ।  
कोकिलाकाकलीलापैः शुकलापैश्च शोभितम् ॥ ६१ ॥  
सुरम्यरमणीयाम्बुलक्षावधिसरोवृतम् ।  
तन्मध्यभागविलसद्विकचद्‌रत्नपङ्‌कजैः ॥ ६२ ॥  
सुगन्धिभिः समन्तात्तु वासितं शतयोजनम् ।  
मन्दमारुतसम्भिन्नचलद्द्रुमसमाकुलम् ॥ ६३ ॥  
चिन्तामणिसमूहानां ज्योतिषा वितताम्बरम् ।  
रत्नप्रभाभिरभितो धगद्धगितदिक्तटम् ॥ ६४ ॥  
वृक्षवातमहागन्धवातवातसुपूरितम् ।  
धूपधूपायितं राजन् मणिदीपायुतोज्ज्वलम् ॥ ६५ ॥  
मणिजालकसच्छिद्रतरलोदरकान्तिभिः ।  
दिङ्‌मोहजनकं चैतद्दर्पणोदरसंयुतम् ॥ ६६ ॥  
ऐश्वर्यस्य समग्रस्य शृङ्‌गारस्याखिलस्य च ।  
सर्वज्ञतायाः सर्वायास्तेजसश्चाखिलस्य वै ॥ ६७ ॥  
पराक्रमस्य सर्वस्य सर्वोत्तमगुणस्य च ।  
सकलाया दयायाश्च समाप्तिरिह भूपते ॥ ६८ ॥  
राज्ञ आनन्दमारभ्य ब्रह्मलोकान्तभूमिषु ।  
आनन्दा ये स्थिताः सर्वे तेऽत्रैवान्तर्भवन्ति हि ॥ ६९ ॥  
इति ते वर्णितं राजन् मणिद्वीपं महत्तरम् ।  
महादेव्याः परं स्थानं सर्वलोकोत्तमोत्तमम् ॥ ७० ॥  
एतस्य स्मरणात्सद्यः सर्वं पापं विनश्यति ।  
प्राणोत्क्रमणसन्धौ तु स्मृत्वा तत्रैव गच्छति ॥ ७१ ॥  
अध्यायपञ्चकं त्वेतत्पठेन्नित्यं समाहितः ।  
भूतप्रेतपिशाचादिबाधा तत्र भवेन्न हि ॥ ७२ ॥  
नवीनगृहनिर्माणे वास्तुयागे तथैव च ।  
पठितव्यं प्रयत्नेन कल्याणं तेन जायते ॥ ७३ ॥
