---
title: २७३

---
अग्निरुवाच  
सूर्य्यवंशं सोमवंशं राज्ञां वंशं वदामि ते ।  
हरेर्ब्रह्मा पद्मगोऽभून्मरीचिर्ब्रह्मणाः सुतः ॥ २७३.१ ॥  
  
मरीचेः कश्यपस्तस्माद्विवस्वांस्तस्य पत्न्यपि ।  
सञ्ज्ञा राज्ञी प्रभा तिस्रो राज्ञी रैवतपुत्रिका ॥ २७३.२ ॥  
  
रेवन्तं सुषुवे पुत्रं प्रभातञ्च चप्रभा रवेः ।  
त्वाष्ट्री सञ्ज्ञा मनुं पुत्रं यमलौ यमुनां यमम् ॥ २७३.३ ॥  
  
छाया सञ्ज्ञा च सावर्णिं मनुं वैवस्वतं सुतम् ।  
शनिञ्चि तपतीं विष्टिं सञ्ज्ञायाञ्चाश्विनौ पुनः ॥ २७३.४ ॥  
  
मनोर्वैवस्वतस्यासन् पुत्रा वे न च तत्समाः ।  
इक्ष्वाकुश्चैव नाभागो धृष्टः शर्य्यातिरेव च ॥ २७३.५ ॥  
  
नरिष्यन्तस्तथा प्रांशुर्नाभागादिष्टसत्तमाः ।  
करुषश्च पूषध्रश्च अयोध्यायां महाबलाः ॥ २७३.६ ॥  
  
कन्येला च मनोरासीद्‌बुधात्तस्यां पुरूरवाः ।  
पुरूरवसमुत्पाद्य सेला सुद्युम्नताङ्गता ॥ २७३.७ ॥  
  
सुद्युम्नादुत्कलगयौ विनताश्वस्त्रयो नृपाः ।  
उत्कलस्योत्कलं राष्ट्र विनताश्वस्य पश्चिमा ॥ २७३.८ ॥  
  
दिक्‌ सर्व्वा राजवर्य्यस्य गयस्य तु गयापुरी ।  
वशिष्ठवाक्यात् सुद्युम्नः प्रतिष्ठानमवाप ह ॥ २७३.९ ॥  
  
तत् पुरूरवसे प्रादात्सुद्युम्नो राज्यमाप्य तु ।  
नरिष्यतः शकाः पुत्रा नाभागस्य च वैष्णवः ॥ २७३.१० ॥  
  
अम्बरीषः प्रजापालो धार्ष्टकं धृष्टतः कुलम् ।  
सुकल्गनर्त्तौ शर्य्यातेर्वैरोह्यानर्त्ततो नृपः ॥ २७३.११ ॥  
  
अनार्त्तविषयश्चासीत् पुरी चासीत् कुशस्थली ।  
रेवस्य रैवतः पुत्रः ककुद्मी नाम धार्मिकः ॥ २७३.१२ ॥  
  
ज्येष्ठः पुत्रशतस्यासीद्राज्यं प्राप्य कुशस्थलीम् ।  
स कन्यासहितः श्रुत्वा गान्धर्व्वं ब्रह्मणोऽन्तिके ॥ २७३.१३ ॥  
  
मुहूर्त्तभूतं देवस्य मर्त्ये बहुयुगं गतम् ।  
आजगाम जवेनाथ स्वां पुरीं यादवैर्वृताम् ॥ २७३.१४ ॥  
  
कृतां द्वारवतीं नाम बहुद्वारां मनोरमाम् ।  
भोजवृष्णयन्धकैर्गुप्तां वासुदेवपुरोगमैः ॥ २७३.१५ ॥  
  
रेवतीं बलदेवाय ददौ ज्ञात्वा ह्यनिन्दिताम ।  
तपः सुमेरुशिखरे तप्त्वा विष्णवालयं गतः ॥ २७३.१६ ॥  
  
नाभागस्य च पुत्रौ द्वौ वैश्यौ ब्राह्मणातां गतौ ।  
करूषस्य तु कारूषाः क्षत्रिया युद्धदुर्म्मदाः ॥ २७३.१७ ॥  
  
शूद्रत्वञ्च पृषध्रोऽगाद्धिंसयित्वा गुरोश्च गाम् ।  
मनुपुत्रादथेक्षआकोर्विकुक्षइर्देवराडभूत् ॥ २७३.१८ ॥  
  
विकुक्षेस्तु ककुत्स्थोऽभूत्तस्य पुत्रः सुयोधनः ।  
तस्य पुत्रः पृथुर्न्नाम विश्वगश्वः पृथोः सुतः ॥ २७३.१९ ॥  
  
आयुस्तस्य च पुत्रोऽभुत्तस्य पुत्रः सुथोधनः ।  
तस्य पुत्रः पृथुर्न्नाम विश्वगश्वः पृथोः सुतः ॥ २७३.२० ॥  
  
श्रावन्ताद् वृहदश्वोऽभूत कुबलाश्वस्ततो नृपः ।  
धुन्धुमारत्वमगमद्‌धुन्धोर्न्नाम्ना च वै पुरा ॥ २७३.२१ ॥  
  
धुन्धुमारास्त्रयो भूपा दृढाश्वो दण्ड एव च ।  
कपिलोऽथ दृढाश्वात्तु हर्य्यश्वश्च चप्रमोदकः ॥ २७३.२२ ॥  
  
हर्यश्वाच्च निकुम्भोऽभूत् संहताश्वो निकुम्भतः ।  
 अकृशाश्वश्च संहताश्वसुतावुभौ ॥ २७३.२३ ॥  
  
युवनाश्वो रणाश्वस्य मान्धाता युवनाश्वतः ।  
मान्धातुः पुरुकुत्सोऽभून्मुचुकुन्दो द्वितीयकः ॥ २७३.२४ ॥  
  
पुरुकुत्सादसस्युश्च सम्भूतो नर्मदाभवः ।  
सम्भूतस्य सुधन्वाऽभूत्त्रिधन्वाथ सुधन्वनः ॥ २७३.२५ ॥  
  
त्रिधन्वनस्तु तरुणस्तस्य सत्यव्रतः सुतः ।  
सत्यव्रतात्सत्यरथो हरिश्चन्द्रश्च तत्‌ सुतः ॥ २७३.२६ ॥  
  
हरिश्चन्द्राद्रोहिताश्वो रोहिताश्वाद्‌वृकोऽभवत् ।  
वृकाद्वाहुश्च वाहोश्च सगरस्तस्य च प्रिया ॥ २७३.२७ ॥  
  
प्रबा षष्टिसहस्राणां सुतानां जननी ह्यऽभूत् ।  
तुष्टादौर्वान्नृपादेकं भानुमत्यसमञ्जसम् ॥ २७३.२८ ॥  
  
खनन्तः पृथिवीं दग्धा विष्णुना बहुसागराः ।  
असमञ्जसोंऽशुमांश्च दिलीपोंऽशुमतोऽभवत् ॥ २७३.२९ ॥  
  
भगीरथो दिलीपात्तु येन गङ्गावतारिता ।  
भगीरथात्तु नाभागो नाभागादम्बरीषकः ॥ २७३.३० ॥  
  
सिन्धुद्वीपोऽम्बरीषात्तु श्रुतायुस्तत्सुतः स्मृतः ।  
श्रुतायोर्ऋतपर्णोऽभूत्तस्य कल्माषपादकः ॥ २७३.३१ ॥  
  
कल्माषाङ्‌घ्रेः सर्व्वकर्म्मा ह्यनरण्यस्ततोऽभवत् ।  
अनरण्यात्तु निघ्नोऽथ अनमित्रस्ततो रघुः ॥ २७३.३२ ॥  
  
रघोरभूद्दिलीपस्तु दिलीपाच्चाप्यजो नृपः ।  
दीर्घवाहुरजात् कालस्त्वजापालस्ततोऽभवत् ॥ २७३.३३ ॥  
  
तथा दशरथो जातस्तस्य पुत्रचतुष्टयम् ।  
नारायणात्मकाः सर्वे रामस्तस्याग्रजोऽभवत् ॥ २७३.३४ ॥  
  
रावणान्तकरो राजा ह्ययोध्यायां रघूत्तमः ।  
वाल्मीकिर्यस्य चरितं चक्रे तन्नारदश्रवात् ॥ २७३.३४ ॥  
  
रावणान्तकरो राजा ह्ययोध्यायां रघूत्तमः ।  
वाल्मीकिर्यस्य चरितं चक्रे तन्नारदश्रवात् ॥ २७३.३५ ॥  
  
रामपुत्रौ कुशलवौ सीतायां कुलवर्द्धनौ ।  
अतिथिश्च कुशाज्जज्ञे निषधस्तस्य चात्मजः ॥ २७३.३६ ॥  
  
निषधात्तु नलो जज्ञे नभोऽजायत वै नलात् ।  
नभसः पुण्डरीकोऽभूत् सुधन्वा च ततोऽभवत् ॥ २७३.३७ ॥  
  
सुधन्वनो देवानीको ह्यहीनाश्वश्च तुत्सुतः ।  
अहीनाश्वात् सहस्राश्वश्चन्द्रालोकस्ततोऽभवत् ॥ २७३.३८ ॥  
  
चन्द्रावलोकतस्तारापीडोऽस्माच्चन्द्रपर्वतः ।  
चन्द्रगिरेर्भानुरथः श्रुतायुस्तस्य चात्मजः ॥  
  
इक्षाकुवंशप्रभवाः सूर्य्यवंशधराः स्मृताः ॥ २७३.३९ ॥  
  
इत्यादिमहापुराणे आग्नेये सूर्य्यवंशकीर्त्तनं नाम त्रिसप्तत्यधिकद्विशततमोऽध्यायः ॥