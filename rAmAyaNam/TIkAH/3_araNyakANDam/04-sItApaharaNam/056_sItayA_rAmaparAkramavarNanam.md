+++
title = "०५६ सीतया रामपराक्रमवर्णनम्"
title_english = "056 Seetha reprimands Ravana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-056-Sitaaya_Rama_Parakrama_Varnanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/056_sItayA_rAmaparAkramavarNanam.md">
<details><summary><h3>IITK ...{Loading}...</h3></summary>

Sita ridicules Ravana-- not willing to reply directly speaks to a blade
of grass about Rama's might and Ravana's destruction-- Ravana sends Sita
to Asoka garden.



#### श्लोकः
##### मूलम्
सा तथोक्ता तु वैदेही निर्भया शोककर्शिता।  
तृणमन्तरतः कृत्वा रावणं प्रत्यभाषत॥3.56.1॥

##### शब्दार्थः
तथा thus, उक्ता having addressed, शोककर्शिता sunk in deep sorrow, सा वैदेही that Sita, princess from Videha, निर्भया unafraid , तृणम्  blade of grass, अन्तरतः between him and her, कृत्वा placed, रावणम् Ravana, प्रत्यभाषत replied.

##### आङ्ग्लानुवादः
Thus addressed by Ravana, Sita, immersed in deep sorrow and unafraid of him, placed  a blade of grass between her and him (intending not to speak to him  straight) and repliedः



#### श्लोकः
##### मूलम्
राजा दशरथो नाम धर्मसेतुरिवाचलः।  
सत्यसन्धः परिज्ञातो यस्य पुत्रस्सराघवः॥3.56.2॥

##### शब्दार्थः
दशरथो नाम named Dasaratha, राजा king, अचलः steadfast, धर्मसेतुरिव as an embankment (protector) of righteousness, सत्यसन्धः true to his promise, परिज्ञातः renowned, सः राघवः that Rama, यस्य whose, पुत्रः son.

##### आङ्ग्लानुवादः
Rama is a son of  the renowned king Dasaratha, who was a firm ambankment (protector) of righteousness and was true to his promise.



#### श्लोकः
##### मूलम्
रामो नाम स धर्मात्मा त्रिषु लोकेषु विश्रुतः।  
दीर्घबाहुर्विशालाक्षो दैवतं हि पतिर्मम॥3.56.3॥

##### शब्दार्थः
त्रिषु in the three, लोकेषु in the worlds, विश्रुतः highly renowned, दीर्घबाहुः longarmed, विशालाक्षः largeeyed, रामो नाम named Rama, सः he, धर्मात्मा righteous soul, मम my, पतिः  
husband, दैवतम् god to all.

##### आङ्ग्लानुवादः
The longarmed, largeeyed Rama is famous in all the three worlds. He is my husband, a righteous soul and a god to all.



#### श्लोकः
##### मूलम्
इक्ष्वाकूणां कुले जातस्सिंहस्कन्धो महाद्युतिः।  
लक्ष्मणेन सह भ्रात्रा यस्ते प्राणान्हरिष्यति॥3.56.4॥

##### शब्दार्थः
इक्ष्वाकूणाम् of Ikshvakus, कुले in the dynasty, जातः born, सिंहस्कन्धः shoulders of a lion, महाद्युतिः  effulgent, भ्रात्रा with his brother, लक्ष्मणेन सह along with Lakshmana, यः who, ते your, प्राणान् life, हरिष्यति will take away.

##### आङ्ग्लानुवादः
The brilliant Rama of the Ikshvaku dynasty with the lion's shoulders will come with his brother Lakshmana and take away your life.



#### श्लोकः
##### मूलम्
प्रत्यक्षं यद्यहं तस्य त्वया स्यां धर्षिता बलात्।  
शयिता त्वं हतस्संख्ये जनस्थाने यथा खरः॥3.56.5॥

##### शब्दार्थः
अहम् I, त्वया by your, तस्य his, प्रत्यक्षम् (in his) presence, बलात् with force, धर्षिता attacked, स्यां यदि if you were to be, त्वम् you, जनस्थाने in Janasthana, खरः Khara, यथा just as, हतः killed, शयिता lying down.

##### आङ्ग्लानुवादः
Had you abducted me forcibly in his presence, you would have been lying down dead just as Khara in Janasthana.



#### श्लोकः
##### मूलम्
य एते राक्षसाः प्रोक्ता घोररूपा महाबलाः।  
राघवे निर्विषास्सर्वे सुपर्णे पन्नगा यथा॥3.56.6॥

##### शब्दार्थः
घोररूपाः of dreadful forms, महाबलाः very strong , ये those, एते such of, राक्षसाः demons, प्रोक्ताः has been said, सर्वे all, सुपर्णे Suparna, पन्नगाः serpents, यथा like, राघवे with regard to Rama, निर्विषाः are devoid of poison.

##### आङ्ग्लानुवादः
Those dreadful, mighty demons you have described are ineffective in his presence just like the serpents who with their venom are ineffective  in the presence of  Suparna (Garuda).



#### श्लोकः
##### मूलम्
तस्य ज्याविप्रमुक्तास्ते शराः काञ्चनभूषणाः।  
शरीरं विधमिष्यन्ति गङ्गाकूलमिवोर्मयः॥3.56.7॥

##### शब्दार्थः
तस्य his, ज्याविप्रमुक्ताः released from the string of the bow, काञ्चनभूषणाः goldtipped, शराः arrows, ऊर्मयः waves, गङ्गाकूलमिव like the bank of the Ganges, ते शरीरम् your body, विधमिष्यन्ति will shatter.

##### आङ्ग्लानुवादः
The goldtipped arrows released from his bowstring will shatter your body like the waves erode the banks of river Ganga.



#### श्लोकः
##### मूलम्
असुरैर्वा सुरैर्वा त्वं यद्यवध्योऽसि रावण।  
उत्पाद्य सुमहद्वैरं जीवंस्तस्य न मोक्ष्यसे॥3.56.8॥

##### शब्दार्थः
रावण O Ravana, त्वम् you, असुरैर्वा by demons, सुरैर्वा or by gods, अवध्यः are not to be killed, असि यदि even if, सुमहत् great, वैरम् enmity, उत्पाद्य after creating, जीवन् with life, तस्य his, न मोक्ष्यसे you will not be released.

##### आङ्ग्लानुवादः
O Ravana, even if you stand invulnerable to gods and demons, you will not come out alive in the combat with Rama with whom you have earned great enmity.



#### श्लोकः
##### मूलम्
स ते जीवितशेषस्य राघवोऽन्तकरो बली।  
पशोर्यूपगतस्येव जीवितं तव दुर्लभम्॥3.56.9॥

##### शब्दार्थः
बली powerful, सः राघवः  Rama, ते your, जीवितशेषस्य of the little life left, अन्तकरः destroyer of life, यूपगतस्य  tied to the sacrificial post, पशोरिव like a beast ready for sacrifice, तव your, जीवितम् life, दुर्लभम् difficult to survive.

##### आङ्ग्लानुवादः
Powerful Rama will put an end to whatever little life you are left with. Just as a beast  
tied to a sacrificial post, you will not  survive.



#### श्लोकः
##### मूलम्
यदि पश्येत्स रामस्त्वां रोषदीप्तेन चक्षुषा।  
रक्षस्त्वमद्य निर्धग्धो गच्छेस्सद्यः पराभवम्॥3.56.10॥

##### शब्दार्थः
रक्षः O demon, सः रामः that Rama, रोषदीप्तेन burning with anger, चक्षुषा with eyes, त्वाम् you, पश्येत् if he sees, अद्य now, सद्यः instantly, त्वम् you, निर्धग्धः totally burnt, पराभवम् गच्छेः you will be destroyed.

##### आङ्ग्लानुवादः
O demon, you will be completely consumed if Rama looks at you with eyes burning in anger.



#### श्लोकः
##### मूलम्
यश्चन्द्रं नभसो भूमौ पातयेन्नाशयेत वा।  
सागरं शोषयेद्वापि स सीतां मोचयेदिह॥3.56.11॥

##### शब्दार्थः
यः he who, चन्द्रम् Moon, नभसः from the sky, भूमौ on the earth, पातयेत् can bring down, वा or even, नाशयेत destroy, सागरम् sea, शोषयेद्वापि will make it dry, सः he, इह here, सीताम् Sita, मोचयेत् will liberate

##### आङ्ग्लानुवादः
He who can bring down the Moon to the earth from the sky or even dash it down, he who can drain the sea dry will definitely release me from here.



#### श्लोकः
##### मूलम्
गतायुस्त्वं गतश्रीको गतसत्त्व गतेन्द्रियः।  
लङ्का वैधव्यसंयुक्ता त्वत्कृतेन भविष्यति॥3.56.12॥

##### शब्दार्थः
त्वम् you, गतायुः life is gone, गतश्रीकः deprived of your fortune, गतसत्त्व your strength sapped, गतेन्द्रियः your senses dissipated, त्वत्कृतेन  by  your action, लङ्का Lanka, वैधव्यसंयुक्ता भविष्यति attain widowhood.

##### आङ्ग्लानुवादः
Your life is coming to an end. Your fortunes will wane, your strength will be sapped. Your senses will be dissipated. By your deeds Lanka will attain widowhood.



#### श्लोकः
##### मूलम्
न ते पापमिदं कर्म शुखोदर्कं भविष्यति।  
याऽहं नीता विनाभावं पतिपार्श्वात्त्वया वने॥3.56.13॥

##### शब्दार्थः
ते you, इदम् this, कर्म deed, शुखोदर्कम् will result in happiness, न भविष्यति will not be, या which, अहम् I, त्वया by you, वने in the forest, पतिपार्श्वात् from my husband, विनाभावम् without any feeling, नीता I am brought.

##### आङ्ग्लानुवादः
This evil deed(of abduction) will not yield happy results.You have brought me from my husband from the forest without any forethought.



#### श्लोकः
##### मूलम्
स हि दैवतसंयुक्तो मम भर्ता महाद्युतिः।  
निर्भयो वीर्यमाश्रित्य शून्ये वसति दण्डके॥3.56.14॥

##### शब्दार्थः
महाद्युतिः effulgent, मम my, भर्ता husband, सः he, वीर्यम् valour, आश्रित्य resorting to, निर्भयः a fearless, दैवतसंयुक्तः supported by divine power, शून्ये in a desolate, दण्डके in Dandaka, वसति is dwelling.

##### आङ्ग्लानुवादः
My effulgent, valiant husband armed with divine power resides fearlessly in the desolate Dandaka.



#### श्लोकः
##### मूलम्
स ते दर्पं बलं वीर्यमुत्सेकं च तथाविधम्।  
अपनेष्यति गात्रेभ्यश्शरवर्षेण संयुगे॥3.56.15॥

##### शब्दार्थः
सः he, संयुगे in combat, शरवर्षेण with showers of arrows, ते your, गात्रेभ्यः from limbs, दर्पम् pride, बलम् power, वीर्यम् heroism, तथाविधम् as such, उत्सेकं च haughtiness, अपनेष्यति will remove.

##### आङ्ग्लानुवादः
He will remove your pride, your power, your valour and haughtiness from your limbs with a shower of arrows in the fight.



#### श्लोकः
##### मूलम्
यदा विनाशो भूतानां दृश्यते कालचोदितः।  
तदा कार्ये प्रमाद्यन्ति नराः कालवशं गताः॥3.56.16॥

##### शब्दार्थः
भूतानाम् for the living beings, यदा whenever, कालचोदितः prompted by time (death), विनाशः destruction, दृश्यते is seen, तदा then, नराः men, कालवशम् overcome by time, गताः become, कार्ये deeds, प्रमाद्यन्ति commit blunders.

##### आङ्ग्लानुवादः
When destruction draws near, people being prompted by time start commiting blunders in their deeds.



#### श्लोकः
##### मूलम्
मां प्रधृष्य स ते कालः प्राप्तोऽयं राक्षसाधम।  
आत्मनो राक्षसानां च वधायान्तःपुरस्य च॥3.56.17॥

##### शब्दार्थः
राक्षसाधम O vilest of demons, माम् me, प्रधृष्य having assaulted, आत्मनः your, राक्षसानां च of all  demons, अन्तःपुरस्य च and of women of the harem, वधाय for destruction, सः कालः that time, ते to you, प्राप्तः has come near.

##### आङ्ग्लानुवादः
You vilest of demons, since you have assaulted me, the time of your death and destruction of all demons and of all women in the harem has drawn near.



#### श्लोकः
##### मूलम्
न शक्या यज्ञमध्यस्था वेदी सृग्भाण्डमण्डिता।  
द्विजातिमन्त्रपूता च चण्डालेनावमर्दितुम्॥3.56.18॥

##### शब्दार्थः
यज्ञमध्यस्था in the midst of the sacrificial ceremony, सुग्भाण्डमण्डिता decorated with ladles  and other vessels, द्विजातिमन्त्रपूता च sanctified by brahmins uttering sacred Vedic hymns, वेदी altar, चण्डालेन by a man of low caste, अवमर्दितुम् to violate, न शक्या is not possible.

##### आङ्ग्लानुवादः
The sacrificial altar adorned with ladles and vessels and sanctified by the sacred mantras recited by brahmins cannot be defiled by a chandala (man of lowest caste).



#### श्लोकः
##### मूलम्
तथाऽहं धर्मनित्यस्य धर्मपत्नी पतिव्रता।  
त्वया स्पृष्टुं न शक्यास्मि राक्षसाधम पापिना॥3.56.19॥

##### शब्दार्थः
राक्षसाधम lowly demon, तथा similarly, धर्मनित्यस्य of the ever righteous, धर्मपत्नी rigteous wife, पतिव्रता chaste woman, अहम् I am, पापिना sinner, त्वया you, स्पृष्टुम् to touch, शक्या possible, नास्मि not.

##### आङ्ग्लानुवादः
O lowly demon  similarly I am a chaste woman and wife of the ever righteous Rama who cannot be defiled by a sinner like you.



#### श्लोकः
##### मूलम्
क्रीडन्ती राजहंसेन पद्मषण्डेषु नित्यदा।  
हंसी सा तृणषण्डस्थं कथं पश्येत मद्गुकम्॥3.56.20॥

##### शब्दार्थः
पद्मषण्डेषु lotus ponds, नित्यदा always, राजहंसेन with royal swan, क्रीडन्ती sporting, सा हंसी for that female swan, तृणषण्डस्थम् resting on grass land, मद्गुकम् watercrow, कथम् how can, पश्येत will see.

##### आङ्ग्लानुवादः
How can a female swan ever sporting in lotusponds in the company of a royal swan look at the watercrow resting on a grassy land?



#### श्लोकः
##### मूलम्
इदं शरीरं निस्संज्ञं बन्ध वा खातयस्व वा।  
नेदं शरीरं रक्षयं मे जीवितं वापि राक्षस॥3.56.21॥  
न तु शक्ष्याम्युपक्रोशं पृथिव्यां दातुमात्मनः।

##### शब्दार्थः
राक्षस demon, निस्संज्ञम् unconscious, इदम् this, शरीरम् body, बन्ध वा bind it on, वा खातयस्व or bury, मे to me, इदम् this, शरीरम् body, जीवितं वा even life, रक्षयम् to protect, न not, तु but, पृथिव्याम् on earth, आत्मनः of myself, उपक्रोशम् ignominy, दातुम् to give, न शक्ष्यामि not possible.

##### आङ्ग्लानुवादः
O demon  this body has (now) no consciousness. You may bind it or bury it. I do not think that this body or even this life need to be protected. But at no cost can I make this an object of censure on earth (must not be branded an unchaste woman).



#### श्लोकः
##### मूलम्
एवमुक्त्वा तु वैदेही क्रोधात्सुपरुषं वचः॥3.56.22॥  
रावणं मैथिली तत्र पुनर्नोवाच किञ्चन।

##### शब्दार्थः
वैदेही Sita (Vaidehi), मैथिली princess from Mithila, क्रोधात् in anger, रावणम् Ravana, एवम् in that way, सुपरुषम् very harsh, वचः words, उक्त्वा having uttered, तत्र there, पुनः again, किञ्चन not, नोवाच speak.

##### आङ्ग्लानुवादः
Having uttered these very harsh words out of anger, the daughter of Videha, the princess from Mithila spoke no more.



#### श्लोकः
##### मूलम्
सीताया वचनं श्रुत्वा परुषं रोमहर्षणम्॥3.56.23॥  
प्रत्युवाच ततस्सीतां भयसन्दर्शनं वचः।

##### शब्दार्थः
सीतायाः Sita's such, परुषम् harsh, रोमहर्षणम् horripilating, वचनम् words, श्रुत्वा having heard, ततः then, सीताम् Sita, भयसन्दर्शनम् creating fear, वचः words, प्रत्युवाच  replied.

##### आङ्ग्लानुवादः
Having heard such harsh, horripilating words from Sita, Ravana replied in a way designed to create fear in herः



#### श्लोकः
##### मूलम्
शृणु मैथिलि मद्वाक्यं मासान्द्वादश भामिनि॥3.56.24॥  
कालेनानेन नाभ्येषि यदि मां चारुहासिनि।  
ततस्त्वां प्रातराशार्थं सूदाश्छेत्स्यन्ति लेशशः॥3.56.25॥

##### शब्दार्थः
मैथिलि Princess from Mithila, भामिनि lovely one, मद्वाक्यम् my statement, शृणु listen, द्वादश twelve, मासान् months, चारुहासिनि a lady with sweet smile, अनेन otherwise, कालेन in course of time, माम् me, नाभ्येषि यदि if you do not accept my hand, ततः thereupon, सूदाः cooks, त्वाम् you, प्रातराशार्थे for breakfast, लेशशः in small bits, छेत्स्यन्ति will cut you.

##### आङ्ग्लानुवादः
O comely princess from Mithila, O lady with a sweet smile listen to my words. If you do not accept my hand in the course of twelve months, the cooks will cut you off into small bits for the (my) breakfast.



#### श्लोकः
##### मूलम्
इत्युक्त्वा परुषं वाक्यं रावणश्शत्रुरावणः।  
राक्षसीश्च ततः क्रुद्ध इदं वचनमब्रवीत्॥3.56.26॥

##### शब्दार्थः
शत्रुरावणः who makes enemies wail, रावणः Ravana, इति these, परुषम् harsh, वाक्यम् words, उक्त्वा having said, ततः then, क्रुद्धः enraged, राक्षसीः demoness, इदम् these, वचनम् words, अब्रवीत् said.

##### आङ्ग्लानुवादः
Enraged Ravana, who used to make enemies wail, turned to the demonesses and said these words.



#### श्लोकः
##### मूलम्
शीघ्रमेव हि राक्षस्यो विकृता घोरदर्शनाः।  
दर्पमस्या विनेष्यध्वं मांसशोणितभोजनाः॥3.56.27॥

##### शब्दार्थः
विकृताः loathsome, घोरदर्शनाः fearful, मांसशोणितभोजनाः flesheaters and bloodsulkers, राक्षस्यः demonesses, शीघ्रमेव at once, अस्याः her, दर्पम् pride, विनेष्यध्वम् humble.

##### आङ्ग्लानुवादः
Addressing the flesheating, blooddrinking, loathsome and fearful demonesses Ravana said, Humble her pride at once.



#### श्लोकः
##### मूलम्
वचनादेव तास्तस्य सुघोरा राक्षसीगणाः।  
कृतप्राञ्जलयो भूत्वा मैथिलीं पर्यवारयन्॥3.56.28॥

##### शब्दार्थः
सुघोराः very dreadful one, ताः they, राक्षसीगणाः demonesses, तस्य his, वचनादेव soon after he said, कृत प्राञ्जलयः (offered obeisance) with folded hands, भूत्वा being, मैथिलीम् पर्यवारयन् surrounded Sita.

##### आङ्ग्लानुवादः
No sooner had Ravana said it than the dreadful demonesses offered obeisance to him with folded hands and surrounded Sita.



#### श्लोकः
##### मूलम्
स ताः प्रोवाच राजा तु रावणो घोरदर्शनः।  
प्रचाल्य चरणोत्कर्षैर्दारयन्निव मेदिनीम्॥3.56.29॥

##### शब्दार्थः
घोरदर्शनः of terrific form, राजा king, सः रावणः that Ravana, चरणोत्कर्षैः stamping his feet, मेदिनीम् on the ground, प्रचाल्य after shaking, दारयन्निव as if tearing the ground, ताः to them, प्रोवाच said.

##### आङ्ग्लानुवादः
Stamping his feet and shaking the ground as if tearing the earth, Ravana said to those fiercelooking demonessesः



#### श्लोकः
##### मूलम्
अशोकवनिकामध्ये मैथिली नीयतामियम्।  
तत्रेयं रक्ष्यतां गूढं युष्माभिः परिवारिता॥3.56.30॥

##### शब्दार्थः
इयं मैथिली this Maithili (sita), अशोकवनिकामध्ये in the middle of Asoka grove, नीयताम् take, तत्र there, इयम् she, युष्माभिः by you, परिवारिता surrounded by, गूढम् secretly, रक्ष्यताम् protect.

##### आङ्ग्लानुवादः
Let this Sita be led into the Asoka grove. There sit round her and protect her in secret (her presence there should not be made public).



#### श्लोकः
##### मूलम्
तत्रैनां तर्जनैर्घोरैः पुनस्सान्त्वैश्च मैथिलीम्।  
आनयध्वं वशं सर्वा वन्यां गजवधूमिव॥3.56.31॥

##### शब्दार्थः
तत्र there, सर्वाः all, एनां मैथिलीम् this Sita, घोरैः terrrific, तर्जनैः threatening, पुनः again, सान्त्वश्च by gently coaxing, वन्याम् wild, गजवधूमिव like a female elephant, वशम् under control, आनयध्वम् being her.

##### आङ्ग्लानुवादः
There you all bring her under control through forcing and cajoling as one would do to tame a wild sheelephant.



#### श्लोकः
##### मूलम्
इति प्रतिसमादिष्टा राक्षस्यो रावणेन ताः।  
अशोकवनिकां जग्मुर्मैथिलीं परिगृह्य तु॥3.56.32॥  
सर्वकालफलैर्वृक्षैर्नानापुष्पफलैर्वृताम्।  
सर्वकालमदैश्चापि द्विजैस्समुपसेविताम्॥3.56.33॥

##### शब्दार्थः
रावणेन Ravana, इति like that, प्रतिसमादिष्टाः instructed, ताः those, राक्षस्यः demonesses, मैथिलीम् to Sita, परिगृह्य  took, सर्वकालफलैः with fruits of all seasons, नानापुष्पफलैः with different kinds of flowers and fruits, वृक्षैः with trees, वृताम् surrounded, सर्वकालमदैः cheerful in all seaons, द्विजैः birds, समुपसेविताम् served by, अशोकवनिकाम् to the Asoka grove, जग्मुः went.

##### आङ्ग्लानुवादः
Thus instructed by Ravana, the demonesses took Sita into the Asoka grove, which was full of perenmal fruits and flowers of different kinds, where trees yielded fruits of all seasons and birds were always cheerful.



#### श्लोकः
##### मूलम्
सा तु शोकपरीताङ्गी मैथिली जनकात्मजा।  
राक्षसीवशमापन्ना व्याघ्रीणां हरिणी यथा॥3.56.34॥

##### शब्दार्थः
शोकपरीताङ्गी engulfed in grief, जनकात्मजा daughter of Janaka, सा मैथिली that Sita, हरिणी doe, व्याघ्रीणां यथा as among tigresses, राक्षसीवशम् under the control of the demonesses, आपन्ना was placed.

##### आङ्ग्लानुवादः
Sita, daughter of Janaka, engulfed in grief found herself like a doe under the control of tigresses.



#### श्लोकः
##### मूलम्
शोकेन महता ग्रस्ता मैथिली जनकात्मजा।  
न शर्म लभते भीरुः पाशबद्धा मृगी यथा॥3.56.35॥

##### शब्दार्थः
महता by great, शोकेन by grief, ग्रस्ता immersed, भीरुः helpless lady, जनकात्मजा daughter of Janaka, मैथिली Sita, पाशबद्धा ensnared, मृगी यथा like a female, शर्म peace, न लभते not had.

##### आङ्ग्लानुवादः
Sita, daughter of Janaka, immersed in deep grief knew no peace just like a doe caught in a snare.



#### श्लोकः
##### मूलम्
न विन्दते तत्र तु शर्म मैथिली विरूपनेत्राभिरतीव तर्जिता।  
पतिं स्मरन्ती दयितं च देवतं विचेतनाऽभूद्भयशोकपीडिता॥3.56.36॥

##### शब्दार्थः
विरूपनेत्राभिः by women of deformed eyes, अतीव excessively, तर्जिता threatened, मैथिली Sita,  तत्र there, शर्म peace, न विन्दते not had, दयितम् beloved, पतिम् husband, देवतं च desired deity, स्मरन्ती while remembering, भयशोकपीडिता tortured by fear and grief, विचेतना lost conciousness, अभूत् became.

##### आङ्ग्लानुवादः
Sita had no peace as she was threatened excessively by those women of deformed  looks. Remembering her beloved husband who was also her god, and overtaken by fear and grief , she fell unconscious.  
इतयार्षे श्रीमद्रामायणे वाल्मीकीय आदिकाव्ये अरण्यकाण्डे षटपञ्चाशस्सर्गः॥  
Thus ends the fiftysixth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/056_sItayA_rAmaparAkramavarNanam.md">
<details><summary><h3>भूषणम् ...{Loading}...</h3></summary>



सा तथोक्ता तु वैदेही निर्भया शोककर्शितता ।  

तृणमन्तरतः कृत्वा रावणं प्रत्यभाषत  ॥  ३।५६।१  ॥   

तथैतच्छ्रुत्वा परुषं भाषमाणायाः सीतायाः पुनरशोकवनिकानयनं षट्पञ्चाशे सा
तथेत्यादि । अन्तरतो मध्ये, पतिव्रतायाः परपुरुषं प्रत्यभिमुखतया
भाषणायोगात्  ॥  ३।५६।१  ॥   

  

राजा दशरथो नाम धर्मसेतुरिवाचलः ।  

सत्यसन्धः परिज्ञातो यस्य पुत्रः स राघवः  ॥  ३।५६।२  ॥   

धर्मसेतुः धर्मस्य सेतुरिव मर्यादास्थापकः इत्यर्थः । अचलः स्थिरः ।
परिज्ञातः प्रसिद्धः, कथमेतादृशकुलं प्राप्ता ऽतिचरेदिति भावः  ॥  ३।५६।२
 ॥   

  

रामो नाम स धर्मात्मा त्रिषु लोकेषु विश्रुतः ।  

दीर्घबाहुर्विशालाक्षो दैवतं हि पतिर्मम  ॥  ३।५६।३  ॥   

सः दशरथपुत्रः दैवतं सर्वलोकानामिति शेषः । य एवम्भूतः स मे पतिरिति योजना
। कथमेवम्भूतभर्तृका ऽतिचरेदिति भावः  ॥  ३।५६।३  ॥   

  

इक्ष्वाकूणां कुले जातः सिंहस्कन्धो महाद्युतिः ।  

लक्ष्मणेन सह भ्रात्रा यस्ते प्राणान् हरिष्यति  ॥  ३।५६।४  ॥   

इक्ष्वाकूणामिति । त्वद्वधार्थमेव भ्रात्रा सह इक्ष्वाकुकुले ऽवतीर्ण इति
भावः । तथा च न मे त्वत्तो भयमिति भावः  ॥  ३।५६।४  ॥   

  

प्रत्यक्षं यद्यहं तस्य त्वया स्यां धर्षिता बलात् ।  

शयिता त्वं हतः सङ्ख्ये जनस्थाने यथा खरः  ॥  ३।५६।५  ॥   

तर्हि कथमिदानीं स तूष्णीं स्थित इत्याशङ्क्याह प्रत्यक्षमिति । प्रत्यक्षं
यथा तथा यदि धर्षिता स्यां तदा त्वं हतः सन् युद्धे शयिता म्रयेथा इत्यर्थः
 ॥  ३।५६।५  ॥   

  

य एते राक्षसाः प्रोक्ता घोररूपा महाबलाः ।  

राघवे निर्विषाः सर्वे सुपर्णे पन्नगा यथा  ॥  ३।५६।६  ॥   

य इति । निर्विषाः निर्वीर्या इति राक्षसपक्षे  ॥  ३।५६।६  ॥   

  

तस्य ज्याविप्रमुक्तास्ते शराः काञ्चनभूषणाः ।  

शरीरं विधमिष्यन्ति गङ्गा कूलमिवोर्मयः  ॥  ३।५६।७  ॥   

तस्येति । विधमिष्यन्ति ध्मास्यन्ति निपातयिष्यन्तीत्यर्थः ।
गङ्गेत्यविभक्तिकनिर्देशः, गङ्गाया ऊर्मय इत्यर्थः  ॥  ३।५६।७  ॥   

  

असुरैर्वा सुरैर्वा त्वं यद्यवध्यो ऽसि रावण ।  

उत्पाद्य सुमहद्वैरं जीवंस्तस्य न मोक्ष्यसे  ॥  ३।५६।८  ॥   

त्वं सुरासुरैर्यद्यप्यवध्यः तथापि तस्य रामस्य सुमहद्वैरं कोपमुत्पाद्य
स्थितस्त्वं जीवन् सन् तच्छरपातान्न मोक्ष्यसे न मुक्तो भविष्यसीत्यर्थः  ॥ 
३।५६।८  ॥   

  

स ते जीवितशेषस्य राघवोन्तकरो बली ।  

पशोर्यूपगतस्येव जीवितं तव दुर्लभम्  ॥  ३।५६।९  ॥   

सः राघवः । ते जीवितशेषस्य अन्तकरः नाशं कर्तुं समर्थः । तस्मात् यूपगतस्य
पशोरिव रामापराधिनस्तव जीवितं दुर्लभम्  ॥  ३।५६।९  ॥   

  

यदि पश्येत् स रामस्त्वां रोषदीप्तेन चक्षुषा ।  

रक्षस्त्वमद्य निर्दग्धो गच्छेः सद्यः पराभवम्  ॥  ३।५६।१०  ॥   

यदीति । हे रक्षः सः रामः त्वां रोषदीप्तेन चक्षुषा यदि पश्येत् तदा त्वं
निर्दग्धः सन् सद्यः पराभवं गच्छेः, निर्दग्धशब्देनातीव पीडितत्वमुच्यते  ॥ 
३।५६।१०  ॥   

  

यश्चन्द्रं नभसो भूमौ पातयेन्नाशयेत वा ।  

सागरं शोषयेद्वापि स सीतां मोचयेदिह  ॥  ३।५६।११  ॥   

नभसः आकाशात् पातयेत् नाशयेत वा अदर्शनं प्रापयेद्वा सागरमपि शोषयेत् । सः
सीतां मोचयेदिति किमुत  ॥  ३।५६।११  ॥   

  

गतायुस्त्वं गतश्रीको गतसत्त्वो गतेन्द्रियः ।  

लङ्का वैधव्यसंयुक्ता त्वत्कृतेन भविष्यति  ॥  ३।५६।१२  ॥   

त्वकृतेन परदाराभिमर्शनरूपपापेन त्वम् आयुरादिहीनो भविष्यसि, लङ्का च
वैधव्यसंयुक्ता अनाथत्वयुक्ता भविष्यति । "आयुर्बलं यशो लक्ष्मीः
परदाराभिमर्शनात् । सद्य एव विनश्यन्ति " इति स्मृतेः  ॥  ३।५६।१२  ॥   

  

न ते पापमिदं कर्म सुखोदर्कं भविष्यति ।  

या ऽहं नीता विनाभावं पतिपार्श्वात्त्वया वने  ॥  ३।५६।१३  ॥   

न त इति । या ऽहं वने पतिपार्श्वात् विनाभावं वियोगं नीता । तस्यां मयि ते
इदं पापं कर्म सुखोदर्कं न भविष्यति, किन्तु दुःखोदर्कमेव भविष्यतीत्यर्थः
 ॥  ३।५६।१३  ॥   

  

स हि दैवतसंयुक्तो मम भर्ता महाद्युतिः ।  

निर्भयो वीर्यमाश्रित्य शून्यो वसति दण्डके  ॥  ३।५६।१४  ॥   

दैवतसंयुक्तः दैवबलसंयुक्तः । दीनस्तापसो रामो मां किं करिष्यतीति पूर्वं
रावणेनोक्तस्य परिहारो ऽयम्  ॥  ३।५६।१४  ॥   

  

स ते दर्पं बलं वीर्यमुत्सेकं च तथाविधम् ।  

अपनेष्यति गात्रेभ्यः शरवर्षेण संयुगे  ॥  ३।५६।१५  ॥   

स त इति । दर्पं मदम् । उत्सेकम् उल्लङ्घ्यकार्यकारित्वम् । गात्रेभ्य
इत्युक्तिर्दर्पादिनां देहविशिष्टगुणत्वात्  ॥  ३।५६।१५  ॥   

  

यदा विनाशो भूतानां दृश्यते कालचोदितः ।  

तदा कार्ये प्रमाद्यन्ति नराः कालवशं गताः  ॥  ३।५६।१६  ॥   

लोकन्यायमाह यदेति । कालचोदितो दैवकृतः विनाशो यदा दृश्यते सन्निहितो
भवतीत्यर्थः । तदा कार्ये कृत्ये प्रमाद्यन्ति वैपरीत्यं प्राप्नुवन्ति  ॥ 
३।५६।१६  ॥   

  

मां प्रधृष्य स ते कालः प्राप्तो ऽयं राक्षसाधम ।  

आत्मनो राक्षसानां च वधायान्तःपुरस्य च  ॥  ३।५६।१७  ॥   

उक्तं लोकन्यायं प्रकृते योजयति मामिति । मां प्रधृष्य स्थितस्य तव । कालो
ऽप्ययमेव वर्तमान एव, न तु चिरायेत्यर्थः । आत्मनो राक्षसानामन्तःपुरस्य च
वधाय प्राप्तः  ॥  ३।५६।१७  ॥   

  

न शक्या यज्ञमध्यस्था वेदिः स्रुग्भाण्डमण्डिता ।  

द्विजातिमन्त्रपूता च चण्डालेनावमर्दितुम्  ॥  ३।५६।१८  ॥   

तथाहं धर्मनित्यस्य धर्मपत्नी पतिव्रता ।  

त्वया स्प्रष्टुं न शक्या ऽस्मि राक्षसाधम पापिना  ॥  ३।५६।१९  ॥   

न शक्येत्यादिश्लोकद्वयमेकान्वयम् । यज्ञो यज्ञपुरुषः तन्मध्यस्था
गार्हपत्याहवनीयमध्यगता । वेदिः ऐष्टिकी महावेदिः । स्रुग्भाण्डमण्डिता
स्रुगाद्युपकरणालङ्कृता । द्विजादिमन्त्रैः उद्धननादिमन्त्रैः । पूता
शुद्धा यथा चण्डालेनावमर्दितुं पादेनाक्रमितुं न शक्या नार्हा तथाहं
धर्मनित्यस्य यज्ञस्थानीयस्य धर्मपत्नी पतिव्रता त्वया स्प्रष्टुं न शक्या
 ॥  ३।५६।१८,१९  ॥   

  

क्रीडन्ती राजहंसेन पद्मषण्डेषु नित्यदा ।  

हंसी सा तृमषण्डस्थं कथं पश्येत मदगुकम्  ॥  ३।५६।२०  ॥   

नित्यदा नित्यम् । नित्यशब्दस्य सर्वैकादिष्वपाठेप्यार्षौ दाप्रत्ययः । सा
प्रसिद्धा । तृणषण्डस्थं जलजनडादितृणकदम्बमध्यस्थम् । मद्गुकं जलकाकम्  ॥ 
३।५६।२०  ॥   

  

इदं शरीरं निस्सञ्ज्ञं बन्ध वा खादयस्व वा ।  

नेदं शरीरं रक्ष्यं मे जीवितं वापि राक्षस  ॥   

न तु शक्ष्याम्युपक्रोशं पृथिव्यां दातुमात्मनः  ॥  ३।५६।२१  ॥   

निस्सञ्ज्ञं निश्चेष्टम् । बन्ध बधान । खादयस्व भक्षय  ॥  न त्वित्यर्धमेकं
वाक्यम् । आत्मनः उपक्रोशमपवादं पृथिव्यां दातुं न शक्ष्यामि  ॥  ३।५६।२१
 ॥   

  

एवमुक्त्वा तु वैदेही क्रोधात् सुपरुषं वचः ।  

रावणं मैथिली तत्र पुनर्नोवाच किञ्चन  ॥  ३।५६।२२  ॥   

एवमुक्त्वेति । तत्र तद्विषये क्रियाभेदात् पुनर्मैथिलीशब्दप्रयोगः  ॥ 
३।५६।२२  ॥   

  

सीताया वचनं श्रुत्वा परुषं रोमहर्षणम् ।  

प्रत्युवाच ततः सीतां भयसन्दर्शनं वचः  ॥  ३।५६।२३  ॥   

सीताया इति । रोमहर्षणं क्रोधावहत्वाद्रोमाञ्चकरम् । भयसन्दर्शनं
भयोत्पादकम्  ॥  ३।५६।२३  ॥   

  

शृणु मैथिलि मद्वाक्यं मासान् द्वादश भामिनि ।  

कालेनानेन नाभ्येषि यदि मां चारुहासिनि  ॥  ३।५६।२४  ॥   

ततस्त्वां प्रातराशार्थं सूदाश्छेत्स्यन्ति लेशशः  ॥  ३।५६।२५  ॥   

शृण्वित्यादिसार्धश्लोक एकान्वयः । द्वादश मासानित्यत्यन्तसंयोगे द्वितीया
। प्रतीक्ष इति शेषः । प्रातर्भक्षणार्थम् । सूदाः पाचकाः । "सूदा औदनिका
गुणाः" इत्यमरः । अत्र सीताहरणं चैत्रमास इत्यवगन्तव्यम्, संवत्सरान्ते
रावणवधकरणात् । तेन त्रीन् वर्षान् पञ्चवट्यां रामः स्थित इति गम्यते ।
हेमन्तवर्णनं तु रामतपोविशेषज्ञापनाय न शूर्पणखागमनज्ञापनाय  ॥  ३।५६।२४,२५
 ॥   

  

इत्युक्त्वा परुषं वाक्यं रावणः शत्रुरावणः ।  

राक्षसीश्च ततः क्रुद्ध इदं वचनमब्रवीत्  ॥  ३।५६।२६  ॥   

शत्रून् रावयति क्रोशयतीति शत्रुरावणः  ॥  ३।५६।२६  ॥   

  

शीघ्रमेव हि राक्षस्यो विकृता घोरदर्शनाः ।  

दर्पमस्या विनेष्यध्वं मांसशोणितभोजनाः  ॥  ३।५६।२७  ॥   

शीघ्रमिति । विनेष्यध्वं विनयध्वम् । व्यत्ययेन स्यादेशः  ॥  ३।५६।२७  ॥   

  

वचनादेव तास्तस्य सुघोरा राक्षसीगणाः ।  

कृतप्राञ्जलयो भूत्वा मैथिलीं पर्यवारयन्  ॥  ३।५६।२८  ॥   

कृतप्राञ्जलयः रावणवाक्याङ्गीकारे कृतप्रकृष्टाञ्जलयः  ॥  ३।५६।२८  ॥   

  

स ताः प्रोवाच राजा तु रावणो घोरदर्शनः ।  

प्रचाल्य चरुणोत्कर्षैर्दारयन्निव मेदिनीम्  ॥  ३।५६।२९  ॥   

चरणोत्कर्षैः चरणाघातैः । मेदिनीं भुवम् । दारयन्निव भिन्दन्निव । प्रचाल्य
गत्वा उत्थाय वा ताः प्रोवाच  ॥  ३।५६।२९  ॥   

  

अशोकवनिकामध्ये मैथिली नीयतामियम् ।  

तत्रेयं रक्ष्यतां गूढं युष्माभिः परिवारिता  ॥  ३।५६।३०  ॥   

युष्माभिः परिवारिता युष्माभिः रक्ष्यताम्  ॥  ३।५६।३०  ॥   

  

तत्रैवान्तर्जनैर्घोरैः पुनः सान्त्वैश्च मैथिलीम् ।  

आनयध्वं वशं सर्वा वन्यां गजवधूमिव  ॥  ३।५६।३१  ॥   

तत्रेति । अत्यन्तभयेन प्राणवियोगो माभूदिति पुनः सान्त्वैरित्युक्तम्  ॥ 
३।५६।३१  ॥   

  

इति प्रतिसमादिष्टा राक्षस्यो रावणेन ताः ।  

अशोकवनिकां जग्मुर्मैथिलीं प्रतिगृह्य तु  ॥  ३।५६।३२  ॥   

प्रतिगृह्य आदाय  ॥  ३।५६।३२  ॥   

  

सर्वकामफलैर्वृक्षैर्नानापुष्पफलैर्वृताम् ।  

सर्वकालमदैश्चापि द्विजैः समुपसेविताम्  ॥  ३।५६।३३  ॥   

सर्वस्मिन्नपि काले फलानि येषां ते सर्वकालफलाः तैः । एवमुत्तरत्रापि
जग्मुरिति पूर्वेणान्वयः  ॥  ३।५६।३३  ॥   

  

सा तु शोकपरीताङ्गी मैथिली जनकात्मजा ।  

राक्षसीवशमापन्ना व्याघ्रीणां हरिणी यथा  ॥  ३।५६।३४  ॥   

सा त्विति । राक्षसीत्यविभक्तिकनिर्दशः । राक्षसीनामित्यर्थः  ॥  ३।५६।३४
 ॥   

  

शोकेन महता ग्रस्ता मैथिली जनकात्मजा ।  

न शर्म लभते भीरुः पाशबद्धा मृगी यथा  ॥  ३।५६।३५  ॥   

लभते अलभत  ॥  ३।५६।३५  ॥   

  

न विन्दते तत्र तु शर्म मैथिली विरूपनेत्राभिरतीव तर्जिता ।  

पतिं स्मरन्ती दयितं च दैवतं विचेतना ऽभूद्भयशोकपीडिता  ॥  ३।५६।३६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे षट्पञ्चाशः
सर्गः  ॥  ५६  ॥   

तत्र अशोकवनिकायाम् । दयितं प्राणवल्लभम् । ननु सीता लक्ष्म्या अवतार इति
सिद्धम्, वक्ष्यति च "सीता लक्ष्मीर्भवान् विष्णुः" इति । विष्णुपुराणे
चोक्तम् "राघवत्वे ऽभवत्सीता रुक्मिणी कृष्णजन्मनि" इति । एवम्भूतां सीतां
समरसीमनि जनितमूर्च्छालक्षणं लक्ष्मणमप्युद्धर्तमसमर्थो रावणः कथं
बलात्करोति स्म? वक्ष्यति हि "हिमवान् मन्दरो मेरुस्त्रैलोक्यं वा सहामरैः
। शक्यं भुजाभ्यामुद्धर्तुं न सङ्ख्ये भरतानुजः  ॥ " इति। उच्यते
वेदवतीरूपपूर्वजन्मनि देवी तथा सङ्कल्पितवती। उक्तं ह्युत्तरकाण्डे
"यस्मात्तु धर्षिता चाहं त्वया पापात्मना वने। तस्मात्तव वधार्थं वै
उत्पत्स्येऽहं महीतले  ॥ " इति । देवकार्यनिर्वाहाय स्वयमेव
स्वधर्षणमङ्गीचकार, प्रजायां कूपपतितायां यथा माता स्वयं तदुपरि पतति
वात्सल्यातिशयेन तथा रावणबन्दीकृतदेवस्त्रीरक्षणाय स्वयं तत्र
स्वगमनमनुतवती । वक्ष्यति सुन्दरकाण्डे "नापहर्तुमहं श्कया तस्य रामस्य
धीमतः । विधिस्तव वधार्थाय विहितो नात्र संशयः  ॥ " इति। तर्हि सीता
प्रलापादिकं किमर्थं कृतवतीति चेत् शृणु, पतिविरहे पतिव्रतयैवं
वर्तितव्यमिति लोकहितप्रवर्तनाय प्रलापादिकमकरोदिति  ॥  ३।५६।३६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने षट्पञ्चाशः सर्गः  ॥  ५६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/056_sItayA_rAmaparAkramavarNanam.md">
<details><summary><h3>शिरोमणी ...{Loading}...</h3></summary>



रावणवचनश्रवणानन्तरकालिकं वैदेहीवृत्तान्तमाह--सेत्यादिभिः । तथा उक्ता
रावणेन कथिता वैदेही अन्तरतः मध्ये तृणं कृत्त्वा रावणं प्रत्यभाषत, तृणं
कृत्वेत्यनेन रामविरोधित्वात् रावणस्य साक्षात्प्रति भाषणानर्हत्वं
ध्वनितम्  ॥  ३।५६।१  ॥   

  

तत्प्रतिभाषणाकारमाह--राजेत्यादिभिः । यस्य पुत्रो राघवः स रामः स अचलो
धर्मसेतुरिव वेदमर्यादापालक इत्यर्थः, अत एव सत्यसंधः सत्यप्रतिज्ञः अत एव
परिज्ञातः सर्वत्र प्रसिद्धः दशरथो नाम राजा साकेते ऽस्तीति शेषः, एतेन ततो
ऽपि त्वया भेतव्यमिति सूचितम्  ॥  ३।५६।२  ॥   

  

राम इति । यो लक्ष्मणेन भ्रात्रा सह ते प्राणान् वधिष्यति स दैवतं सर्वेषां
देवता इक्ष्वाकूणां कुले जातो रामः मम पतिः । श्लोकद्वयमेकान्वयि  ॥ 
३।५६।३४  ॥   

  

तव पलायनादेव एतावत्कालं प्राणाः सन्तीति बोधयन्ती आहप्रत्यक्षमिति । तस्य
रामस्य प्रत्यक्षं बलात् यदि त्वया ऽहं प्रधर्षिता धृष्टतया हृता स्यामिति
शेषः, तदा संख्ये संग्रामे खर इव जनस्थाने हतः सन् त्वं शयिता स्याः  ॥ 
३।५६।५  ॥   

  

य इति । घोररूपा य एते राक्षसाः प्रोक्ताः गमनाय प्रेरितास्ते सर्वे राघवे
रामसंन्निधौ सुपर्णे पन्नगा इव निर्विषा भविष्यन्तीति शेषः  ॥  ३।५६।६  ॥   

  

तस्येति । तस्य रामस्य ज्याविप्रमुक्ताः काञ्चनभूषणास्ते शराः
गङ्गाकूलमूर्मयः इव शरीरं राक्षसदेहान् विधिष्यन्ति विध्मास्यन्ति
विदारयिष्यन्ति  ॥  ३।५६।७  ॥   

  

असुरैरिति । यद्यपि असुरैः सुरभिन्नैः सुरैश्च त्वमवध्यो ऽसि तथापि तस्य
रामस्य सुमहत् वैरमुत्पाद्य जीवन् सन् न मोक्ष्यसे तच्छरेभ्य इति शेषः  ॥ 
३।५६।८  ॥   

  

स इति । ते जीवितशेषस्य उर्वरितजीवनस्य अन्तकरो विध्वंसको बली स रामो ऽस्ति
यूपगतस्य पशोरिव तव जीवितं दुर्लभम्  ॥  ३।५६।९  ॥   

  

यदीति । स मद्भर्ता रामः यदि रोषदीप्तेन चक्षुषा त्वां पश्येत् तदा रुद्रेण
मन्मथ इव त्वमद्यैव निर्दग्धो भवेः इति शेषः  ॥  ३।५६।१०  ॥   

  

य इति । यो रामः चन्द्रं तदुपलक्षितसकलोर्ध्ववासिनः भूमौ पातयेत् नाशयेत वा
यदीच्छेदिति शेषः, सागरं तदुपलक्षितसकलभुवनानि च शोषयेत् नाशयेत् स रामः इह
प्राप्तामिति शेषः सीतां मोचयेत् मोचयिष्यत्येवेत्यर्थः  ॥  ३।५६।११  ॥   

  

गतासुरिति । त्वत्कृतेन त्वया संपादितेन अपहरणरूपकर्मणा
गतासुत्वादिविशिष्टस्त्वमसीति शेषः, अत एव लङ्का वैधव्यसंयुक्ता
त्वद्रूपधवरहिता भविष्यति  ॥  ३।५६।१२  ॥   

  

तेनेति । तेन रामस्यातिसामर्थ्यविशिष्टेन हेतुना इदमपहरणरूपं पापं कर्म
दुःखोदर्कं दुःखवर्धकं भविष्यति ऽन तेऽ इतिपाठे काकुर्बोध्या अत एव या ऽहं
पतिपार्श्वात् विनाभावं पतिसेवाराहित्यं बलात् हठात् नीता प्रापिता तां मां
रामो नेष्यतीति शेषः  ॥  ३।५६।१३  ॥   

  

तदेव भङ्ग्यन्तरेणाह--स इति । देवरसंयुक्तो लक्ष्मणसहितः सः प्रसिद्धः
निर्भयः यो मम भर्ता वीर्यम् अतिपराक्रममाश्रित्य संप्राप्य शून्ये मया
रहिते दण्डके वसति सः रामः ते वीर्यं प्रभावं बलं पराक्रमं च दर्पं
तयोर्मदं च तथाविधमुत्सेकम् अमर्यादाचरणं च शरवर्षेण गात्रेभ्यः
स्थूलसूक्ष्मकारणशरीरेभ्यो ऽवयवेभ्यो वा व्यपनेष्यति दूरीकरिष्यति ।
ऽदैवतसंयुक्तःऽ इति पाठे दैवानुकूल्यवानित्यर्थ इति भट्टाः ।
श्लोकद्वयमेकान्वयि  ॥  ३।५६।१४१५  ॥   

  

तव विनाशो ऽवश्यं भवितेति बोधयन्ती आह--यदेति । कालवशं गताः नराः जन्तवः
यदा कार्ये कर्तव्ये प्रमाद्यन्ति विवेकरहिताः भवन्ति तदा कालचोदितः
भूतानां जन्तूनां विनाशः दृश्यते  ॥  ३।५६।१६  ॥   

  

मामिति । हे राक्षसाधम मां प्रधृष्य स्थितस्य ते तव आत्मनः पुत्रादेः
राक्षसानां च अन्तःपुरस्य च वधाय विध्वंसाय सः प्रसिद्धो ऽयं कालः प्राप्तः
अन्तःपुरविध्वंसस्तु तत्सधवात्वरूपविशेषणाभावप्रयुक्तः  ॥  ३।५६।१७  ॥   

  

ममानयनं त्वया ऽतीवानुचितं कृतमिति बोधयन्ती आह--नेति । स्रुग्भाण्डमण्डिता
स्रुगादियागोपकरणैः शोभिता यज्ञमष्यस्था यागशालामध्यगता
द्विजातिमन्त्रसंपूता ब्राह्मणोच्चारितमन्त्रैः संस्कृता वेदिः
चण्डालेनावमर्दितुं संस्प्रष्टुं यथा न शक्या तथा धर्मनित्यस्य धर्मो
धर्माचरणं नित्यं यस्य तस्य रामस्य दृढव्रता धर्मपत्नी अहं पापिना त्वया
स्प्रष्टुं शक्या नास्मि । श्लोकद्वयमेकान्वयि  ॥  ३।५६।१८१९  ॥   

  

अनुचितत्वमेव रूपकालंकारेणाह--क्रीडन्तीति । पद्मखण्डेषु कमलवनेषु राजहंसेन
सह नित्यशः क्रीडन्ती या हंसी राजहंसपत्नी सा तृणमध्यस्थं तृणेषु स्थितं
मद्गुकं जलवायसं कथं द्रक्ष्येत पश्येत् । ऽनित्यदाऽ इति भूषणपाठः आर्षो
दाप्रत्यय इति तद्व्याख्या  ॥  ३।५६।२०  ॥   

  

ननु तव शरणमागतस्य मे रक्षा त्वयैव विधेयेत्यतो मद्विनाशो न भविष्यतीत्यत
आह--इदमिति । निःसंज्ञं विवेकरहितम् इदं स्वकीयं शरीरं राक्षसदेहं बन्ध
बधान घातयस्व वा । तत्र हेतुः--इदं तव शरीरं जीवितम् एतच्छरीरावच्छेदेन
जीवनं च मे न रक्ष्यम्  ॥  ३।५६।२१  ॥   

  

ननु शरणागतरक्षणस्य महात्मनामावश्यकत्वात्कथं तन्निषिध्यते इत्यत आह--नेति
। आत्मनः स्वस्य अपक्रोशं रामविरोधिनं सीता रक्षतीति निन्दां पृथिव्यां
दातुं प्रख्यापयितुं नैव शक्ष्यामि । अर्द्धं पृथक्एवमिति । सुपरुषम्
अतिरूक्षम् एवं वचः क्रोधात् रामविरोध्ययमिति रावणविषयककोपात् वैदेही जानकी
उक्त्वा तत्र तस्मिन्समये पुनः किंचन नोवाच । अर्धद्वयमेकान्वयि  ॥  ३।५६।२२
 ॥   

  

सीताया इति । परुषं सीतायाः वचनं श्रुत्वा ततः राक्षसत्वात् हेतोः
भयसंदर्शनं वचः सीतां प्रत्युवाच रावण इति शेषः  ॥  ३।५६।२३  ॥   

  

तद्वचनाकारमाह--श्रृण्विति । हे मैथिलि द्वादशमासान् त्वां संप्रार्थ्येति
शेषः, अनेन द्वादशमासात्मकेन कालेन मां लङ्कासंपत्तिं यदि नाभ्येषि
प्राप्नोषि शोकं त्यक्त्वा लङ्काराज्यं न पालयसीत्यर्थः, तदा ततः
मत्प्रार्थनाया अस्वीकारात् हेतोः सूदाः पाककर्तारः त्वां लेशशः
छेत्स्यन्ति, एतेन सूदानां स्वविषयकातिभक्तिमत्वं व्यञ्जितम् । सार्धश्लोक
एकान्वयी  ॥  ३।५६।२४२५  ॥   

  

इतीति । शत्रुरावणो रावण इति पुरुषं वाक्यमुक्त्वा ततः राक्षसत्वात् हेतोः
क्रुद्धः सन् राक्षसीरिदमब्रवीत्  ॥  ३।५६।२६  ॥   

  

तद्वचनाकारमाह--शीघ्रमिति । हे मांसशोणितभोजना राक्षस्यः अस्याः सीताया
दर्पं रामो ऽतीव बलवानित्यादिगर्वम् अपनेष्यन्तु अपनयन्तु मत्प्रभाववर्णनेन
दूरीकुर्वन्तु । नमुने इत्यत्र नकारयोगविभागेन सपादसप्ताध्यायीं प्रति
त्रिपादी क्वचिन्नासिद्धेतिकल्पनया यलोपस्यासिद्धत्वाभावेन दीर्घः, अस्येति
सामान्ये नपुंसकं वा  ॥  ३।५६।२७  ॥   

  

वचनादिति । तस्य रावणस्य वचनाद्धेतोः घोरदर्शनास्ता राक्षस्यः
कृतप्राञ्जलयो भूत्वा मैथिलीं पर्यवारयन् परितः बोधयितुम् अतिष्ठन्  ॥ 
३।५६।२८  ॥   

  

स इति । सो ऽसौ रावणो राजा चरणोत्कर्षैः पादप्रक्षेपैर्मेदिनीं पृथ्वीं
दारयन्निव प्रचल्य अशोकवनिकामध्ये मैथिली नीयतां तत्र गूढं यथा भवति तथा
युष्माभिः परिवारिता इयं सीता रक्ष्यतां तत्र एनां मैथिलीं तर्जनादिभिः
वन्यां गजवधूमिव विवशं स्वाधीनत्वमानयघ्वमिति घोरदर्शना राक्षसीः प्रोवाच ।
श्लोकत्रयमेकान्वयि  ॥  ३।५६।२९३१  ॥   

  

इतीति । रावणेन इति प्रतिसमादिष्टा राक्षस्यः मैथिलीं प्रतिगृह्य
नानापुष्पफलैः अनेकविधैः पुष्पैः फलैश्च युक्तैः सर्वकामफलैः सर्वान्
कामान् फलन्ति तैर्वृक्षैः कल्पतरुभिः सर्वकालमदैः सर्वकालमदविशिष्टैः
द्विजैः पक्षिभिश्च समुपसेविताम् अशोकवनिकां जग्मुः । श्लोकद्वयमेकान्वयि
 ॥  ३।५६।३२३३  ॥   

  

सेति । शोकपरीताङ्गीं सा मैथिली व्याघ्राणां वशं हरिणीव राक्षसीवशमापन्ना
प्राप्ता  ॥  ३।५६।३४  ॥   

  

शोकेनेति । महता शोकेन ग्रस्ता भीरुर्जनकात्मजा पाशबद्धा मृगीव शर्म सुखं न
लभते लेभे  ॥  ३।५६।३५  ॥   

  

तदेव भङ्ग्यन्तरेणाह--नेति । विरूपनेत्राभिर्विकृतानि रूपाणि नेत्राणि च
यासां ताभिः राक्षसीभिः अतीव तर्ज्जिता भयशोकपीडिता मैथिली दयितं पतिं
देवरं च स्मरन्ती सती विचेतना ऽभूत् अत एव तत्र अशोकवाटिकायां शर्म सुखं न
विन्दते अविन्दत  ॥  ३।५६।३६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
षट्पञ्चाशत्तमः संर्गः  ॥  ३।५६  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/056_sItayA_rAmaparAkramavarNanam.md">
<details><summary><h3>तिलकम् ...{Loading}...</h3></summary>



निर्भया स्त्रियो बलादुपभोगे मूर्धा ते विपतिष्यतीत्यप्सरसो रावणं प्रति
शापं चित्ते विज्ञाय निर्भया । बलात्कारे योगवशाददृश्या ऽस्पृश्या च
भविष्यामीति धिया निर्भया वा । तृणमन्तरतः कृत्वा,
साक्षात्पापात्मकपरपुरुषसंभाषणजदोषपरिहारायेति शेषः  ॥  ३।५६।१  ॥   

  

धर्मसेतुरिवेत्यत्र धर्मेति पृथक्पदं लुप्तषष्ठीकम् । धर्मस्याचलः सेतुरिव
मर्यादाप्रतिष्ठापकः । परिज्ञातः प्रसिद्धः  ॥  ३।५६।२,३  ॥   

  

स कस्तत्राहय इति  ॥  ३।५६।४  ॥   

  

शयिता शयनकर्ता मृतो ऽभूरिति शेषः, इडार्षः  ॥  ३।५६।५  ॥   

  

प्रोक्तास्त्वया मत्पुर इति शेषः  ॥  ३।५६।६,७  ॥   

  

तस्य रामस्य वैरं क्रोधमुत्पाद्य तत्संनिधिं प्राप्तस्ततो जीवन्न मोक्ष्यसे
तस्य मनुष्यत्वादिति भावः  ॥  ३।५६।८  ॥   

  

तदेवाह--अन्तकरो नाशकरः  ॥  ३।५६।९  ॥   

  

रक्ष इति रावणसंबोधनम् । निर्दग्धः भवेरिति शेषः  ॥  ३।५६।१०  ॥   

  

यो रामः । पातयेदित्यादि शक्यार्थे लिङ् । यच्च तव शतोजनसमुद्रमध्यगा लङ्का
ऽगम्येति बुद्धिः, सा वृथैवेत्याहसागरं शोषयेद्वापि । वाशब्द एवार्थे स इह
स्थितां सीतां मोचयेदेवेत्यर्थः  ॥  ३।५६।११  ॥   

  

त्वत्कृतेन त्वत्कृतापराधेन  ॥  ३।५६।१२  ॥   

  

पतिपार्श्वाद्विनाभावं पतिपार्श्ववियोगम्  ॥  ३।५६।१३  ॥   

  

देवरसंयुक्तो लक्ष्मणसंयुतः स खरादिहन्ता । ऽदैवतसंयुक्तःऽ इति पाठे
दैवानुकूल्यवानित्यर्थः  ॥  ३।५६।१४  ॥   

  

वीर्यं पराक्रमः, बलं शारीरम्, दर्पो मदः, उत्सेको ऽमर्यादत्वम्  ॥  ३।५६।१५
 ॥   

  

कार्ये प्रमद्यन्ति उचिते कार्ये वैपरीत्यं प्राप्नुवन्तीत्यर्थः  ॥ 
३।५६।१६  ॥   

  

मां प्रधृष्य स्थितस्येति शेषः । स ते काल इति नाशकाल इत्यर्थः । स्वमरणेन
वैधव्यमेवान्तः पुरवधः  ॥  ३।५६।१७  ॥   

  

यज्ञमध्यस्था यज्ञशालामध्यस्था स्रुगादियज्ञोपकरणमण्डिता
वेदिश्चण्डालेनावमर्दितुं स्प्रष्टुं न शक्या तथा त्वया ऽहमिति योजना  ॥ 
३।५६।१८,१९  ॥   

  

पद्मषण्डानि पज्मसमूहाः तृणमध्यस्थं जलनील्यादितूणमध्यस्थं द्रक्ष्येत
पश्येत् । मद्गुकं जलवायसम्  ॥  ३।५६।२०  ॥   

  

एवं निर्भयोक्तौ लोकानुसारेण पतिव्रतोचितं हेतुमाहइदमिति । निःसंज्ञं स्वतो
जडम्  ॥  ३।५६।२१  ॥   

  

अपक्रोशं सीता ऽसती जातेति निन्दाम् । सुपरुषं सुतरां परुषम् । अनेन
प्रबन्धन रजस्तमोयुतानामीश्वरालाभो दर्शितः  ॥  ३।५६।२२,२३  ॥   

  

भयसंदर्शनं भयोत्पादकम् । द्वादश प्रतीक्षे इति शेषः । यत्तु
पाद्मेऽदशमासात्परं सीते यदि मां न भजिष्यति । तदा हन्मिऽ इत्युक्तम्,
तत्तु पुनः सीतासविधगमनकालिकं वच इति न विरोधः  ॥  ३।५६।२४  ॥   

  

नाभ्येषि स्वारस्येनेति शेषः  ॥  ३।५६।२५  ॥   

  

शत्रून्रावयति क्रोशयति शत्रुरावणः  ॥  ३।५६।२६  ॥   

  

अपनेष्यन्त्वपनयन्तु  ॥  ३।५६।२७  ॥   

  

कृतप्राञ्जलयः रावणं प्रतीति शेषः  ॥  ३।५६।२८  ॥   

  

चरणोत्कर्षैः पदोत्क्षेषैर्मेदिनीं दारयन्निव प्रचल्य द्वित्राणि पदानि
चलित्वा  ॥  ३।५६।२९  ॥   

  

नीयतामिति प्रोवाचेत्यन्वयः । परिवारिता क्षणमप्यवियुक्ता ।
रक्ष्यतामित्यर्थः  ॥  ३।५६।३०३२  ॥   

  

सर्वे कामाः फलन्ति येभ्यस्तादृशैर्वृक्षैः कल्पवृक्षैरित्यर्थः ।
सर्वकालमदैः सर्वकालं मदयुतैर्द्विजैः पक्षिभिः  ॥  ३।५६।३३,३४  ॥   

  

शोकेन त्रस्ता सेव । इतरजनप्रतारणाय नटवल्लोकरीत्यनुसरणमनयोर्लोको यथा
वास्तवममन्यत तथैव कविरपि वर्णयति तत्प्रतारणायैवेति मन्तव्यम्  ॥ 
३।५६।३५,३६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे षट्पञ्चाशः सर्गः  ॥  ३।५६  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/056_sItayA_rAmaparAkramavarNanam.md">
<details><summary><h3>द्राविडपाठः ...{Loading}...</h3></summary>


सा तथोक्ता तु वैदेही निर्भया शोककर्शितता।  
तृणमन्तरतः कृत्वा रावणं प्रत्यभाषत ॥ 3.56.1 ॥   
राजा दशरथो नाम धर्मसेतुरिवाचलः।  
सत्यसन्धः परिज्ञातो यस्य पुत्रः स राघवः ॥ 3.56.2 ॥   
रामो नाम स धर्मात्मा त्रिषु लोकेषु विश्रुतः।  
दीर्घबाहुर्विशालाक्षो दैवतं हि पतिर्मम ॥ 3.56.3 ॥   
इक्ष्वाकूणां कुले जातः सिंहस्कन्धो महाद्युतिः।  
लक्ष्मणेन सह भ्रात्रा यस्ते प्राणान् हरिष्यति ॥ 3.56.4 ॥   
प्रत्यक्षं यद्यहं तस्य त्वया स्यां धर्षिता बलात्।  
शयिता त्वं हतः सङ्ख्ये जनस्थाने यथा खरः ॥ 3.56.5 ॥   
य एते राक्षसाः प्रोक्ता घोररूपा महाबलाः।  
राघवे निर्विषाः सर्वे सुपर्णे पन्नगा यथा ॥ 3.56.6 ॥   
तस्य ज्याविप्रमुक्तास्ते शराः काञ्चनभूषणाः।  
शरीरं विधमिष्यन्ति गङ्गा कूलमिवोर्मयः ॥ 3.56.7 ॥   
असुरैर्वा सुरैर्वा त्वं यद्यवध्योऽसि रावण।  
उत्पाद्य सुमहद्वैरं जीवंस्तस्य न मोक्ष्यसे ॥ 3.56.8 ॥   
स ते जीवितशेषस्य राघवोन्तकरो बली।  
पशोर्यूपगतस्येव जीवितं तव दुर्लभम् ॥ 3.56.9 ॥   
यदि पश्येत् स रामस्त्वां रोषदीप्तेन चक्षुषा।  
रक्षस्त्वमद्य निर्दग्धो गच्छेः सद्यः पराभवम् ॥ 3.56.10 ॥   
यश्चन्द्रं नभसो भूमौ पातयेन्नाशयेत वा।  
सागरं शोषयेद्वापि स सीतां मोचयेदिह ॥ 3.56.11 ॥   
गतायुस्त्वं गतश्रीको गतसत्त्वो गतेन्द्रियः।  
लङ्का वैधव्यसंयुक्ता त्वत्कृतेन भविष्यति ॥ 3.56.12 ॥   
न ते पापमिदं कर्म सुखोदर्कं भविष्यति।  
याऽहं नीता विनाभावं पतिपार्श्वात्त्वया वने ॥ 3.56.13 ॥   
स हि दैवतसंयुक्तो मम भर्ता महाद्युतिः।  
निर्भयो वीर्यमाश्रित्य शून्यो वसति दण्डके ॥ 3.56.14 ॥   
स ते दर्पं बलं वीर्यमुत्सेकं च तथाविधम्।  
अपनेष्यति गात्रेभ्यः शरवर्षेण संयुगे ॥ 3.56.15 ॥   
यदा विनाशो भूतानां दृश्यते कालचोदितः।  
तदा कार्ये प्रमाद्यन्ति नराः कालवशं गताः ॥ 3.56.16 ॥   
मां प्रधृष्य स ते कालः प्राप्तोऽयं राक्षसाधम।  
आत्मनो राक्षसानां च वधायान्तःपुरस्य च ॥ 3.56.17 ॥   
न शक्या यज्ञमध्यस्था वेदिः स्रुग्भाण्डमण्डिता।  
द्विजातिमन्त्रपूता च चण्डालेनावमर्दितुम् ॥ 3.56.18 ॥   
तथाहं धर्मनित्यस्य धर्मपत्नी पतिव्रता।  
त्वया स्प्रष्टुं न शक्याऽस्मि राक्षसाधम पापिना ॥ 3.56.19 ॥   
क्रीडन्ती राजहंसेन पद्मषण्डेषु नित्यदा।  
हंसी सा तृमषण्डस्थं कथं पश्येत मदगुकम् ॥ 3.56.20 ॥   
नेदं शरीरं रक्ष्यं मे जीवितं वापि राक्षस।  
न तु शक्ष्याम्युपक्रोशं पृथिव्यां दातुमात्मनः ॥ 3.56.21 ॥   
एवमुक्त्वा तु वैदेही क्रोधात् सुपरुषं वचः।  
रावणं मैथिली तत्र पुनर्नोवाच किञ्चन ॥ 3.56.22 ॥   
सीताया वचनं श्रुत्वा परुषं रोमहर्षणम्।  
प्रत्युवाच ततः सीतां भयसन्दर्शनं वचः ॥ 3.56.23 ॥   
शृणु मैथिलि मद्वाक्यं मासान् द्वादश भामिनि।  
कालेनानेन नाभ्येषि यदि मां चारुहासिनि ॥ 3.56.24 ॥   
ततस्त्वां प्रातराशार्थं सूदाश्छेत्स्यन्ति लेशशः ॥ 3.56.25 ॥   
इत्युक्त्वा परुषं वाक्यं रावणः शत्रुरावणः।  
राक्षसीश्च ततः क्रुद्ध इदं वचनमब्रवीत् ॥ 3.56.26 ॥   
शीघ्रमेव हि राक्षस्यो विकृता घोरदर्शनाः।  
दर्पमस्या विनेष्यध्वं मांसशोणितभोजनाः ॥ 3.56.27 ॥   
वचनादेव तास्तस्य सुघोरा राक्षसीगणाः।  
कृतप्राञ्जलयो भूत्वा मैथिलीं पर्यवारयन् ॥ 3.56.28 ॥   
स ताः प्रोवाच राजा तु रावणो घोरदर्शनः।  
प्रचाल्य चरुणोत्कर्षैर्दारयन्निव मेदिनीम् ॥ 3.56.29 ॥   
अशोकवनिकामध्ये मैथिली नीयतामियम्।  
तत्रेयं रक्ष्यतां गूढं युष्माभिः परिवारिता ॥ 3.56.30 ॥   
तत्रैवान्तर्जनैर्घोरैः पुनः सान्त्वैश्च मैथिलीम्।  
आनयध्वं वशं सर्वा वन्यां गजवधूमिव ॥ 3.56.31 ॥   
इति प्रतिसमादिष्टा राक्षस्यो रावणेन ताः।  
अशोकवनिकां जग्मुर्मैथिलीं प्रतिगृह्य तु ॥ 3.56.32 ॥   
सर्वकामफलैर्वृक्षैर्नानापुष्पफलैर्वृताम्।  
सर्वकालमदैश्चापि द्विजैः समुपसेविताम् ॥ 3.56.33 ॥   
सा तु शोकपरीताङ्गी मैथिली जनकात्मजा।  
राक्षसीवशमापन्ना व्याघ्रीणां हरिणी यथा ॥ 3.56.34 ॥   
शोकेन महता ग्रस्ता मैथिली जनकात्मजा।  
न शर्म लभते भीरुः पाशबद्धा मृगी यथा ॥ 3.56.35 ॥   
न विन्दते तत्र तु शर्म मैथिली विरूपनेत्राभिरतीव तर्जिता।  
पतिं स्मरन्ती दयितं च दैवतं विचेतनाऽभूद्भयशोकपीडिता ॥ 3.56.36 ॥   

</details>
</div>
