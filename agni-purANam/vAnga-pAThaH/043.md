---
title: ०४३

---
भगवानुवाच  
प्रासादे देवताः स्थाप्या वक्ष्ये ब्रह्मन् श्रृणुष्व मे।  
पञ्चायतनमध्ये तु वासुदेवं विवेशयेन् ॥ १ ॥  
  
वामनं नृहरिञ्चाश्वशीर्षं तद्वच्च शूकरम्।  
आग्नेये नैर्ऋते चैव वायव्ये चेशगोचरे ॥ २ ॥  
  
अथ नारायणं मध्ये आग्नेय्यामम्बिकां न्यसेत्।  
नैर्ऋत्यां भास्करं वायौ ब्रह्माणं लिङ्गमीशके ॥ ३ ॥  
  
अथवा रुद्ररूपन्तु अथवा नवधामसु।  
वासुदेवं न्यसेन्मध्ये पूर्वादौ वामवामकान् ॥ ४ ॥  
  
इन्द्रादीन् लोकपालांश्च अथवा नवधामसु।  
पञ्चायतनकं कुर्य्यात् मध्ये तु पुरुषोत्तमम् ॥ ५ ॥  
  
लक्ष्मीवैश्रवणौ पूर्वं दक्षे मातृगणं न्यसेत्।  
स्कन्दं गणेशमीशानं सुर्य्यादीन् पश्चिमे ग्रहान् ॥ ६ ॥  
  
उत्तरे दशमत्स्यादीनाग्नेय्यां चण्डिकां तथा।  
नैर्ॠत्यामम्बिकां स्थाप्य वायव्ये तु सरस्वतीम् ॥ ७ ॥  
  
पद्मामैशे वासुदेवं मध्ये नारायणञ्च वा।  
त्रयोदशालये मध्ये विश्वरूपं न्यसेद्धरिम् ॥ ८ ॥  
  
पूर्वान्दौ केशवादीन् वा अन्यधामस्वयं हरिम् ।  
मृण्मयी दारुघटिता लोहजा रत्नजा तथा ॥ ९ ॥  
  
शैलजा गन्धजा चैव कौसुमी सप्तदा स्मृता।  
कौसुमी गन्धजा चैव मृण्मयी प्रतिमा तथा ॥ १० ॥  
  
तत्‌कालपूजिताश्चैताः सर्वकामफलप्रदाः।  
अथ शैलमयी वक्ष्ये शिला यत्र च गृह्यते ॥ ११ ॥  
  
पर्वतानामभावे च गृह्णीयाद् भूगतां शिलाम्।  
पाण्डरा ह्यरुणा पीता कृष्णा शस्ता तु वर्णिनाम् ॥ १२ ॥  
  
न यदा लभ्यते सम्यग् वर्णिनां वर्णतः शिला।  
वर्णाद्यापादनं तत्र जुहुयात् सिंहविद्यया ॥ १३ ॥  
  
शिलायां शुक्लरेखाग्र्या कृष्णाग्र्या सिंहहोमतः।  
कांस्यघण्टानिनादा स्यात् पुंलिङ्गा विस्फुलिङ्गिका ॥ १४ ॥  
  
तन्मन्दलक्षणा स्त्री स्याद्रूपाभावान्नपुंसका।  
दृश्यते मण्डलं यस्यां सगर्भां तां विवर्जयेत् ॥ १५ ॥  
  
प्रतिमार्थं वनं गत्वा वनयागं समाचरेत्।  
तत्र खात्वोपलिप्याथ मण्डपे तु हरिं यजेत् ॥ १६ ॥  
  
बलिं दत्त्वा कर्म्मशस्त्रं टङ्कादिकमथार्च्चयेत्।  
हुत्वाथ शालितोयेन अस्त्रेण प्रोक्षयेच्छिलाम् ॥ १७ ॥  
  
रक्षां कृत्वा नृसिंहेन मूलमन्त्रेण पूजयेत् ।  
हुत्वा पूर्णाहुतिं दद्यात्ततो भूतबलिं गुरुः ॥ १८ ॥  
  
अत्र ये संस्थिताः सत्त्वा यातुधानाश्च गुह्यकाः।  
सिद्धादयो वा ये चान्ये तान् सम्पूज्य क्षमापयेत् ॥ १९ ॥  
  
विष्णुबिम्बार्थमस्माकं यात्रैषा केशवाज्ञया।  
विष्ण्वर्थं यद्भवेत् कार्य्यं युष्माकमपि तद्भवेत् ॥ २० ॥  
  
अनेन बलिदानेन प्रीता भवत सर्वथा।  
क्षेमेण गच्छतान्यत्र मुक्त्वा स्थानमिदं त्वरात् ॥ २१ ॥  
  
एवं प्रबोधिताः सत्त्वा यान्ति तृप्ता यथासुखम्।  
शिल्पिभिश्च चरुं प्रास्य स्वप्नमन्त्रं जपेन्निशि ॥ २२ ॥  
  
ओं नमः सकललोकाय विष्णवे प्रभविष्णवे।  
विश्वाय विश्वरूपाय स्वप्नाधिपतये नमः ॥ २३ ॥  
  
आचक्ष्व देवदेवेश प्रसुप्तोस्मि तवान्तिकम्।  
स्वप्ने सर्वाणि कार्याणि हृदिस्थानि तु यानि मे ॥ २४ ॥  
  
ओं ओं ह्रुं फट् विष्णवे स्वाहा ।  
शुभे स्वप्ने शुभं सर्वं ह्यशुभे सिंहहोमतः ॥  
प्रातरर्घ्य शिलायां तु दत्त्वास्त्रेणास्त्रकं यजेत् ॥ २५ ॥  
  
कुद्दालटङ्कशस्त्राद्यं मध्वाज्याक्तमुखञ्चरेत्।  
आत्मानं चिन्तयेद्विष्णुं शिल्पिनं विश्वकर्म्मकम् ॥ २६ ॥  
  
शस्त्रं विष्णवात्मकं दद्यात्मुखपृष्ठादि दर्शयेत्।  
जितेन्द्रियः टङ्कहस्तः शिल्पी तु चतुरस्रकाम् ॥ २७ ॥  
  
शिलां कृत्वा पिण्डिकार्थं किञ्चिन्न्यूनान्तु कल्पयेत्।  
रथे स्थाप्य समानीय सवस्त्रां कारुवेश्मनि।  
पूजयित्वाथ घटयेत् प्रतिमां स तु कर्म्मकृत् ॥ २८ ॥  
  
इत्यादिमहापुराणे आग्नेये शान्त्यादिवर्णनं नाम त्रिचत्वारिंशोऽध्यायः।