+++
title = "३८"

+++

अष्टत्रिंशोऽध्यायः  

जड उवाच  

दत्तात्रेयं ततो विप्रं प्रणिपत्य स पार्थिवः  ।  
प्रत्युवाच महात्मानं प्रश्रयावनतो वचः  ॥ ३८.१ ॥  
सम्यक्प्रपश्यतो ब्रह्मन् ! मम दुः खं न किञ्चन  ।  
असम्यग्दर्शिना मग्नाः सर्वदैवासुखार्णवे  ॥ ३८.२ ॥  
यस्मिन् यस्मिन्ममासक्ता बुद्धिः पुंसः प्रजायते  ।  
ततस्ततः समादाय दुः खान्येव प्रयच्छति  ॥ ३८.३ ॥  
मार्जारभक्षिते दुः खं यादृशं गृहकुक्कुटे  ।  
न तादृङ्ममताशून्ये कलविङ्केऽथ मूषिके  ॥ ३८.४ ॥  
सोऽहं न दुः खी न सुखी यतोऽहं प्रकृतेः परः  ।  
यो भूताभिभवो भूतैः सुखदुः खात्मको हि सः  ॥ ३८.५ ॥  

दत्तात्रेय उवाच  

एवमेतन्नरव्याघ्र ! यथैतद्व्याहृतं त्वया  ।  
ममेति मूलं दुः कस्य न ममेति च निर्वृतेः  ॥ ३८.६ ॥  
मत्प्रश्नादेव ते ज्ञानमुत्पन्नमिदमुत्तमम्  ।  
ममेति प्रत्ययो येन क्षिप्तः शाल्मलितूलवत् ॥ ३८.७ ॥  
अहमित्यङ्कुरोत्पन्नो ममेति स्कन्धवान्महान्  ।  
गृहक्षेत्रोच्चशाखश्च पुत्रदारादिपल्लवः  ॥ ३८.८ ॥  
धनधान्यमहापत्रो नैककालप्रवर्धितः  ।  
पुण्यापुण्याग्रपुष्पश्च सुखदुः खमहाफलः  ॥ ३८.९ ॥  
तत्र मुक्तिपथव्यापि मूढसम्पर्कसेचनः  ।  
विधित्साभृङ्गमालाढ्यो कृत्यज्ञानमहातरुः  ॥ ३८.१० ॥  
संसाराध्वपरिश्रान्ता ये तच्छायां समाश्रिताः  ।  
भ्रान्तिज्ञानसुखाधीनास्तेषामात्यन्तिकं कुतः  ॥ ३८.११ ॥  
यैस्तु सत्सङ्गपाषाणशितेन ममतातरुः  ।  
छिन्नो विद्याकुठारेण ते गतास्तेन वर्त्मना  ॥ ३८.१२ ॥  
प्राप्य ब्रह्मवनं शीतं नीरजस्कमकण्टकम्  ।  
प्राप्नुवन्ति परां प्राज्ञा निर्वृतिं वृत्तिवर्जिताः  ॥ ३८.१३ ॥  
भूतेन्द्रियमयं स्थूलं न त्वं राजन्न चाप्यहम्  ।  
न तन्मात्रमयावावां नैवान्तः करणात्मकौ  ॥ ३८.१४ ॥  
कं वा पश्यामि राजेन्द्र ! प्रधानमिदमावयोः  ।  
यतः परो हि क्षेत्रज्ञः सङ्घातो हि गुणात्मकः  ॥ ३८.१५ ॥  
मशकोडुम्बरेषीकामुञ्जमत्स्याम्भसां यथा  ।  
एकत्वेऽपि पृथग्भावस्तथा क्षेत्रात्मनोर्नृप !  ॥ ३८.१६ ॥  

अलर्क उवाच  

भगवंस्त्वत्प्रसादेन ममाविर्भूतमुत्तमम्  ।  
ज्ञानं प्रधानचिच्छक्तिविवेककरमीदृशम्  ॥ ३८.१७ ॥  
किन्त्वत्र विषयाक्रान्ते स्थैर्यवत्त्वं न चेतसि  ।  
न चापि वेद्मि मुच्येयं कथं प्रकृतिबन्धनात् ॥ ३८.१८ ॥  
कथं न भूयां भूयश्च कथं निर्गुणतामियाम्  ।  
कथञ्च ब्रह्मणैकत्वं व्रजेयं शाश्वतेन वै  ॥ ३८.१९ ॥  
तन्मे योगन्तथा ब्रह्मन् ! प्रणतायाभियाचते  ।  
सम्यग्ब्रूहि महाप्राज्ञ ! सत्सङ्गो ह्युपकृन्नृणाम्  ॥ ३८.२० ॥  

इति श्रीमार्कण्डेयपुराणे पितापुत्रसंवादे प्रश्नाध्यायो नामाष्टत्रिंशोऽध्यायः  
