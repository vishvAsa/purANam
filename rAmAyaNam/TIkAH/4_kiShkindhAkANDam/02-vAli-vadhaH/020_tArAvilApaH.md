+++
title = "०२० ताराविलापः"
title_english = "020 Tara s lamentation for Vali s death"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-020-Thara_Vilapaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/020_tArAvilApaH.md">
<details><summary><h3>IITK ...{Loading}...</h3></summary>

Tara's lamentation over her misfortune.



#### श्लोकः
##### मूलम्
रामचापविसृष्टेन शरेणान्तकरेण तम्।  
दृष्ट्वा विनिहतं भूमौ तारा ताराधिपानना4.20.1॥  
सा समासाद्य भर्तारं पर्यष्वजत भामिनी।

##### शब्दार्थः
ताराधिपानना moonfaced, भामिनी lovely woman, सा तारा that Tara, रामचापविसृष्टेन by the release of an arrow from Rama's bow, अन्तकरेण by a deathdealing one, शरेण arrow, (वि)निहतम् killed, तम् him, भूमौ on the ground, दृष्ट्वा beholding, समासाद्य went near, पर्यष्वजत embraced.

##### आङ्ग्लानुवादः
Beholding her husband lying on the ground pierced by a deathdealing arrow released by Rama, the lovely moonfaced Tara went and embraced him.



#### श्लोकः
##### मूलम्
इषुणाऽभिहतं दृष्ट्वा वालिनं कुञ्जरोपमम्4.20.2॥  
वानरेन्द्र महेन्द्राभं शोकसन्तप्तमानसा।  
तारा तरुमिवोन्मूलं पर्यदेवयदातुरा4.20.3॥

##### शब्दार्थः
इषुणा by the arrows, अभिहतम् killed, कुञ्जरोपमम् like an elephant, पर्वतेन्द्राभम् splendid as mountain, उन्मूलम् uprooted, तरुम् इव like a tree, वानरेन्द्रम् lord of monkeys, वालिनम् Vali, दृष्ट्वा seeing, तारा Tara, आतुरा restless, शोकसन्तप्तमानसा immersed in grief, पर्यदेवयत् wailed.

##### आङ्ग्लानुवादः
Beholding Vali, the lord of monkeys, who was strong as an elephant, splendid as a mountain, fallen down like an uprooted tree, struck by the arrow, Tara became restless and wailed bitterlyः



#### श्लोकः
##### मूलम्
रणे दारुण विक्रान्त प्रवीर प्लवतां वर।  
किं दीनामपुरोभागामद्य त्वं नाभिभाषसे॥4.20.4॥

##### शब्दार्थः
रणे in war, दारुण dreadful, प्रवीर valiant, विक्रान्त a hero who advances, प्लवतां वर lord of monkeys, दीनाम् piteous lady, अपुरोभागाम् ignorant, त्वम् you, अद्य now, किम् why, नाभिभाषसे not replying.

##### आङ्ग्लानुवादः
'O valiant hero, lord of monkeys you were terrifying in war. Why don't you speak now to me so forlorn and helpless?



#### श्लोकः
##### मूलम्
उत्तिष्ठ हरिशार्दूल भजस्व शयनोत्तमम्।  
नैवंविधाश्शेरते हि भूमौ नृपतिसत्तमाः4.20.5॥

##### शब्दार्थः
हरिशार्दूल O tiger among monkeys, उत्तिष्ठ get up, शयनोत्तमम् best of beds, भजस्व resort to, एवंविधाः such people, नृपतिसत्तमाः  best of kings, भूमौ on the ground, न शेरते हि do not lie down.

##### आङ्ग्लानुवादः
'O tiger among monkeys get up. Come and sleep on the best of beds. Best of kings, you should not lie on the ground.



#### श्लोकः
##### मूलम्
अतीव खलु ते कान्ता वसुधा वसुधाधिप।  
गतासुरपि यां गात्रैर्मां विहाय निषेवसे4.20.6॥

##### शब्दार्थः
वसुधाधिप lord of the earth, ते to you, वसुधा earth, अतीव very much, कान्ता खलु indeed your loved one, गतासुरपि even after death, माम् me, विहाय abandon, गात्रैः by your limbs, याम् her, निषेवसे you are enjoying.

##### आङ्ग्लानुवादः
'O lord of the earth I know you loved the earth more than you loved me since you have forsaken me and enjoy her company by hugging her with your limbs, even after death.



#### श्लोकः
##### मूलम्
व्यक्तमन्या त्वया वीर धर्मतः सम्प्रवर्तिता।  
किष्किन्धेव पुरी रम्या स्वर्गमार्गे विनिर्मिता4.20.7॥

##### शब्दार्थः
वीर O hero, धर्मतः righteously, सम्प्रवर्तिता acknowledged, त्वया by you, अन्या another, किष्किन्धेव kishkindalike, रम्या delightful, पुरी city, स्वर्गमार्गे on your way to heaven, विनिर्मिता is built, स्पष्टम् it is evident.

##### आङ्ग्लानुवादः
'O my heroic husband, you are the legitimate, righteous king of Kiskinda. You have evidently built another beautiful city Kiskinda on your way to heaven.



#### श्लोकः
##### मूलम्
यान्यस्माभिस्त्वया सार्धं वनेषु मधुगन्धिषु।  
विहृतानि त्वया काले तेषामुपरमः कृतः4.20.8॥

##### शब्दार्थः
त्वया with you, अस्माभिः by us, सार्धम् with us, मधुगन्धिषु sweetscented, वनेषु in the forests, यानि such, विहृतानि pleasure trips, काले at this time, तेषाम् their, उपरमः made to end, त्वया by you, कृतः is made.

##### आङ्ग्लानुवादः
'Our pleasure trips to sweetscented forests have ended now. You have brought them to a close.



#### श्लोकः
##### मूलम्
निरानन्दा निराशाऽहं निमग्ना शोकसागरे।  
त्वयि पञ्चत्वमापन्ने महायूथपयूथपे4.20.9॥

##### शब्दार्थः
महायूथपयूथपे the leader of the leaders, त्वयि you only, पञ्चत्वम् heaven, आपन्ने  are dead, अहम् I am, निरानन्दा without pleasure, निराशा with no hope, शोकसागरे in a sea of sorrow, निमग्ना immersed.

##### आङ्ग्लानुवादः
'You are the leader of leaders. Now that you have attained heaven I am bereft of all joy,   plunged in a sea of grief.



#### श्लोकः
##### मूलम्
हृदयं सुस्थिरं मह्यं दृष्ट्वा विनिहतं पतिम्।  
यन्न शोकाभिसन्तप्तं स्फुटतेऽद्य सहस्रधा4.20.10॥

##### शब्दार्थः
मह्यम् for me, हृदयम् heart, सुस्थिरम् is strong, यत् since, भुवि on the ground, (नि)पतितम् fallen, दृष्ट्वा even seeing, शोकाभिसन्तप्तम् tormented with sorrow, अद्य today, सहस्रधा thousandfold, न स्फुटते not broken into pieces.

##### आङ्ग्लानुवादः
'I presume my heart is strong, for it has not broken into a thousand pieces, even though I am overwhelmed with grief to see my husband fallen on the ground.



#### श्लोकः
##### मूलम्
सुग्रीवस्य त्वया भार्या हृता स च विवासितः।  
यत्तु त्तस्य त्वया व्युष्टिः प्राप्तेयं प्लवगाधिप4.20.11॥

##### शब्दार्थः
प्लवगाधिप O king of monkeys, त्वया by you, यत् that, सुग्रीवस्य Sugriva's, भार्या wife, हृता seized, सः च and he is, विवासितः banished, तत् that, त्वया by you, तस्य its, इयम् this, व्युष्टिः as a result, प्राप्ता attained.

##### आङ्ग्लानुवादः
'O king of monkeys you have banished Sugriva. You have usurped his wife. This is the fruit  of your action.



#### श्लोकः
##### मूलम्
निश्श्रेयसपरा मोहात्त्वया चाहं विगर्हिता।  
यैषाऽब्रुवं हितं वाक्यं वानरेन्द्र हितैषिणी4.20.12॥

##### शब्दार्थः
वानरेन्द्र O lord of monkeys, निःश्रेयसपरा wishing your wellfare, हितैषिणी as a wellwisher, या such, एषा such a lady, हितम् वाक्यम् salutary advice, अब्रुवम् I tendered, अहम् I, त्वया मोहात्  due to delusion, विगर्हिता despised.

##### आङ्ग्लानुवादः
'O lord of monkeys wishing your wellbeing I tendered salutary advice. But out of delusion you despised them.



#### श्लोकः
##### मूलम्
रूपयौवनदृप्तानां दक्षिणानां च मानद।  
नूनमप्सरसामार्य चित्तानि प्रमथिष्यसि4.20.13॥

##### शब्दार्थः
मानद O venerable one, रूपयौवनदृप्तानाम् endowed with youth and beauty, दक्षिणानाम् of the kindhearted, अप्सरसाम् of apsarasas, चित्तानि hearts, प्रमथिष्यसि you will churn, नूनम् surely.

##### आङ्ग्लानुवादः
'O venerable one you will surely churn the minds of the kindhearted celestial nymphs who are endowed with youth and beauty.



#### श्लोकः
##### मूलम्
कालो निस्संशयो नूनं जीवितान्तकरस्तव।  
बलाद्येनावपन्नोऽसि सुग्रीवस्यावशो वशम्4.20.14॥

##### शब्दार्थः
निस्संशयः no doubt, कालः inexorable time, तव to you, जीवितान्तकरः ends your life, नूनम् surely, येन since, अवशः an uncontrollable one, बलात् forcibly, सुग्रीवस्य Sugriva's, वशम् under control, अवपन्नः  come into the fold.

##### आङ्ग्लानुवादः
'No doubt time is inexorable. The time of your death had surely arrived.Now you, whom nobody could control, have come under the sway of Sugriva.



#### श्लोकः
##### मूलम्
वैधव्यं शोकसन्तापं कृपणं कृपणा सती।  
अदुःखोपचिता पूर्वं वर्तयिष्याम्यनाथवत्॥4.20.15॥

##### शब्दार्थः
पूर्वम् earlier, कृपणा सती reduced to pitiable condition, अदुःखोपचिता not experienced grief, अनाथवत् like an orphan, कृपणं in a wretched manner, वैधव्यम् widowhood, शोकसन्तापम् immersed in grief, वर्तयिष्यामि I will remain.

##### आङ्ग्लानुवादः
'I have not experienced poverty or suffering before. Immersed in grief, like an orphan, now I am reduced to the pitiable condition of a widow.



#### श्लोकः
##### मूलम्
लालितश्चाङ्गदो वीरस्सुकुमारस्सुखोचितः।  
वर्त्स्यते कामवस्थां मे पितृव्ये क्रोधमूर्छिते॥4.20.16॥

##### शब्दार्थः
पितृव्ये  father's brother, क्रोधमूर्छिते is deluded with anger, लालितः a fondled boy, सुकुमारः tender, सुखोचितः who deserves comforts, वीरः a hero, मे अङ्गदः my Angada, काम् what kind, अवस्थाम् state, वर्त्स्यते is going to experience?

##### आङ्ग्लानुवादः
'To what plight will the tender Angada, who has been tended affectionately and  
deserves comforts, be reduced when his uncle displays anger?



#### श्लोकः
##### मूलम्
कुरुष्व पितरं पुत्र सुदृष्टं धर्मवत्सलम्।  
दुर्लभं दर्शनं वत्स तव तस्य भविष्यति॥4.20.17॥

##### शब्दार्थः
पुत्र O son, धर्मवत्सलम् a lover of dharma, पितरम् father, सुदृष्टम् well seen, कुरुष्व you may do, वत्स dear, तस्य his, दर्शनम् meeting, दुर्लभम् difficult, भविष्यति will become.

##### आङ्ग्लानुवादः
(Turning to Angada Tara said) 'O son, look at your father, a lover of dharma. See him, as it will be difficult to see him later, dear'.



#### श्लोकः
##### मूलम्
समाश्वासय पुत्रं त्वं सन्देशं सन्दिशस्व मे।  
मूर्ध्नि चैनं समाघ्राय प्रवासं प्रस्थितो ह्यसि4.20.18॥

##### शब्दार्थः
त्वम् you, पुत्रम् son, समाश्वासय console him, एनम् him, मूर्ध्नि touching his forehead, समाघ्राय enjoying the sweet smell of his body, च एनं him, सन्देशम्  instructon, सन्दिश्व  consoling him, प्रवासम् on a journey, प्रस्थितः going, असि हि you are.

##### आङ्ग्लानुवादः
'O lord you have set out on a long journey. Kiss your son on the forehead, enjoy its sweet smell, console him and give him your message.



#### श्लोकः
##### मूलम्
रामेण हि महत्कर्म कृतं त्वामभिनिघ्नता।  
आनृण्यं च गतं तस्य सुग्रीवस्य प्रतिश्रवे4.20.19॥

##### शब्दार्थः
त्वाम् you, अभिनिघ्नता by killing you, रामेण by Rama, महत् great, कर्म deed, कृतं हि accomplished, सुग्रीवस्य for Sugriva, प्रतिश्रवे in fulfilling promise, तस्य his, आनृण्यम् debt, गतं तु is acquitted.

##### आङ्ग्लानुवादः
'Indeed, Rama has achieved a great feat in fulfilling his promise to Sugriva. He is acquitted of the debt by killing you.



#### श्लोकः
##### मूलम्
सकामो भव सुग्रीव रुमां त्वं प्रतिपत्स्यसे।  
भुङ्क्षव राज्यमनुद्विग्नश्शस्तो भ्राता रिपुस्तव4.20.20॥

##### शब्दार्थः
सुग्रीव Sugriva, सकामः be happy, भव be, त्वम् you, रुमाम् Ruma, प्रतिपत्स्यसे returned to her, अनुद्विग्नः without any worry, राज्यम् kingdom, भुङ्क्षव  enjoy, तव your, रिपुः enemy, भ्राता brother, शस्तः is killed.

##### आङ्ग्लानुवादः
'(Now turning to Sugriva she said) O Sugriva your enemy brother has been killed and your desire has been fulfilled.You will get back Ruma and enjoy the kingdom without any obstacles.'



#### श्लोकः
##### मूलम्
किं मामेवं विलपतीं प्रेम्णा त्वं नाभिभाषसे।  
इमाः पश्य वरा बह्वीर्भार्यास्ते वानरेश्वर4.20.21॥

##### शब्दार्थः
वानरेश्वर lord of monkeys, एवम् in that way, विलपतीम् while I am wailing, प्रेम्णा lovingly, माम् with me, त्वम् you, किम् why, नाभिभाषसे you are not speaking, ते your, बह्वीः many, वराः lovely, भार्याः wives, इमाः these, पश्य you may see.

##### आङ्ग्लानुवादः
'(To Vali she said) O lord of monkeys Why don't you speak to me loving words when I am wailing this way? Here are your excellent wives'



#### श्लोकः
##### मूलम्
तस्या विलपितं श्रुत्वा वानर्यस्सर्वतश्च ताः।  
परिगृह्याङ्गदं दीनं दुःखार्ता परिचुक्रुशुः4.20.22॥

##### शब्दार्थः
सर्वतः all over, ताः those, वानर्यः female monkeys, तस्याः their, विलपितम् wailing, श्रुत्वा on hearing, अङ्गदम् Angada, परिगृह्य taking hold, दीनाः wretched women, दुःखार्ताः filled with sorrow, परिचुक्रुशुः cried bitterly.

##### आङ्ग्लानुवादः
On hearing the wailing of Tara, all the other wives of Vali held the piteous (in their arms) Angada and wailed, overwhelmed with sorrowः



#### श्लोकः
##### मूलम्
किमङ्गदं साङ्गदवीरबाहो  
विहाय यास्यद्य चिरप्रवासम्।  
न युक्तमेवं गुणसन्निकृष्टं  
विहाय पुत्रं प्रियपुत्र गन्तुम्4.20.23॥

##### शब्दार्थः
साङ्गदवीरबाहो O hero adorned with armlets, अङ्गदम् Angada, विहाय deserting, चिरप्रवासम् on a long journey, किम् why, प्रयातः असि going, गुणसन्निकृष्टम् with qualities like yours, प्रियपुत्र  your dear son, पुत्रम् son, एवम् this way, न युक्तम् not proper to go.

##### आङ्ग्लानुवादः
'O hero, adorned with armlets, why have you departed on a long journey, deserting your dear son Angada who possesses similar virtues like you? It is not proper.



#### श्लोकः
##### मूलम्
किमप्रियं ते प्रिय चारुवेष  
मया कृतं नाथ सुतेन वा ते।  
सहाङ्गदां मां प्रविहाय वीर  
यत्प्रस्थितो दीर्घ मितः प्रवासम्4.20.24॥

##### शब्दार्थः
प्रियचारुवेष  robed attractively, वीर esteemed one, नाथ lord, सहाङ्गदाम् with Angada, माम् me, विहाय leaving, इतः  this place, दीर्घम् long distance, प्रवासम् journey, यत् प्रस्थितः since you have begun, मया by me, ते to you, सुतेन वा or by your son, किम् what, अप्रियम् unpleasant, कृतम् done.

##### आङ्ग्लानुवादः
'O darling, attractively dressed, you are leaving me and Angada and going too far.  What unpleasant deeds we have done (to deserve this).



#### श्लोकः
##### मूलम्
यद्यप्रियं किञ्चिदसम्प्रधार्य  
कृतं मया स्यात्तव दीर्घबाहो।  
क्षमस्व मे तद्धरिवंशनाथ  
व्रजामि मूर्ध्ना तव वीर पादौ॥4.20.25॥

##### शब्दार्थः
दीर्घबाहो O longarmed one, हरिवंशनाथ chief of monkey clan, वीर warrior, असम्प्रधार्य unknowingly, मया by me, तव to you, अप्रियम् inconsiderately, किञ्चित् even a little, कृतं स्याद्यदि if done, मे mine, तत् that, क्षमस्व  may pardon, मूर्ध्ना by my head, तव your, पादो feet, व्रजामि I reach.

##### आङ्ग्लानुवादः
'O longarmed chief of the monkey clan O warrior pardon me any wrong done unknowingly, inconsiderately. I touch your feet with my head.'



#### श्लोकः
##### मूलम्
तथा तु तारा करुणं रुदन्ती  
भर्तुस्समीपे सह वानरीभिः।  
व्यवस्यत प्रायमुपोपवेष्टु  
मनिन्द्यवर्णा भुवि यत्र वाली4.20.26॥

##### शब्दार्थः
अनिन्द्यवर्णा flawless complexion, तारा Tara, भर्तुः husband's, समीपे in the presence, वानरीभिः सह along with female monkeys, तथा similarly, करुणम् patheticaly, रुदन्ती  crying, वाली Vali, यत्र there, भुवि on the ground, प्रायम् उपोपवेष्टुम् sitting down by abstaining from food seeking death, व्यवस्यत determined.

##### आङ्ग्लानुवादः
Beautiful Tara crying pathetically sat near her husband along with other female monkeys on the ground, determined to abstain from food and drink, awaiting death.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे विंशस्सर्गः॥  
Thus ends  the twentieth sarga of Kishkindakanda of the Holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/020_tArAvilApaH.md">
<details><summary><h3>भूषणम् ...{Loading}...</h3></summary>



रामचापविसृषटेन शरेणान्तकरेण तम् ।  

दृष्ट्वा विनिहतं भूमौ तारा ताराधिपानना ।  

सा समासाद्य भर्तारं पर्यष्वजत भामिनी  ॥  ४।२०।१  ॥   

अथ ताराप्रलापो विंशे रामेत्यादिसार्धश्लोकः । सा तारा तं दृष्ट्वा
पर्यष्वजत  ॥  ४।२०।१  ॥   

  

इषुणा ऽभिहतं दृष्ट्वा वालिनं कुञ्जरोपमम् ।  

वानरेन्द्रं महेन्द्राभं शोकसन्तप्तमानसा ।  

तारा तरुमिवोन्मूलं पर्यदेवयदातुरा  ॥  ४।२०।२  ॥   

इषुणेत्यादिसार्धः  ॥  ४।२०।२  ॥   

  

रणे दारुणविक्रन्त प्रवीर प्लवतां वर ।  

किं दीनामपुरोभागामद्य त्वं नाभिभाषसे  ॥  ४।२०।३  ॥   

उत्तिष्ठ हरिशार्दूल भजस्व शयनोत्तमम् ।  

नैवंविधाः शेरते हि भूमौ नृपतिसत्तमाः  ॥  ४।२०।४  ॥   

अतीव खलु ते कान्ता वसुधा वसुधाधिप ।  

गतासुरपि यां गात्रैर्मां विहाय निषेवसे  ॥  ४।२०।५  ॥   

रण इति  ॥  अपुरोभागां दोषदर्शनरहिताम्, अनपराधामिति यावत्  ॥  ४।२०।३५  ॥   

  

व्यक्तमन्या त्वया वीर धर्मतः सम्प्रवर्तिता ।  

किष्किन्धेव पुरी रम्या स्वर्गमार्गे विनिर्मिता  ॥  ४।२०।६  ॥   

व्यक्तिमिति । हे वीर अत्र निर्मिता किष्किन्धेवान्या पुरी स्वर्गमार्गे
त्वया धर्मतः प्रवर्तिता ।  

अतः खल्विमां त्यक्त्वा गन्तुमुद्यतो ऽसीति भावः  ॥  ४।२०।६  ॥   

  

यान्यस्माभिस्त्वया सार्धं वनेषु मधुगन्धिषु ।  

विहृतानि त्वया काले तेषामुपरमः कृतः  ॥  ४।२०।७  ॥   

यानीति । अस्माभिरिति इतरस्त्र्यपेक्षया बहुवचनम् । अस्माभिः सह त्वया यानि
विहृतानि विहाराः कृतानीत्यध्याहारः । तेषां त्वया उपरमः विरामः कृतः  ॥ 
४।२०।७  ॥   

  

निरानन्दा निराशा ऽहं निमग्ना शोकसागरे ।  

त्वयि पञ्चत्वमापन्ने महायूथपयूथपे  ॥  ४।२०।८  ॥   

निरानन्देति । अद्य निरानन्दा निराशा कालान्तरे आनन्दो भविष्यतीत्याशारहिता
ऽहं शोकसागरे निमग्ना, अस्मीति शेषः । पञ्चत्वं मरणम्  ॥  ४।२०।८  ॥   

  

हृदयं सुस्थिरं मह्यं दृष्ट्वा विनिहतं पतिम् ।  

यन्न शोकाभिसन्तप्तं स्फुटते ऽद्य सहस्रधा  ॥  ४।२०।९  ॥   

हृदयमिति । मह्यं मम  ॥  ४।२०।९  ॥   

  

सुग्रीवस्य त्वया भार्या हृता स च विवासितः ।  

यत्तु तस्य त्वया व्युष्टिः प्राप्येयं प्लवगाधिप  ॥  ४।२०।१०  ॥   

सुग्रीवस्येति । व्युष्टिः फलम् । "व्युष्टिः फले समृद्धौ च" इत्यमरः ।
विवासित इति यत्तस्य व्युष्टिरित्यन्वयः  ॥  ४।२०।१०  ॥   

  

निःश्रेयसपरा मोहात्त्वया चाहं विगर्हिता ।  

यैषा ऽब्रवं हितं वाक्यं वानरेन्द्र हितैषिणी  ॥  ४।२०।११  ॥   

निःश्रेयसेति । निःश्रेयस्कामा  ॥  ४।२०।११  ॥   

  

रूपयौवनदृप्तानां दक्षिणानां च मानद ।  

नूनमप्सरसामार्य चित्तानि प्रमथिष्यसि  ॥  ४।२०।१२  ॥   

रूपेति । दक्षिणानाम् अनङ्गतन्त्रे कुशलानां प्रमथिष्यसि वशीकरिष्यसीति
भावः । वीरस्य स्वर्गसिद्धेरिति भावः  ॥  ४।२०।१२  ॥   

  

कालो निःसंशयो नूनं जीवितान्तकरस्तव ।  

बलाद्येनावपन्नो ऽसि सुग्रीवस्यावशो वशम्  ॥  ४।२०।१३  ॥   

काल इति । वशम् अवपन्नः प्राप्तः  ॥  ४।२०।१३  ॥   

  

वैधव्यं शोकसन्तापं कृपणं कृपणा सती ।  

अदुःखोपचिता पूर्वं वर्तयिष्याम्यनाथवत्  ॥  ४।२०।१४  ॥   

वैधव्यमिति । अहं पूर्वम् अधुःखोपचिता अकृपणा च सती सम्प्रति कृपणा भूत्वा
वैधव्यं शोककृतसन्तापं च वर्तयिष्यामि धारयिष्यामि  ॥  ४।२०।१४  ॥   

  

लालितश्चाङ्गदो वीरः सुकुमारः सुखोचितः ।  

वत्स्यते कामवस्थां मे पितृव्ये क्रोधमूर्च्छिते  ॥  ४।२०।१५  ॥   

लालित इति । मे मया लालितः अङ्गदः पितृव्ये पितृभ्रातरि क्रोधमूर्च्छते सति
। कामवस्थां वत्स्यते वर्तयिष्यति । नश्यत्येवेति भावः  ॥  ४।२०।१५  ॥   

  

कुरुष्व पितरं पुत्र सुदृष्टं धर्मवत्सलम् ।  

दुर्लभं दर्शनं वत्स तव तस्य भविष्यति  ॥  ४।२०।१६  ॥   

समाश्वासय पुत्रं त्वं सन्देशं सन्दिशस्व च ।  

मूर्ध्नि चैनं समाघ्राय प्रवासं प्रस्थितो ह्यसि  ॥  ४।२०।१७  ॥   

कुरुष्वेति । अनेन तदानीमङ्गदः समागत इति द्योत्यते  ॥  ४।२०।१६,१७  ॥   

  

रामेण हि महत्कर्मकृतं त्वामभिनिघ्नता ।  

आनृण्यं च गतं तस्य सुग्रवस्य प्रतिश्रवे  ॥  ४।२०।१८  ॥   

रामेणेति । महत् अन्यैरशक्यं कर्म कृतम् आनृण्यं च गतं प्राप्तम् ।
प्रितश्रवे प्रतिज्ञाविषये  ॥  ४।२०।१८  ॥   

  

सकामो भव सुग्रीव रुमां त्वं प्रतिपत्स्यसे ।  

भुङ्क्ष्व राज्यमनुद्विग्नः शस्तो भ्राता रिपुस्तव  ॥  ४।२०।१९  ॥   

सुग्रीवं प्रत्याह सकाम इति । शस्तः हिंसितः  ॥  ४।२०।१९  ॥   

  

किं मामेवं विलपतीं प्रेम्णा त्वं नाभिभाषसे ।  

इमाः पश्य वरा बह्वीर्भार्यास्ते वानरेश्वर  ॥  ४।२०।२०  ॥   

वालिनं प्रत्याह किमिति  ॥  ४।२०।२०  ॥   

  

तस्या विपलितं श्रुत्वा वानर्यः सर्वतश्च ताः ।  

परिगृह्याङ्गदं दीनं दुःखार्ताः परिचुक्रुशुः  ॥  ४।२०।२१  ॥   

तस्या इति । विलपितं विलापम्  ॥  ४।२०।२१  ॥   

  

किमङ्गदं साङ्गदवीरबाहो विहाय यास्यद्य चिरप्रवासम् ।  

न युक्तमेवं गुणसन्निकृष्टं विहाय पुत्रं प्रियपुत्र गन्तुम्  ॥  ४।२०।२२
 ॥   

किमप्रयिं ते प्रियचारुवेष मया कृतं नाथ सुतेन वा ते ।  

सहाङ्गदां मां स विहाय वीर यत्प्रस्थितो दीर्घमितः प्रवासम्  ॥  ४।२०।२३
 ॥   

किमङ्गदमिति । साङ्गदौ वीरौ वीर्यवन्तौ बाहू यस्य स तथोक्तः ।
गुणसन्निकृष्टं गुणैः प्रत्यासन्नाम्, गुणैस्तव सदृशमित्यर्थः । हे
प्रियपुत्रेति सम्बुद्धिः । प्रियः पुत्रो यस्य सः प्रियपुत्र इति । इयं
स्त्रीजनप्रलापपरिपाटी  ॥  ४।२०।२२,२३  ॥   

  

यद्यप्रियं किञ्चिदसम्प्रधार्यं कृतं मया स्यात्तव दीर्घबाहो ।  

क्षमस्व मे तद्धरिवंशनाथ व्रजामि मूर्ध्ना तव वीर पादौ  ॥  ४।२०।२४  ॥   

यदीति । असम्प्रधार्य अविज्ञाय  ॥  ४।२०।२४  ॥   

  

तथा तु तारा करुणं रुदन्ती भर्तुः समीपे सह वानरीभिः ।  

व्यवस्यत प्रायमुपोपवेष्टुमनिन्द्यवर्णा भुवि यत्र वाली  ॥  ४।२०।२५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे विंशः
सर्गः  ॥  २०  ॥   

तथा त्विति । प्रायमुपोपवेष्टुं प्रायोपवेशं कर्तुमित्यर्थः । "प्रसमुपोदः
पादपूरेणे" इति द्विर्वचनम् । अत्र सर्गे श्लोकव्यात्यासो लेखककृतः ।
अस्मिन् सर्गे षड्विंशतिश्लोकाः  ॥  ४।२०।२५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने विंशः सर्गः  ॥  २०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/020_tArAvilApaH.md">
<details><summary><h3>शिरोमणी ...{Loading}...</h3></summary>



ताराविलापं वर्णयितुमाह रामेति । रामचापविसृष्टेन अन्तकरेण विनाशकेन शरेण
भूमौ विनिहतं भर्तारं समासाद्य समीपं प्राप्य ताराधिपानना चन्द्रमुखी
भामिनी स्वप्रारब्धविषयककोपवती तारा पर्यष्वजत आलिङ्ग्यत । सार्धश्लोक
एकान्वयी  ॥  ४।२०।१  ॥   

  

इषुणेति । इषुणा अभिहतमत एव उन्मूलं तरुमिव पर्वतेन्द्राभं वालिनं दृष्ट्वा
शोकसंतप्तमानसा आतुरा तारा पर्यदेवयत व्यलपत  ॥  ४।२०।२,३  ॥   

  

विलापाकारमाह रण इति । दारुणं विक्रान्तं विक्रमो यस्य तत्संबोधनम् ।
प्रवीर नित्यं युद्धोत्साहविशिष्टः । पुरोभागाम् अग्रे स्थितां मां किं
किमर्थं नाभिभाषसे  ॥  ४।२०।४  ॥   

  

उत्तिष्ठेति । हे हरिशार्दूल स्वशयनोत्तमं भजस्व स्वीकुरु
तस्मिंस्तिष्ठेत्यर्थः । तत्र हेतुः एवंविधाः भवत्सदृशाः नृपतयः भूमौ न
शेरते  ॥  ४।२०।५  ॥   

  

अतीवेति । वसुधा भूमिः ते अतीव कान्ता प्रिया खलु निश्चितमेतत् अत एव
गतासुरपि त्वं मां विहाय गात्रैस्तां वसुधां निपेवसे  ॥  ४।२०।६  ॥   

  

व्यक्तमिति । धर्मतः धर्मेण संप्रवर्तता त्वया स्वर्गमार्गे
धर्मवद्भिरन्वेषणीयस्वर्गे किष्किन्धा इव पुरी निर्मिता व्यक्तं स्फुटमेतत्
 ॥  ४।२०।७  ॥   

  

यानीति । मधुगन्धिषु वनेषु काले समये त्वया सार्धं यानि सुखानि विहृतानि
प्राप्तानि तेषामुपरमो निवृत्तिस्त्वया कृतः  ॥  ४।२०।८  ॥   

  

निरानन्देति । त्वयि पञ्चत्वमापन्ने प्राप्ते सति निराशा सुखाशारहिता अत एव
निरानन्दा अत एव शोकसागरे निमग्ना ऽहमस्मीति शेषः  ॥  ४।२०।९  ॥   

  

हृदयमिति । भुवि निपतितं त्वां दृष्ट्वा शोकाभिसंतप्तं मह्यं मम यत् हृदयं
सहस्रधा न स्फुटते तत् सुस्थितमतिदृढं निश्चिनोमीति शेषः  ॥  ४।२०।१०  ॥   

  

सुग्रीवस्येति । यत् सुग्रीवस्य भार्या त्वया हृता यच्च स सुग्रीवो
विवासितः तत् तस्य तस्य कर्मण इयं व्युष्टिः फलं प्राप्ता  ॥  ४।२०।११  ॥   

  

निःश्रेयसेति । हितैषिणी त्वद्धिताकाङ्क्षिणी अत एव निःश्रेयसपरा
त्वच्छुभकर्मसाधिका यैषा ऽहं हितं वाक्यमब्रुवं रामेण
संग्राममवारयमित्यर्थः, सा ऽहं मोहात्
युद्धोत्साहहेतुकचित्तस्वास्थ्याभावात् विगर्हिता तिरस्कृता, मद्वाक्यं न
स्वीकृतवानसीत्यर्थः  ॥  ४।२०।१२  ॥   

  

त्वद्वियोगे ममैव दुःखं तव तु तत्रा ऽपि सुखमिति बोधयन्ती आह रूपेति ।
रूपयौवनदृप्तानां रूपादिजनितगर्वविशिष्टानां दक्षिणानां निपुणानामप्सरसां
चित्तानि प्रमथिष्यसि विहरिष्यसीत्यर्थः  ॥  ४।२०।१३  ॥   

  

काल इति । येन कालेन अवशो ऽपि त्वं सुग्रीवस्य वशमवपन्नः प्रापितः स तव
जीवितान्तकरः निःसंशयः कार्याकार्ययोः स्वतन्त्रत्वात् संशयरहित इत्यर्थः,
कालः नूनं निश्चितमेतत्  ॥  ४।२०।१४  ॥   

  

अस्थानेति । अस्थाने अप्रसङ्गे स्वभार्यासु विद्यमानास्वित्यर्थः,
सुगर्हितम् अतिनिन्दितं कर्म अनुजवधूपरिग्रहं कृत्वा परेण सुग्रीवेण
युध्यमानं वालिनं हत्वा काकुत्स्थो रामो न संतपति संतापं प्राप्नोति ।
संतापहेतोरवध्यवधस्याभावादिति भावः  ॥  ४।२०।१५  ॥   

  

वैधव्यमिति । पूर्वमदुःखोपचिता अप्राप्तदुःखेत्यर्थः । अत एव अकृपणा
कार्पण्यरहिता अहमनाथवत् रक्षकाभाववत् शोकसंतापं शोकसंतापविशिष्टं वैधव्यं
कृपणा सती वर्तयिष्यामि प्राप्स्यामीत्यर्थः  ॥  ४।२०।१६  ॥   

  

लालित इति । पितृव्ये सुग्रीवे क्रोधमूर्छिते सति सुखोचितः सर्वकालं
सुखयोग्यः लालितः मे सुकुमारो ऽङ्गदो वीरः कामवस्थां दशां वत्स्यते
प्राप्स्यतीत्यर्थः  ॥  ४।२०।१७  ॥   

  

अङ्गदं प्रत्याह कुरुष्वेति । हे पुत्र पितरं सुदुष्टमतिदर्शनकर्मीभूतं
कुरुष्व । तत्र हेतुः तस्य पितुः दर्शनं तव दुर्लभं दुष्प्रापं भविष्यति  ॥ 
४।२०।१८  ॥   

  

वालिनं प्रत्याह समिति । हि यतः प्रवासं प्रस्थितो ऽसि अतः एनं मे पुत्रं
मूर्ध्नि समाघ्राय संदेशम् एतस्य कर्तव्यं संदिशस्व उपदिश  ॥  ४।२०।१९  ॥   

  

रामेणेति । सुग्रीवस्य संनिधौ प्रतिश्रवे त्वद्वधप्रतिज्ञासमाप्त्यर्थं
त्वामभिनिघ्नता रामेण आनृण्यं मित्रीभूतसुग्रीवयाचितदेयरूपऋणराहित्यं गतं
प्राप्तमत एव महत् अन्यैरसाध्यं कर्मं कृतम्  ॥  ४।२०।२०  ॥   

  

सुग्रीवं प्रत्याह सकाम इति । हे सुग्रीव रिपुस्तव भ्राता शस्तः हिंसितः
अतः अनुद्विग्नस्त्वं राज्यं भुङ्क्ष्व रुमां च प्रतिपत्स्यसे अत एव सकामो
भव  ॥  ४।२०।२१  ॥   

  

पुनर्वालिनं प्रत्याह किमिति । हे वानरेश्वर एवं प्रलपतीं विविधं वदन्तीं
प्रियां मां किं नाभिभाषसे बह्व्यः इमास्ते भार्याः पश्य । वाक्यस्य
कर्मतया ऽन्वयान्न द्वितीया  ॥  ४।२०।२२  ॥   

  

तस्या इति । ता वालिसंबन्धिन्यः वानर्यस्तस्या तारायाः विलपितं श्रुत्वा
अङ्गदं परिगृह्य सर्वतः प्रतिचुक्रुशुः  ॥  ४।२०।२३  ॥   

  

तत्प्रतिक्रोशप्रकारमाह किमिति । सा ऽङ्गदो ऽङ्गदसहितो वीरो मानी
वीरविध्वंसकत्वेन वीरत्वविशिष्टो बाहुर्यस्य तत्संबोधनम्, अङ्गदमचिरं
शीघ्रं विहाय किं किमर्थं प्रवासं यास्यसि । हे प्रियपुत्र
एवंगुणसंनिकृष्टं गुणैः संपन्नं पुत्रं विहाय गन्तुं न युक्तम्  ॥  ४।२०।२४
 ॥   

  

यदीति । हरिवंशानां वानरजातानां नाथः स्वामी तत्संबोधनम् । असंप्रधार्य
अज्ञात्वा यदि तव किंचिदप्रियं मया कृतं स्यात् तर्हि तत् मे अपराधं
क्षमस्व । मूर्ध्ना तव पादौ चरणौ व्रजामि प्राप्नोमि, स्पृशामीत्यर्थः  ॥ 
४।२०।२५  ॥   

  

तथेति । तथा उक्तप्रकारेण भर्तुः समीपे वानरीभिः सह करुणं रुदन्ती
अनिन्द्यवर्णा रिपुभिरपि न निन्द्यो वर्णो यस्याः सा तारा यत्र यस्यां भुवि
वाली वर्तत इति शेषः, तत्र प्रायमुपोपवेष्टुं प्रायोपवेशं कर्तुं व्यवस्यत
निरचिनोत्  ॥  ४।२०।२६  ॥   

  

श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
विंशतितमः सर्गः  ॥  ४।२०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/020_tArAvilApaH.md">
<details><summary><h3>तिलकम् ...{Loading}...</h3></summary>



अन्तकरेण मृत्युकारिणा  ॥  ४।२०।१,२  ॥   

  

उन्मूलमुत्पाटितमूलं पतितमिति शेषः  ॥  ४।२०।३  ॥   

  

प्लवतां वानराणां श्रेष्ठ इदानीं पुरोभागामेतस्मिन्काले कृतापराधां मत्वा
ऽद्य नाभिभाषसे किमित्यन्वयः  ॥  ४।२०।४६  ॥   

  

हे वीर धर्मतः संप्रवर्तता धर्मेण युद्धमाचरता त्वया ऽद्य स्वर्गमार्गे
स्वर्गसाधनरणभूमौ किष्किन्धेवान्या रम्या पुरी निर्मिता । नो चेत्कथं
किष्किन्धां विहायात्र शेष इत्यर्थः । कतकस्तु धर्मतः प्रवर्तिता रक्षिता
किष्किन्धेवान्या ऽपि स्वर्गमार्गे स्वर्गरूपदेशे निर्मितेत्यर्थमाह  ॥ 
४।२०।७  ॥   

  

यानि त्वया सार्धं विहृतानि तेषामत्र काले त्वयोपरमः समाप्तिः कृता  ॥ 
४।२०।८,९  ॥   

  

मह्यं मम हृदयं सुस्थितमतिदृढम्, यत्त्वां पतितं दृष्ट्वा न स्फुटते  ॥ 
४।२०।१० ॥   

  

स विवासित इति यत्तत्प्रसिद्धं कर्म, तस्य कर्मण इयं व्युष्टिः परिपाकः
प्राप्त इत्यर्थः  ॥  ४।२०।११  ॥   

  

यैषा ऽहं हितं वाक्यमब्रुवम्, सा त्वया मोहाद्विगर्हिता अस्वीकृतवचना
कृतेति यावत्  ॥  ४।२०।१२  ॥   

  

दक्षिणानां विदग्धानां समर्थानां वा चित्तानि प्रमथिष्यसि
प्राप्तदिव्यदेहेनाप्सरसां काममोहजननेनेति शेषः  ॥  ४।२०।१३  ॥   

  

कालः प्राप्त इति शेषः । अवपन्नः प्रापितो ऽसि । कालविशेषणं निःसंशय इति ।
तत्तदायुर्विषयसन्देहरहित इत्यर्थः  ॥  ४।२०।१४  ॥   

  

न सन्तप्यति तदस्थाने ऽयुक्तम्  ॥  ४।२०।१५  ॥   

  

कृपणाकृपणा ऽतिशयेन कृपणा, आबाधायां वा द्वित्वम् । पूर्वमदुःखोपचिता,
अदुःखं दुःखरहितं यथा भवति तथोपचिता वर्धिता  ॥  ४।२०।१६  ॥   

  

मे मया लालितः । कामवस्थां प्राप्य वत्स्यत इत्यर्थः  ॥  ४।२०।१७  ॥   

  

पितरं सुदृष्टं कुरुष्व  ॥  ४।२०।१८  ॥   

  

मूर्ध्न्यैनमुपाघ्राय सन्देशं कर्तव्योपदेशं सन्दिशस्वेत्यन्वयः ।
प्रस्थितः प्रस्थातुकामः  ॥  ४।२०।१९  ॥   

  

प्रतिश्रवे प्रतिज्ञाविषये । अनेन रामस्य वालिवधविषयदोषाभावो ध्वनितः  ॥ 
४।२०।२०  ॥   

  

शस्तो हिंसितः  ॥  ४।२०।२१,२२  ॥   

  

तस्या विलपितं ताराया विलापम्  ॥  ४।२०।२३  ॥   

  

किमङ्गदं साङ्गदवीरबाहो साङ्गदो वीरहन्ता बाहुर्यस्य तादृश । गुणसंनिकृष्टं
गुणैस्तव प्रत्यासन्नम् प्रियश्चारुर्वेषो यस्य तं पुत्रं विहाय चिरं
प्रवासं गन्तुं न युक्तमित्यन्वयः  ॥  ४।२०।२४  ॥   

  

असंप्रधार्याविचार्य । हरिवंशानां वानरसमूहानां नाथ व्रजामि
स्पृशामीत्यर्थः  ॥  ४।२०।२५  ॥   

  

यत्र वाली तत्रोपभुवि तद्भूसमीपभुवि प्रायमुपवेष्टुं प्रायोपवेशं कर्तुं
व्यवस्यत निश्चितवती  ॥  ४।२०।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे विंशः सर्गः  ॥  ४।२०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/020_tArAvilApaH.md">
<details><summary><h3>द्राविडपाठः ...{Loading}...</h3></summary>



  
दृष्ट्वा विनिहतं भूमौ तारा ताराधिपानना।  
सा समासाद्य भर्तारं पर्यष्वजत भामिनी ॥ 4.20.1 ॥   
वानरेन्द्रं महेन्द्राभं शोकसन्तप्तमानसा।  
तारा तरुमिवोन्मूलं पर्यदेवयदातुरा ॥ 4.20.2 ॥   
रणे दारुणविक्रन्त प्रवीर प्लवतां वर।  
किं दीनामपुरोभागामद्य त्वं नाभिभाषसे ॥ 4.20.3 ॥   
उत्तिष्ठ हरिशार्दूल भजस्व शयनोत्तमम्।  
नैवंविधाः शेरते हि भूमौ नृपतिसत्तमाः ॥ 4.20.4 ॥   
अतीव खलु ते कान्ता वसुधा वसुधाधिप।  
गतासुरपि यां गात्रैर्मां विहाय निषेवसे ॥ 4.20.5 ॥   
व्यक्तमन्या त्वया वीर धर्मतः सम्प्रवर्तिता।  
किष्किन्धेव पुरी रम्या स्वर्गमार्गे विनिर्मिता ॥ 4.20.6 ॥   
यान्यस्माभिस्त्वया सार्धं वनेषु मधुगन्धिषु।  
विहृतानि त्वया काले तेषामुपरमः कृतः ॥ 4.20.7 ॥   
निरानन्दा निराशाऽहं निमग्ना शोकसागरे।  
त्वयि पञ्चत्वमापन्ने महायूथपयूथपे ॥ 4.20.8 ॥   
हृदयं सुस्थिरं मह्यं दृष्ट्वा विनिहतं पतिम्।  
यन्न शोकाभिसन्तप्तं स्फुटतेऽद्य सहस्रधा ॥ 4.20.9 ॥   
सुग्रीवस्य त्वया भार्या हृता स च विवासितः।  
यत्तु तस्य त्वया व्युष्टिः प्राप्येयं प्लवगाधिप ॥ 4.20.10 ॥   
निःश्रेयसपरा मोहात्त्वया चाहं विगर्हिता।  
यैषाऽब्रवं हितं वाक्यं वानरेन्द्र हितैषिणी ॥ 4.20.11 ॥   
रूपयौवनदृप्तानां दक्षिणानां च मानद।  
नूनमप्सरसामार्य चित्तानि प्रमथिष्यसि ॥ 4.20.12 ॥   
कालो निःसंशयो नूनं जीवितान्तकरस्तव।  
बलाद्येनावपन्नोऽसि सुग्रीवस्यावशो वशम् ॥ 4.20.13 ॥   
वैधव्यं शोकसन्तापं कृपणं कृपणा सती।  
अदुःखोपचिता पूर्वं वर्तयिष्याम्यनाथवत् ॥ 4.20.14 ॥   
लालितश्चाङ्गदो वीरः सुकुमारः सुखोचितः।  
वत्स्यते कामवस्थां मे पितृव्ये क्रोधमूर्च्छिते ॥ 4.20.15 ॥   
कुरुष्व पितरं पुत्र सुदृष्टं धर्मवत्सलम्।  
दुर्लभं दर्शनं वत्स तव तस्य भविष्यति ॥ 4.20.16 ॥   
समाश्वासय पुत्रं त्वं सन्देशं सन्दिशस्व च।  
मूर्ध्नि चैनं समाघ्राय प्रवासं प्रस्थितो ह्यसि ॥ 4.20.17 ॥   
रामेण हि महत्कर्मकृतं त्वामभिनिघ्नता।  
आनृण्यं च गतं तस्य सुग्रवस्य प्रतिश्रवे ॥ 4.20.18 ॥   
सकामो भव सुग्रीव रुमां त्वं प्रतिपत्स्यसे।  
भुङ्क्ष्व राज्यमनुद्विग्नः शस्तो भ्राता रिपुस्तव ॥ 4.20.19 ॥   
किं मामेवं विलपतीं प्रेम्णा त्वं नाभिभाषसे।  
इमाः पश्य वरा बह्वीर्भार्यास्ते वानरेश्वर ॥ 4.20.20 ॥   
तस्या विपलितं श्रुत्वा वानर्यः सर्वतश्च ताः।  
परिगृह्याङ्गदं दीनं दुःखार्ताः परिचुक्रुशुः ॥ 4.20.21 ॥   
किमङ्गदं साङ्गदवीरबाहो विहाय यास्यद्य चिरप्रवासम्।  
न युक्तमेवं गुणसन्निकृष्टं विहाय पुत्रं प्रियपुत्र गन्तुम् ॥ 4.20.22 ॥   
किमप्रयिं ते प्रियचारुवेष मया कृतं नाथ सुतेन वा ते।  
सहाङ्गदां मां स विहाय वीर यत्प्रस्थितो दीर्घमितः प्रवासम् ॥ 4.20.23 ॥   
यद्यप्रियं किञ्चिदसम्प्रधार्यं कृतं मया स्यात्तव दीर्घबाहो।  
क्षमस्व मे तद्धरिवंशनाथ व्रजामि मूर्ध्ना तव वीर पादौ ॥ 4.20.24 ॥   
तथा तु तारा करुणं रुदन्ती भर्तुः समीपे सह वानरीभिः।  
व्यवस्यत प्रायमुपोपवेष्टुमनिन्द्यवर्णा भुवि यत्र वाली ॥ 4.20.25 ॥   

</details>
</div>
