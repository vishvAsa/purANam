+++
title = "०५९ सम्पातिना सीतावर्णनम्"
title_english = "059 Sampaati details Angada about Seetha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-059-Sampaati_details_Angada_about_Seetha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/05-daxiNAnveShaNam/059_sampAtinA_sItAvarNanam.md">
<details><summary><h3>IITK ...{Loading}...</h3></summary>

Information brought by Suparshva, Sampati's son.



#### श्लोकः
##### मूलम्
ततस्तदमृतास्वादं गृध्रराजेन भाषितम्।  
निशम्य मुदिता हृष्टास्ते वचः प्लवगर्षभाः॥4.59.1॥

##### शब्दार्थः
ततः then, अमृतास्वादम् tasting nectar, गृध्रराजेन by the king of vultures, भाषितम् spoken, तत् वचः those words, निशम्य on listening, ते they, प्लवगर्षभाः mighty monkeys, मुदिताः delighted, हृष्टाः pleased.

##### आङ्ग्लानुवादः
The mighty monkeys were delighted to hear the nectarlike words of the king of vultures.



#### श्लोकः
##### मूलम्
जाम्बवान् वानरश्रेष्ठस्सह सर्वैः प्लवङ्गमैः।  
भूतलात्सहसोत्थाय गृध्रराजानमब्रवीत्॥4.59.2॥

##### शब्दार्थः
वानरश्रेष्ठः king of bears, जाम्बवान् Jambavan, सर्वैः by all, प्लवङ्गमैः सह with all monkeys, सहसा at once, भूतलात् from the ground, उत्थाय  got up, गृध्रराजानम् to the king of vultures, अब्रवीत् said.

##### आङ्ग्लानुवादः
Jambavan the king of bears got up at once from the ground along with the monkeys and spoke to the king of vulturesः



#### श्लोकः
##### मूलम्
क्व सीता केन वा दृष्टा को वा हरति मैथिलीम्।  
तदाख्यातु भवात्सर्वं गतिर्भव वनौकसाम्॥4.59.3॥

##### शब्दार्थः
सीता Sita, क्व where is she, केन वा by whom, दृष्टा was seen, मैथिलीम् to the princess from Mithila, को वा who did, हरति was carrying, भवान् you, तत् सर्वम् everything about that, आख्यातु tell, वनौकसाम् to the monkeys, गतिः ultimate saviour, भव you are.

##### आङ्ग्लानुवादः
'Where is Sita now? By whom else was she seen while being carried? Pray, tell us everything. You are the ultimate saviour of monkeys.



#### श्लोकः
##### मूलम्
को दाशरथि बाणानां वज्रवेगनिपातिनाम्।  
स्वयं लक्ष्मणमुक्तानां न चिन्तयति विक्रमम्॥4.59.4॥

##### शब्दार्थः
वज्रवेगनिपातिनाम् of those falling as swiftly as thunderbolt, दाशरथिबाणानाम् of Rama's arrows, स्वयम् directly, लक्ष्मणमुक्तानाम् released by Lakshmana, विक्रमम् power, कः who, न चिन्तयति is not taking seriously.

##### आङ्ग्लानुवादः
'Who is not aware of Rama's swift arrows which are like thunderbolt? Who is not able to assess the speed and power of arrows of Lakshmana released directly?'



#### श्लोकः
##### मूलम्
स हरीन्प्रीतिसंयुक्तान्सीताश्रुतिसमाहितान्।  
पुनराश्वसयन्प्रीतः इदं वचनमब्रवीत्॥4.59.5॥

##### शब्दार्थः
सः Sampati, प्रीतः pleased, प्रीतिसंयुक्तान्  happy, सीताश्रुतिसमाहितान् assembled to hear about Sita, हरीन् monkeys, आश्वासयन् reassuring them, पुनः again, इदं this वचनम् words, अब्रवीत् said.

##### आङ्ग्लानुवादः
Pleased to see the happiness and eagernes of the monkeys assembled to hear about Sita, Sampati continued in order to reassure themः



#### श्लोकः
##### मूलम्
श्रूयतामिह वैदेह्या यथा मे हरणं श्रुतम्।  
येन चापि ममाऽख्यातं यत्र वायतलोचना॥4.59.6॥

##### शब्दार्थः
वैदेह्याः of the princess from Videha, हरणम् abduction, मे by me, यथा as, श्रुतम् heard, येन च and by whom, मम  to me, आख्यातम् was informed, आयतलोचना largeeyed lady, यत्र च and where, इह now, श्रूयताम् you hear.

##### आङ्ग्लानुवादः
'Now hear by whom I was informed about the abduction of the largeeyed princess from Videha and where she is at present.



#### श्लोकः
##### मूलम्
अहमस्मिन्गिरौ दुर्गे बहुयोजनमायते।  
चिरान्निपतितो वृद्धः क्षीणप्राणपराक्रमः॥4.59.7॥

##### शब्दार्थः
बहुयोजनम् several yojanas, आयते wide, दुर्गे in this inaccessible place, अस्मिन् गिरौ on this mountain, चिरात् for a long time, निपतितः fallen, अहम् I am, वृद्धः old, क्षीणप्राणपराक्रमः with my vitality and prowess depleted.

##### आङ्ग्लानुवादः
'With my vitality and prowess depleted, I have been staying for a long time on this mountain, extended by several yojanas and inaccessible.



#### श्लोकः
##### मूलम्
तं मामेवं गतं पुत्रस्सुपार्श्वोनाम नामतः।  
आहारेण यथाकालं बिभर्ति पततां वरः॥4.59.8॥

##### शब्दार्थः
एवं गतम् Reduced to this state, तम् him, माम् me, पतताम् among birds, वरः best among, नामतः named, सुपार्श्वो नाम Suparshva, पुत्रः son, यथाकालम् in time, आहारेण with food, बिभर्ति maintains.

##### आङ्ग्लानुवादः
'Reduced to this state, I have been maintained by food given in time by my son named Suparshva, best among birds.



#### श्लोकः
##### मूलम्
तीक्ष्णकामास्तु गन्धर्वास्तीक्ष्णकोपा भुजङ्गमाः।  
मृगाणां तु भयं तीक्ष्णं ततस्तीक्ष्णक्षुधा वयम्॥4.59.9॥

##### शब्दार्थः
गन्धर्वाः gandharvas, तीक्ष्णकामाः with intense passion, भुजङ्गमाः serpents, तीक्ष्णकोपाः with violent anger, मृगाणाम् for the deer, भयम् fear, तीक्ष्णम् is intense, ततः then, वयम् we, तीक्ष्णक्षुधाः have intense hunger.

##### आङ्ग्लानुवादः
'Gandharvas have intense passion. Serpents show violent anger. Deer have great fear. And we vultures have great hunger.



#### श्लोकः
##### मूलम्
स कदाचित्क्षुधार्तस्य ममाहाराभिकाङ्क्षिणः।  
गतसूर्येऽहनि प्राप्तो मम पुत्रो ह्यनामिषः॥4.59.10॥

##### शब्दार्थः
कदाचित् once, मम पुत्रः my son, सः he, आहाराभिकाङ्क्षिणः with intense longing for food, मम myself, क्षुधार्तस्य for me so hungry, अहनि day, गतसूर्ये after sun set, अनामिषः without meat, प्राप्तः came.

##### आङ्ग्लानुवादः
'Once my son came to me without meat after sunset while I was feeling hungry for food.



#### श्लोकः
##### मूलम्
स मामाहारसंरोधात्पीडितं प्रीतिवर्धनः।  
अनुमान्य यथातत्त्वमिदं वचनमब्रवीत्॥4.59.11॥

##### शब्दार्थः
आहारसंरोधात् with no food, माम् me, पीडितं I was tormented, सः he, प्रीतिवर्धनः  who makes me happy, अनुमान्य suspected, यथातत्त्वम् what had truly happened, इदं वचनम् these words, अब्रवीत् said.

##### आङ्ग्लानुवादः
'I was thinking, tormented with hunger, my son who always keeps me happy told me exactly what had happenedः



#### श्लोकः
##### मूलम्
अहं तात यथाकालमामिषार्थी खमाप्लुतः।  
महेन्द्रस्य गिरेर्द्वारमावृत्य सुसमास्थितः॥4.59.12॥

##### शब्दार्थः
तात O father, अहम् I, आमिषार्थी intending to get food, यथाकालम् at the right time, महेन्द्रस्य गिरेः of Mahendra mountain, द्वारम् at the entrance, आवृत्य covering, सुसमास्थितः I was stationed.

##### आङ्ग्लानुवादः
'O dear father I went to get food at the right time and stood blocking the entrance of mount Mahendra.



#### श्लोकः
##### मूलम्
तत्र सत्त्वसहस्राणां सागरान्तरचारिणाम्।  
पन्थानमेकोऽध्यवसं सन्निरोद्धुमवाङ्मुखः॥4.59.13॥

##### शब्दार्थः
तत्र there, सागरान्तचारिणाम्  by the inhabitants of the ocean, सत्त्वसहस्राणाम् of thousands of creatures, पन्थानम् path, सन्निरोद्धुम् obstructing the path, एकः I alone, अवाङ्मुखः looking downwards, अध्यवसम् stood.

##### आङ्ग्लानुवादः
'There I stood alone  looking down, obstructing the path of thousands of creatures inhabiting the ocean.



#### श्लोकः
##### मूलम्
तत्र कश्चिन्मया दृष्टस् सूर्योदयसमप्रभाम्।  
स्त्रियमादाय गच्छन्वै भिन्नाञ्जनचयप्रभः॥4.59.14॥

##### शब्दार्थः
सूर्योदयसमप्रभाम् a lady like the radiance of the rising Sun, स्त्रियम् lady, आदाय carrying, गच्छन् was going, भिन्नाञ्जनचयप्रभः dark and huge like a mass of collyrium, कश्चित् some one, मया by me, तत्र there, दृष्टः was seen.

##### आङ्ग्लानुवादः
'I saw a person who was dark and huge like a mass of collyrium carrying a lady whose radiance was like the rising Sun.



#### श्लोकः
##### मूलम्
सोऽहमभ्यवहारार्थी तौ दृष्ट्वा कृतनिश्चयः।  
तेन साम्ना विनीतेन पन्थानमभियाचितः॥4.59.15॥

##### शब्दार्थः
तौ both, दृष्ट्वा seeing, अभ्यवहारार्थी looking for food, कृतनिश्चयः resolved, विनीतेन politely, तेन by him, साम्ना in a courteous manner, पन्थानम् path, अनुयाचितः requested.

##### आङ्ग्लानुवादः
'Since I was looking for food I resolved to seize both of them. (But) he asked me in a gentle and courteous manner to make way (since I was blocking the aerial path).



#### श्लोकः
##### मूलम्
न हि सामोपपन्नानां प्रहर्ता विद्यते क्वचित्।  
नीचेष्वपि जनः कश्चित्किमङ्ग बत मद्विधः॥4.59.16॥

##### शब्दार्थः
सामोपपन्नानाम् for polite people, प्रहर्ता who strikes, जनः people, नीचेष्वपि even among the  
mean, कश्चित् any one, क्वचित् at any place, न हि not do, मद्विधः one like me, किमङ्ग not to say, बत indeed.

##### आङ्ग्लानुवादः
'Who will strike polite people? Even the mean do not do it anywhere. And what to speak of me.



#### श्लोकः
##### मूलम्
स यातस्तेजसा व्योम सङ्क्षिपन्निव वेगतः।  
अथाऽहं खेचरैर्भूतैरभिगम्य सभाजितः॥4.59.17॥

##### शब्दार्थः
सः he, वेगतः hurriedily, तेजसा with splendour, व्योम the sky, सङ्क्षिपन्निव as if he was enveloping, यातः he proceeded, अथ now, अहम् I, खेचरैः by the flying creatures  in the sky, भूतैः by creatures, अभिगम्य approached, सभाजितः respected me

##### आङ्ग्लानुवादः
'He flew hurriedly with splendour as though he was enveloping the sky (making it small). All the flying creatures in the sky came and greeted me with respect.



#### श्लोकः
##### मूलम्
दिष्ट्या जीवसि तातेति ह्यब्रुवन्मां महर्षयः।  
कथञ्चित्सकलत्रोऽसौ गतस्ते स्वस्त्यसंशयम्॥4.59.18॥

##### शब्दार्थः
तात O dear child, दिष्ट्या lucky, जीवसि you are, असौ he, सकलत्रः with a lady, कथञ्चित्  some how, गतः went, ते to you, असंशयम् no doubt, स्वस्ति be it safe, इति thus, महर्षयः the great sages, माम् me, अब्रुवन् saying.

##### आङ्ग्लानुवादः
'I heard the great sages saying, 'O dear you are lucky to be saved. He has somehow gone from here with that lady (without hurting you). Undoubtedly you are lucky.'



#### श्लोकः
##### मूलम्
एव मुक्तस्ततोऽहं तैस्सिद्धैः परमशोभनैः।  
स च मे रावणो राजा रक्षसां प्रतिवेदितः॥4.59.19॥  
हरन्दाशरथेर्भार्यां रामस्य जनकात्मजाम्।  
भ्रष्टाभरणकौशेयां शोकवेगपराजिताम्॥4.59.20॥  
रामलक्ष्मणयोर्नाम क्रोशन्तीं मुक्तमूर्धजाम्।

##### शब्दार्थः
ततः then, अहम् I, परमशोभनैः by the glorious, सिद्धैः by siddhas, एवम् that way, दाशरथेः of the son of Dasaratha, रामस्य Rama's, भार्याम् wife, जनकात्मजाम् daughter of Janaka, भ्रष्टाभरणकौशेयाम् ornaments dropped and silken robe slipping, शोकवेगपराजिताम् overcome with the force of grief, रामलक्ष्मणयोः of Rama and Lakshmana, नाम name, क्रोशन्तीम् while she cried,  मुक्तमूर्धजाम् hair dishevelled, हरन् while abducting, सः he, रक्षासाम् राजा king of demons, रावणः Ravana, प्रतिवेदितः came to be known.

##### आङ्ग्लानुवादः
'I was greeted by the most illustrious siddhas. I came to know from them that he was Ravana, the king of demons. I was looking at him while he was abducting Janaka's daughter, who was the wife of Dasaratha's Rama. Her ornaments had dropped and silken robes had slipped since she lost hold on herself. She was crying, loudly calling out the names of Rama and Lakshmana, her hair dishevelled.



#### श्लोकः
##### मूलम्
एष कालात्ययस्तावदिति कालविदां वरः॥4.59.21॥  
एतमर्थं समग्रं मे सुपार्श्वः प्रत्यवेदयत्।

##### शब्दार्थः
तात O dear father, एषः this, कालात्ययः cause of delay, इति thus, कालविदां among those  who knew the value of time, वरः best among birds, सुपार्श्वः Suparhsva, एतमर्थम् this account, समग्रम् in detail, मे to me, प्रत्यवेदयत् reported.

##### आङ्ग्लानुवादः
'O father this is the cause of my delay', said Suparshva, who knew the value of time.                 Thus he gave the entire account to me.



#### श्लोकः
##### मूलम्
तच्छृत्वाऽपि हि मे बुद्धिर्नासीत्काचित्पराक्रमे॥4.59.22॥  
अपक्षो हि कथं पक्षी कर्म किञ्चिदुपक्रमे।

##### शब्दार्थः
तत् that, श्रुत्वाऽपि even on hearing, मे me, पराक्रमे in advancing (against Ravana), काचित् any such , बुद्धिः thought, नासीत् could not attempt, अपक्षः without wings, पक्षी bird, किञ्चित् कर्म do even a little , कथम् how, उपक्रमे could I start.

##### आङ्ग्लानुवादः
'Even after hearing this I could not advance (against Ravana). How could I, a vulture  
without wings, leap even a little?



#### श्लोकः
##### मूलम्
यत्तु शक्यं मया कर्तुं वाग्बुद्धिगुणवर्तिना॥4.59.23॥  
श्रूयतां तत्प्रवक्ष्यामि भवतां पौरुषाश्रयम्।

##### शब्दार्थः
वाग्बुद्धिगुणवर्तिना  endowed with the faculty of thinking and speaking, मया by me, यत् such, कर्तुम् to execute, शक्यम् capable, भवताम् to you, पौरुषाश्रयम् with your prowess, तत्र there, वक्ष्यामि I shall tell, श्रूयताम् you may listen.

##### आङ्ग्लानुवादः
'Being endowed with the faculty of thinking and speech I shall tell you what is possible for you to execute with your prowess. Listen.



#### श्लोकः
##### मूलम्
वाङ्मतिभ्यां तु सर्वेषां करिष्यामि प्रियं हि वः॥4.59.24॥  
यद्धि दाशरथेः कार्यं मम तन्नात्र संशयः।

##### शब्दार्थः
सर्वेषाम् for all of you, वः to you, वाङ्मतिभ्याम् by word and thought, प्रियम् dear to you, करिष्यामि I will do, यत् हि whatever, दाशरथेः to Dasarathi, कार्यम् is the task, तत् that, मम to me, अत्र there, संशयः doubt, न not.

##### आङ्ग्लानुवादः
'I will please you with my word and thought and do not doubt that Rama's task is dear to me as well.



#### श्लोकः
##### मूलम्
ते भवन्तो मतिश्रेष्ठा बलवन्तो मनस्विनः॥4.59.25॥  
प्रेषिताः कपिराजेन देवैरपि दुरासदाः।

##### शब्दार्थः
ते those of you, मतिश्रेष्ठाः very wise, मनस्विनः sensitive , बलवन्तः strong, देवैरपि even by gods, दुरासदाः unapproachable, भवन्तः you are, कपिराजेन by king of monkeys, प्रेषिताः sent.

##### आङ्ग्लानुवादः
'Indeed, you monkeys are very wise, strong and sensitive. The king of monkeys has sent you on this mission. You cannot be conquered even by gods.



#### श्लोकः
##### मूलम्
रामलक्ष्मणबाणाश्च निशिताः कङ्कपत्रिणः॥4.59.26॥  
त्रयाणामपि लोकानां पर्याप्तास्त्राणनिग्रहे।

##### शब्दार्थः
कङ्कपत्रिणः heronfeathered, निशिताः sharp, रामलक्ष्मणबाणाश्च are the arrows of Rama and Lakshmana, त्रयाणाम् all the three, लोकानाम् of worlds, त्राणनिग्रहे to protect or subdue, पर्याप्ताः are enough.

##### आङ्ग्लानुवादः
'The heronfeathered arrows of Rama and Lakshmana are sharp and strong enough to protect or subdue all the three worlds.



#### श्लोकः
##### मूलम्
कामं खलु दशग्रीव स्तेजोबलसमन्वितः॥4.59.27॥  
भवतां तु समर्थानां न किञ्चिदपि दुष्करम्।

##### शब्दार्थः
दशग्रीवः the tenheaded Ravana, तेजोबलसमन्वितः खलु कामम् is mighty, powerful and strong, तु but, समर्थानाम् for the efficient ones, भवताम् for you, दुष्करम् difficult, किञ्चिदपि even a little, न not.

##### आङ्ग्लानुवादः
'The tenheaded Ravana is mighty, powerful and strong, indeed. But you are efficient and it will not be difficult for you to achieve this task.



#### श्लोकः
##### मूलम्
तदलं कालसङ्गेन क्रियतां बुद्धिनिश्चयः॥4.59.28॥  
न हि कर्मसु सज्जन्ते बुद्धिमन्तो भवद्विधाः।

##### शब्दार्थः
तत् then, कालसङ्गेन by complying to the time limit (set by Sugriva), अलम् enough, बुद्धिनिश्चयः resolute, क्रियताम् may be made, भवद्विधाः persons like you, बुद्धिमन्तः wise people, कर्मसु in accepting challenges, न सज्जन्ते हि not lag behind.

##### आङ्ग्लानुवादः
'Do not bother about the time limit. Resolve to achieve the objective, for wise people  like you should not lag behind in accepting challenges.'  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे एकोनषष्टितमस्सर्गः॥  
Thus ends the fiftyninth sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/05-daxiNAnveShaNam/059_sampAtinA_sItAvarNanam.md">
<details><summary><h3>भूषणम् ...{Loading}...</h3></summary>



ततस्तदमृतास्वादं गृध्रराजेन भाषितम् ।  

निशम्य मुदिता हृष्टास्ते वचः प्लवगर्षभाः  ॥  ४।५९।१  ॥   

जाम्बवान् वानरश्रेष्ठः सह सर्वैः प्लवङ्गमैः ।  

भूतलात्सहसोत्थाय गृध्रराजमथाभ्रवीत्  ॥  ४।५९।२  ॥   

क्क सीता केन वा दृष्टा को वा हरति मैथिलीम् ।  

तदाख्यातु भवान् सर्वं गतिर्भव वनौकसाम्  ॥  ४।५९।३  ॥   

को दाशरथिबाणानां वज्रवेगनिपातिनाम् ।  

स्वयं लक्ष्मणमुक्तानां न चिन्तयति विक्रमम्  ॥  ४।५९।४  ॥   

स हरीन् प्रीतिसंयुक्तान् सीताश्रुतिसमाहितान् ।  

पुनराश्वासयन् प्रीत इदं वचनमब्रवीत्  ॥  ४।५९।५  ॥   

श्रूयतामिह वैदेह्या यथा मे हरणं श्रुतम् ।  

येन चापि ममाख्यातं यत्र वा ऽ ऽयतलोचना  ॥  ४।५९।६  ॥   

अहमस्मिन् गिरौ दुर्गे बहुयोजनमायते ।  

चिरान्निपतितो वृद्धः क्षीणप्राणपराक्रमः  ॥  ४।५९।७  ॥   

तं मामेवं गतं पुत्रः सुपार्श्वो नाम नामतः ।  

आहारेण यथाकालं बिभिर्ति पततां वरः  ॥  ४।५९।८  ॥   

तीक्ष्णकामास्तु गन्धर्वास्तीक्ष्णकोपा भुजङ्गमाः ।  

मृगाणां तु भयं तीक्ष्णं ततस्तीक्ष्णक्षुधा वयम्  ॥  ४।५९।९  ॥   

स कदाचित् क्षुधार्तस्य ममाहाराभिकाङिणः ।  

गतसूर्ये ऽहनि प्राप्तो मम पुत्रो ह्यनामिषः  ॥  ४।५९।१०  ॥   

स मया वृद्धभावाच्च कोपाच्च परिभर्त्सितः ।  

क्षुत्पिपासापरीतेन कुमारः पततां वरः  ॥  ४।५९।११  ॥   

स मामाहारसंरोधात् पीडितं प्रीतिवर्धनः ।  

अनुमान्य यथातत्त्वमिदं वचनमब्रवीत्  ॥  ४।५९।१२  ॥   

अहं तात यथाकालमामिषार्थी खमाप्लुतः ।  

महेन्द्रस्य गिरेर्द्वारमावृत्य च समास्थितः  ॥  ४।५९।१३  ॥   

ततः सत्त्वसहस्राणां सागरान्तरचारिणाम् ।  

पन्थानमेको ऽध्यवसं सन्निरोद्धुमवाङ्मुखः  ॥  ४।५९।१४  ॥   

तत्र कश्चिन्मया दृष्टः सूर्योदयसमप्रभाम् ।  

स्त्रियमादाय गच्छन् वै भिन्नाञ्जनचयप्रभः  ॥  ४।५९।१५  ॥   

सो ऽहमभ्यवहारार्थी तौ दृष्ट्वा कृतनिश्चयः ।  

तेन साम्ना विनीतेन पन्थानमभियाचितः  ॥  ४।५९।१६  ॥   

न हि सामोपपन्नानां प्रहर्ता विद्यते क्कचित् ।  

नीचेष्वपि जनः कश्चित् किमङ्ग बत मद्विधः  ॥  ४।५९।१७  ॥   

ततस्तदमृतास्वादमित्यारभ्य पञ्च सर्गाः प्रक्षिप्ताः । सर्वकोशेष्वदर्शनात्
तान् विनापि कथासङ्घट्टनात् पूर्वोक्तार्थविरोधस्फोरकत्वाच्च । तथापि ते
व्याख्यास्यन्ते तत इत्यादि । हृष्टाः रोमाञ्चाञ्चिताः । बभूवुरिति शेषः  ॥ 
४।५९।११७  ॥   

  

स यातस्तेजसा व्योम सङ्क्षिपन्निव वेगतः ।  

अथाहं खचरैर्भूतैरभिगम्य सभाजितः  ॥  ४।५९।१८  ॥   

स यात इति । सभाजितः पूजितः  ॥  ४।५९।१८  ॥   

  

दिष्ट्या जीवसि तातेति ह्यब्रुवन् मां महर्षय ।  

कथञ्चित् सकलत्रो ऽसौ गतस्ते स्वस्त्यसंशयम् ।  

एवमुक्तस्ततो ऽहं तैः सिद्धः परमशौभनैः  ॥  ४।५९।१९  ॥   

दिष्ट्येति । असौ सकलत्रः सरक्ष्यवर्गः । अतः कथञ्चित् गतः । अतस्ते
स्वस्त्यासीत् असंशयम् इति मां महर्षयो ऽब्रुवन्निति योजना  ॥  ४।५९।१९  ॥   

  

स च मे रावणो राजा रक्षसां प्रतिवेदितः ।  

हरन् दाशरथेर्भार्यां रामस्य जनकात्मजाम्  ॥  ४।५९।२०  ॥   

भ्रष्टाभऱणकौशेयां शोकवेगपराजिताम् ।  

रामलक्ष्मणयोर्नाम क्रोशन्तीं मुक्तमूर्द्धजाम्  ॥  ४।५९।२१  ॥   

मे मया । प्रतिवेदितः ज्ञातः । सुपार्श्ववचनमिदम्  ॥  ४।५९।२०,२१  ॥   

  

एष कालात्ययस्तावदिति कालविदां वरः ।  

एतमर्थं समग्रं मे सुपार्श्वः प्रत्यवेदयत्  ॥  ४।५९।२२  ॥   

तच्छ्रुत्वा हि मे बुद्धिर्नासीत्काचित्पराक्रमे ।  

अपक्षो हि कथं पक्षी कर्म किञ्चिदुपक्रमे  ॥  ४।५९।२३  ॥   

यत्तु शक्यं मया कर्तुं वाग्बुद्धिगुणवर्तिना ।  

श्रूयतां तत्प्रवक्ष्यामि भवतां पौरुषाश्रयम्  ॥  ४।५९।२४  ॥   

कालात्ययः कालातिक्रमहेतुः, रावणदर्शनमिति भावः  ॥  ४।५९।२२२४  ॥   

  

वाङ्मतिभ्यां तु सर्वेषां करिष्यामि प्रियं हि वः ।  

यद्धि दाशरथेः कार्यं मम तन्नात्र संशयः  ॥  ४।५९।२५  ॥   

ते भवन्तो मतिश्रेष्ठा बलवन्तो मनस्विनः ।  

प्रेषिताः कपिराजेन देवैरपि दुरासदाः  ॥  ४।५९।२६  ॥   

रामलक्ष्मणबाणाश्च निशिताः कङ्कपत्ित्रणः ।  

त्रयाणामपि लोकानां पर्याप्तास्त्राणनिग्रहे  ॥  ४।५९।२७  ॥   

कामं खलु दशग्रीवस्तेजोबलसमन्वितः ।  

भवतां तु समर्थानां न किञ्चिदपि दुष्करम्  ॥  ४।५९।२८  ॥   

वागिति । सर्वेषां वः युष्माकं वाङ्मतिभ्यां प्रियं करिष्यामि हि ।
दाशरथेर्यत्कार्यं तन्ममैव  ॥  ४।५९।२५२८  ॥   

  

तदलं कालसङ्गेन क्रियतां बुद्धिनिश्चयः ।  

न हि कर्मसु सज्जन्ते बुद्धिमन्तो भवद्विधाः  ॥  ४।५९।२९  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकोनषष्टितमः सर्गः  ॥  ५९  ॥   

कालसङ्गेन कालविलम्बेन  ॥  ४।५९।२९  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकोनषष्टितमः सर्गः  ॥  ५९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/05-daxiNAnveShaNam/059_sampAtinA_sItAvarNanam.md">
<details><summary><h3>शिरोमणी ...{Loading}...</h3></summary>



संपातिप्रापणानन्तरकालिकवृत्तान्तमाह-- तत इत्यादिभिः । अमृतास्वादम्
अमृतास्वादसदृशास्वादविशिष्टं वदता स्थिरेण गृध्रराजेन भाषत वचो निशम्य
श्रुत्वा हृष्टाः प्लवगोत्तमाः ततः पूर्वस्थितिदेशे अतिष्ठन्निति शेषः  ॥ 
४।५९।१  ॥   

  

जाम्बवानिति । वानरश्रेष्ठः वानरेभ्यो ऽधिकवयस्कः जाम्बवान् भूतलात् उत्थाय
संपातिसमीपं गत्वेत्यर्थः, गृध्रराजानं संपातिमब्रवीत् ।
समासान्तविधेरनित्यत्वात् टजभावः  ॥  ४।५९।२  ॥   

  

तद्वचनाकारमाह क्वेति । सीता क्व कस्मिन् स्थले अस्तीति शेषः, केन दृष्टा च
हरणसमये इति शेषः, मैथिलीं को वा हरति अहरत्, तत्सर्वं भवान् आख्यातु वदतु
। अत एव वनौकसामस्माकं गतिर्विश्रामभूमिर्भव । एतेन पूर्वसंपातिकथनसमये
जाम्बवतः अतिशोकहेतुकानवधानता तद्वचने ऽप्रीतिर्वा सूचिता  ॥  ४।५९।३  ॥   

  

क इति । वज्रवेगनिपातिनाम् अतिवेगविशिष्ठवज्रवत्स्वयं निपतनशीलानां
लक्ष्मणमुक्तानां दाशरथिबाणानां रामसंबन्धिशराणां विक्रमं को न चिन्तयति ।
एतेन तस्य विनाशो ऽवश्यं भवितेति सूचितं तेनापहर्तुः अज्ञानातिशयः सूचितः
 ॥  ४।५९।४  ॥   

  

स इति । सं संपातिः प्रतिसंमुक्तान् त्यक्तप्रायोपवेशनात्
सीताश्रुतिसमाहितान् सीतावृत्तान्तश्रवणाय एकाग्रचित्तान् वानरान्
आश्वासयन् सन् पुनरब्रवीत्  ॥  ४।५९।५ ॥   

  

तद्वचनाकारमाह श्रूयतामिति । यथा येन प्रकारेण वैदेह्या हरणं श्रुतं तं
प्रकारं येन ममाग्रे आख्यातं कथितं तं च यत्रायतलोचना सीता अस्ति तं देशं च
इह इदानीं मे श्रूयताम्  ॥  ४।५९।६  ॥   

  

अहमिति । क्षीणौ अल्पौ प्राणपराक्रमौ यस्य सो ऽहं बहुयोजनम् आयते विस्तृते
अस्मिन् गिरौ चिरात् बहुकालतो निपतितः  ॥  ४।५९।७  ॥   

  

तमिति । एवमनेन प्रकारेण तं पतितं मां नामतः प्रणामाय गतः प्राप्तः
सुपार्श्वौ नाम पुत्रः आहारेण यथाकालं बिभर्ति  ॥  ४।५९।८  ॥   

  

आहारेणैव भरणे हेतुं वदन्नाह तीक्ष्णेति । गन्धर्वास्तीक्ष्णकामाः भवन्ति
तेषु कामभोगाधिक्यमित्यर्थः । भुजङ्गमाः सर्वाः तीक्ष्णकोपाः तेषु
कोपाधिक्यमित्यर्थः । मृगाणां तु भयं तीक्ष्णं तेषु भयाधिक्यमित्यर्थः ।
ततस्तथा वयं तीक्ष्ण क्षुधा अस्मासु क्षुधाया आधिक्यमित्यर्थः  ॥  ४।५९।९
 ॥   

  

स इति । अहनि अहोनिमित्ते सूर्ये सति सूर्योदयकाले इत्यर्थः, गतः
आहाराभिकाङ्क्षिणो मम पुत्रः अनामिषः आमिषरहितः सन् प्राप्तः मामिति शेषः
 ॥  ४।५९।१०  ॥   

  

स इति । आहारसंरोधात् आहारस्याप्राप्तेरित्यर्थः, पीडितः मया भर्त्सितः
पुत्रः अनुमान्य मां संप्रार्थ्य यथातत्त्वं याथार्थ्यमनतिक्रम्य
इदमब्रवीत्  ॥  ४।५९।११  ॥   

  

तद्वचनाकारमाह अहमिति । हे तात यथाकालं गमनकालमनतिक्रम्य आमिषार्थी
खमाकाशमाप्लुतो ऽहं महेन्द्रस्य गिरेः द्वारं निर्गममार्गमावृत्य
सुसमाश्रितः संस्थितः  ॥  ४।५९।१२  ॥   

  

तत्रेति । तत्र तस्मिन् समये सागरान्तरचारिणां सहस्राणां पन्थानं
संनिरोद्धुम् अवाङ्मुखः एको ऽहं अध्यवसम्  ॥  ४।५९।१३  ॥   

  

तत्रेति । तत्र तस्मिन् समये सूर्योदयसमप्रभाम्
उदयकालिकसूर्यप्रभासदृशप्रभाविशिष्टां स्त्रियमादाय गच्छन्
भिन्नाञ्जनचयोपमः विलक्षणाञ्जनसमूहसदृशः कश्चिज्जनो मया दृष्टः  ॥  ४।५९।१४
 ॥   

  

स इति । सः आमिषार्थी अहं स्त्रीपुरुषौ दृष्ट्वा अभ्यवहारार्थं
त्वत्कर्तृकभोजनार्थं कृतनिश्चयः इमावेव हत्वा पितृकर्तृभोजनार्थं
नेष्यामीति निश्चयवानित्यर्थः, अहं विनीतेन तेन पुरुषेण साम्ना
सामरूपोपायेन पन्थानमनुयाचितो ऽभवमतः त्यक्तवानस्मीति शेषः  ॥  ४।५९।१५  ॥   

  

त्यागे हेतुमाह नेति । सामोपपन्नानां सामयुक्तानां प्रहर्ता हन्ता नीचेषु
अपि जनेषु कश्चिन्न तद्विधः भवत्कुलजातसदृशः नेति किं वक्तव्यम्  ॥  ४।५९।१६
 ॥   

  

स इति । तेजसा व्योम आकाशं संक्षिपन् व्याप्नुवन् इव सः गृहीतस्त्रीकः यातः
अथानन्तरं खेचरैः भूतैः अभिगम्य प्राप्य सभाजितः प्रार्थ्यमानतत्त्यागेन
प्रशंसितो ऽहमभवमिति शेषः  ॥  ४।५९।१७  ॥   

  

स भाजनप्रकारमाह-- दिष्टयेति । हे तात सकलत्रः असौ योगतः स कथंचित् जीवति
त्वया त्यक्त इत्यर्थः, इति दिष्ट्या भाग्यम्, अतस्ते स्वस्ति इति महर्षयो
मामब्रुवन्  ॥  ४।५९।१८  ॥   

  

एवमिति । ततः तत्त्यागानन्तरं परमशोभनैः सिद्धैरहमेवमुक्तः सः मया
त्यक्तस्तु रक्षसां राजा रावणः सिद्धैः प्रतिवेदितः बोधितश्च चकारेण या
ह्रियमाणा सा सीता प्रतिवेदिता दुष्टत्यागप्रशंसया हरणेनैवास्य विनाशो
भवितेति महर्षीणां ज्ञानं सूचितम्  ॥  ४।५९।१९  ॥   

  

पश्यन्निति । भ्रष्टाभरणकौशेयां रामलक्ष्मणयोर्नाम क्रोशन्तीं दाशरथेः
रामस्य भार्यां पश्यन् अतिष्ठमिति शेषः । हे तात एषः कालात्ययः इति
एतद्धेतुकः एतदर्थं वाक्यविदां वरः सुपार्श्वः मे समीपे प्रत्यवेदयत् ।
सार्धश्लोकद्वयमेकान्वयी  ॥  ४।५९।२०,२१  ॥   

  

तदिति । तत् रावणस्य कर्म श्रुत्वा ऽपि पराक्रमे मे बुद्धिः काचिन्नासीत्
हि यतः अपक्षः पक्षरहितः पक्षी किंचित्कर्म कथं समारभेत् ।
अर्धद्वयमेकान्वयि  ॥  ४।५९।२२  ॥   

  

यदिति । वाग्बुद्धिगुणवर्तिना वचसा बुद्धिगुणेन समीचीनोपदेशादिना च
वर्तनशीलेन मया यत्कर्तुं शक्यं तत् भवतां पौरुषाश्रयं पौरुषसाध्यं
वक्ष्यामि । तत्र तत् श्रूयताम्  ॥  ४।५९।२३  ॥   

  

वागिति । दाशरथेः यत्कार्यं तन्ममैव अतः वाङ्मतिभ्यां सर्वेषां वः प्रियं
करिष्यामि  ॥  ४।५९।२४  ॥   

  

तदिति । कपिराजेन प्रहिताः मतिश्रेष्ठाः भवन्तः देवैरपि दुरासदाः सन्तीति
शेषः । विहिताः चालिताः रामलक्ष्मणबाणाः त्रयाणामपि लोकानां त्राणनिग्रहे
कामं पर्याप्ताः समर्था इत्यर्थः । तत् तस्मात् हेतोः तेजोबलसमन्वितो यो
दशग्रीवः तस्मिन् भवतां किंचिन्न दुष्करम् । श्लोकत्रयं संमिलितान्वयि  ॥ 
४।५९।२५२७  ॥   

  

तदिति । हि यतः बुद्धिमन्तो जनाः कर्मसु न सज्जन्ते अलसाः भवन्ति । तत् ततः
बुद्धिनिश्चयः बुद्धिजनितनिश्चयविशिष्टः सीतादर्शनोद्योग इत्यर्थः,
क्रियताम् कालसङ्गेन कालविलम्बेन अलं न क्रियतामित्यर्थः  ॥  ४।५९।२८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
एकोनषष्टितमः सर्गः  ॥  ४।५९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/05-daxiNAnveShaNam/059_sampAtinA_sItAvarNanam.md">
<details><summary><h3>तिलकम् ...{Loading}...</h3></summary>



तत इति । ते प्लवगर्षभा अमृतास्वादं गृध्रराजाभिभाषितं निशम्य हर्षादेव
तद्वदतो ऽनुतदन्तो हृष्टा बभूवुरित्यर्थः । वदत इत्यत्र नुमभाव आर्षः  ॥ 
४।५९।१  ॥   

  

अब्रवीत् लङ्कायां सीतादर्शनं त्वदेकसाक्षिकमान्यसाक्षिकमपि वेति
दार्ढ्यायापृच्छदित्यर्थः । भूतलादुत्थाय प्रायोपवेशं त्यक्त्वेत्यर्थः  ॥ 
४।५९।२  ॥   

  

प्रश्नमेवाह-- क्वेति । सीतां को हरति स्म, ह्रियमाणा च केन दृष्टा,
त्वयान्येनापि वा, हृता च क्व वा वर्तते इति सर्वं भवानाख्यातु । सामान्यतः
श्रुत्वा प्रायोपवेशादुत्थितानां विशिष्य वदत्वित्यर्थः  ॥  ४।५९।३  ॥   

  

को जानकीहर्ता स्वयं रामबाणानां विक्रमं न चिन्तयतीत्यन्वयः  ॥  ४।५९।४  ॥   

  

प्रतिसंमुक्तांस्त्यक्तप्रायोपवेशान् ।
सीताश्रुतिसमाहितान्सीताविषयवृत्तान्तश्रवणे
सावधानान्पुनराश्वासयन्नन्यसाक्षिकताप्रदर्शनेन भूयः स्वोक्तार्थं
प्रत्यापयन्  ॥  ४।५९।५ ॥   

  

वैदेह्या हरणं यथा मे मया श्रुतम्, येन च ममाख्यातम्, यत्र सा ऽ ऽयतलोचना
वर्तते इति श्रुतम्, तदपीहेदानीं श्रूयताम्  ॥  ४।५९।६  ॥   

  

तदेवाह-- अहमिति । दुर्गे दुर्गमे क्षीणः प्राणो बलं पराक्रमश्च यस्य सः  ॥ 
४।५९।७,८  ॥   

  

तीक्ष्णकामाः "स्त्रीकामा वै गन्धर्वाः" इति श्रुतेः । यथा कामादिविषये
गन्धर्वादेस्तैक्ष्ण्यं स्वभावात्तत एव स्वभावादेव वयं पतगाः तीक्ष्णक्षुधा
इत्यर्थः  ॥  ४।५९।९  ॥   

  

यस्मादेवम्, अतः क्षुधार्तस्य, अत एवाहारकाङ्क्षिणो ममाहारार्थं सूर्ये
ऽहन्यह्नि सूर्ये सूर्योदयकाले गतो मम पुत्रः सायमनामिषः प्राप्त आगतः  ॥ 
४।५९।१०  ॥   

  

यत एवम्, अतः स मम प्रीतिवर्धनो मयाहारसंरोधात्पीडितो दुर्वचनेन खेदं
प्रापितः सन्मामनुमान्य क्षमापयित्वा यथातत्त्वमिदं वक्ष्यमाणं वचनमब्रवीत्
 ॥  ४।५९।११ ॥   

  

सुसमाश्रितः स्थितः  ॥  ४।५९।१२  ॥   

  

पन्थानं संनिरोद्धुमवसमित्यन्वयः  ॥  ४।५९।१३  ॥   

  

सूर्योदयसमप्रभामुदयकालिकसूर्यसमप्रभाम्  ॥  ४।५९।१४  ॥   

  

तौ स्त्रीपुरुषौ । कृतनिश्चयः इमावेव हत्वा पितुरभ्यवहारार्थं नेष्यामीति
कृतनिश्चय इत्यर्थः । ततस्तेन विनीतेन सता साम्नैव पन्थानमभियाचितो ऽस्मि ।
अत एवासौ त्यक्त इति शेषः  ॥  ४।५९।१५  ॥   

  

तत्र हेतुः-- नहि सामेति  ॥  ४।५९।१६  ॥   

  

अथ सस्त्रीकस्य तस्य गमनानन्तरं खेचरैर्भूतैः सिद्धचारणादिभिः सभाजितः
पूजितो ऽस्मि  ॥  ४।५९।१७  ॥   

  

"दिष्ट्या जीवति सीता" इति पाठः । दिष्ट्या सीता त्वद्दृष्टिपथं प्राप्ता
जीवति स्म त्वया तद्धननस्येषत्करत्वात् एवं पूजयित्वा मां महर्षयो ऽब्रुवन्
। असौ त्वया दृष्टः पुरुषः सकलत्रः कथञ्चित्कुशली गतः, अतो ऽसंशयं ते
स्वस्त्यस्त्विति कतकः । अन्ये तु-- "दिष्ट्या जीवसि तातेति" इति पाठः । हे
तात त्वं दिष्ट्या रावणं प्राप्यापि जीवसीत्यब्रुवन् । यतो ऽसौ सकलत्रः,
अतो ऽसंशयं त्वां संशयमप्रापय्य गतः अतस्ते स्वस्ति जातमित्यर्थमाहुः  ॥ 
४।५९।१८  ॥   

  

अथ स हर्ता रावण इति सा रामभार्येति चाहं प्रतिवेदितः  ॥  ४।५९।१९  ॥   

  

अतो ऽहं भ्रष्टाभरणत्वादिगुणां रामभार्यां पश्यन्स्थित इत्येष तावन्मे
कालात्ययः कालातिपातहेतुरिति समग्रमेतदर्थं वाक्यविदां वरः सुपार्श्वो मे
प्रत्यवेदयत् । तच्छ्रुत्वापीति । सामान्यतः पूर्वं मया दृष्टमपि
पुत्राद्धर्ता रावणो हृता रामपत्नीति निश्चित्य श्रुत्वा ऽपि  ॥  ४।५९।२०२२
 ॥   

  

वाग्बुद्धिभ्यां साध्यो यो गुण उपकारलक्षणस्तन्मात्रवर्तशीलेन  ॥ 
४।५९।२३ ॥   

  

पौरुषाश्रयं पराक्रमप्रतिष्ठाभूतम् । किं चैष उपकारो न केवलं भवत्प्रयोजन
एव, अपि तु स्वप्रयोजनफलो ऽपीत्याह-- वाङ्मतिभ्यामिति । दाशरथेः
कार्यमुद्दिश्य वः सर्वेषां वाङ्मतिभ्यां यत्प्रियं करिष्यामि तन्ममैव
कार्यम् अत्र संशयो न  ॥  ४।५९।२४ ॥   

  

तत्तस्मान्मया भवतां कार्यसिद्धेरसंशयं दृष्टत्वाद्भवन्तो ऽवश्यं कार्ये
यतन्तामिति शेषः  ॥  ४।५९।२५  ॥   

  

विहिताः विधात्रेति शेषः  ॥  ४।५९।२६  ॥   

  

त्राणनिग्रहे त्राणे निग्रहे च पर्याप्ताः । समाहारद्वन्द्वः । यद्यपि
दशग्रीवो लोकदृष्ट्या प्रबलः, तथापि भवतां रामलक्ष्मणसहायत्वेनैव समर्थानां
सुकर एवेति भावः  ॥  ४।५९।२७  ॥   

  

कालसङ्गः कालविलम्बः । सज्जन्ते ऽलसा भवन्ति  ॥  ४।५९।२८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे एकोनषष्टितमः सर्गः  ॥  ४।५९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/05-daxiNAnveShaNam/059_sampAtinA_sItAvarNanam.md">
<details><summary><h3>द्राविडपाठः ...{Loading}...</h3></summary>



  
ततस्तदमृतास्वादं गृध्रराजेन भाषितम्।  
निशम्य मुदिता हृष्टास्ते वचः प्लवगर्षभाः ॥ 4.59.1 ॥   
जाम्बवान् वानरश्रेष्ठः सह सर्वैः प्लवङ्गमैः।  
भूतलात्सहसोत्थाय गृध्रराजमथाभ्रवीत् ॥ 4.59.2 ॥   
क्व सीता केन वा दृष्टा को वा हरति मैथिलीम्।  
तदाख्यातु भवान् सर्वं गतिर्भव वनौकसाम् ॥ 4.59.3 ॥   
को दाशरथिबाणानां वज्रवेगनिपातिनाम्।  
स्वयं लक्ष्मणमुक्तानां न चिन्तयति विक्रमम् ॥ 4.59.4 ॥   
स हरीन् प्रीतिसंयुक्तान् सीताश्रुतिसमाहितान्।  
पुनराश्वासयन् प्रीत इदं वचनमब्रवीत् ॥ 4.59.5 ॥   
श्रूयतामिह वैदेह्या यथा मे हरणं श्रुतम्।  
येन चापि ममाख्यातं यत्र वाऽऽयतलोचना ॥ 4.59.6 ॥   
अहमस्मिन् गिरौ दुर्गे बहुयोजनमायते।  
चिरान्निपतितो वृद्धः क्षीणप्राणपराक्रमः ॥ 4.59.7 ॥   
तं मामेवं गतं पुत्रः सुपार्श्वो नाम नामतः।  
आहारेण यथाकालं बिभिर्ति पततां वरः ॥ 4.59.8 ॥   
तीक्ष्णकामास्तु गन्धर्वास्तीक्ष्णकोपा भुजङ्गमाः।  
मृगाणां तु भयं तीक्ष्णं ततस्तीक्ष्णक्षुधा वयम् ॥ 4.59.9 ॥   
स कदाचित् क्षुधार्तस्य ममाहाराभिकाङिणः।  
गतसूर्येऽहनि प्राप्तो मम पुत्रो ह्यनामिषः ॥ 4.59.10 ॥   
स मया वृद्धभावाच्च कोपाच्च परिभर्त्सितः।  
क्षुत्पिपासापरीतेन कुमारः पततां वरः ॥ 4.59.11 ॥   
स मामाहारसंरोधात् पीडितं प्रीतिवर्धनः।  
अनुमान्य यथातत्त्वमिदं वचनमब्रवीत् ॥ 4.59.12 ॥   
अहं तात यथाकालमामिषार्थी खमाप्लुतः।  
महेन्द्रस्य गिरेर्द्वारमावृत्य च समास्थितः ॥ 4.59.13 ॥   
ततः सत्त्वसहस्राणां सागरान्तरचारिणाम्।  
पन्थानमेकोऽध्यवसं सन्निरोद्धुमवाङ्मुखः ॥ 4.59.14 ॥   
तत्र कश्चिन्मया दृष्टः सूर्योदयसमप्रभाम्।  
स्त्रियमादाय गच्छन् वै भिन्नाञ्जनचयप्रभः ॥ 4.59.15 ॥   
सोऽहमभ्यवहारार्थी तौ दृष्ट्वा कृतनिश्चयः।  
तेन साम्ना विनीतेन पन्थानमभियाचितः ॥ 4.59.16 ॥   
न हि सामोपपन्नानां प्रहर्ता विद्यते क्वचित्।  
नीचेष्वपि जनः कश्चित् किमङ्ग बत मद्विधः ॥ 4.59.17 ॥   
स यातस्तेजसा व्योम सङ्क्षिपन्निव वेगतः।  
अथाहं खचरैर्भूतैरभिगम्य सभाजितः ॥ 4.59.18 ॥   
कथञ्चित् सकलत्रोऽसौ गतस्ते स्वस्त्यसंशयम्।  
एवमुक्तस्ततोऽहं तैः सिद्धः परमशौभनैः ॥ 4.59.19 ॥   
स च मे रावणो राजा रक्षसां प्रतिवेदितः।  
हरन् दाशरथेर्भार्यां रामस्य जनकात्मजाम् ॥ 4.59.20 ॥   
भ्रष्टाभऱणकौशेयां शोकवेगपराजिताम्।  
रामलक्ष्मणयोर्नाम क्रोशन्तीं मुक्तमूर्द्धजाम् ॥ 4.59.21 ॥   
एष कालात्ययस्तावदिति कालविदां वरः।  
एतमर्थं समग्रं मे सुपार्श्वः प्रत्यवेदयत् ॥ 4.59.22 ॥   
तच्छ्रुत्वा हि मे बुद्धिर्नासीत्काचित्पराक्रमे।  
अपक्षो हि कथं पक्षी कर्म किञ्चिदुपक्रमे ॥ 4.59.23 ॥   
यत्तु शक्यं मया कर्तुं वाग्बुद्धिगुणवर्तिना।  
श्रूयतां तत्प्रवक्ष्यामि भवतां पौरुषाश्रयम् ॥ 4.59.24 ॥   
वाङ्मतिभ्यां तु सर्वेषां करिष्यामि प्रियं हि वः।  
यद्धि दाशरथेः कार्यं मम तन्नात्र संशयः ॥ 4.59.25 ॥   
ते भवन्तो मतिश्रेष्ठा बलवन्तो मनस्विनः।  
प्रेषिताः कपिराजेन देवैरपि दुरासदाः ॥ 4.59.26 ॥   
रामलक्ष्मणबाणाश्च निशिताः कङ्कपत्ित्रणः।  
त्रयाणामपि लोकानां पर्याप्तास्त्राणनिग्रहे ॥ 4.59.27 ॥   
कामं खलु दशग्रीवस्तेजोबलसमन्वितः।  
भवतां तु समर्थानां न किञ्चिदपि दुष्करम् ॥ 4.59.28 ॥   
तदलं कालसङ्गेन क्रियतां बुद्धिनिश्चयः।  
न हि कर्मसु सज्जन्ते बुद्धिमन्तो भवद्विधाः ॥ 4.59.29 ॥   

</details>
</div>
