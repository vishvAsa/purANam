---
title: ०५८ वसुदेवादिदर्शनम्

---
अध्यायः 058

कृष्णदर्शनाय वसुदेवादीनामागमनम् ॥ 1 ॥ रामकृष्णाभ्यां पित्रादिवन्दनपूर्वकं बन्धुभ्यो रत्नादिवितरणम् ॥ 2 ॥ इन्द्रस्य कृष्णचरितप्रशंसनपूर्वकं स्वलोकगमनम् ॥ 3 ॥

भीष्म उवाच ।	001  
एवमालोकयाञ्चक्रुर्द्वारकामृषभास्त्रयः ।	001a  
उपेन्द्रबलदेवौ च वासवश्च महायशाः ॥	001c  
ततस्तं पाण्डरं शौरिर्मूर्ध्नि तिष्ठन्गरुत्मतः ।	002a  
प्रीतः शङ्खमुपाध्मासीद्द्विषतां रोमहर्षणम् ॥	002c  
तस्य शङ्खस्य शब्देन सागरश्चुक्षुभे भृशम् ।	003a  
ररास च नभः सर्वं तच्चित्रमभवत्तदा ॥	003c  
पाञ्चजन्यस्य निर्घोषं निशम्य कुकुरान्धकाः ।	004a  
प्रीयमाणाः समाजग्मुरालोक्य मधुसूदनम् ॥	004c  
वसुदेवं पुरस्कृत्य वेणुशङ्खरवैः सह ।	005a  
उग्रसेनो ययौ राजा वासुदेवनिवेशनम् ॥	005c  
आनन्दितुं पर्यचन्स्वेषु वेश्मसु देवकी ।	006a  
रोहिणी च ययौ देशमाहुकस्य च याः स्त्रियः ॥	006c  
हता ब्रह्मद्विषः सर्वे जयन्त्यन्धकवृष्णयः ।	007a  
एवमुक्तः सह स्त्रीभिरक्षतैर्मधुसूदनः ॥	007c  
ततः शौरिः सुपर्णेन स्वं निवेशनमभ्ययात् ।	008a  
चकाराथ यथोद्देशमीश्वरो मणिपर्वतम् ॥	008c  
ततो धनानि रत्नानि सभायां मधुसूदनः ।	009a  
निधाय पुण्डरीकाक्षः पितुर्दर्शनलालसः ॥	009c  
ततः सान्दीपिनिं पूर्वं ब्राह्मणं चापि भारत ।	010a  
यथान्यायं वासुदेव उपस्पृष्ट्वा महायशाः ॥	010c  
ववन्दे पृथुताम्राक्षः प्रीयमाणो महायशाः ।	011a  
तथाऽश्रुपरिपूर्णाक्षमानन्दभृतचेतसम् ॥	011c  
ववन्दे सह रामेण पितरं वासवानुजः ।	012a  
ताभ्यां च मूर्ध्न्युपाघ्रातः केशवः परवीरहा ॥	012c  
यथाश्रेष्ठमुपागम्य सात्वतान्यदुनन्दनः ।	013a  
सर्वेषां नाम जग्राह दाशार्हाणामधोक्षजः ॥	013c  
ततः सर्वाणि वित्तानि सर्वरत्नमयानि च ।	014a  
व्यभजत्तानि तेभ्योऽथ सर्वेभ्यो यदुनन्दनः ॥	014c  
सा केशवमहामात्रैर्महेन्द्रप्रतिमैः सभा ।	015a  
शुशुभे वृष्णिशार्दूलैः सिंहैरिव गिरेर्गुहा ॥	015c  
अथासनगतान्सर्वानुवाच विबुधाधिपः ।	016a  
शुभया हर्षयन्वाचा महेन्द्रस्तान्महायशाः ।	016c  
कुकुरान्धकमुख्यांश्च तं च राजानमाहुकम् ॥	016e  
इन्द्र उवाच ।	017  
यदर्थं जन्म कृष्णस्य मानुषेषु महात्मनः ।	017a  
यत्कृतं वासुदेवेन तद्वक्ष्यामि समासतः ॥	017c  
अयं शतसहस्राणि दानवानामरिन्दमः ।	018a  
निहत्य पुण्डरीकाक्षः पातालविवरं ययौ ॥	018c  
यच्च नाधिगतं पूर्वैः प्रह्लादबलिशम्बरैः ।	019a  
तदिदं शौरिणा वित्तं प्रापितं भवतामिह ॥	019c  
सपाशं मुरमाक्रम्य पाञ्चजन्यं च धीमता ।	020a  
शिलासङ्घानतिक्रम्य निशुम्भः सगणो हतः ॥	020c  
हयग्रीवश्च विक्रान्तो दानवो निहतो बली ।	021a  
मथितश्च मृधे भौमः कुण्डले चाहृते पुनः ॥	021c  
पुनर्बाणवधे शौरिमादित्या वसुभिः सह ।	022a  
मन्मुखा आगमिष्यन्ति साध्याश्च मधुसूदनम् ॥	022c  
एवमुक्त्वा ततः सर्वानामन्त्र्य कुकुरान्धकान् ।	023a  
सस्वजे रामकृष्णौ च वसुदेवं च वासवः ॥	023c  
प्रद्युम्नसाम्बप्रमुखाननिरूद्धं च सारणम् ।	024a  
बभ्रुं झल्लिं गदं भानुं चारुदेष्णं च वृत्रहा ॥	024c  
सत्कृत्य सारणाक्रूरौ पुनराभाष्य सात्यकिम् ।	025a  
सस्वजे वृष्णिराजानमाहुकं कुकुराधिपम् ।	025c  
भोजं च कृतवर्माणमन्यांश्चान्धकवृष्णिषु ॥	025e  
आमन्त्र्य देवप्रवरैर्वासवो वासवानुजम् ।	026a  
ततः श्वेताचलप्रख्यं गजमैरावतं प्रभुः ॥	026c  
पश्यतां सर्वभातानामारुरोह शचीपतिः ।	027a  
पृथिवीं चान्तरिक्षं च दिवं च वरवारणम् ॥	027c  
मुखाडम्बरनिर्घोषैः पूरयन्तमिवासकृत् ।	028a  
हैमयन्त्रमहाकक्ष्यं हिरण्मयविषाणिनम् ॥	028c  
मनोहरकुथास्तीर्णं सर्वरत्नविभूषितम् ।	029a  
नित्यस्रुतमदस्रावं क्षरन्तमिव तोयदम् ॥	029c  
दिशागजं महामात्रं काञ्चनस्रजमास्थितः ।	030a  
प्रबभौ मन्दराग्रस्थः प्रतपन्भानुमानिव ॥	030c  
ततो वज्रमयं भीमं प्रगृह्य परामाङ्कुशम् ।	031a  
ययौ बलवता सार्धं पावकेन शचीपतिः ॥	031c  
तं करेणुगजव्रातैर्विमानैश्च मरुद्गणाः ।	032a  
पृष्ठतोऽनुययुः प्रीताः कुबेरवरुणग्रहाः ॥	032c  
स वायुपक्षमास्थाय वैश्वानरपथं गतः ।	033a  
प्राप्य सूर्यपथं देवस्तत्रैवान्तरधीयत ॥ ॥	033c  

इति श्रीमन्महाभारते सभापर्वणि अर्घाहरणपर्वणि अष्टपञ्चाशोऽध्यायः ॥ 58 ॥