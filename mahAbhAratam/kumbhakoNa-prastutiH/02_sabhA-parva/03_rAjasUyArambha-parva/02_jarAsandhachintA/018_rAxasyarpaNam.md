---
title: ०१८ जरासन्ध-नाम

---
अध्यायः 018
राजानम्प्रति स्वस्वरूपमभिधाय जराया अन्तर्धानम् ॥ 1 ॥
	
राक्षस्युवाच 	001  
जरा नामास्मि भद्रं ते राक्षसी कामरूपिणी ।	001a  
तव वेश्मनि राजेन्द्र पूजिता न्यवसं सुखम् ॥	001c  
गृहे गृहे मनुष्याणां नित्यं तिष्ठामि राक्षसी ।	002a  
गृहदेवीति नाम्ना वै पुरा सृष्टा स्वयम्भुवा ॥	002c  
दानवानां विनाशाय स्थापिता दिव्यरूपिणी ।	003a  
यो मां भक्त्या लिखेत्कुड्ये सपुत्रां यौवनान्विताम् ॥	003c  
गृहे तस्य भवेद्वृद्धिरन्यथा क्षयमाप्नुयात् ।	004a  
त्वद्गृहे तिष्ठमानाऽहं पूजिताऽहं सदा विभो ॥	004c  
लिखिता चैव कुड्येषु पुत्रैर्बहुभिरावृता ।	005a  
गन्धपुष्पैस्तथा धूपैर्भक्ष्यभोज्यैः सुपूजिता ॥	005c  
साऽहं प्रत्युपकारार्थं चिन्तयन्त्यनिशं नृप ।	006a  
तवेमे पुत्रशकले दृष्टवत्यस्मि धार्मिका ।	006c  
संश्लेषिते मया दैवात्कुमारः समपद्यत ।	007a  
तव भाग्यान्महाराज हेतुमात्रमहं त्विह ॥	007c  
मेरुं वा खादितुं शक्ता किं पुनस्तव बालकम् ।	008a  
गृहसम्पूजनात्तुष्ट्या मया प्रत्यर्पितस्तव ॥	008c  
मम नाम्ना च लोकेऽस्मिन्ख्यात एव भविष्यति ।	009a  
कृष्ण उवाच 	009  
एवमुक्त्वा तु सा राजंस्तत्रैवान्तरधीयत ।	009c  
स सङ्गृह्य कुमारं तं प्रविवेश गृहं नृपः ॥	009e  
तस्य बालस्य यत्कृत्यं तच्चकार नृपस्तदा ।	010a  
आज्ञापयच्च राक्षस्या मगधेषु महोत्सवम् ॥	010c  
तस्य नामाकरोच्चैव पितामहसमः पिता ।	011a  
जरया सन्धितो यस्माज्जरासन्धो भवत्वयम् ॥	011c  
सोऽवर्धत महातेजा मागधाधिपतेः सुतः ।	012a  
प्रमाणबलसम्पन्नो हुताहुतिरिवानलः ॥	012c  
\'एवं स ववृधे राजन्कुमारः पुष्करेक्षणः ।	013a  
कालेन महता चापि यौवनस्थो बभूव ह\' ।	013c  
मातापित्रोर्नन्दकरः शुक्लपक्षे यथा शशी ॥ 	013e  

इति श्रीमन्महाभारते सभापर्वणि मन्त्रपर्वणि अष्टादशोऽध्यायः ॥ 18 ॥