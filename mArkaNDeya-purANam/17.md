+++
title = "१७"

+++

सप्तदशोऽध्यायः  

पुत्र उवाच  

ततः काले बहुतिथे द्वितीयो ब्रह्मणः सुतः  ।  
स्वभार्यां भगवानत्रिरनसूयामपश्यत  ॥ १७.१ ॥  
ऋतुस्नातां सुचार्वङ्गीं लोभनीयोत्तमाकृतिम्  ।  
सकामो मनसा भेजे स मुनिस्तामनिन्दिताम्  ॥ १७.२ ॥  
तस्याभिध्यायतस्तान्तु विकारो योऽन्वजायत  ।  
तमेवोवाह पवनस्तिरश्चोर्ध्वञ्च वेगवान्  ॥ १७.३ ॥  
ब्रह्मरूपञ्च शुक्लाभं पतमानं समन्ततः  ।  
सोमरूपं रजोपेतं दिशस्तं जगृहुर्दश  ॥ १७.४ ॥  
स सोमो मानसो जज्ञे तस्यामत्रेः प्रजापतेः  ।  
पुत्रः समस्तसत्त्वानामायुराधार एव च  ॥ १७.५ ॥  
तुष्टेन विष्णुना जज्ञे दत्तात्रेयो महात्मना  ।  
स्वशरीरात्समुत्पाद्य सत्त्वोद्रिक्तो द्विजात्तमः  ॥ १७.६ ॥  
दत्तात्रेय इति ख्यातः सोऽनसूयास्तनं पपौ  ।  
विष्णुरेवावतीर्णोऽसौ द्वितीयोऽत्रेः सुतोऽभवत् ॥ १७.७ ॥  
सप्ताहात्प्रच्युतो मातुरुदरात्कुपितो यतः  ।  
हैहयेन्द्रमुपावृत्तमपराध्यन्तमुद्धतम्  ॥ १७.८ ॥  
दृष्ट्वात्रौ कुपितः सद्यो दग्धुकामः स हैहयम्  ।  
गर्भवासमहायासदुः खामर्षसमन्वितः  ॥ १७.९ ॥  
दुर्वासास्तमसोद्रिक्तो रुद्रांशः समजायत  ।  
इति पुत्रत्रयं तस्या जज्ञे ब्रह्मेशवैष्णवम्  ॥ १७.१० ॥  
सोमो ब्रह्मभवद्विष्णुर्दत्तात्रेयो व्यजायत  ।  
दुर्वासाः शङ्करो जज्ञे वरदानाद्दिवौकसाम्  ॥ १७.११ ॥  
सोमः स्वरश्मिभैः शीतैर्वोरुधौषधिमानवान्  ।  
आप्याययन् सदा स्वर्गे वर्तते स प्रजापतिः  ॥ १७.१२ ॥  
दत्तात्रेयः प्रजां पाति दुष्टदैत्यनिबर्हणात् ।  
शिष्टानुग्रहकृच्चेति ज्ञेयश्चांशः स वैष्णवः  ॥ १७.१३ ॥  
निर्दहत्यवमन्तारं दुर्वासा भगवानजः  ।  
रौद्रं समाश्रित्य वपुर्दृङ्मनोवाग्भिरुद्धतः  ॥ १७.१४ ॥  
सोमत्वं भगवानत्रैः पुनश्चक्रे प्रजापतिः  ।  
दत्तात्रेयोऽपि विषयान् योगास्थो बुभुजे हरिः  ॥ १७.१५ ॥  
दुर्वासाः पितरं हित्वा मातरञ्चोत्तम व्रतम्  ।  
उन्मत्ताख्यं समाश्रित्य परिबभ्राम मेदिनीम्  ॥ १७.१६ ॥  
मुनिपुत्रवृतो योगी दत्तात्रेयोऽप्यसङ्गिताम्  ।  
अभीप्स्यमानः सरसि निममज्ज चिरं प्रभुः  ॥ १७.१७ ॥  
तथापि तं महात्मानमतीव प्रियदर्शनम्  ।  
तत्यजुर्न कुमारास्ते सरसस्तीरमाश्रिताः  ॥ १७.१८ ॥  
दिव्ये वर्षशते पूर्णे यदा ते न त्यजन्ति तम्  ।  
तत्प्रीत्या सरसस्तीरं सर्वे मुनिकुमारकाः  ॥ १७.१९ ॥  
ततो दिव्याम्बरधरां चारुपीननितम्बिनीम्  ।  
नारीमादाय कल्याणीमुत्तितार जलान्मुनिः  ॥ १७.२० ॥  
स्त्रीसन्निकर्षाद्यद्येते परित्यक्ष्यन्ति मामिति  ।  
मुनिपुत्रास्ततोऽसङ्गी स्थास्यामीति विचिन्तयन्  ॥ १७.२१ ॥  
तथापि तं मुनिसुता न त्यजन्ति यदा मुनिम्  ।  
ततः सह तया नार्या मद्यपानमथापिबत् ॥ १७.२२ ॥  
सुरापानरतं ते न सभार्यं तत्यजुस्ततः  ।  
गीतवाद्यादिवनिताभोगसंसर्गदूषितम्  ॥ १७.२३ ॥  
मन्यमाना महात्मानं पीतासवसविक्रियम्  ।  
नावाप दोषं योगीशो वारुणीं स पिबन्नपि  ॥ १७.२४ ॥  
अन्तावसायिवेश्मान्तर्मातरिश्वा वसन्निव  ।  
सुरां पिबन् सपत्नीकस्तपस्तेपे स योगवित् ।  
योगीश्वारश्चिन्त्यमानो योगिभिर्मुक्तिकाङ्क्षिभिः  ॥ १७.२५ ॥  

इति श्रीमार्कण्डेपुराणे पितापुत्रसंवादे दत्तात्रेयोत्पत्तिर्नाम सप्तदशोऽध्यायः  
