+++
title = "४१"

+++

एकचत्वारिशोऽध्यायः  

अलर्क उवाच  

भगवन् ! योगिनश्चर्यां श्रोतुमिच्छामि तत्त्वतः  ।  
ब्रह्मवर्त्मन्यनुसरन् यथा योगी न सीदति  ॥ ४१.१ ॥  

दत्तात्रेय उवाच  

मानापमानौ यावेतौ प्रत्युद्वेगकरौ नृणाम्  ।  
तावेव विपरीतार्थौ योगिनः सिद्धिकारकौ  ॥ ४१.२ ॥  
मानापमानौ यावेतौ तावेवाहुर्विषामृते  ।  
अपमानोऽमृतं तत्र मानस्तु विषमं विषम्  ॥ ४१.३ ॥  
चक्षुः पूतं न्यसेत्पादं वस्त्रपूतं जलं पिबेत् ।  
सत्यपूतां वदेद्वाणीं बुद्धिपूतञ्च चिन्तयेत् ॥ ४१.४ ॥  
आतिथ्यश्राद्धयज्ञेषु देवयात्रोत्सवेषु च  ।  
महाजनञ्च सिद्ध्यर्थं न गच्छेद्योगवित्क्वचित् ॥ ४१.५ ॥  
व्यस्ते विधूमे व्यङ्गारे सर्वस्मिन् भुक्तवज्जने  ।  
अटेत योगविद्भैक्ष्यं न तु त्रिष्वेव नित्यशः  ॥ ४१.६ ॥  
यथैवमवमन्यन्ते जनाः परिभवन्ति च  ।  
तथा युक्तश्चरेद्योगी सतां वर्त्म न दूषयन्  ॥ ४१.७ ॥  
भैक्ष्यञ्चरेद्गृहस्थेषु यायावरगृहेषु च  ।  
श्रेष्ठा तु प्रथमा चेति वृत्तिरस्योपदिश्यते  ॥ ४१.८ ॥  
अथ नित्यं गृहस्थेषु शालीनेषु चरेद्यतिः  ।  
श्रद्दधानेषु दान्तेषु श्रोत्रियेषु महात्मसु  ॥ ४१.९ ॥  
अत ऊर्ध्वं पुश्चापि अदुष्टापतितेषु च  ।  
भैक्ष्यचर्या विवर्णेषु जघन्या वृत्तिरिष्यते  ॥ ४१.१० ॥  
भैक्ष्यं यवागूं तक्रं वा पयो यावकमेव वा  ।  
फलं मूलं प्रियङ्गुं वा कणपिण्याकसक्तवः  ॥ ४१.११ ॥  
इत्येते च शुभाहारा योगिनः सिद्धिकारकाः  ।  
तत्प्रयुञ्ज्यान्मुनिर्भक्त्या परमेण समाधिना  ॥ ४१.१२ ॥  
अपः पूर्वं सकृत्प्राश्य तूष्णीं भूत्वा समाहितः  ।  
प्राणायेति ततस्तस्य प्रथमा ह्याहुतिः स्मृता  ॥ ४१.१३ ॥  
अपानाय द्वितीया तु समानायते चापरा  ।  
उदानाय चतुर्थो स्याद्व्यानायेति च पञ्चमी  ॥ ४१.१४ ॥  
प्राणायामैः पृथक्कृत्वा शेषं भुञ्जीत कामतः  ।  
अपः पुनः सकृत्प्रश्य आचम्य हृदयं स्पृशेत् ॥ ४१.१५ ॥  
अस्तेयं ब्रह्मचर्यञ्च त्यागोऽलोभस्तथैव च  ।  
व्रतानि पञ्च भिक्षूणामहिंसापरमाणि वै  ॥ ४१.१६ ॥  
अक्रोधो गुरुशुश्रूषा शौचमाहारलाघवम्  ।  
नित्यस्वाध्याय इत्येते नियमाः पञ्च कीर्तिताः  ॥ ४१.१७ ॥  
सारभूतमुपासीत ज्ञानं यत्कार्यसाधकम्  ।  
ज्ञानानां बहुता येयं योगविघ्रकरा हि सा  ॥ ४१.१८ ॥  
इदं ज्ञेयमिदं ज्ञेयमिति यस्तृषितश्चरेत् ।  
अपि कल्पसहस्रेषु नैव ज्ञेयमवाप्नुयात् ॥ ४१.१९ ॥  
त्यक्तसङ्गो जितक्रोधो लघ्वाहारो जितेन्द्रियः  ।  

पिधाय बुद्ध्या द्वाराणि मनो ध्याने निवेशयेत् ॥ ४१.२० ॥  
शून्येष्वेवावकाशेषु गुहासु च वनेषु च  ।  
नित्ययुक्तः सदा योगी ध्यानं सम्यगुपक्रमेत् ॥ ४१.२१ ॥  
वाग्दण्डः कर्मदण्डश्च मनोदण्डश्च ते त्रयः  ।  
यस्यैते नियता दण्डाः स त्रिदण्डी महायतिः  ॥ ४१.२२ ॥  
सर्वमात्ममयं यस्य सदसज्जगदीदृशम्  ।  
गुणागुणमयन्तस्य कः प्रियः को नृपाप्रियः  ॥ ४१.२३ ॥  
विसुद्धबुद्धिः समलोष्टकाञ्चनः  
समस्तभूतेषु च तत्समाहितः  ।  
स्थानं परं शाश्वतमव्ययञ्च  
परं हि मत्वा न पुनः प्रजायते  ॥ ४१.२४ ॥  
वेदाच्छ्रेष्ठाः सर्वयज्ञक्रियाश्च  
यज्ञाज्जप्यं ज्ञानमार्गश्च जप्यात् ।  
ज्ञानाद्ध्यानं सङ्गरागव्यपेतं  
तस्मिन् प्राप्ते शाश्वतस्योपलब्धिः  ॥ ४१.२५ ॥  
समाहितो ब्रह्मपरोऽप्रमादी  
सुचिस्तथैकान्तरतिर्यतेन्द्रियः  ।  
समाप्नुयाद्योगमिमं महात्मा  
विमुक्तिमाप्रोति ततः स्वयोगतः  ॥ ४१.२६ ॥  

इति श्रीमार्कण्डेयपुराणे योगिचर्यानामैकचत्वारिंशोऽध्यायः  
