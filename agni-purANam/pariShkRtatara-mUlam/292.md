---
title: २९२

---
धन्वन्तरिरुवाच  
गोविप्रपालनं कार्य्यं राज्ञा गोशान्तिमावदे ।  
गावः पवित्रा माङ्गल्या गोषु लोकाः प्रतिष्ठिताः ॥ २९२.२ ॥  
  
शकृन्‌मूत्रं परं तासामलक्षमीनाशनं परं ।  
गवां कण्डूयनं वारि श्रृह्गस्याघौघमर्द्दनम् ॥ २९२.३ ॥  
  
रोचना विषरक्षोघ्नी ग्रासदः स्वर्गगो गवां ।  
यद्‌गृहे दुःखिता गावः स याति नरकन्नरः ॥ २९२.४ ॥  
  
परगोग्रासदः स्वर्गी गोहितो ब्रह्मलोकभाक् ।  
गोदानात्‌कीर्त्तनाद्रक्षां कृत्वा चोद्धरते कुलम् ॥ २९२.५ ॥  
  
गवां श्वासात् पवित्रा भूस्पर्शनात्किल्विषक्षयः ।  
गोमृत्रं गोमयं क्षीरं दधि सर्पिः कुशोदकम् ॥ २९२.६ ॥  
  
एकरात्रोपवासश्च श्वपाकमपि शोधयेत् ।  
सर्व्वाशुभविनाशाय पुराचरितमीश्वरैः ॥ २९२.७ ॥  
  
प्रत्येकञ्च त्र्यहाभ्यस्तं महासान्तपनं स्मृतं ।  
सर्वकामप्रदञ्चैतत् सर्व्वाशुभवीमर्द्दनम् ॥ २९२.८ ॥  
  
कृच्छ्रातिकृच्छ्रं पयसा दिवसानेकविंशतिं ।  
निर्म्मलाः सर्व्वकामाप्त्या स्युर्गगाः स्युर्न्नरोत्तमाः ॥ २९२.९ ॥  
  
त्र्यहमुष्णं पिवेन्मूत्रं त्र्यहमुष्णं घृतं पिवेत् ।  
त्र्यहमुष्णं पयः पीत्वाः वायुभक्षः परं त्र्यहम् ॥ २९२.१० ॥  
  
तप्तकृच्छ्रव्रतं सर्व्वपापघ्नं ब्रह्मलोकदं ।  
शीतैस्तु शीतकृच्छ्रं स्याद्‌ब्रह्मोक्तं ब्रह्मलोकदं ॥ २९२.११ ॥  
  
गोमूत्रेणाचरेत्स्नानं वृत्तिं कुर्य्याच्च गोरसैः ।  
गोभिर्व्रजेच्च भुक्तासु भुञ्जीताथ च गोव्रती ॥ २९२.१२ ॥  
  
मासेनैकेन निष्पापो गोलोकी स्वर्गगो भवेत् ।  
विद्याञ्च गोमतीं जप्त्वा गोलोकं परमं व्रजेत् ॥ २९२.१३ ॥  
  
गौतैर्न्नृत्येरप्सरोभिविम्माने तत्र मोदते ।  
गावः सुरभयो नित्यं गावो गुग्गुलगन्धिकाः ॥ २९२.१४ ॥  
  
गावः प्रतिष्ठा भूतानां गावः स्वस्त्ययनं परं ।  
अन्नमेव परं गावो देवानां हविरुत्तमम् ॥ २९२.१५ ॥  
  
पावनं सर्व्वभूतानां क्षरन्ति च वदन्ति च ।  
हविषा मन्त्रपूतेन तर्पयन्त्वमरान्दिवि ॥ २९२.१६ ॥  
  
ऋषीणामग्निहोत्रेषु गावो होमेषु योजिताः ।  
सर्व्वेषामेव भूतानां गावः शरणमुत्तमं ॥ २९२.१७ ॥  
  
गावः पचित्रं परमं गावो माङ्गल्यमुत्तमं ।  
गावः स्वर्गस्य सोपानं गावो धन्याः सनातनाः ॥ २९२.१८ ॥  
  
नमो गोभ्यः श्रीमतीभ्यः सौरभेयीभ्य एव च ।  
नमो ब्रह्मसुताभ्यश्च पवित्राब्यो नमो नमः ॥ २९२.१९ ॥  
  
ब्राह्मणाश्चैव गावश्च कुलमेकं द्विधा कृतम् ।  
एकत्र मन्त्रास्तिष्ठन्ति हविरेकत्र तिष्ठति ॥ २९२.२० ॥  
  
देवब्राह्मणगोसाधुसाध्वीभिः सकलं जगत् ।  
धार्य्यते वै सदा सस्मात् सर्व्वे पूज्यतमा मताः ॥ २९२.२१ ॥  
  
पिवन्ति यत्र तत्तीर्थं गह्गाद्या गाव एव हि ।  
गवां माहात्म्यमुक्तं हि चिकित्साञ्च तथा श्रृणु ॥ २९२.२२ ॥  
  
श्रृङ्गामयेषु धेनूनां तैलं दद्यात् ससैन्धवं ।  
श्रृङ्गवेरबलामांसकल्कसिद्धं समाक्षिकं ॥ २९२.२३ ॥  
  
कर्णशूलेषु सर्वेषु मञ्जिष्ठाहिङ्गुसैन्धवैः ।  
सिद्धं तैलं प्रदातव्यं रसोनेनैथ वा पुनः ॥ २९२.२४ ॥  
  
विल्वमूलमपामार्गन्धातकी च सपाटला ।  
कुटजन्दन्तमूलेषु लेपात्तच्छूलनाशनं ॥ २९२.२५ ॥  
  
दन्तशूलहरैर्द्रव्यैर्घृतं राम विपाचितं ।  
मुखरोगहरं ज्ञेयं जिह्वारोगेषु सैन्धवं ॥ २९२.२६ ॥  
  
श्रृङ्गवेरं हरिद्रे द्वे त्रिफला च गलग्रहे ।  
हृच्छूले वस्तिशुले च वातरोगे क्षये तथा ॥ २९२.२७ ॥  
  
त्रिफला घृतमिश्रा च गवां पाने प्रशस्यते ।  
अतीसारे हरिद्रे द्वे पाठाञ्चैव प्रदापयेत् ॥ २९२.२८ ॥  
  
सर्वेषु कोष्ठरोगेषु तथा शाखागदेषु च ।  
श्रृङ्गवेरञ्च भार्गीञ्च कासे श्वासे प्रदापयेत् ॥ २९२.२९ ॥  
  
दातव्या भग्नसन्धाने प्रियङ्गुर्लवणान्विता ।  
तैलं वातहरं पित्ते मधुयष्टीविपाचितं ॥ २९२.३० ॥  
  
कफे व्योषञ्च समधु सपुष्टकरजोऽस्रजे ।  
तैलाज्यं हरितालञ्च भग्नक्षतिश्रृतन्ददेत् ॥ २९२.३१ ॥  
  
माषास्तिलाः सगोधूमाः पशुक्षीरं घृतं तथा ।  
एषां पिण्डी सलवणा वत्सानां पुष्टिदा त्वियं ॥ २९२.३२ ॥  
  
बलप्रदा विषाणां स्याद् ग्रहनाशाय धूपकः ।  
देवदारु वचा मांसी गुग्गुलुहिङ्गुसर्षपाः ॥ २९२.३३ ॥  
  
ग्रहादिगदनाशाय एष धुपो गवां हितः ।  
घष्टा चैव गवां कार्या धूपेनानेन धूपिता ॥ २९२.३४ ॥  
  
अश्वगन्धातिलैः शुक्लं तेन गौः क्षीरिणी भवेत् ।  
रसायनञ्च पिन्याकं मत्तो यो धार्य्यते गृहे ॥ २९२.३५ ॥  
  
गवां पुरीषे पञ्चम्यां नित्यं शान्त्यै श्रियं यजेत् ।  
वासुदेवञ्च गन्धाद्यैरपरा शान्तिरुच्यते ॥ २९२.३६ ॥  
  
अश्वयुक्‌शुक्लपक्षस्य पञ्चदश्यां यजेद्धरिं ।  
हरिरुद्रमजं सूर्य्यं श्रियमग्निं घृतेन च ॥ २९२.३७ ॥  
दधि सम्प्राश्य गाः पूज्य कार्य्यं वह्निप्रदक्षिणं ।  
वृषाणां योजयेद् युद्धं गीतवाद्यरवैर्वहिः ॥ २९२.३८ ॥  
  
गवान्तु लवणन्देयं ब्राह्मणानाञ्च दक्षिणा ।  
नैमित्तिके माकरादौ यजेद्विष्णुं सह श्रिया ॥ २९२.३९ ॥  
  
स्थणअडिलेव्जे मध्यगते कदिक्षु केशरगान् सुरान् ।  
सुभद्राजो रविः पूज्यो बहुरूपो बलिर्वहिः ॥ २९२.४० ॥  
  
खं विश्वरूपा सिद्धिस्च ऋद्धिः शान्तिश्च रोहिणी ।  
दिग्धेनवो हि पूर्वाद्याः कृशरैश्चन्द्र ईश्वरः ॥ २९२.४१ ॥  
  
दिक्‌पालाः पद्मपत्रेषु कुम्भेष्वग्नौ च होमयेत् ।  
क्षीरवृक्षस्य समिधः सर्षपाक्षततण्डुलान् ॥ २९२.४२ ॥  
  
शतं शतं सुवर्णञ्च कांस्यादिकं द्विजे ददेत् ।  
गावः पूज्या विमोक्तव्याः शान्त्यै क्षीरादिसंयुताः ॥ २९२.४३ ॥  
  
शालिहोत्रः सुश्रुताय हयायुर्वेदमुक्तवान् ।  
पालकाप्योऽङ्गराजाय गजायुर्वेदमब्रवीत् ॥ २९२.४४ ॥  
  
इत्यादिमहापुराणे आग्नेये शान्त्यायुर्वेदो नाम द्विनवत्यधिकद्विशततमोऽध्यायः ॥