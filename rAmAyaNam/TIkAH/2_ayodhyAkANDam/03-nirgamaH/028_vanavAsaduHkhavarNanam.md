+++
title = "०२८ वनवासदुःखवर्णनम्"
title_english = "028 Rama warns Seetha of difficulties of staying in forest"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-028-Vanavasa_Dukka_Varnanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/028_vanavAsaduHkhavarNanam.md">
<details><summary><h3>IITK ...{Loading}...</h3></summary>

Rama relates to Sita the hardships of forest life-- dissuades her from
accompanying him to the forest.



#### श्लोकः
##### मूलम्
स एवं ब्रुवतीं सीतां धर्मज्ञो धर्मवत्सलः।  
न नेतुं कुरुते बुद्धिं वने दुःखानि चिन्तयन्॥2.28.1॥

##### शब्दार्थः
धर्मज्ञः knower of righteousness, धर्मवत्सलः devoted to righteousness, सः he, एवम् thus, ब्रुवतीम् speaking, सीताम् to Sita, नेतुम् to take, बुद्धिम् decision, वने in the forest, दुःखानि difficulties, चिन्तयन् while reflecting so, न कुरुते did not make.

##### आङ्ग्लानुवादः
Rama, who knew his duties and was devoted to righteousness, reflected on the difficulties of forest (life) and did not agree to take Sita even though she was pleading the way she did.



#### श्लोकः
##### मूलम्
सान्त्वयित्वा पुनस्तां तु बाष्पदूषितलोचनाम्।  
निवर्तनार्थे धर्मात्मा वाक्यमेतदुवाच ह॥2.28.2॥

##### शब्दार्थः
धर्मात्मा righteous, बाष्पदूषितलोचनाम् whose eyes were blurred with tears, ताम् her, सान्त्वयित्वा having consoled, निवर्तनार्थे to dissuade, पुनः again, एतत् this, वाक्यम् word, उवाच ह said.

##### आङ्ग्लानुवादः
Righteous Rama consoled Sita whose eyes were blurred with tears, and in order to dissuade her (from going to the forest) said againः



#### श्लोकः
##### मूलम्
सीते महाकुलीनाऽसि धर्मे च निरता सदा।  
इहाऽचर स्वधर्मं त्वं मे यथा मनसस्सुखम्॥2.28.3॥

##### शब्दार्थः
सीते O Sita, महाकुलीना born in a noble race, सदा always, धर्मे to duty ,निरता असि you are devoted, इह here, यथा as, मे मनसः to my mind, सुखम् brings happiness, त्वम् you, स्वधर्मम् your duty, आचर practise.

##### आङ्ग्लानुवादः
Born in a noble race, O Sita, you are always devoted to duty. Follow your duty, here. It will make me happy.



#### श्लोकः
##### मूलम्
सीते यथा त्वां वक्ष्यामि तथा कार्यं त्वयाऽबले।  
वने हि बहवो दोषा वदतस्तान्निबोध मे॥2.28.4॥

##### शब्दार्थः
अबले O frail one, सीते O Sita, त्वाम् you, यथा as, वक्ष्यामि I shall tell you, तथा like that, त्वया by you, कार्यम् should be done, वने in the forest, बहवः many, दोषाः हि hardships are there  
indeed, वदतः being told, मे by me, तान् about them, निबोध pray attention.

##### आङ्ग्लानुवादः
Do as I tell you, O delicate Sita. There are, indeed, many hardships in the forest. I shall tell you all about them. Listen to me.



#### श्लोकः
##### मूलम्
सीते विमुच्यतामेषा वनवासकृता मतिः।  
बहुदोषं हि कान्तारं वनमित्यभिधीयते॥2.28.5॥

##### शब्दार्थः
सीते O Sita, वनवासकृता to live in the forest, एषा this, मतिः mind, विमुच्यताम् give up, कान्तारम् a dreary forest, वनम् forest, बहुदोषं (बहुदोषयुतं) has many hardships, अभिधीयते हि is being said.

##### आङ्ग्लानुवादः
Give up the desire to live in the forest, O Sita Living in the dreary jungle, it is said, has many hardships.



#### श्लोकः
##### मूलम्
हितबुद्ध्या खलु वचो मयैतदभिधीयते।  
सदा सुखं न जानामि दुःखमेव सदा वनम्॥2.28.6॥

##### शब्दार्थः
मया by me, एतत् वचः these words, हितबुद्ध्या with prudence, अभिधीयते हि is being said, वनम् forest, सदा always, सुखम् as happy, न जानामि I do not know, सदा always, दुःखमेव grief only.

##### आङ्ग्लानुवादः
I am saying all this in your interest. The forest is a haven of hardships. I know of no  
happiness in the forest.



#### श्लोकः
##### मूलम्
गिरिनिर्झरसम्भूता गिरिकन्दर वासिनाम्।  
सिंहानां निनदा दुःखा श्श्रोतुं दुःखमतो वनम्॥2.28.7॥

##### शब्दार्थः
गिरिनिर्झरसम्भूताः arising from the falling waters from mountains, निनदाः sounds, गिरिकन्दर वासिनाम् living in the mountain caves, सिंहानाम् of lions, श्रोतुम् to hear, दुःखाः fearful, अतः therefore, वनम् forest, दुःखम् source of  pain, दुःखमतो painful.

##### आङ्ग्लानुवादः
It is frightening to hear the sounds of  waterfalls and the roar of lions living in the mountain caves. Therefore forest life is painful (fearful).



#### श्लोकः
##### मूलम्
क्रीडमानाश्च विस्रब्धा मत्ता श्शून्ये महामृगाः।  
दृष्ट्वा समभिवर्तन्ते सीते दुःखमतो वनम्॥2.28.8॥

##### शब्दार्थः
विस्रब्धाः fearless, मत्ताः wild, शून्ये in a deserted place, क्रीडमानाः while sporting, महामृगाः great animals, दृष्ट्वा on seeing, समभिवर्तन्ते attack, सीते Sita, अतः therefore, वनम् forest, दुःखम् is a source of danger.

##### आङ्ग्लानुवादः
Big, wild animals, moving about freely and sporting in the deserted forest, attack on seeing a human. Thus forest is full of danger.



#### श्लोकः
##### मूलम्
सग्राहास् सरितश्चैव पङ्कवत्यस्सु दुस्तराः।  
मत्तैरपि गजैर्नित्यमतो दुःखतरं वनम्॥2.28.9॥

##### शब्दार्थः
सग्राहाः with crocodiles, पङ्कवत्यः च filled with mud, सरितश्चैव rivers also, मत्तैः intoxicated, गजैरपि by elephants also, दुस्तराः difficult to cross, अतः therefore, वनम् the forest, नित्यम् always, दुःखतरम् more dangerous.

##### आङ्ग्लानुवादः
The rivers, infested with crocodiles and filled with mud are difficult to cross even for elephants in rut. Hence forest life is always extremely dangerous.



#### श्लोकः
##### मूलम्
लताकण्टकसङ्कीर्णाः कृकवाकूपनादिताः।  
निरपाश्च सुदुर्गाश्च मार्गा दुःखमतो वनम्॥2.28.10॥

##### शब्दार्थः
मार्गाः the paths, लताकण्टकसङ्कीर्णाः full of thorny creepers, कृकवाकूपनादिताः echoing with the noise of wild fowls, निरपाः with no water, सुदुर्गाः च are  extremely difficult to traverse, अतः therefore, वनम् forest, दुःखम् is a difficult place.

##### आङ्ग्लानुवादः
.  
The paths full of thorny creepers, echoing with the noise of wild fowls, and with no water (to drink) are difficult to tread. So forest is a source of suffering.



#### श्लोकः
##### मूलम्
सुप्यते पर्णशय्यासु स्वयं भग्नासु भूतले।  
रात्रिषु श्रमखिन्नेन तस्माद्दुःखतरं वनम्॥2.28.11॥

##### शब्दार्थः
स्वयम् on their own, भग्नासु broken (fallen), पर्णशय्यासु bed of leaves, भूतले on the ground, श्रमखिन्नेन exhausted with struggles, रात्रिषु at night, सुप्यते will have to sleep, तस्मात्  therefore, वनम् forest life, दुःखतरम् is extremely painful.

##### आङ्ग्लानुवादः
Exhausted with struggles one has to sleep at night on a bed of leaves fallen on their own on the ground. Therefore, forest life is extremely painful.



#### श्लोकः
##### मूलम्
अहोरात्रं च सन्तोषः कर्तव्यो नियतात्मना।  
फलैर्वृक्षावपतितैस् सीते दुःखमतो वनम्॥2.28.12॥

##### शब्दार्थः
सीते O Sita, अहोरात्रम् night and day, नियतात्मना with senses under control, वृक्षावपतितैः fallen down the trees, फलैः with fruits, सन्तोषः satisfaction, कर्तव्यः to be derived, अतः therefore, वनम् forest life, दुःखम् is full of suffering.

##### आङ्ग्लानुवादः
With the senses under control night and day, O Sita, one must be satisfied with the fruits fallen from trees. Therefore, forest life is full of suffering.



#### श्लोकः
##### मूलम्
उपवासश्च कर्तव्यो यथा प्राणेन मैथिलि।  
जटाभारश्च कर्तव्यो वल्कलाम्बरधारिणा॥2.28.13॥

##### शब्दार्थः
मैथिलि O Daughter of Mithila, यथाप्राणेन according to one's ability, उपवासश्च fasting also, कर्तव्यः has to be undertaken, वल्कलाम्बरधारिणा wearing robes of bark, जटाभारश्च also burden of matted hair, कर्तव्यः has to be borne.

##### आङ्ग्लानुवादः
One has to wear robes of bark and matted hair and take to fasting as long as one can, O daughter of Mithila



#### श्लोकः
##### मूलम्
देवतानां पित्रूणां कर्तव्यं विधिपूर्वकम्।  
प्राप्तानामतिथीनां च नित्यशः प्रतिपूजनम्॥2.28.14॥

##### शब्दार्थः
देवतानाम् of devatas, पित्रूणां च also of ancestors, प्राप्तानाम् of those arrived, अतिथीनां च of guests also, विधिपूर्वकम् duly, नित्यशः always, प्रतिपूजनम् worship, कर्तव्यम् needs to be done.

##### आङ्ग्लानुवादः
One has to worship gods and ancestors according to tradition and extend hospitality to guests, (who arrive unexpectedly).



#### श्लोकः
##### मूलम्
कार्यस्त्रिरभिषेकश्च काले काले च नित्यशः।  
चरता नियमेनैव तस्माद्धुःखतरं वनम्॥2.28.15॥

##### शब्दार्थः
नियमेनैव as per rule, चरता while wandering (like an ascetic), नित्यशः always, काले काले at prescribed hours, त्रिः three times, अभिषेकः bathing, कार्यः will have to be done, तस्मात् therefore, वनम् life in the forest, दुःखतरम् is extremely difficult.

##### आङ्ग्लानुवादः
One has to wander about all the while (like an ascetic) as per the customs and take ablutions three times a day at prescribed hours. Hence life in the forest is extremely hard.



#### श्लोकः
##### मूलम्
उपहारश्च कर्तव्यः कुसुमैस् स्वयमाहृतैः।  
आर्षेण विधिना वेद्यां बाले दुःखमतो वनम्॥2.28.16॥

##### शब्दार्थः
बाले O innocent one, स्वयम् on your own, आहृतैः has been brought, कुसुमैः with flowers, आर्षेण विधिना as per the injunction of the Vedas, वेद्याम् on the altar, उपहारश्च offering, कर्तव्यः needs to be made, अतः therefore, वनम् living in the forest, दुःखम् is difficult.

##### आङ्ग्लानुवादः
Flowers collected with one's own hands, O innocent one, should be offered on the altar as per injunction of the Vedas. Therefore (life in the) forest is difficult.



#### श्लोकः
##### मूलम्
यथालब्धेन कर्तव्यः सन्तोषस्तेन मैथिलि।  
यताहारैर्वनचरै र्नित्यं दुःखमतो वनम्॥2.28.17॥

##### शब्दार्थः
मैथिलि O daughter of Mithila, वनचरैः by wanderers in the forest, यताहारैः with limited food, यथालब्धेन  whatever is available, तेन with that alone, सन्तोषः satisfaction, कर्तव्यः should be derived, अतः for that reason, वनम् forest life, दुःखम् is difficult.

##### आङ्ग्लानुवादः
The wanderers in the jungle, O daughter of Mithila, have to be satisfied daily with whatever little food is available. So forest (life) is a hard life.



#### श्लोकः
##### मूलम्
अतीव वातास्तिमिरं बुभुक्षा चात्र नित्यशः।  
भयानि च महान्त्यत्र ततो दुःखतरं वनम्॥2.28.18॥

##### शब्दार्थः
अत्र there (in the forest), वाताः wind, तिमिरम् darkness, अतीव is extreme, नित्यशः always, बुभुक्षा hunger, महान्ति great, भयानि च fears also, ततः therefore, वनम् forest life, दुःखतरम् is extremely difficult.

##### आङ्ग्लानुवादः
There is extreme wind and darkness, hunger and fear. Therefore forest (life) is difficult.



#### श्लोकः
##### मूलम्
सरीसृपाश्च बहवो बहुरूपाश्च भामिनि।  
चरन्ति पृथिवीं दर्पात्ततो दुःखतरं वनम्॥2.28.19॥

##### शब्दार्थः
भामिनि O Beautiful lady, बहुरूपाः च of various forms too, बहवः many, सरीसृपाः च reptiles  
also, दर्पात् fiercely, पृथिवीम् on the ground, चरन्ति move about, ततः therefore, वनम् to live in the forest, दुःखतरं is extremely dangerous.

##### आङ्ग्लानुवादः
There are various forms of fierce reptiles fearlessly crawling on the ground. So (living in the) forest is extremely dangerous.



#### श्लोकः
##### मूलम्
नदी निलयनास् सर्पा नदीकुटिलगामिनः।  
तिषठ्न्त्यावृत्य पन्थानं ततो दुःखतरं वनम्॥.2.28.20॥

##### शब्दार्थः
नदी निलयनाः live in rivers, नदीकुटिलगामिनः meandering like rivers, सर्पाः serpents, पन्थानम् the path, आवृत्य having obstructed, तिष्ठन्ति stay, ततः therefore, वनम् life in the forest, दुःखतरम् is full of sufferings.

##### आङ्ग्लानुवादः
The serpents that live in and move like meandering rivers always obstruct  the paths. Therefore, living in the forest is tremendously difficult.



#### श्लोकः
##### मूलम्
पतङ्गा वृश्चिकाः कीटा दंशाश्च मशकैस् सह।  
बाधन्ते नित्यमबले सर्वं दुःखमतो वनम्॥2.28.21॥

##### शब्दार्थः
पतङ्गाः birds, वृश्चिकाः scorpions, कीटाः insects, मशकैः सह with mosquitoes, दंशाश्च gnats, नित्यम् always, सर्वम् everyone, बाधन्ते trouble,  अतः therefore, वनम् the life in forest, दुःखम् is a source of suffering.

##### आङ्ग्लानुवादः
Birds, scorpions, insects, gnats and mosquitoes always create trouble. Therefore, life in the forest is all suffering.



#### श्लोकः
##### मूलम्
द्रुमाः कण्टकिनश्चैव कुशाः काशाश्च भामिनि।  
वने व्याकुलशाखाग्रास्तेन दुःखतरं वनम्॥2.28.22॥

##### शब्दार्थः
भामिनि O lovely Sita, वने in the forest, द्रुमाः trees, कुशा काशाः च kusa grass and reeds,  कण्टकिनश्चैव thorny ones, व्याकुलशाखाग्राः with tops of branches interlaced with each other, तेन therefore, वनम् forest life, दुःखतरम् is full of difficulties.

##### आङ्ग्लानुवादः
O lovely Sita there are thorny trees with branches on the top interlaced with one another. There are kusa grass and reeds. So forest life is very hard.



#### श्लोकः
##### मूलम्
कायक्लेशाश्च बहवो भयानि विविधानि च।  
अरण्यवासे वसतो दुःखमेव ततो वनम्॥2.28.23॥

##### शब्दार्थः
अरण्यवासे living in the forest, वसतः while living, बहवः many, कायक्लेशाः physical afflictions, विविधानि various, भयानि च fears, ततः therefore, वनम् forest, दुःखमेव is full of difficulties  
only.

##### आङ्ग्लानुवादः
There are various physical afflictions and fears for one who lives in the forest. Therefore, forest brings suffering.



#### श्लोकः
##### मूलम्
क्रोधलोभौ विमोक्तव्यौ कर्तव्या तपसे मतिः।  
न भेतव्यं च भेतव्ये नित्यं दुःखमतो वनम्॥2.28.24॥

##### शब्दार्थः
क्रोधलोभौ anger and greed, विमोक्तव्यौ should be given up, तपसे in asceticism, मतिः mind, कर्तव्या must be fixed, भेतव्ये even in alarming situations, न भेतव्यम् one should not be afraid, अतः therefore, वनम् life in the forest, नित्यम् always, दुःखम् full of misery.

##### आङ्ग्लानुवादः
Anger and greed have to be given up, with the mind preoccupied with ascetic practices. One should not be afraid of fearful situations. Hence forest (life) always very hard.



#### श्लोकः
##### मूलम्
तदलं ते वनं गत्वा क्षमं न हि वनं तव।  
विमृशन्निह पश्यामि बहुदोषतरं वनम्॥2.28.25॥

##### शब्दार्थः
तत् for that reason, ते to you, वनम् to the forest, गत्वा going, अलम् is not desirable, तव for you, वनम् forest life, क्षमम् न हि is not fit, इह now, विमृशन् while reconsidering, वनम् forest life, बहुदोषतरम् is full of great dangers, पश्यामि I see.

##### आङ्ग्लानुवादः
Thus forest life is not suitable for you. On reconsideration, I see that there are many dangers in forest life.



#### श्लोकः
##### मूलम्
वनन्तु नेतुं न कृता मतिस्तदा  
बभूव रामेण यदा महात्मना।  
न तस्य सीता वचनं चकार त  
त्ततोऽब्रवीद्राममिदं सुदुःखिता॥2.28.26॥

##### शब्दार्थः
महात्मना by the great, रामेण by Rama, यदा when, वनम् to the forest, नेतुम् to take, मतिः mind (decision), कृता has been made, न बभूव did not happen, तदा then, सीता Sita, तस्य his, तत्  that, वचनं words, न चकार did not follow, ततः threafter, सुदुःखिता deeply grieved, रामम् to Rama, इदम् these words, अब्रवीत् said.

##### आङ्ग्लानुवादः
When the great Rama decided not to take her along with him to the forest, Sita, deeply grieved said these words.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे अष्टाविंशस्सर्गः॥  
Thus ends the twentyeighth sarga of Ayodhyakanda of  the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/028_vanavAsaduHkhavarNanam.md">
<details><summary><h3>भूषणम् ...{Loading}...</h3></summary>



स एव ब्रुवतीं सीतां धर्मज्ञो धर्मवत्सलः ।  

न नेतुं कुरुते बुद्धिं वने दुःखानि चिन्तयन्  ॥  २।२८।१  ॥   

सान्त्वयित्वा पुनस्तां तु बाष्पदूषितलोचनाम् ।  

निवर्त्तनार्थे ध्ार्मात्मा वाक्यमेतदुवाच ह  ॥  २।२८।२  ॥   

ऽवने निवासस्य च दुःखिताम्ऽ इत्युक्तं विवृणोति--स एवमित्यादिना  ॥  २।२८।१२
 ॥   

  

सीते महाकुलीनासि धर्मे च निरता सदा ।  

इहाचरस्व धर्मं त्वं मा यथा मनसः सुखम्  ॥  २।२८।३  ॥   

सीते यथा त्वां वक्ष्यामि तथा कार्यं त्वयाबले ।  

वने दोषा हि बहवो वदतस्तान्निबोध मे  ॥  २।२८।४  ॥   

सीत इति । मा यथा मनसः सुखं मनसो यथा सुखं भवति तथा माचरेत्यर्थः  ॥ 
२।२८।३४  ॥   

  

सीते विमुच्यतामेषा वनवासकृता मतिः ।  

बहुदोषं हि कान्तारं वनमित्यभिधीयते  ॥  २।२८।५  ॥   

सीत इति । बहुदोषम् अहिकण्टकादियुक्तत्वात् । कान्तारं महारण्यम् "महारण्ये
दुर्गपथे कान्तारं पुंनपुंसकम्" इत्यमरः  ॥  २।२८।५  ॥   

  

हितबुद्ध्या खलु वचो मयैतदभिधीयते ।  

सदा सुखं न जानामि दुःखमेव सदा वनम्  ॥  २।२८।६  ॥   

हितबुद्ध्येति । हितबुद्ध्या न तु त्वद्भरणक्लेशेन  ॥  २।२८।६  ॥   

  

गिरिनिर्झरसम्भूता गिरिकन्दरवासिनाम् ।  

सिंहानां निनदा दुःखाः श्रोतुं दुःखमतो वनम्  ॥  २।२८।७  ॥   

महावने विद्यमानान् दोषानाह--गिरिनिर्झरेत्यादि । गिरिनिर्झरसम्भूताः
गिरिनिर्झरेषु प्रवृद्धाः । श्रोतुं दुःखाः दुःखकराः । अतो वनं दुःखं
दुःखकरम्  ॥  २।२८।७  ॥   

  

क्रीडमानाश्च विस्रब्धा मत्ताः शून्ये महामृगाः ।  

दृष्ट्वा समभिवर्त्तन्ते सीते दुःखमतो वनम्  ॥  २।२८।८  ॥   

क्रीडमाना इति । शून्ये निर्मानुषे प्रदेशे । विस्रब्धाः निःशङ्काः सन्तः ।
क्रीडमानाः क्रीडन्तः । अत एव मत्ताः महामृगाः सिंहशार्दूलादयः । अस्मान्
दृष्ट्वा अपूर्वदर्शनात्समभिवर्तन्ते हन्तुमभिमुखमागच्छेयुः  ॥  २।२८।८  ॥   

  

सग्राहाः सरितश्चैव पङ्कवत्यश्च दुस्तराः ।  

मत्तैरपि गजैर्नित्यमतो दुःखतरं वनम्  ॥  २।२८।९  ॥   

सग्राहा इति । सग्राहाः सनक्राः । पङ्कवत्यः बहुपङ्काः ।
मत्तैर्गजैरुपलक्षिताश्च । अत एव दुस्तराः सरितः सन्ति । अतो दुःखतरं
पूर्वोक्तदुःखसम्मेलनादतिशयेन दुःखवत्  ॥  २।२८।९  ॥   

  

लताकण्टकसङ्कीर्णाः कृकवाकूपनादिताः ।  

निरपाश्च सुदुर्गाश्च मार्गा दुःखमतो वनम्  ॥  २।२८।१०  ॥   

यत्र न निर्झरादयस्तेनैव मार्गेण गमिष्याम इत्यत्राह--लता इति । लताः
पदाकर्षिण्यः, कण्टकाः पादवेधकाः । कृकवाकवः वनकुक्कटास्तैरुपनादिताः
तन्नादयुक्ता इत्यर्थः । तन्नादा अप्यश्रुतपूर्वत्वात् भयावहा एव । निरपाः
निर्गतजलाः । "ऋक्पूरब्धूः--" इत्यादिना समासान्तः अप्रत्ययः  ॥  २।२८।१०
 ॥   

  

सुप्यते पर्णशय्यासु स्वयम्भग्नासु भूतले ।  

रात्रिषु श्रमखिन्नेन तस्माद्दुःखतरं वनम्  ॥  २।२८।११  ॥   

सुप्यत इति । भूतले न तु पर्यङ्के । तत्रापि वर्णशय्यासु न तु
मृदुतूलास्तरणेषु । तत्रापि स्वयं भग्नासु जीर्णतया स्वयमेव पतितासु ।
रात्रिषु न त्वहःसु । श्रमखिन्नेन फलमूलाद्याहरणश्रमदुःखितेन, वनवासिना
सुप्यते अतो ऽस्माभिरपि तथा स्वपितव्यमिति भावः  ॥  २।२८।११  ॥   

  

अहोरात्रं च सन्तोषः कर्त्तव्यो नियतात्मना ।  

फलैर्वृक्षावपतितैः सीते दुःखमतो वनम्  ॥  २।२८।१२  ॥   

अहोरात्रमिति । अहोरात्रं सायम्प्रातश्च । वृक्षावपतितैः वृक्षात्स्वयं
पतितैः फलैः । नियतात्मना नियतमनस्केन, इतरानभिलाषिणेत्यर्थः । वनवासिना
सन्तोषः भोजनतृप्तिः कर्त्तव्यः  ॥  २।२८।१२  ॥   

  

उपवासश्च कर्तव्यो यथाप्राणेन मैथिलि ।  

जटाभारश्च कर्त्तव्यो वल्कलाम्बरधारिणा  ॥  २।२८।१३  ॥   

देवतानां पितृ़णां च कर्तव्यं विधिपूर्वकम् ।  

प्राप्तानामतिथीनां च नित्यशः प्रतिपूजनम्  ॥  २।२८।१४  ॥   

उपवास इति । यथाप्राणेन यथाशक्त्या  ॥  २।२८।१३१४  ॥   

  

कार्यस्त्रिरभिषेकश्च कालेकाले च नित्यशः ।  

चरता नियमेनैव तस्माद्दुःखतरं वनम्  ॥  २।२८।१५  ॥   

कार्य इति । त्रिरभिषेकश्च नैककाल इत्याह कालेकाल इति ।
प्रातर्मध्याह्नसायाह्नेष्वित्यर्थः । एतच्च न कतिपयदिनेषु किन्तु
प्रतिदिनमित्याह नित्यश इति  ॥  २।२८।१५  ॥   

  

उपहारश्च कर्तव्यः कुसुमैः स्वयमाहृतैः ।  

आर्षेण विधिना वेद्यां बाले दुःखमतो वनम्  ॥  २।२८।१६  ॥   

उपहार इति । उपहारो बलिः । "उपहारो बलिर्मतः" इति हलायुधः । आर्षेण
ऋषिप्रोक्तेन । विधिना कल्पेन  ॥  २।२८।१६  ॥   

  

यथालब्धपेन सन्तोषः कर्त्तव्यस्तेन मैथिलि ।  

यताहारैर्वचनरैर्नित्यं दुःखमतो वनम्  ॥  २।२८।१७  ॥   

यथेति । यथालब्धेन यावल्लब्धेन तेन फलादिना आहारेण सन्तोषः तृप्तिः ।
यताहारैर्नियताहारैः  ॥  २।२८।१७  ॥   

  

अतीव वातास्तिमिरं बुभुक्षा चात्र नित्यशः ।  

भयानि च महान्त्यत्र ततो दुःखतरं वनम्  ॥  २।२८।१८  ॥   

अतीति । अत्र वने वाताश्चातीव बहुलाः । तिमिरञ्च रात्रिष्वतीवास्ति ।
बुभुक्षा चातीव भवति । भयानि पूर्वोक्तानि  ॥  २।२८।१८  ॥   

  

सरीसृपाश्च बहवो बहुरूपाश्च भामिनि ।  

चरन्ति पृथिवीं दर्पात्ततो दुःखतरं वनम्  ॥  २।२८।१९  ॥   

सरीसृपा इति । सरीसृपाः गिरिसर्पाः । बहुरूपाः पृथुशरीराः  ॥  २।२८।१९  ॥   

  

नदीनिलयनाः सर्पा नदीकुटिलगामिनः ।  

तिष्ठन्त्यावृत्य पन्थानं ततो दुःखतरं वनम्  ॥  २।२८।२०  ॥   

नदीनिलयना इति । नदीकुटिलगामिनः नदीवत् कुटिलगामिनः  ॥  २।२८।२०  ॥   

  

पतङ्गा वृश्चिकाः कीटा दंशाश्च मशकैः सह ।  

बाधन्ते नित्यमबले सर्वं दुःखमतो वनम्  ॥  २।२८।२१  ॥   

पतङ्गा इति । पतङ्गा शलभाः । दंशाः वनमक्षिफाः "दंशस्तु वनमक्षिका" इत्यमरः
 ॥  २।२८।२१  ॥   

  

द्रुमाः कण्टकिनश्चैव कुशकाशाश्च भामिनि ।  

वने व्याकुलशाखाग्रास्तेन दुःखतरं वनम्  ॥  २।२८।२२  ॥   

द्रुमा इति । कुशकाशयोः शाखाः कुशकाशपर्णान्येव  ॥  २।२८।२२  ॥   

  

कायक्लेशाश्च बहवो भयानि विविधानि च ।  

अरण्यवासे वसतो दुःखमेव ततो वनम्  ॥  २।२८।२३  ॥   

कायक्लेशा इति । कायक्लेशाः व्रतोपवासादयः । अरण्यवासे अरण्यरूपवासस्थाने
 ॥  २।२८।२३  ॥   

  

क्रोधलोभौ विमोक्तव्यौ कर्त्तव्या तपसे मतिः ।  

न भेतव्यं च भेतव्ये नित्यं दुःखमतो वनम्  ॥  २।२८।२४  ॥   

क्रोधलोभाविति । भेतव्ये भयहेतुविषये । प्रागुक्तसर्पादौ न भेतव्यम्, भयं न
कार्यम्  ॥  २।२८।२४  ॥   

  

तदलं ते वनं गत्वा क्षमं न हि वनं तव ।  

विमृशन्निह पश्यामि बहुदोषतरं वनम्  ॥  २।२८।२५  ॥   

तदिति । वनं गत्वा ऽलमिति "अलंखल्वोः--" इतिनिषेधार्थालमुपपदेक्त्वा । न
गन्तव्यमित्यर्थः  ॥  २।२८।२५  ॥   

  

वनं तु नेतुं न कृता मतिस्तदा बभूव रामेण यदा महात्मना ।  

न तस्य सीता वचनं चकार तत् ततो ऽब्रवीद्राममिदं सुदुःखिता  ॥  २।२८।२६  ॥   

वनमिति । रामेण वनं नेतुं मतिर्यदा न कृता बभूव तदा सीता तस्य वचनं न चकार
नाङ्गीचकार । इदम् उत्तरसर्गे वक्ष्यमाणम्  ॥  २।२८।२६  ॥   

  

इत्यार्षे श्रीरामायणे वाल्मीकीये श्रीमदयोध्याकाण्डे अष्टाविंशः सर्गः  ॥ 
२८  ॥   

इति श्रीगोविन्द राजविरचिते श्रीरामायणभूषणे पीताम्बराख्याने
अयोध्याकाण्डव्याख्याने अष्टाविंशः सर्गः  ॥  २८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/028_vanavAsaduHkhavarNanam.md">
<details><summary><h3>शिरोमणी ...{Loading}...</h3></summary>



रामवचनमेव सप्रसङ्गं निरूपयन्नाह-- स इति । धर्मवत्सलः स रामः वने दुःखानि
चिन्तयन्विचारयन् सन् सीतां नेतुं बुद्धिं निश्चयं न कुरुते  ॥  २।२८।१  ॥   

  

सान्त्वयित्वेति । बाष्पदूषितलोचनामश्रुव्याप्तनेत्रां तां सीतां
सान्त्वयित्वा निवर्तनार्थे निवृत्तिरूपप्रयोजनार्थमेतद्वाक्यमुवाच  ॥ 
२।२८।२  ॥   

  

तद्वाक्यमेवाह-- सीते इति । इह अयोध्यायामेव धर्मं
मदाज्ञप्तमत्पित्रादिसेवनं कुरु यथा येन सेवनेन मे मनसः सुखं स्यादिति शेषः
 ॥  २।२८।३  ॥   

  

सीते यथेति । वने वसतः पुरुषस्य बहवो दोषाः सन्तीति शेषः । तान्दोषान्मे
मत्तः निबोध जानीहि अहं वच्मील्यर्थः  ॥  २।२८।४  ॥   

  

सीते विमुच्यतामिति । एषा मत्सन्निधौ बोधिता मतिः वनगमननिश्चयः विमुच्यताम्
। तत्र हेतुः कान्तारं निबिडं वनं बहुदोषमनेकदोषविशिष्टमिति अभिधीयते
कथ्यते अभिज्ञैरिति शेषः  ॥  २।२८।५  ॥   

  

हितेति । सदा नित्यममुखं सुखविरोधि वनं सदा दुःखं दुःखहेतुमेव जानामि
एतद्वचः हितबुद्ध्या त्वद्विषयकातिप्रीत्येत्यर्थः । मया अभिधीयते कथ्यते
 ॥  २।२८।६  ॥   

  

दुःखान्येवाह-- गिरीत्यादिभिः । निगिनिर्झरसम्भूताः पर्वतनदीशब्दप्रवृद्धाः
गिरिनिर्दरिवासिनां गिरिदरीनिवसनशीलानां सिंहानां निनदाः शब्दाः श्रोतुं
दुःखाः दुःखप्रदाः अतो वनं श्रोतुं प्रवृत्तजनस्येति दुःखं भवतीति शेषः ।
"गिरिकन्दरवासिनाम्" इति भूषणटीकाङ्कितपुस्तकपाठः  ॥  २।२८।७  ॥   

  

क्रीडमाना इति । विस्रब्धाः शङ्कारहिता इत्यर्थः । महामृगाः वनजन्तुविशेषाः
दृष्ट्वा मनुष्यमिति शेषः । समनुवर्तन्ते हन्तुं सम्मुखमायान्तीत्यर्थः  ॥ 
२।२८।८  ॥   

  

सग्राहा इति । सग्राहाः ग्राहसहिताः पङ्कवत्यः अतिकर्दमविशिष्टाः सरितो
नद्यः मत्तैरपि गजैः सुदुस्तराः तरितुमशक्याः  ॥  २।२८।९  ॥   

  

लतेति । मार्गाः पन्थानः लताकण्टकसङ्कीर्णाः लताकण्टकैर्व्याप्ताः
कृकवाकूपनादिताः कृकवाकुभिः मयूरसरटचरणायुधैः उपनादिताः निरपाः जलरहिताश्च
सन्तीति शेषः । "ऋक्पूः--" इत्यप् । अत एव सुदुःखाः अतिदुःखहेतवः  ॥ 
२।२८।१०  ॥   

  

सुप्यते इति । स्वयं भग्नासु स्वतः पतितासु पर्णशय्यासु पर्णमयतल्पेषु
श्रमखिन्नेन फलाद्याहरणादिजनितश्रमजनितखेदविशिष्टेन पुरुषेण रात्रिषु
सुप्यते तस्माद्वनमतो वनपर्यटनशीलस्य दुःखम्  ॥  २।२८।११  ॥   

  

अहोरात्रमिति । नियतात्मना यतचित्तेन वृक्षावपतितैः वृक्षेभ्यः
पृथिव्यामागतैः  ॥  २।२८।१२  ॥   

  

उपवास इति । यथाप्राणेन यथासामर्थ्यमित्यर्थः । जटाभारः जटायाः भारो धारणम्
अभार इति छेदो वा केशसंस्कारस्य निषिद्धत्वेन पोषणाभाव इति तदर्थः  ॥  २८।१३
 ॥   

  

देवतानामिति । विधिपूर्वकं ब्रह्मचर्यविहितविधिनेत्यर्थः  ॥  २।२८।१४  ॥   

  

कार्य इति । काले काले नियमेनैव चरतां वर्तमानानां जनानां नित्यशः त्रिः
त्रिवारमभिषेकः स्नानं कार्यः  ॥  २।२८।१५  ॥   

  

उपहार इति । स्वयमाहृतैः आनीतैः कुसुमैः पुष्पैः आर्षेण वेदविहितेन विधिना
वेद्यां स्वनिर्मितस्थलविशेषे उपहारः पूजा कर्तव्यः  ॥  २।२८।१६  ॥   

  

यथेति । यथालब्धेन यथाकालं प्राप्तेन तेन फलादिना यताहारैः
नियमिताहारविशिष्टैः वनचरैः सन्तोषः कर्तव्यः  ॥  २।२८।१७  ॥   

  

अतीवेति । तिमिरमन्धकारः अत एव महान्ति विपुलानि भयानि सन्तीति शेषः  ॥ 
२।२८।१८  ॥   

  

भयहेतूनाह-- सरीसृपा इति । बहुरूपाः अनेकविधाः बहवः अनेके ते प्रसिद्धाः
सरीसृपाः स्थलनिवासिसर्पाः दर्पादस्मन्निहन्ता कश्चन नास्तीति गर्वात्पथि
मार्गे चरन्ति  ॥  २।२८।१९  ॥   

  

नदीति । नदीनिलयनाः नदीनिवासिनः अत एव नदीकुटिलगामिनः
नदीकौटिल्यसदृशकौटिल्यविशिष्टगमनशीलाः सर्पाः पन्थानमावृत्य परिवृत्य
तिष्ठन्ति  ॥  २।२८।२०  ॥   

  

पतङ्गा इति । पतङ्गाः शलभादयः कीटाः कृमयः दंशाः वनमक्षिकाः "दंशस्तु
वनमक्षिका" इत्यमरः  ॥  २।२८।२१  ॥   

  

द्रुमा इति । कण्टकिनः बहुकण्टकविशिष्टाः व्याकुलशाखाग्राः व्याकुलाः
व्याप्ताः शाखाग्राः येषां ते कुशादयश्च सन्तीति शेषः । तेन हेतुना अतो वनं
प्राप्तस्य जनस्य वनं दुःखं दुःखप्रदम्  ॥  २।२८।२२  ॥   

  

कायेति । अरण्यवासे वसतः सविधिवनवासिनः पुरुषस्य विविधानि अनेकहेतुकानि
भयानि सन्तीति शेषः । अत एव बहवो ऽनेकविधाः कार्यक्लेशाः सन्ति  ॥  २।२८।२३
 ॥   

  

क्रोधेति । विमोक्तव्यौ अतिशयेन त्यक्तव्यौ मतिर्निश्चयः भेतव्ये
भयहेतुभूतोक्तसर्पादौ तत्समीपे इत्यर्थः न भेतव्यं भयं न कार्यम्  ॥ 
२।२८।२४  ॥   

  

उपसंहरन्नाह-- तदिति । तदुक्तहेतोः वनं ते अलं न गन्तव्यं तत्र हेतुः
बहुदोषकरं वनमनेकरचनाविषयीभूतं वनं काननं गत्वा प्राप्य तव क्षमं
त्वत्कर्तृकवनवासदुःखकर्मकसहनं विमृशन् विचारयन्नपि न पश्यामि । इवो
ऽप्यर्थे अलमिति निषेधार्थकम् सम्भक्त्यर्थकवनधातुप्रकृतिककर्मकान्तमेकं
वनमिति  ॥  २।२८।२५  ॥   

  

वनमिति । महात्मना रामेण वनं नेतुं मतिर्निश्चयः यदा न कृता बभूव तदा तस्य
रामस्य वचनं वननयननिषेधकवाक्यं सीता न चकार तत्याज भवतैवं न
वक्तव्यमित्यनुक्त्वा मौनीभूय तस्थावित्यर्थः । तद्वचने विश्वासं चकारेति
तात्पर्यम् । ततो ऽनन्तरमिदं वचः अब्रवीत्  ॥  २।२८।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
ऽष्टाविंशः सर्गः  ॥  २।२८  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/028_vanavAsaduHkhavarNanam.md">
<details><summary><h3>तिलकम् ...{Loading}...</h3></summary>



स इति । न नेतुं कुरुते बुद्धिं न नेतुं कुरुते इव  ॥  २।२८।१,२  ॥   

  

महाकुलीनेत्याद्युक्तिः स्ववाक्याङ्गीकारप्रयोजना । इहैव स्थित्वा यथा मे
मम  

मनसः सुखं भवति तथा मदागमनमुद्दिश्य स्वधर्मं चर धर्ममेवाचर  ॥  २।२८।३  ॥   

  

हि यतो वने बहवो दोषाः क्लेशाः, अतो मदुक्तं कार्यमित्यन्वयः  ॥  २।२८।४
 ॥   

  

कान्तारं गहनत्वाद्दुष्प्रवेशं वनं बहुदोषमित्यभिधीयत इति योजना । सीते इति
कलत्रनामग्रहणमपि दुःखाकुलचित्तत्वनाटनेन न दोषाय  ॥  २।२८।५  ॥   

  

हितबुद्ध्या एतदभिधीयते न तु त्वद्भरणादिप्रयासोपाधिनेत्यर्थः । सदा
सर्वकालं सुखं वने नास्ति । सुखं सुखदं न भवति, किंतु दुःखं दुःखदमेवेत्येव
जानामि निश्चिनोमि  ॥  २।२८।६  ॥   

  

गिरिनिर्झरा गिरिनद्यस्तन्निनदैः संभूताः प्रभूताः । गिरिनिर्दरिवासिनां
सिंहानां निनदाः श्रोतुं दुःखा अतो वनं दुःखं दुःखजनकम्  ॥  २।२८।७  ॥   

  

विस्रब्धा निःशङ्काः । दृष्ट्वा मनुष्यं दृष्ट्वा समभिवर्तन्ते हन्तुं
संमुखमायान्ति  ॥  २।२८।८  ॥   

  

सग्राहकत्वं पङ्कवत्त्वं च दुस्तरत्वे हेतुः । नित्यं गजैरित्यस्य
युक्तमिति शेषः  ॥  २।२८।९  ॥   

  

कृकवाकुर्वनकुक्कुटः सरठ इत्यन्ये । निरपा निर्गतोदकाः "ऋक्पूः"
इत्यप्समासान्तः  ॥   

२।२८।१०  ॥   

स्वयं भग्नासु स्वयं पतितशीर्णपर्णमयशय्यास्विति यावत् । श्रमखिन्नेन दिवा
फलाद्यनायनश्रमखिन्नेन सुप्यते । वनवासिना जनेनेति शेषः । तेन तवापि स
श्रमस्तदेव शयनं चेति सममेवेति ध्वनितम्  ॥  २।२८।११  ॥   

  

वृक्षावपतितैर्वृक्षेभ्यः स्वयमेव पतितैः । अहोरात्रं प्रातःसायम्  ॥ 
२।२८।१२  ॥   

  

यथा प्राणेन यथाबलानुसारेण केशसंस्काराभावाज्जटाभारकरणम्  ॥  २।२८।१३ ॥   

  

प्रतिपूजनं कार्यं तेन तदर्थसामग्रीसंपादनक्लेशो ध्वनितः  ॥  २।२८।१४  ॥   

  

काले काले प्रातःकालादौ नियमेनैव चरतां कालक्षेपं कुर्वतां त्रिरभिषेकः
कार्यः त्रिषवणस्नानं कर्तव्यमित्यर्थः  ॥  २।२८।१५  ॥   

  

उपहारः पूजा । आर्षो विधिरुञ्छादिवृत्तिः । वेद्यामित्यनेन तत्करणदुःखं  

ध्वनितम्  ॥  २।२८।१६  ॥   

  

तेन वन्यपदार्थेन । यथाहारैर्यथालब्धाहारैः  ॥  २।२८।१७  ॥   

  

तिमिरम् रात्रिष्विति शेषः  ॥  २।२८।१८  ॥   

  

बहुरूपाः सरीसृपाः सन्ति ते च मार्गमध्ये दर्पाच्चरन्ति  ॥  २।२८।१९  ॥   

  

निलयनं वासस्थानम् । नदीवत्कुटिलगतयः  ॥  २।२८।२०  ॥   

  

अबले इत्यनेन तन्निवारणासामर्थ्यं ध्वनितम्  ॥  २।२८।२१  ॥   

  

व्याकुलशाखाग्रत्वं यथायोगं द्रुमेषु कुशकाशयोश्च बोध्यम्  ॥  २।२८।२२,२३
 ॥   

  

भेतव्ये भेतव्यविषये  ॥  २।२८।२४  ॥   

  

अलं गत्वा न गन्तव्यमित्यर्थः । विमृशन्दोषान्विचारयन् तान्दोषानिहस्थो ऽपि
पश्यामीव अतो बहुदोषकरं वनमिति ब्रवीमीति शेषः  ॥  २।२८।२५  ॥   

  

रामेण यदा वने नेतुं मतिर्न कृता बभूव तदा सीता तस्य वचनं न चकार
नाङ्गीचकार ततो हेतोरिदमब्रवीत्  ॥  २।२८।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽष्टाविंशः सर्गः  ॥  २।२८  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/028_vanavAsaduHkhavarNanam.md">
<details><summary><h3>द्राविडपाठः ...{Loading}...</h3></summary>



  
स एव ब्रुवतीं सीतां धर्मज्ञो धर्मवत्सलः।  
न नेतुं कुरुते बुद्धिं वने दुःखानि चिन्तयन् ॥ 2.28.1 ॥   
सान्त्वयित्वा पुनस्तां तु बाष्पदूषितलोचनाम्।  
निवर्त्तनार्थे ध्ार्मात्मा वाक्यमेतदुवाच ह ॥ 2.28.2 ॥   
सीते महाकुलीनासि धर्मे च निरता सदा।  
इहाचरस्व धर्मं त्वं मा यथा मनसः सुखम् ॥ 2.28.3 ॥   
सीते यथा त्वां वक्ष्यामि तथा कार्यं त्वयाबले।  
वने दोषा हि बहवो वदतस्तान्निबोध मे ॥ 2.28.4 ॥   
सीते विमुच्यतामेषा वनवासकृता मतिः।  
बहुदोषं हि कान्तारं वनमित्यभिधीयते ॥ 2.28.5 ॥   
हितबुद्ध्या खलु वचो मयैतदभिधीयते।  
सदा सुखं न जानामि दुःखमेव सदा वनम् ॥ 2.28.6 ॥   
गिरिनिर्झरसम्भूता गिरिकन्दरवासिनाम्।  
सिंहानां निनदा दुःखाः श्रोतुं दुःखमतो वनम् ॥ 2.28.7 ॥   
क्रीडमानाश्च विस्रब्धा मत्ताः शून्ये महामृगाः।  
दृष्ट्वा समभिवर्त्तन्ते सीते दुःखमतो वनम् ॥ 2.28.8 ॥   
सग्राहाः सरितश्चैव पङ्कवत्यश्च दुस्तराः।  
मत्तैरपि गजैर्नित्यमतो दुःखतरं वनम् ॥ 2.28.9 ॥   
लताकण्टकसङ्कीर्णाः कृकवाकूपनादिताः।  
निरपाश्च सुदुर्गाश्च मार्गा दुःखमतो वनम् ॥ 2.28.10 ॥   
सुप्यते पर्णशय्यासु स्वयम्भग्नासु भूतले।  
रात्रिषु श्रमखिन्नेन तस्माद्दुःखतरं वनम् ॥ 2.28.11 ॥   
अहोरात्रं च सन्तोषः कर्त्तव्यो नियतात्मना।  
फलैर्वृक्षावपतितैः सीते दुःखमतो वनम् ॥ 2.28.12 ॥   
उपवासश्च कर्तव्यो यथाप्राणेन मैथिलि।  
जटाभारश्च कर्त्तव्यो वल्कलाम्बरधारिणा ॥ 2.28.13 ॥   
देवतानां पितॄणां च कर्तव्यं विधिपूर्वकम्।  
प्राप्तानामतिथीनां च नित्यशः प्रतिपूजनम् ॥ 2.28.14 ॥   
कार्यस्त्रिरभिषेकश्च कालेकाले च नित्यशः।  
चरता नियमेनैव तस्माद्दुःखतरं वनम् ॥ 2.28.15 ॥   
उपहारश्च कर्तव्यः कुसुमैः स्वयमाहृतैः।  
आर्षेण विधिना वेद्यां बाले दुःखमतो वनम् ॥ 2.28.16 ॥   
यथालब्धपेन सन्तोषः कर्त्तव्यस्तेन मैथिलि।  
यताहारैर्वचनरैर्नित्यं दुःखमतो वनम् ॥ 2.28.17 ॥   
अतीव वातास्तिमिरं बुभुक्षा चात्र नित्यशः।  
भयानि च महान्त्यत्र ततो दुःखतरं वनम् ॥ 2.28.18 ॥   
सरीसृपाश्च बहवो बहुरूपाश्च भामिनि।  
चरन्ति पृथिवीं दर्पात्ततो दुःखतरं वनम् ॥ 2.28.19 ॥   
नदीनिलयनाः सर्पा नदीकुटिलगामिनः।  
तिष्ठन्त्यावृत्य पन्थानं ततो दुःखतरं वनम् ॥ 2.28.20 ॥   
पतङ्गा वृश्चिकाः कीटा दंशाश्च मशकैः सह।  
बाधन्ते नित्यमबले सर्वं दुःखमतो वनम् ॥ 2.28.21 ॥   
द्रुमाः कण्टकिनश्चैव कुशकाशाश्च भामिनि।  
वने व्याकुलशाखाग्रास्तेन दुःखतरं वनम् ॥ 2.28.22 ॥   
कायक्लेशाश्च बहवो भयानि विविधानि च।  
अरण्यवासे वसतो दुःखमेव ततो वनम् ॥ 2.28.23 ॥   
क्रोधलोभौ विमोक्तव्यौ कर्त्तव्या तपसे मतिः।  
न भेतव्यं च भेतव्ये नित्यं दुःखमतो वनम् ॥ 2.28.24 ॥   
तदलं ते वनं गत्वा क्षमं न हि वनं तव।  
विमृशन्निह पश्यामि बहुदोषतरं वनम् ॥ 2.28.25 ॥   
वनं तु नेतुं न कृता मतिस्तदा बभूव रामेण यदा महात्मना।  
न तस्य सीता वचनं चकार तत् ततोऽब्रवीद्राममिदं सुदुःखिता ॥ 2.28.26 ॥   

</details>
</div>
