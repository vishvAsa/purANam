+++
title = "२०"

+++
व्यास उवाच  
इतिवादिनि भूपाले केरलाधिपतौ तदा ।  
प्रत्युवाच महाभाग युधाजिदपि पार्थिवः ॥ १ ॥  
नीतिरेषा महीपाल यद्‌ब्रवीति भवानिह ।  
समाजे पार्थिवानां वै सत्यवाग्विजितेन्द्रियः ॥ २ ॥  
योग्येषु वर्तमानेषु कन्यारत्नं कुलोद्वह ।  
अयोग्योऽर्हति भूपाल न्यायोऽयं तव रोचते ॥ ३ ॥  
भागं सिंहस्य गोमायुर्भोक्तुमर्हति वा कथम् ।  
तथा सुदर्शनोऽयं वै कन्यारत्नं किमर्हति ॥ ४ ॥  
बलं वेदो हि विप्राणां भूभुजां चापजं बलम् ।  
किमन्याय्यं महाराज ब्रवीम्यहमिहाधुना ॥ ५ ॥  
बलं शुल्कं यथा राज्ञां विवाहे परिकीर्तितम् ।  
बलवानेव गृह्णातु नाबलस्तु कदाचन ॥ ६ ॥  
तस्मात्कन्यापणं कृत्वा नीतिरत्र विधीयताम् ।  
अन्यथा कलहः कामं भविष्यति महीभुजाम् ॥ ७ ॥  
एवं विवादे संवृत्ते राज्ञां तत्र परस्परम् ।  
आहूतस्तु सभामध्ये सुबाहुर्नृपसत्तमः ॥ ८ ॥  
समाहूय नृपाः सर्वे तमूचुस्तत्त्वदर्शिनः ।  
राजन्नीतिस्त्वया कार्या विवाहेऽत्र समाहिता ॥ ९ ॥  
किं ते चिकीर्षितं राजंस्तद्वदस्व समाहितः ।  
पुत्र्याः प्रदानं कस्मै ते रोचते नृप चेतसि ॥ १० ॥  
सुबाहुरुवाच  
पुत्र्या मे मनसा कामं वृतः किल सुदर्शनः ।  
मया निवारितोऽत्यर्थं न सा प्रत्येति मे वचः ॥ ११ ॥  
किं करोमि सुताया मे न वशे वर्तते मनः ।  
सुदर्शनस्तथैकाकी सम्प्राप्तोऽस्ति निराकुलः ॥ १२ ॥  
व्यास उवाच  
सम्पन्ना भूभुजः सर्वे समाहूय सुदर्शनम् ।  
ऊचुः समागतं शान्तमेकाकिनमतन्द्रिताः ॥ १३ ॥  
राजपुत्र महाभाग केनाहूतोऽसि सुव्रत ।  
एकाकी यः समायातः समाजे भूभृतामिह ॥ १४ ॥  
न वै सैन्यं न सचिवा न कोशो न बृहद्‌बलम् ।  
किमर्थञ्च समायातस्तत्त्वं ब्रूहि महामते ॥ १५ ॥  
युद्धकामा नृपतयो वर्तन्तेऽत्र समागमे ।  
कन्यार्थं सैन्यसम्पन्नाः किं त्वं कर्तुमिहेच्छसि ॥ १६ ॥  
भ्राता ते सुबलः शूरः सम्प्राप्तोऽस्ति जिघृक्षया ।  
युधाजिच्च महाबाहुः साहाय्यं कर्तुमागतः ॥ १७ ॥  
गच्छ वा तिष्ठ राजेन्द्र याथातथ्यमुदाहृतम् ।  
त्वयि सैन्यविहीने च यथेष्टं कुरु सुव्रत ॥ १८ ॥  
सुदर्शन उवाच  
न बलं न सहायो मे न कोशो दुर्गसंश्रयः ।  
न मित्राणि न सौहार्दी न नृपा रक्षका मम ॥ १९ ॥  
अत्र स्वयंवरं श्रुत्वा द्रष्टुकाम इहागतः ।  
स्वप्ने देव्या प्रेरितोऽस्मि भगवत्या न संशयः ॥ २० ॥  
नान्यच्चिकीर्षितं मेऽद्य मामाह जगदीश्वरी ।  
तया यद्विहितं तच्च भविताऽद्य न संशयः ॥ २१ ॥  
न शत्रुरस्ति संसारे कोऽप्यत्र जगतीश्वराः ।  
सर्वत्र पश्यतो मेऽद्य भवानीं जगदम्बिकाम् ॥ २२ ॥  
यः करिष्यति शत्रुत्वं मया सह नृपात्मजाः ।  
शास्ता तस्य महाविद्या नाहं जानामि शत्रुताम् ॥ २३ ॥  
यद्‌भावि तद्वै भविता नान्यथा नृपसत्तमाः ।  
का चिन्ता ह्यत्र कर्तव्या दैवाधीनोऽस्मि सर्वथा ॥ २४ ॥  
देवभूतमनुष्येषु सर्वभूतेषु सर्वदा ।  
सर्वेषां तत्कृता भक्तिर्नान्यथा नृपसत्तमाः ॥ २५ ॥  
सा यं चिकीर्षते भूपं तं करोति नृपाधिपाः ।  
निर्धनं वा नरं कामं का चिन्ता वै तदा मम ॥ २६ ॥  
तामृते परमां शक्तिं ब्रह्मविष्णुहरादयः ।  
न शक्ताः स्पन्दितुं देवाः का चिन्ता मे तदा नृपाः ॥ २७ ॥  
अशक्तो वा सशक्तो वा यादृशस्तादृशस्त्वहम् ।  
तदाज्ञया नृपाद्यैव सम्प्राप्तोऽस्मि स्वयंवरे ॥ २८ ॥  
सा यदिच्छति तत्कुर्यान्मम किं चिन्तनेन वै ।  
नात्र शङ्का प्रकर्तव्या सत्यमेतद्‌ब्रवीम्यहम् ॥ २९ ॥  
जये पराजये लज्जा न मेऽत्राण्वपि पार्थिवाः ।  
भगवत्यास्तु लज्जास्ति तदधीनोऽस्मि सर्वथा ॥ ३० ॥  
व्यास उवाच  
इति तस्य तदाकर्ण्य वचनं राजसत्तमाः ।  
ऊचुः परस्परं प्रेक्ष्य निश्चयज्ञा नराधिपाः ॥ ३१ ॥  
सत्यमुक्तं त्वया साधो न मिथ्या कर्हिचिद्‌भवेत् ।  
तथाप्युज्जयनीनाथस्त्वां हन्तुं परिकाङ्क्षति ॥ ३२ ॥  
त्वत्कृते न दयादिष्टा त्वां ब्रवीमो महामते ।  
यद्युक्तं तत्त्वया कार्यं विचार्य मनसाऽनघ ॥ ३३ ॥  
सुदर्शन उवाच  
सत्यमुक्तं भवद्‌भिश्च कृपावद्‌भिः सुहृज्जनैः ।  
किं ब्रवीमि पुनर्वाक्यमुक्त्वा नृपतिसत्तमाः ॥ ३४ ॥  
न मृत्युः केनचिद्‌भाव्यः कस्यचिद्वा कदाचन ।  
दैवाधीनमिदं सर्वं जगत्स्थावरजङ्गमम् ॥ ३५ ॥
स्ववशोऽयं न जीवोऽस्ति स्वकर्मवशगः सदा ।  
तत्कर्म त्रिविधं प्रोक्तं विद्वद्‌भिस्तत्त्वदर्शिभिः ॥ ३६ ॥  
सञ्चितं वर्तमानञ्च प्रारब्धञ्च तृतीयकम् ।  
कालकर्मस्वभावैश्च ततं सर्वमिदं जगत् ॥ ३७ ॥  
न देवो मानुषं हन्तुं शक्तः कालागमं विना ।  
हतं निमित्तमात्रेण हन्ति कालः सनातनः ॥ ३८ ॥  
यथा पिता मे निहतः सिंहेनामित्रकर्षणः ।  
तथा मातामहोऽप्येवं युद्धे युधाजिता हतः ॥ ३९ ॥  
यत्नकोटिं प्रकुर्वाणो हन्यते दैवयोगतः ।  
जीवेद्वर्षसहस्राणि रक्षणेन विना नरः ॥ ४० ॥  
नाहं बिभेमि धर्मिष्ठाः कदाचिच्च युधाजितः ।  
दैवमेव परं मत्वा सुस्थितोऽस्मि सदा नृपाः ॥ ४१ ॥  
स्मरणं सततं नित्यं भगवत्याः करोम्यहम् ।  
विश्वस्य जननी देवी कल्याणं सा करिष्यति ॥ ४२ ॥  
पूर्वार्जितं हि भोक्तव्यं शुभं वाप्यशुभं तथा ।  
स्वकृतस्य च भोगेन कीदृक्शोको विजानताम् ॥ ४३ ॥  
स्वकर्मफलयोगेन प्राप्य दुःखमचेतनः ।  
निमित्तकारणे वैरं करोत्यल्पमतिः किल ॥ ४४ ॥  
न तथाऽहं विजानामि वैरं शोकं भयं तथा ।  
निःशङ्कमिह सम्प्राप्तः समाजे भूभृतामिह ॥ ४५ ॥  
एकाकी द्रष्टुकामोऽहं स्वयंवरमनुत्तमम् ।  
भविष्यति च यद्‌भाव्यं प्राप्तोऽस्मि चण्डिकाज्ञया ॥ ४६ ॥  
भगवत्याः प्रमाणं मे नान्यं जानामि संयतः ।  
तत्कृतञ्च सुखं दुःखं भविष्यति च नान्यथा ॥ ४७ ॥  
युधाजित्सुखमाप्नोतु न मे वैरं नृपोत्तमाः ।  
यः करिष्यति मे वैरं स प्राप्स्यति फलं तथा ॥ ४८ ॥  
व्यास उवाच  
इत्युक्तास्ते तथा तेन सन्तुष्टा भूभुजः स्थिताः ।  
सोऽपि स्वमाश्रमं प्राप्य सुस्थितः सम्बभूव ह ॥ ४९ ॥  
अपरेऽह्नि शुभे काले नृपाः सम्मन्त्रिताः किल ।  
सुबाहुना नृपेणाथ रुचिरे वै स्वमण्डपे ॥ ५० ॥  
दिव्यास्तरणयुक्तेषु मञ्चेषु रचितेषु च ।  
उपविष्टाश्च राजानः शुभालङ्करणैर्युताः ॥ ५१ ॥  
दिव्यवेषधराः कामं विमानेष्वमरा इव ।  
दीप्यमानाः स्थितास्तत्र स्वयंवरदिदृक्षया ॥ ५२ ॥  
इति चिन्तापराः सर्वे कदा साप्यागमिष्यति ।  
भाग्यवन्तं नृपश्रेष्ठं श्रुतपुण्यं वरिष्यति ॥ ५३ ॥  
यदा सुदर्शनं दैवात्स्रजा सम्भूषयेदिह ।  
विवादो वै नृपाणां च भविता नात्र संशयः ॥ ५४ ॥  
इत्येवं चिन्त्यमानास्ते भूपा मञ्चेषु संस्थिताः ।  
वादित्रघोषः सुमहानुत्थितो नृपमण्डपे ॥ ५५ ॥  
अथ काशीपतिः प्राह सुतां स्नातां स्वलङ्कृताम् ।  
मधूकमालासंयुक्तां क्षौमवासोविभूषिताम् ॥ ५६ ॥  
विवाहोपस्करैर्युक्तां दिव्यां सिन्धुसुतोपमाम् ।  
चिन्तापरां सुवसनां स्मितपूर्वमिदं वचः ॥ ५७ ॥  
उत्तिष्ठ पुत्रि सुनसे करे धृत्वा शुभां स्रजम् ।  
व्रज मण्डपमध्येऽद्य समाजं पश्य भूभुजाम् ॥ ५८ ॥  
गुणवान् रूपसम्पन्नः कुलीनश्च नृपोत्तमः ।  
तव चित्ते वसेद्यस्तु तं वृणुष्व सुमध्यमे ॥ ५९ ॥  
देशदेशाधिपाः सर्वे मञ्चेषु रचितेषु च ।  
संविष्टाः पश्य तन्वङ्‌गि वरयस्व यथारुचि ॥ ६० ॥  
व्यास उवाच  
तं तथा भाषमाणं वै पितरं मितभाषिणी ।  
उवाच वचनं बाला ललितं धर्मसंयुतम् ॥ ६१ ॥  
  
शशिकलोवाच  
नाहं दृष्टिपथे राज्ञां गमिष्यामि पितः किल ।  
कामुकानां नरेशानां गच्छन्त्यन्याश्च योषितः ॥ ६२ ॥  
धर्मशास्त्रे श्रुतं तात मयेदं वचनं किल ।  
एक एव वरो नार्या निरीक्ष्यः स्यान्न चापरः ॥ ६३ ॥  
सतीत्वं निर्गतं तस्या या प्रयाति बहूनथ ।  
सङ्कल्पयन्ति ते सर्वे दृष्ट्वा मे भवतात्त्विति ॥ ६४ ॥  
स्वयंवरे स्रजं धृत्वा यदागच्छति मण्डपे ।  
सामान्या सा तदा जाता कुलटेवापरा वधूः ॥ ६५ ॥  
वारस्त्री विपणे गत्वा यथा वीक्ष्य नरांस्थितान् ।  
गुणागुणपरिज्ञानं करोति निजमानसे ॥ ६६ ॥  
नैकभावा यथा वेश्या वृथा पश्यति कामुकम् ।  
तथाऽहं मण्डपे गत्वा कुर्वे वारस्त्रिया कृतम् ॥ ६७ ॥  
वृद्धैरेतैः कृतं धर्मं न करिष्यामि साम्प्रतम् ।  
पत्नीव्रतं तथा कामं चरिष्येऽहं धृतव्रता ॥ ६८ ॥  
सामान्या प्रथमं गत्वा कृत्वा सङ्कल्पितं बहु ।  
वृणोति चैकं तद्वद्वै वृणोमि कथमद्य वै ॥ ६९ ॥  
सुदर्शनो मया पूर्वं वृतः सर्वात्मना पितः ।  
तमृते नान्यथा कर्तुमिच्छामि नृपसत्तम ॥ ७० ॥  
विवाहविधिना देहि कन्यादानं शुभे दिने ।  
सुदर्शनाय नृपते यदीच्छसि शुभं मम ॥ ७१ ॥  
इति श्रीदेवीभागवत महापुराणेऽष्टादशसाहस्र्यां संहितायां तृतीयस्कन्धे  
स्वपितरं प्रति शशिकलावाक्यं नामविंशोध्यायः ॥ २० ॥
