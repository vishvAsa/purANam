+++
title = "०७१ अयोध्यागमनम्"
title_english = "071 Bharata reaches the city of Ayodhya"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-071-Ayodhyaa_Gamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/071_ayodhyAgamanam.md">
<details><summary><h3>IITK ...{Loading}...</h3></summary>
</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/071_ayodhyAgamanam.md">
<details><summary><h3>भूषणम् ...{Loading}...</h3></summary>



स प्राङ्मुखो राजगृहादभिनिर्याय राघवः ।  

ततः सुदामां द्युतिमान् सन्तीर्यावेक्ष्य तां नदीम्  ॥  २।७१।१  ॥   

ह्लादिनीं दूरपारां च प्रत्यक्स्त्रोतस्तरङ्गिणीम् ।  

शतद्रूमतरच्छ्रीमान् नदीमिक्ष्वाकुनन्दनः  ॥  २।७१।२  ॥   

स प्राङ्मुख इत्यादि । अत्र दूता ऋजुदुर्गमार्गेण त्वरितं गिरिव्रजमागताः ।
भरतस्तु चतुरङ्गबलयुक्ततया वक्रमपि महामार्गमाश्रित्य ययौ । अतो
नदीपर्वतादिभेदकीर्त्तनमिति बोध्यम् । सुदामां सुदामाख्यां नदीम् ।
अवेक्ष्य तां सन्तीर्य दूरेपारं परतीरं यस्यास्तां दूरपाराम्,
विशालामित्यर्थः । ह्लादिनीं ह्लादिन्याख्यां नदीं सन्तीर्य शतद्रूं
शतद्व्राख्यां प्रत्यक्स्रोतस्तरङ्गिणीं पश्चिमाभिमुखप्रवाहतरङ्गयुक्तां च
नदीमतरम्  ॥  २।७१।१२  ॥   

  

एलाधाने नदीं तीर्त्वा प्राप्य चापरपर्पटान् ।  

शिलामाकुर्वतीं तीर्त्वा आग्नेयं शल्यकर्त्तनम्  ॥  २।७१।३  ॥   

सत्यसन्धः शुचिः श्रीमान् प्रेक्षमाणः शिलावहाम् ।  

अत्ययात् स महाशैलान् वनं चैत्ररथं प्रति  ॥  २।७१।४  ॥   

एलाधान इति । एलानामेलकानाम् आधानमुत्पत्तिस्थानं तद्वत्त्वादेलाधानाख्ये
नगरे । नदीं पूर्वोक्तां शतद्रूं तीर्त्वेत्यनुवादः । अपरपर्पटान्
पर्पटानामदूरभावो ग्रामः पर्पटाः । पर्पटा ओषधिविशेषाः । "अदूरभवश्च" इति
प्राप्तस्याणः "वरणादिभ्यश्च" इति लुप् । लुपि युक्तवद्व्यक्तिवचनता ।
पूर्वपर्पटाः अपरपर्पटाश्चेति ग्रामद्वयमस्ति । तत्रापरपर्पटान्
विश्रान्त्यर्थं प्राप्य शिलामाकुर्वतीं शिलामासमन्तात्कुर्वतीं
शिलाकषर्णस्वभावाम् अत एव शिलावहामित्यन्वर्थसंज्ञां नदीं तीर्त्वा तस्या
आग्नेय्यां दिशि भवमाग्नेयम् । शल्यं हृदयशल्यं दुःखं कर्त्तयति छेदयतीति
शल्यकर्त्तनं नाम नगरं प्रेक्षमाणः सन् अत्ययात् । सत्यसन्धः
शुचिरित्याभ्यां तत्रत्यजनेभ्य ईतिवारणं प्रतिज्ञाय तथैव कृतवानित्युच्यते
। (पाठभेदः । भीतिवारणं प्रतिज्ञाय) चैत्ररथं चैत्ररथतुल्यत्वात्तदाख्यं
वनं प्रति उद्दिश्य महाशैलानत्ययात् तद्दर्शनकुतूहलेन
महापर्वतानत्यगादित्यर्थः  ॥  २।७१।३४  ॥   

  

सरस्वतीं च गङ्गां च युग्मेन प्रत्यपद्यत ।  

उत्तरं वीरमत्स्यानां भारुण्डं प्राविशद्वनम्  ॥  २।७१।५  ॥   

सरस्वतीमिति । सरस्वतीं तदाख्यां नदीम् । गङ्गां गङ्गाख्यां काञ्चिन्नदीं
पश्चिमसमुद्रगामिनीं गङ्गास्रोतो भेदं वा । युग्मेन सङ्गमेन प्रत्यपद्यत
ययौ । यद्वा युग्मेन द्वन्द्वतया पार्श्वद्वये प्रवहन्तीमिति शेषः ।
वीरमत्स्यानां वीरमत्स्याख्यदेशानाम् । उत्तरं भारुण्डं भारुण्डाख्यं वनं
प्राविशत्  ॥  २।७१।५  ॥   

  

वेगिनीं च कुलिङ्गाख्यां ह्लादिनीं पर्वतावृताम् ।  

यमुनां प्राप्य सन्तीर्णो बलमाश्वासयत्तदा  ॥  २।७१।६  ॥   

वेगिनीमिति । वेगिनीं वेगयुक्ताम् । ह्लादिनीं सन्तोषकारिणीम् ।
पर्वतैरावृतां कुलिङ्गाख्यां नदीं यमुनां प्राप्य सन्तीर्ण इत्यर्थः ।
यमुनासमीपे सन्तीर्णः अन्यत्रातिवेगत्वादन्यत्र पर्वतावृतत्वाच्चेति भावः ।
आतपखिन्नं बलं  

मध्याह्ने आश्वासयत्  ॥  २।७१।६  ॥   

  

शीतीकृत्य तु गात्राणि क्लान्तानाश्वास्य वाजिनः ।  

तत्र स्नात्वा च पीत्वा च प्रायादादाय चोदकम्  ॥  २।७१।७  ॥   

आश्वासनप्रकारमाह--शीतीकृत्येति । तत्र कुलिङ्गायमुनासम्भेदे । उत्तरत्र
गन्तव्यदेशस्य निर्जलदेशत्वात्तत्र पानार्थमुदकमादाय च प्रायात्  ॥  २।७१।७
 ॥   

  

राजपुत्रो महारण्यमनभीक्ष्णोपसेवितम् ।  

भद्रो भद्रेण यानेन मारुतः खमिवात्ययात्  ॥  २।७१।८  ॥   

राजपुत्र इति । राजपुत्रत्वेन भद्रः मङ्गलाचारयुक्तः । अनभीक्ष्णोपसेवितम्
अत्यन्तं जनैरनुपसेवितं महारण्यत्वादप्रहतमित्यर्थः । महारण्यं दुर्गमं वनं
भद्रेण भद्रगजरूपेण यानेन अरण्यसंचारनिपुणो भद्रजातीयः । मारुतः
खमिवात्ययात् अतिवेगेनातिक्रान्तवान् । भूमौ हि मारुतः पर्वतादिना
मन्दीभवति  ॥  २।७१।८  ॥   

  

भागीरथीं दुष्प्रतरामंशुधाने महानदीम् ।  

उपायाद्राघवस्तूर्णं प्राग्वटे विश्रुते पुरे  ॥  २।७१।९  ॥   

भागीरथीमिति । अंशुधाने नगरे दुष्प्रतरां भागीरथीं विश्रुते तरणस्थलत्वेन
प्रसिद्धे प्राग्वटे पुरे उपायात् आगच्छत् । तत्तरणार्थमिति शेषः  ॥  २।७१।९
 ॥   

  

स गङ्गां प्राग्वटे तीर्त्वा समायात् कुटिकोष्ठिकाम् ।  

सबलस्तां स तीर्त्वाथ समायाद्धर्मवर्द्धनम्  ॥  २।७१।१०  ॥   

स इति । सबलः स भरतः प्राग्वटे तत्समीपे गङ्गां तीर्त्वा कुटिकोष्ठिकां
नदीं समायात् । सः तां तीर्त्वा धर्मवर्द्धनं ग्रामं समायात् प्राप  ॥ 
२।७१।१०  ॥   

  

तोरणं दक्षिणार्द्धेन जम्बूप्रस्थमुपागमत् ।  

वरूथं च ययौ रम्यं ग्रामं दशरथात्मजः  ॥  २।७१।११  ॥   

तोरणमिति । तोरणं दक्षिणार्द्धेन तोरणग्रामस्य दक्षिणभागेन जम्बूप्रस्थं
ग्रामम् उपागमत् । ततो वरूथाख्यं ग्रामं ययौ  ॥  २।७१।११  ॥   

  

तत्र रम्ये वने वासं कृत्वा ऽसौ प्राङ्मुखो ययौ ।  

उद्यानमुज्जिहानायाः प्रियका यत्र पादपाः  ॥  २।७१।१२  ॥   

तत्रेति । तत्र तत्समीपे रम्ये वने । वासं रात्रिवासं कृत्वा । प्रभाते
प्राङ्मुखः सन् उज्जिहानायाः नगर्याः उद्यानं ययौ, यत्र उद्याने प्रियकाः
बन्धूकाः कदम्बा वा सन्ति  ॥  २।७१।१२  ॥   

  

सालांस्तु प्रियकान् प्राप्य शीघ्रानास्थाय वाजिनः ।  

अनुज्ञाप्याथ भरतो वाहिनीं त्वरितो ययौ  ॥  २।७१।१३  ॥   

सालानिति । सालान् वृक्षान् "अनोकहः कुटः सालः" इत्यमरः ।
पूर्वोक्तवनस्थान् प्रियकवृक्षान् । प्राप्य शीघ्रान् वाजिनः आस्थाय रथे
बद्ध्वा वाहिनीमनुज्ञाप्य त्वरितो ययौ । उज्जिहानायाः परं
स्वदेशत्वान्निर्भयं मन्दमागम्यत्तामिति सेनामनुज्ञाप्य स्वयं त्वरितो ययौ
 ॥  २।७१।१३  ॥   

  

वासं कृत्वा सर्वतीर्थे तीर्त्वा चोत्तानिकां नदीम् ।  

अन्यानदीश्च विविधाः पार्वतीयैस्तुरङ्गमैः  ॥  २।७१।१४  ॥   

हस्तिपृष्ठकमासाद्य कुटिकामत्यवर्त्तत ।  

ततार च नरव्याघ्रो लौहित्ये स कपीवतीम्  ॥  २।७१।१५  ॥   

वासमिति । सर्वतीर्थे ग्रामे वासम् एकरात्रिवासं कृत्वा । (पाठभेदः ।
सर्वतीर्थे सर्वतीर्थाख्ये ग्रामे) उत्तानिकाम् उन्नतजलत्वेन तदाख्याम् ।
अन्याः नदीः स्वल्पजलाः पार्वतीयैः पर्वतदेशोत्पन्नैः तुरङ्गमैः रथाश्वैः
तीर्त्वेत्यनुषङ्गः । हस्तिपृष्ठवदुन्नतत्वात् हस्तिपृष्ठकाख्यं
ग्राममासाद्य कुटिकां नदीमत्यवर्त्तत हस्तिपृष्ठकसमीपे कुटिकामतरदित्यर्थः
। लौहित्ये लोहितमृत्त्वाल्लौहित्यनाम्नि नगरे । कपीवतीं
बहुकपिमत्त्वात्तन्नाम्नीं नदीम् । "अन्येषामपि दृश्यते" इति दीर्घः  ॥ 
२।७१।१४१५  ॥   

  

एकसाले स्थाणुमतीं विनते गोमतीं नदीम् ।  

\[व्यापायाद्राघवस्तूर्णं तीर्त्वा शोणां महानदीम् ।\]  

कलिङ्गनगरे चापि प्राप्य सालवनं तदा ।  

भरतः क्षिप्रमागच्छत् सुपरिश्रान्तवाहनः  ॥  २।७१।१६  ॥   

एकसाल इति । एकसाले एकसालादूरभवत्वादेकसालाख्ये ग्रामे । स्थाणुमतीं
सन्ततजलप्रवाहेण स्थाणुभूतवृक्षत्वात् स्थाणुमतीं नाम नदीम् ।
निम्नप्रदेशत्वात् विनताख्ये नगरे बहुजलवत्त्वेन गोमत्याख्यां नदीं च ततार
। भरतः सुपरिश्रान्तवाहनः सन् कलिङ्गनगरसमीपस्थं सालवनं सर्जकवनं प्राप्य
विश्रमार्थं गत्वा ततस्तदा स्वल्पकाल एवागच्छत्  ॥  २।७१।१६  ॥   

  

वनं च समतीत्याशु शर्वर्य्यामरुणोदये ।  

अयोध्यां मनुना राज्ञा निर्मितां संददर्श ह  ॥  २।७१।१७  ॥   

वनमिति । सालवनं च शर्वर्य्यामाशु समतीत्य अरुणोदये ऽयोध्यां संददर्श  ॥ 
२।७१।१७  ॥   

  

तां पुरीं पुरुषव्याघ्रः सप्तरात्रोषितः पथि ।  

अयोध्यामग्रतो दृष्ट्वा सारथिं वाक्यमब्रवीत्  ॥  २।७१।१८  ॥   

तामिति । पथिसप्तरात्रोषितः अष्टमदिवसे त्वरातिशयेन रात्रावपि गत्वा
अरुणोदयसमये अयोध्यां ददर्श । दृष्ट्वा सारथिमब्रवीच्च  ॥  २।७१।१८  ॥   

  

एषा नातिप्रतीता मे पुण्यो़द्याना यशस्विनी ।  

अयोध्या दृश्यते दूरात् सारथे पाण्डुमृत्तिका  ॥  २।७१।१९  ॥   

यज्वभिर्गुणसम्पन्नैर्बाह्मणैर्वेदपारगैः ।  

भूयिष्ठमृद्धैराकीर्णा राजर्षिपरिपालिता  ॥  २।७१।२०  ॥   

एषेत्यादिश्लोकद्वयमेकान्वयम् । पाण्डुमृत्तिका
गोमयानुलेपनाद्याचरणाभावाच्छ्वेतमृत्तिका । एषायोध्या नातिप्रतीता मे
दृश्यते नातिसन्तुष्टा दृश्यते । "सुप्सुपा" इति समासः । "प्रतीतो हृषिते
ख्याते ज्ञाते प्रत्ययिते बुधे" इति वैजयन्ती । यज्वभिः विधिनेष्टवद्भिः ।
गुणसम्पन्नैः शमदमादिगुणसमृद्धैः । भूयिष्ठं भृशम् । ऋद्धैः धनिकैः  ॥ 
२।७१।१९२०  ॥   

  

अयोध्यायां पुरा शब्दः श्रूयते तुमुलो महान् ।  

समन्तान्नरनारीणां तमद्य न श्रृणोम्यहम्  ॥  २।७१।२१  ॥   

अयोध्यायामिति । श्रूयत इति वर्त्तमाननिर्देशस्स्मृतौ वर्त्तमानवद्भानात् ।
नरविशिष्टा नार्य्यो नरनार्य्यस्तासाम्  ॥  २।७१।२१  ॥   

  

उद्यानानि हि सायाह्ने क्रीडित्वोपरतैर्नरैः ।  

समान्ताद्विप्रधावद्भिः प्रकाशन्ते ममान्यदा ।  

तान्यद्यानुरुदन्तीव परित्यक्तानि कामिभिः  ॥  २।७१।२२  ॥   

उद्यानानीतिसार्द्धश्लोकमेकं वाक्यम् । उद्यानानि सायाह्ने गतेत्विति शेषः
। रात्रौ क्रीडित्वा उपरतैः प्रातर्विप्रधावद्भिः गृहं प्रतिगच्छद्भिः नरैः
अन्यदा पूर्वं प्रकाशन्ते । अद्य त्वाहतानीति  ॥  २।७१।२२  ॥   

  

अरण्यभूतेव पुरी सारथे प्रतिभाति मे  ॥  २।७१।२३  ॥   

प्रकारान्तरमप्याह--अरण्येति  ॥  २।७१।२३  ॥   

  

नह्यत्र यानैर्दृश्यन्ते न गजैर्न च वाजिभिः ।  

निर्यान्तो वाभियान्तो वा नरमुख्या यथापुरम्  ॥  २।७१।२४  ॥   

नहीति । यानैः शिबिकादिभिः । निर्यान्तः नगरान्निर्गच्छन्तः अभियान्तः ।
प्रविशन्तः  ॥  २।७१।२४  ॥   

  

उद्यानानि पुरा भान्ति मत्तप्रमुदितानि च ।  

जनानां रतिसंयोगेष्वत्यन्तगुणवन्ति च  ॥  २।७१।२५  ॥   

उद्यानानीति । मत्तानि फलपल्लवमकरन्दास्वादेन
मत्तशुककोकिलभ्रमरादियुक्तत्वान्मत्तानि प्रमुदितानि आलवालकरणदोहदसेचनादिना
कन्दलितानि । रतिसंयोगेषु रत्यर्थसंयोगेषु । अत्यन्तगुणवन्ति
विविधकुसुमलतागृहदीर्घिकाक्रीडापर्वतादिगुणयुक्तानि  ॥  २।७१।२५  ॥   

  

तान्येतान्यद्य पश्यामि निरानन्दानि सर्वशः ।  

स्रस्तपर्णैरनुपथं विक्रोशद्भिरिव द्रुमैः  ॥  २।७१।२६  ॥   

अद्य त्वाह--तानीति । द्रुमैरुपलक्षितानि पश्यामीत्यन्वयः  ॥  २।७१।२६  ॥   

  

नाद्यापि श्रूयते शब्दो मत्तानां मृगपक्षिणाम् ।  

संरक्तां मधुरां वाणीं कलं व्याहरतां बहु  ॥  २।७१।२७  ॥   

नेति । अ़द्यापि सूर्य्योदये ऽपि । मत्तानां स्वस्वाभीष्टफलभोजनेन
मत्तानाम् । अत एव संरक्तां रागयुक्ताम् । मधुरां रमणीयाम् वाणीं कलं यथा
भवति तथा व्याहरतां मृगपक्षिणाम् क्रीडामृगशुकसारिकाप्रभृतीनाम् शब्दो न
श्रूयते  ॥  २।७१।२७  ॥   

  

चन्दनागरुसंपृक्तो धूपसंमूर्च्छितो ऽतुलः ।  

प्रवाति पवनः श्रीमान् किंनु नाद्य यथापुरम्  ॥  २।७१।२८  ॥   

चन्दनागरुसंपृक्तः चन्दनागरुगन्धसंपृक्तः । धूपसंमूर्च्छितः धूपव्याप्तः ।
श्रीमान् रमणीयः  ॥  २।७१।२८  ॥   

  

भेरीमृदङ्गवीणानां कोणसङ्घट्टितः पुनः ।  

किमद्य शब्दो विरतः सदा ऽदीनगतिः पुरा  ॥  २।७१।२९  ॥   

भेरीति । कोणसङ्घट्टितः
भेरीमृदङ्गवीणावादनसाधनभूतदण्डहस्ततलाङ्गुल्याद्याहतिजनितः । सदा
अदीनगतिरिति पदच्छेदः । पुरा अदीनगतिः शब्दः अद्य पुनः किमर्थं विरतः उपरतः
 ॥  २।७१।२९  ॥   

  

अनिष्टानि च पापानि पश्यामि विविधानि च ।  

निमित्तान्यमनोज्ञानि तेन सीदति मे मनः  ॥  २।७१।३० ।  

अनिष्टानीति । अनिष्टानि अनिष्टसूचकानि । पापानि क्रूराणि "पापं स्यात्
क्रूरपाप्मनोः" इति वैजयन्ती । अमनोज्ञानि दर्शनमात्रेण दुःखकराणि ।
निमित्तानि अशुभसूचकानि शिवावाशितादीनि  ॥  २।७१।३०  ॥   

  

सर्वथा कुशलं सूत दुर्लभं मम बन्धुषु ।  

तथा ह्यसति सम्मोहे हृदयं सीदतीव मे  ॥  २।७१।३१  ॥   

सर्वथेति । संमोहे संमोहकारणे  ॥  २।७१।३१  ॥   

  

विषण्णः श्रान्तहृदयस्त्रस्तस्स लुलितेन्द्रियः ।  

भरतः प्रविवेशाशु पुरीमिक्ष्वाकुपालिताम्  ॥  २।७१।३२  ॥   

विषण्णः दुःखितः । श्रान्तहृदयः कलुषितमनस्कः । लुलितेन्द्रियः
क्षुभितबाह्येन्द्रियः  ॥  २।७१।३२  ॥   

  

द्वारेण वैजयन्तेन प्राविशच्छ्रान्तवाहनः ।  

द्वास्स्थैरुत्थाय विजयं पृष्टस्तैः सहितो ययौ  ॥  २।७१।३३  ॥   

वैजयन्तेन वैजयन्ताख्येन द्वारेण नगरपश्चिमद्वारेण । अत्र रे इति
गायत्र्यक्षरम् । पञ्चसहस्राणि श्लोकानां गतानि  ॥  २।७१।३३  ॥   

  

स त्वनेकाग्रहृदयो द्वास्स्थं प्रत्यर्च्य तं जनम् ।  

सूतमश्वपतेः क्लान्तमब्रवीत्तत्र राघवः  ॥  २।७१।३४  ॥   

स त्विति । अनेकाग्रहृदयः व्याकुलमनाः । प्रत्यर्च्य सोपचारं निवर्त्त्य  ॥ 
२।७१।३४  ॥   

  

किमहं त्वरयानीतः कारणेन विना ऽनघ ।  

अशुभाशङ्किहृदयं शीलं च पततीव मे  ॥  २।७१।३५  ॥   

किमिति । कारणेन विना आह्वानकारणोक्तिं विना । त्वरयानीतः द्रुतं
वसिष्ठेनानीतः । अनघेति चिन्तासमर्थतोक्तिः  ॥  २।७१।३५  ॥   

  

श्रुता नो यादृशाः पूर्वं नृपतीनां विनाशने ।  

आकारांस्तानहं सर्वानिह पश्यामि सारथे  ॥  २।७१।३६  ॥   

श्रुता इति । नः अस्माभिः आकारान् वक्ष्यमाणान् तान् तादृशान् । इह नगरे  ॥ 
२।७१।३६  ॥   

  

सम्मार्जनविहीनानि परुषाण्युपलक्षये ।  

असंयतकवाटानि श्रीविहीनानि सर्वशः  ॥  २।७१।३७  ॥   

आकारानेव दर्शयति--संमार्जनविहीनानीत्यादिना । सम्मार्जनविहीनानि
कानिचित्कुटुम्बिभवनानीति शेषः  ॥  २।७१।३७  ॥   

  

बलिकर्मविहीनानि धूपसम्मोदनेन च ।  

अनाशितकुटुम्बानि प्रभाहीनजनानि च ।  

अलक्ष्मीकानि पश्यामि कुटुम्बिभवनान्यहम्  ॥  २।७१।३८  ॥   

बलिकर्मविहीनानीति । धूपसंमोदनेन धूमपरिमलेन विहीनानीत्यनुकर्षः ।
अनाशितकुटुम्बानि अभोजितकुटुम्बानि । ण्यन्तप्रयोगः । भोजयितृ़णामपि
दुःखाक्रान्ततया पाकयत्नाभावात्  ॥  २।७१।३८  ॥   

  

अपेतमाल्यशोभान्यप्यसंमृष्टाजिराणि च ।  

देवागाराणि शून्यानि न चाभान्ति यथापुरम्  ॥  २।७१।३९  ॥   

अपेतेति । अपेता माल्यशोभा द्वारि बद्धपुष्पदामशोभा येभ्यस्तानि । शून्यानि
पूजकपरिचारकादिरहितानि  ॥  २।७१।३९  ॥   

  

देवतार्चाः प्रविद्धाश्च यज्ञ गोष्ठ्यस्तथाविधाः ।  

माल्यापणेषु राजन्ते नाद्य पण्यानि वा तथा  ॥  २।७१।४०  ॥   

देवतार्चा इति । देवतार्चाः देवपूजाः । प्रविद्धाः लुप्ताः । "अर्चा
पूजाप्रतिमयोः" इति वैजयन्ती । यज्ञगोष्ठ्यः यज्ञसभाः तथाविधाः प्रविद्धा
इत्यर्थः । पण्यानि क्रयपुष्पाणि  ॥  २।७१।४०  ॥   

  

दृश्यन्ते वणिजो ऽप्यद्य न यथापूर्वमत्र वै ।  

ध्यानसंविग्नहृदया नष्टव्यापारयन्त्रिताः  ॥  २।७१।४१  ॥   

दृश्यन्त इति । ध्यानसंविग्नहृदयाः ध्यानासक्तहृदयाः ।
नष्टव्यापारयन्त्रिताः नष्टक्रयविक्रयादिव्यापाराः । यन्त्रिताः
निरुद्धाश्च "यन्त्रि संकोचे" इति धातुः  ॥  २।७१।४१  ॥   

  

देवायतनचैत्येषु दीनाः पक्षिगणास्तथा ।  

मलिनं चाश्रुपूर्णाक्षं दीनं ध्यानपरं कृशम्  ॥  २।७१।४२  ॥   

सस्त्रीपुंसं च पश्यामि जनमुत्कण्ठितं पुरे  ॥  २।७१।४३  ॥   

देवायतनेति । स्त्रीपुंसेति निपातनात् समासान्तो ऽच्प्रत्ययः ।
समुदायसमुदायिनोर्भेदविवक्षया जनविशेषणत्वम्  ॥  २।७१।४२४३  ॥   

  

इत्येवमुक्त्वा भरतः सूतं तं दीनमानसः ।  

तान्यरिष्टान्ययोध्यायां प्रेक्ष्य राजगृहं ययौ  ॥  २।७१।४४  ॥   

इतीति । तान्यरिष्टानि प्रेक्ष्य तं सूतमित्येवमुक्त्वेत्यन्वयः  ॥  २।७१।४४
 ॥   

  

तां शून्यश्रृङ्गाटकवेश्मरथ्यां रजोरुणद्वारकपाटयन्त्राम् ।  

दृष्ट्वा पुरीमिन्द्रपुरप्रकाशां दुःखेन सम्पूर्णतरो बभूव  ॥  २।७१।४५  ॥   

तामिति । शून्याः जनरहिताः । श्रृङ्गाटकवेश्मरथ्याः चतुष्पथगृहवीथयो
यस्याम् । रजोरुणद्वारकपाटयन्त्रां रजोभिः अरुणानि मलिनानि
द्वारस्थकपाटानां यन्त्राणि दारुबन्धादीनि यस्याम् । संमार्जनाद्यभावादिति
भावः  ॥  २।७१।४५  ॥   

  

बहूनि पश्यन् मनसो ऽप्रियाणि यान्यन्यदा नास्य पुरे बभूवुः ।  

अवाक्छिरा दीनमना न हृष्टः पितुर्महात्मा प्रविवेश वेश्म  ॥  २।७१।४६  ॥   

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकसप्ततितमः सर्गः  ॥  ७१  ॥   

बहूनीति । अन्यदा पूर्वकाले । अस्य भरतस्य । यानि अप्रियाणि न बभूवुः तानि
मनसो ऽप्रियाणि पश्यन् सन् । आवाक्शिरा अवनतशिराः । न हृष्टः अदृष्टः
महात्मा महाधैर्यः  ॥  २।७१।४६  ॥   

इति गोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकसप्ततितमः सर्गः  ॥  ७१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/071_ayodhyAgamanam.md">
<details><summary><h3>शिरोमणी ...{Loading}...</h3></summary>



मार्गवृत्तं वर्णयन्नाह-- स इत्यादिभिः । स भरतः प्राङ्मुखः
सन्राजगृहात्तदभिधपुरान्निर्याय गत्वा सुदामां तदभिधां नदीं सन्तीर्य
अवेक्ष्य रमणीयतत्प्रवाहादीनवलोक्य दूरपारां दूरे पारं परतीरं
यस्यास्तामतिविशालामित्यर्थः । ह्लादिनीं तदभिधां प्रत्यक् पश्चिमाभिमुखं
स्रोतः प्रवाहो यस्याः सा एव तरङ्गिणी तां नदीं च शतद्रूं तदभिधां च
नदीमतरत् । दूरपारेति नद्यन्तरं वा । श्लोकद्वयमेकान्वयि  ॥  ७१।१,२  ॥   

  

ऐलधान इति । ऐलधाने ऐलधानाभिधनगरे विद्यमानां नदीं तीर्त्वा अपरपर्पटान्
पर्पटाः औषधिविशेषाः सन्ति येषु ते पर्पटाः ग्रामविशेषाः अपरे पूर्वे एव
पर्पटाः अपरपर्पटाः
तान्पूर्वदेशवर्तिपर्पटाभिधौषधिविशिष्टग्रामविशेषानित्यर्थः । प्राप्य
शिलां पाषाणमाकुर्वती स्वमध्यपतितवस्तुजातेन रचयन्तीं नदीविशेषं
तीर्त्वाग्नेयमग्निदिशि भवं शल्यकर्षणं तदोषधियुक्तदेशमाग्नेयं
शल्यकर्षणमिति ग्रामद्वयं वा प्रेक्षमाणः सन् शिलावहां शिलामपि वाहयति सा
ताम् अतिवेगवन्नदीविशेषमित्यर्थः अभ्यगात् । व्याख्याद्वयं कतकतीर्थयोः
प्रसिद्धम् । अनन्तरं शुचिर्भूत्वा तत्र स्नात्वेत्यर्थः ।
महाशैलान्पूजनीयपर्वतान् चैत्ररथं वनं च अभ्यगात् । अभ्यगादित्यनुकृष्यते
यदि तु शिलावहामित्यस्यापि प्रेक्षणकर्मत्वं तदा
पर्वतवनयोरेवाभिगमनकर्मत्वं पूर्वार्थे प्रतिरनन्तरार्थः ।
श्लोकद्वयमेकान्वयि  ॥  २।७१।३,४  ॥   

  

सरस्वतीमिति । युग्मेन सङ्गमत्वेन रूपेण विद्यमानां सरस्वतीं
तदभिधपश्चिमवाहिनीं नदीविशेषं, गङ्गां तदभिधपश्चिमवाहिनीं नदीविशेषं
प्रतिपद्य तत्सङ्गमं प्राप्येत्यर्थः । वीरमत्स्यानां देशानां
उत्तरानुत्तरभागांश्च प्रतिपद्य भारुण्डं तन्नामकं वनं प्राविशत् ।
प्रतिपद्येत्युभयान्वयि । "उत्तरम्" इति पाठे वनविशेषणमिति भट्टाः ।
अस्मिन्पक्षे प्रतिपद्येति नावर्तते  ॥  २।७१।५  ॥   

  

वेगिनीमिति । वेगिनीमतिवेगविशिष्टां ह्लादिनीं सेवकसुखप्रदां पर्वतैरावृतां
कुलिङ्गाख्यां नदीं यमुनां च प्राप्य सन्तीर्णो भरतः बलं सेनामाश्वासयत्
व्यश्रमयत्, कुलिङ्गाख्यां तीर्णो भरतः यमुनां प्राप्याश्वासयदित्यर्थो वा
 ॥  २।७१।६  ॥   

  

आश्वासमाकारमाह-- शीतीति । गात्राणि अश्वशरीराणि शीतीकृत्वा स्नापनादिना
तदूष्माणं निवर्त्येत्यर्थः । क्लान्तान् श्रान्तान्वाजिनः आश्वास्य
वासादिदानेन सन्तोष्य तत्र स्न्नात्वा उदकमादाय तीर्थबुद्ध्या
गन्तव्यप्रदेशे जलाभावबुद्ध्या या गृहीत्वा अनभीक्ष्णोपसेवितं न अभीक्ष्णं
वारंवारमुपसेवितं जनकर्तृकोपसेवा यय तन्महारण्यं भद्रः नित्यं कल्याणयुक्तो
भरतः भद्रेण कल्याणयुक्तेन यानेन मारुतो वायुः खमाकाशमिव अभ्यगात् ।
श्लोकद्वयमेकान्वयि  ॥  २।७१।७,८  ॥   

  

भागीरथीमिति । स भरतः अंशुधाने अंशुधानग्रामसमीपे भागीरथीं दुष्प्रतरां
ज्ञात्वेति शेषः । विश्रुते प्रसिद्धे प्राग्वटे तदभिधे पुरे
उपायात्प्राप्नोत्  ॥  २।७१।९  ॥   

  

स इति । प्राग्वटे तदभिधग्रामसमीपे गङ्गां तीर्त्वा कुटिकोष्टिकां तदभिधां
नदीं समायात्प्राप्नोत् । सबलः सेनासहितो भरतः तां कुटिकोष्टिकां तीर्त्वा
धर्मवर्धनं तदभिधग्रामं समगात्प्राप्नोत्  ॥  २।७१।१०  ॥   

  

तोरणमिति । दक्षिणार्धेन तोरणाभिधग्रामस्य दक्षिणार्धभागेन जम्बूप्रस्थं
तदभिधग्रामं समागमत् । अनन्तरं वरूथं वरूथाख्यं ग्रामं ययौ  ॥  २।७१।११  ॥   

  

तत्रेति । तत्र वरूथग्राममीपे वने वासं कृत्वा प्राङ्मुखः सन् यत्र
प्रियकाः अतिप्रियाः प्रियकनामानो वा पादपाः तदुज्जिहानायाः तदभिधनगर्याः
उद्यानं ययौ  ॥  २।७१।१२  ॥   

  

स इति । स भरतः तान्प्रियकान्प्राप्य शीघ्राञ्छीघ्रगमनशीलान् वाजिनो
ऽश्वानास्थाय वाहिनीं सेनामनुज्ञाप्य भवद्भिः शनैरागन्तव्यमित्युक्त्वा
त्वरितो ययौ । एतेन तद्देशस्य निर्भयत्वं सूचितम् ।  

"सालांस्तु प्रियकान्" इति पाठे सालशब्दो वृक्षपर्याय इति भट्टाः  ॥ 
२।७१।१३  ॥   

  

वासमिति । सर्वतीर्थे तदभिधग्रामविशेषे वासमेकरात्रिं निवासं कृत्वा
पार्वतीयैः पर्वतभवैस्तुरङ्गमैरश्वैः उत्तानिकां तदभिधां नदीमन्याश्च
नदीस्तीर्त्वा हस्तिपृष्ठकं तदभिधग्राममासाद्य प्राप्य कुटिकां
तदभिधनदीमत्यवर्तत ततार, लोहित्ये तदभिधनगरसमीपे कपीवतीं तदभिधनदीं च ततार
। श्लोकद्वयमेकान्वयि । पार्वतीयशब्दः स्वार्थाणन्तः  ॥  २।७१।१४,१५  ॥   

  

एकेति । एकसाले तदभिधनगरसमीपे स्थाणुमतीं तदभिधनदीं विनते तदभिधग्रामसमीपे
गोमतीं नदीं च प्राप्य ततारेति शेषः । कलिङ्गनगरे तत्समीपे सालवनं
क्षिप्रमागच्छत् । सार्धश्लोक एकान्वयी  ॥  २।७१।१६  ॥   

  

वनमिति । समतीत्य तद्वनमुल्लङ्घ्य शर्वर्यां रात्रौ अरुणोदये तत्समये मनुना
निर्मितां प्रकटितामयोध्यां पुरीं पथि मार्गे सप्तरात्रोषितः स भरतः ददर्श
 ॥  २।७१।१७,१८  ॥   

  

अयोध्यामिति । अग्रतो ऽयोध्यां दृष्ट्वा सारथिमब्रवीत् । वचनाकारमाह--
पुण्योद्याना एषा अयोध्या यतः पाण्डुमृत्तिका
उत्साहसूचकगोमयादिलेपनाभावयुक्तपाण्डुवर्णविशिष्टमृत्तिकायुक्तप्रदेशविशेषवती
अतः अतिप्रतीता अतिप्रहृष्टा मे न दृश्यते । "प्रतीतो हृषितः ख्यातः" इति
वैजयन्ती । सार्धश्लोक एकान्वयी  ॥  २।७१।१९  ॥   

  

यज्वभिरिति । गुणसम्पन्नैः शमदमादिगुणविशिष्टैः यज्वभिर्याज्ञिकैः
वेदपारगैर्ब्राह्मणैश्च ऋद्धैः धनादिना प्रवृद्धैर्जनैश्च भूयिष्ठमधिकं यथा
भवति तथा आकीर्णा सङ्कुला राजर्षिवरेण पालिता या अयोध्या पुरी
तस्यामयोध्यायां पुरा पूर्वं नरनारीणां समन्तात् यः शब्दः श्रूयते अश्रूयत
तं शब्दमद्य न श्रृणोमि । वर्तमानसामीप्य इति भूते लट् ।
अर्धचतुष्टयमेकान्वयि  ॥  २।७१।२०,२१  ॥   

  

उद्यानानीति । सायाह्ने यानि उद्यानानि प्रविश्येति शेषः, क्रीडित्वा
रात्रौ विहृत्य उपरतैः प्रातर्निर्गतैः अत एव समन्ताद्विप्रधावद्भिर्नरैः
प्रकाशन्ते प्राकाशन्त, तान्यद्य इदानीं कामिभिः परित्यक्तानि अत एव
अनुरुदन्तीव अत एव अन्यथा पूर्वतो विलक्षणं प्रकाशन्ते । सार्धश्लोक
एकान्वयी  ॥  २।७१।२२,२३  ॥   

  

अरण्येति । हे सारथे इयं पुरी अरण्यभूतेव मां प्रतिभाति । तत्र हेतुः--
यानैः शिबिकादिभिः गजैर्वाजिभिर्वा निर्यान्तः पुरान्निर्गच्छन्तः
अभियान्तः निविशन्तो वा नरमुख्याः पुरा इव न दृश्यन्ते । सार्धश्लोक
एकान्वयी  ॥  २।७१।२४  ॥   

  

उद्यानानीति । जनानां रतिसंयोगेषु प्रीतिहेतुकसंसर्गेषु सत्सु यानि
उद्यानानि मत्तप्रमुदितानि मत्तानि हर्षितानि प्रमुदितानि प्रमोदकारणानि अत
एव गुणवन्ति विचित्रगुणविशिष्टानि पुरा भान्ति अशोभन्त तानि एतानि
स्रस्तपर्णैः स्रस्तानि पर्णानि येभ्यः अत एव अनुपथं प्रतिमार्गं
विक्रोशद्भिरिव द्रुमैरुपलक्षितानि सर्वशः उद्यानानि निरानन्दानि पश्यामि ।
अर्धचतुष्टयमेकान्वयि  ॥  २।७१।२५,२६  ॥   

  

नेति । सुरक्तामनुरागविशिष्टां मधुरां वाणीं कलं रमणीयं यथा स्यात्तथा बहु
व्याहरतां निकूजतां मृगपक्षिणां शब्दः अद्य सूर्योदयसमये ऽपि न श्रूयते  ॥ 
२।७१।२७  ॥   

  

चन्दनेति । चन्दनागरुभिस्तत्सुगन्धैः सम्पृक्तः सम्मिश्रः धूपसम्मूर्छितः
धूपसुगन्धव्याप्तः अमलः श्रीमान्पवनः पुरेव किं नु किमर्थं न प्रवाति  ॥ 
२।७१।२८  ॥   

  

भेरीति । कोणसङ्घट्टितः कोणैः भेर्यादिवादनसाधनीभूतदण्डाङ्गुल्यादिभिः
सङ्घट्टितो निष्पादितः अदीनगतिः दीनगतिनिवर्तकः सदा नित्यं पुरा पूर्वं यो
भेर्यादीनां शब्दो ऽभवदिति शेषः, सो ऽद्य इदानीं किं किमर्थं विरतो
निवृत्तः  ॥  २।७१।२९  ॥   

  

अनिष्टानीति । अनिष्टानि इष्टविरोधिदर्शनानि पापानि क्रूराणि काकादीनि
निमित्तानि दुःखहेतुभूतानि अत एव अमनोज्ञानि अप्रियाणि वामाङ्गस्फुरणादीनि
च पश्यामि येन मनः सीदति "पापं स्यात्क्रूरपाप्मनोः" इति वैजयन्ती  ॥ 
२।७१।३०  ॥   

  

सर्वथेति । तथा तेन प्रकारेण असति असमीचीने सम्मोहे सम्मोहकारणे अशकुने सति
मम बन्धुषु सर्वथा सर्वप्रकारेण कुशलं दुर्लभमत एव मम हृदयं सीदति  ॥ 
२।७१।३१  ॥   

  

भरतोक्तिं संवर्ण्य तद्वृत्तान्तमाह-- विषष्ण इत्यादिभिः । श्रान्तहृदयः
कुशकुनदर्शनहेतुकखेदविशिष्टहृदयविशिष्टः अत एव त्रस्तः उद्विग्नः अत एव
विषण्णः औदासीन्यविशिष्टः अत एव संलुलितामि सञ्चलितानि इन्द्रियाणि यस्य स
भरतः पुरीमयोध्यां प्रविवेश  ॥  २।७१।३२  ॥   

  

प्रवेशनप्रकारमाह-- द्वारेणेति । वैजयन्तेन तदभिधपश्चिमद्वारेण
श्रान्तवाहनो भरतः प्राविशदनन्तरं द्वाःस्थैः विजयं पृष्टस्तैर्द्वाःस्थैः
सहितश्च सन् ययौ  ॥  २।७१।३३  ॥   

  

स इति । अनेकाग्रहृदयः चञ्चलचित्तः राघवो भरतः एनं सहागतं द्वाःस्थं जनं
प्रत्यर्च्य सत्कारपूर्वकं निवर्त्य अश्वपतेः केकयस्य सूतमब्रवीत्  ॥ 
२।७१।३४  ॥   

  

वचनाकारमाह-- किमिति । हे अनघ कारणेन विना किं त्वरया वेगेन अहमानीतः
दूतैरिति शेषः, कारणमस्त्येवेत्यर्थः, अत एव मम हृदयमशुभाशङ्कि
अशुभसंशयविशिष्टमस्तीति शेषः, अत एव शीलं नित्यं दैन्यरहितस्वभावः पतति
अपगच्छतीव  ॥  २।७१।३५  ॥   

  

श्रुता इति । नृपतीनां विनाशे विनाशकाले यादृशा आकाराः पूर्वं नो ऽस्माभिः
श्रुतास्तादृशान्सर्वानाकारानिहास्मिन्समये अहं पश्यामि  ॥  २।७१।३६  ॥   

  

आकारानेवाह-- समिति । सम्मार्जनैर्विहीनानि रहितानि असंयताः अपिहिताः
कवाटाः कोशगृहकपाटाः येषां तानि सर्वशो गृहाणि उपलक्षये  ॥  २।७१।३७  ॥   

  

तदेव विशिष्याह-- वलीत्यादिभिः । धूपसंमोदनेन धूपसुगन्धप्रसरेण विहीनानीति
शेषः । न आशिताः भोजिता कुटुम्बा येषु अत एव प्रभाहीनाः जनाः येषु
अलक्ष्मीकानि लक्ष्मीरहितानि कुटुम्बिभवनानि पश्यामि । सार्धश्लोक एकान्वयी
 ॥  २।७१।३८,३९  ॥   

  

अपेतेति । अपेता निवृत्ता माल्यानां पुष्पाणां शोभा येषु तानि न
सम्मृष्टानि अजिराणि अङ्गणानि येषु अत एव शून्यानि देवागाराणि देवगृहाणि
पुरा इव न भान्ति  ॥  २।७१।४०  ॥   

  

देवतेति । देवतार्चाः देवप्रतिमापूजाः प्रविद्धा निवृत्ताः, यज्ञगोष्ठाः
यज्ञशालाश्च तथा प्रविद्धाः दूषिताः । प्रविद्धशब्दः शब्दावृत्त्योभयान्वयी
। माल्यापणेषु पुष्पक्रयार्हापणविशेषेषु यानि पण्यानि क्रयार्हाणि पुष्पाणि
राजन्ते ऽराजन्त तानि अद्य तथा न, न राजन्त इत्यर्थः  ॥  २।७१।४१  ॥   

  

दृश्यन्त इति । ध्यानेन चिन्तया संविग्नानि हृदयानि येषां ते अत एव
नष्टव्यापारेण निवृत्तक्रयविक्रयव्यवहारेण यन्त्रिताः सङ्कुचिताः सन्तः
वणिजो ऽपि पूर्वमिव न दृश्यन्ते  ॥  २।७१।४२  ॥   

  

देवेति । देवायतनचैत्येषु देवालयस्थलविशेषेषु पक्षिमृगाः दीनाः दृश्यन्ते
इति शेषः । अर्धं पृथक्-- मलिनमिति । ध्यानपरं चिन्ताविष्टमत एव
पूर्णाक्षमुत्कण्ठितं किञ्चिद्विषयकाध्यानविशिष्टं जनं पश्यामि  ॥  २।७१।४३
 ॥   

  

इतीति । प्रेक्ष्य दृष्ट्वा राजगृहं ययौ  ॥  २।७१।४३  ॥   

  

तामिति । इन्द्रपुरीप्रकाशां शून्याः श्रृङ्गाटकादयो यस्यां तां शृङ्गाटकं
चतुष्पथः रजोभिः अरुणानि धूसराणि द्वारकपाटयन्त्राणि यस्यां तां पुरीं
दृष्ट्वा दुःखेन सम्पूर्णतरो व्याप्तो बभूव  ॥   

२।७१।४४  ॥   

तदेव भङ्ग्यन्तरेण बोधयन्नाह-- बभूवेति । अन्यदा अन्यस्मिन्काले यानि
अप्रियाणि अस्य पुरे न बभूवुस्तानि पश्यन् महात्मा भरतः न हृष्टः
हर्षाभावविशिष्टो बभूव, पितुर्वेश्म गृहं प्रविवेश च  ॥  २।७१।४५  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकसप्ततितमः सर्गः  ॥  २।७१  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/071_ayodhyAgamanam.md">
<details><summary><h3>तिलकम् ...{Loading}...</h3></summary>



सुदामां तदाख्यां नदीम्, इदं मार्गान्तरं चतुरङ्गबलगमनोचितं दूतास्तु
शीघ्रं तन्नगरप्राप्तये कान्तारमार्गेण गताः इदं च
दूतमार्गोक्तनद्यादीनामिहानुक्तेरन्येषामुक्तेश्च ज्ञायते  ॥  २।७१।१  ॥   

  

दूरं पारं परतीरं यस्यास्तां ह्रादिनीं तदाख्यां नदीम् ।
प्रत्यक्स्रोतस्तरङ्गिणीं पश्चिमप्रवाहां नदीम् ततः शतद्रूं तत्संज्ञिकाम्
 ॥  २।७१।२  ॥   

  

ऐलधाने तदाख्यग्रामे नदीं तद्रामवर्तिनीम् । "ऐलधानीम्" इति पाठे
तदाख्यामित्यर्थं कतकः । अपरपर्वता जनपदविशेषाः । "अपरपर्पटान्" इति
पाठान्तरम् । शिलां तदाख्यनदीम् । आकुर्वतीनामकं नद्यन्तरमिति कतकः ।
शिलामासमन्तात्कुर्वतीं शिलाकर्षणस्वभावामित्यर्थ इति तीर्थः ।
स्वमध्यपतितं वस्तु शिलारूपं कुर्वतीमित्यर्थः । तरणं च
तद्वर्तिशिलाप्रायकाष्ठनौकयेत्यन्ये । आग्नेयमाग्नेयदिग्गतं शल्यकर्षणं
तदोषध्युपेतं देशम् तत्र च शिलावहा नदीति कतकः । आग्नेयं शल्यकर्तनमिति
ग्रामद्वयम्, तन्मध्ये शिलावहा नदीति तीर्थः  ॥  २।७१।३  ॥   

  

महाशैलानतीत्य चैत्ररथं वनमभ्यगात् । चैत्ररथं यातुं महाशैलानत्यगादिति
पाठान्तरे ऽर्थः  ॥  २।७१।४  ॥   

  

सरस्वतीम् इयमत्र पश्चिमप्रवाहा, गङ्गापदेनात्र सुचक्षुसीताद्यन्यतमाः
पश्चिमप्रवाहा ग्राह्याः, एतास्तिस्रो गङ्गाप्रवाहा एवेति पुराणप्रसिद्धम्
। तां युग्मेन सङ्गमेन प्रतिपद्य प्राप्य वीरमत्स्यानां
देशानामुत्तरान्देशान्प्राप्य भारुण्डाख्यं वनं प्राविशत् । "उत्तरम्" इति
पाठे वनविशेषणं तत्  ॥  २।७१।५  ॥   

  

ततो वेगिनीत्वादिविशेषवतीं कुलिङ्गाख्यां नदीं सन्तीर्णो यमुनां प्राप्य
बलमाश्वासयत्  ॥  २।७१।६  ॥   

  

गात्राणि वाजिनाम् शीतीकृत्वा स्नपनादिना । आश्वास्य छायायां घासादिदानेन ।
उदकमादाय तीर्थबुद्ध्या  ॥  २।७१।७  ॥   

  

अनभीक्ष्णोपसेवितं बहुधा जनैरनुपसेवितम्, भद्रेण प्रशस्तेन रथेन
भद्रजातीयेन गजेन वा  ॥  २।७१।८  ॥   

  

अंशुधाने ग्रामे महानदीं गङ्गां दुष्प्रतरां ज्ञात्वा प्राग्वटे पुरे आगत्य
तत्र तां तीर्त्वा कुटिकोष्टिकामायत्तां तीर्त्वा धर्मवर्धनं ग्राममगात्  ॥ 
२।७१।९,१०  ॥   

  

तोरणं दक्षिणार्धेन तोरणग्रामस्य दक्षिणभागेन जम्बूप्रस्थाख्यं ग्राममागतः
वरूथं तदाख्यम्  ॥  २।७१।११  ॥   

  

उज्जिहानायास्तन्नामकनगर्याः प्रियकास्तन्नामानो वृक्षाः  ॥  २।७१।१२  ॥   

  

"सालांस्तु प्रियकान्" इति पाठे सालशब्दो वृक्षपर्यायः । "स तांस्तु" इति
पाठे स भरत इत्यर्थः । शीघ्रान्वाजिन आस्थाय रथे संयोज्यानुज्ञाप्य मया
शीघ्रं गम्यते भवद्भिर्मन्दमागन्तव्यमित्येवम् उज्जिहानाया
अर्वाक्स्वदेशत्वेन भयाभावात्  ॥  २।७१।१३  ॥   

  

सर्वतीर्थे तदाख्यग्रामे पार्वतीयैः पर्वतौद्भवैः स्वार्थिकाणन्तमित्याहुः
 ॥  २।७१।१४ ॥   

  

हस्तिपृष्ठकं ग्रामः कुटिका नदी लोहित्ये ग्रामे कपीवतीं नदीम् ।
"हस्तिपृष्ठ--" इति, "एकसाले" इति श्लोकद्वयं प्रक्षिप्तमिति कतकः  ॥ 
२।७१।१५,१६  ॥   

  

भरत इति  ॥  २।७१।१७,१८  ॥   

  

नातिप्रतीता नातिहृषिता । "प्रतीतो हृषितः ख्यातः" इति वैजयन्ती  ॥ 
२।७१।१९ ॥   

  

पाण्डुमृत्तिका सुधाधवलितत्वान्निरानन्दत्वाच्च पाण्डुमृत्तिकारूपकम् ।
यज्वादिभिर्व्याप्तापि राजपालितापि पाण्डुमृत्तिकासमूह इव निःसारा  ॥ 
२।७१।२०,२१ ॥   

  

सायाह्न उद्यानानि प्रविश्य रात्रौ क्रीडित्वोपरतैर्नरैः प्रातः
समन्ताद्विप्रधावद्भिर्यानि पूर्वमत्यन्तं प्रकाशन्ते तान्यद्य कामिभिः
परित्यक्तानि अनु मां लक्षीकृत्य रुदन्तीव ममान्यथा महारण्यानीव प्रकाशन्ते
 ॥  २।७१।२२,२३  ॥   

  

यानैः शिबिकादिभिः अभियान्तः प्रविशन्तः  ॥  २।७१।२४  ॥   

  

मत्तप्रमुदितानि मत्तप्रमुदितभृङ्गकोकिलादिमन्ति तादृशस्त्रीपुरुषवन्ति च
रत्यर्थसंयोगे विविधकुसुमलतागृहदीर्घिकाक्रीडापर्वतादियुक्ततया
यान्यत्यन्तगुणवन्त्यत्यन्तमनुकूलानि तान्यद्य निरानन्दानि पश्यामि  ॥ 
२।७१।२५  ॥   

  

यतो विक्रोशद्भिरिव द्रुमैरुपलक्षितानि  ॥  २।७१।२६  ॥   

  

अद्याप्युदिते ऽपि सूर्ये ऽस्मासु प्रत्यासन्नेष्वपि कलमव्यक्तम्  ॥ 
२।७१।२७  ॥   

  

संमूर्छितो व्याप्तः  ॥  २।७१।२८  ॥   

  

कोणो भेर्यादिवादनदण्डस्तेन संघट्टितस्तदा ऽ ऽघातजनितो यः पुरा सदा
अदीनगतिरनुभूतः स किं विरतः  ॥  २।७१।२९  ॥   

  

अनिष्टान्यनिष्टसूचकानि पापानि क्रूराणि काकादयः । "पापं
स्यात्क्रूरपाप्मनोः" । अमनोज्ञान्यशुभसूचकानि निमित्तानि
वामाक्षिस्पन्दादीनि  ॥  २।७१।३०  ॥   

  

असति संमोहे तत्कारणे  ॥  २।७१।३१  ॥   

  

विषण्णो दीनः, श्रान्तहृदयः खिन्नचित्तः, संलुलितानि क्षुभितानीन्द्रियाणि
यस्य सः  ॥  २।७१।३२  ॥   

  

वैजयन्तेनेन्द्रप्रासादद्वारतुल्यद्वारेण तन्नामकेन वा विजयं पृष्टः
कृतविजयप्रश्नः । "विजयमुक्तः" इति पाठान्तरम्  ॥  २।७१।३३  ॥   

  

अनेकाग्रहृदयो व्याकुलहृदयः द्वाःस्थं जनं प्रत्यर्च्य सोपचारं निवर्त्य
अश्वपतेः केकयस्य  ॥  २।७१।३४  ॥   

  

आनीतः दूतद्वारेति शेषः । कारणेन विना कारणोक्तिं विना अत एव मे
हृदयमशुभाशङ्कि । शीलं धैर्यादिस्वभावः पतति गलति  ॥  २।७१।३५  ॥   

  

श्रुताः कथास्विति शेषः । तांस्तादृशान्  ॥  २।७१।३६  ॥   

  

तानाकारानाह-- संमार्जनेत्यादि । ईदृशानि कुटुम्बिभवनान्युपलक्षये इति
संबन्धः । असंयतकवाटानि, अनाशितकुटुम्बानीति वक्ष्यमाणत्वेन
तद्बन्धनसामर्थ्याभावात्  ॥  २।७१।३७  ॥   

  

धूपसंमोदनेन परिमलेन हीनानीति शेषः । अनाशितकुटुम्बान्यबोजितकुटुम्बानि ।
प्रभा शोभा  ॥  २।७१।३८  ॥   

  

अलक्ष्मीकानि विचित्रध्वजतोरणाद्यभावात्  ॥  २।७१।३९  ॥   

  

देवतार्चाः प्रतिमाः प्रविद्धा निरस्तपूजनाः यज्ञगोष्ठास्तथाविधाः
प्रविद्धा यज्ञरहिताः  ॥  २।७१।४०  ॥   

  

माल्यापणेषु माल्यविक्रयापणेषु पण्यानि माल्यरूपाणि  ॥  २।७१।४१  ॥   

  

नष्टेन व्यापारेण क्रयविक्रयादिव्यापारेण यन्त्रिता निरुद्धापणाः  ॥ 
२।७१।४२  ॥   

  

मलिनत्वादिगुणकं स्त्रीपुंसं पश्यामि  ॥  २।७१।४३,४४  ॥   

  

शृङ्गाटकं चतुष्पथः रजसा ऽरुणानि धूसराणि द्वारकवाटानि द्वारयन्त्राणि च
यस्याम्  ॥  २।७१।४५  ॥   

  

अन्यदा राजजीवने  ॥  २।७१।४६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकसप्ततितमः सर्गः  ॥  २।७१  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/071_ayodhyAgamanam.md">
<details><summary><h3>द्राविडपाठः ...{Loading}...</h3></summary>



  
स प्राङ्मुखो राजगृहादभिनिर्याय राघवः।  
ततः सुदामां द्युतिमान् सन्तीर्यावेक्ष्य तां नदीम् ॥ 2.71.1 ॥   
ह्लादिनीं दूरपारां च प्रत्यक्स्त्रोतस्तरङ्गिणीम्।  
शतद्रूमतरच्छ्रीमान् नदीमिक्ष्वाकुनन्दनः ॥ 2.71.2 ॥   
एलाधाने नदीं तीर्त्वा प्राप्य चापरपर्पटान्।  
शिलामाकुर्वतीं तीर्त्वा आग्नेयं शल्यकर्त्तनम् ॥ 2.71.3 ॥   
सत्यसन्धः शुचिः श्रीमान् प्रेक्षमाणः शिलावहाम्।  
अत्ययात् स महाशैलान् वनं चैत्ररथं प्रति ॥ 2.71.4 ॥   
सरस्वतीं च गङ्गां च युग्मेन प्रत्यपद्यत।  
उत्तरं वीरमत्स्यानां भारुण्डं प्राविशद्वनम् ॥ 2.71.5 ॥   
वेगिनीं च कुलिङ्गाख्यां ह्लादिनीं पर्वतावृताम्।  
यमुनां प्राप्य सन्तीर्णो बलमाश्वासयत्तदा ॥ 2.71.6 ॥   
शीतीकृत्य तु गात्राणि क्लान्तानाश्वास्य वाजिनः।  
तत्र स्नात्वा च पीत्वा च प्रायादादाय चोदकम् ॥ 2.71.7 ॥   
राजपुत्रो महारण्यमनभीक्ष्णोपसेवितम्।  
भद्रो भद्रेण यानेन मारुतः खमिवात्ययात् ॥ 2.71.8 ॥   
भागीरथीं दुष्प्रतरामंशुधाने महानदीम्।  
उपायाद्राघवस्तूर्णं प्राग्वटे विश्रुते पुरे ॥ 2.71.9 ॥   
स गङ्गां प्राग्वटे तीर्त्वा समायात् कुटिकोष्ठिकाम्।  
सबलस्तां स तीर्त्वाथ समायाद्धर्मवर्द्धनम् ॥ 2.71.10 ॥   
तोरणं दक्षिणार्द्धेन जम्बूप्रस्थमुपागमत्।  
वरूथं च ययौ रम्यं ग्रामं दशरथात्मजः ॥ 2.71.11 ॥   
तत्र रम्ये वने वासं कृत्वाऽसौ प्राङ्मुखो ययौ।  
उद्यानमुज्जिहानायाः प्रियका यत्र पादपाः ॥ 2.71.12 ॥   
सालांस्तु प्रियकान् प्राप्य शीघ्रानास्थाय वाजिनः।  
अनुज्ञाप्याथ भरतो वाहिनीं त्वरितो ययौ ॥ 2.71.13 ॥   
वासं कृत्वा सर्वतीर्थे तीर्त्वा चोत्तानिकां नदीम्।  
अन्यानदीश्च विविधाः पार्वतीयैस्तुरङ्गमैः ॥ 2.71.14 ॥   
हस्तिपृष्ठकमासाद्य कुटिकामत्यवर्त्तत।  
ततार च नरव्याघ्रो लौहित्ये स कपीवतीम् ॥ 2.71.15 ॥   
कलिङ्गनगरे चापि प्राप्य सालवनं तदा।  
भरतः क्षिप्रमागच्छत् सुपरिश्रान्तवाहनः ॥ 2.71.16 ॥   
वनं च समतीत्याशु शर्वर्य्यामरुणोदये।  
अयोध्यां मनुना राज्ञा निर्मितां सन्ददर्श ह ॥ 2.71.17 ॥   
तां पुरीं पुरुषव्याघ्रः सप्तरात्रोषितः पथि।  
अयोध्यामग्रतो दृष्ट्वा सारथिं वाक्यमब्रवीत् ॥ 2.71.18 ॥   
एषा नातिप्रतीता मे पुण्योद्याना यशस्विनी।  
अयोध्या दृश्यते दूरात् सारथे पाण्डुमृत्तिका ॥ 2.71.19 ॥   
यज्वभिर्गुणसम्पन्नैर्बाह्मणैर्वेदपारगैः।  
भूयिष्ठमृद्धैराकीर्णा राजर्षिपरिपालिता ॥ 2.71.20 ॥   
अयोध्यायां पुरा शब्दः श्रूयते तुमुलो महान्।  
समन्तान्नरनारीणां तमद्य न श्रृणोम्यहम् ॥ 2.71.21 ॥   
समान्ताद्विप्रधावद्भिः प्रकाशन्ते ममान्यदा।  
तान्यद्यानुरुदन्तीव परित्यक्तानि कामिभिः ॥ 2.71.22 ॥   
अरण्यभूतेव पुरी सारथे प्रतिभाति मे ॥ 2.71.23 ॥   
नह्यत्र यानैर्दृश्यन्ते न गजैर्न च वाजिभिः।  
निर्यान्तो वाभियान्तो वा नरमुख्या यथापुरम् ॥ 2.71.24 ॥   
उद्यानानि पुरा भान्ति मत्तप्रमुदितानि च।  
जनानां रतिसंयोगेष्वत्यन्तगुणवन्ति च ॥ 2.71.25 ॥   
तान्येतान्यद्य पश्यामि निरानन्दानि सर्वशः।  
स्रस्तपर्णैरनुपथं विक्रोशद्भिरिव द्रुमैः ॥ 2.71.26 ॥   
नाद्यापि श्रूयते शब्दो मत्तानां मृगपक्षिणाम्।  
संरक्तां मधुरां वाणीं कलं व्याहरतां बहु ॥ 2.71.27 ॥   
चन्दनागरुसम्पृक्तो धूपसम्मूर्च्छितोऽतुलः।  
प्रवाति पवनः श्रीमान् किन्नु नाद्य यथापुरम् ॥ 2.71.28 ॥   
भेरीमृदङ्गवीणानां कोणसङ्घट्टितः पुनः।  
किमद्य शब्दो विरतः सदाऽदीनगतिः पुरा ॥ 2.71.29 ॥   
अनिष्टानि च पापानि पश्यामि विविधानि च।  
निमित्तान्यमनोज्ञानि तेन सीदति मे मनः ॥ 2.71.30 ॥   
सर्वथा कुशलं सूत दुर्लभं मम बन्धुषु।  
तथा ह्यसति सम्मोहे हृदयं सीदतीव मे ॥ 2.71.31 ॥   
विषण्णः श्रान्तहृदयस्त्रस्तस्स लुलितेन्द्रियः।  
भरतः प्रविवेशाशु पुरीमिक्ष्वाकुपालिताम् ॥ 2.71.32 ॥   
द्वारेण वैजयन्तेन प्राविशच्छ्रान्तवाहनः।  
द्वास्स्थैरुत्थाय विजयं पृष्टस्तैः सहितो ययौ ॥ 2.71.33 ॥   
स त्वनेकाग्रहृदयो द्वास्स्थं प्रत्यर्च्य तं जनम्।  
सूतमश्वपतेः क्लान्तमब्रवीत्तत्र राघवः ॥ 2.71.34 ॥   
किमहं त्वरयानीतः कारणेन विनाऽनघ।  
अशुभाशङ्किहृदयं शीलं च पततीव मे ॥ 2.71.35 ॥   
श्रुता नो यादृशाः पूर्वं नृपतीनां विनाशने।  
आकारांस्तानहं सर्वानिह पश्यामि सारथे ॥ 2.71.36 ॥   
सम्मार्जनविहीनानि परुषाण्युपलक्षये।  
असंयतकवाटानि श्रीविहीनानि सर्वशः ॥ 2.71.37 ॥   
अनाशितकुटुम्बानि प्रभाहीनजनानि च।  
अलक्ष्मीकानि पश्यामि कुटुम्बिभवनान्यहम् ॥ 2.71.38 ॥   
अपेतमाल्यशोभान्यप्यसम्मृष्टाजिराणि च।  
देवागाराणि शून्यानि न चाभान्ति यथापुरम् ॥ 2.71.39 ॥   
देवतार्चाः प्रविद्धाश्च यज्ञ गोष्ठ्यस्तथाविधाः।  
माल्यापणेषु राजन्ते नाद्य पण्यानि वा तथा ॥ 2.71.40 ॥   
दृश्यन्ते वणिजोऽप्यद्य न यथापूर्वमत्र वै।  
ध्यानसंविग्नहृदया नष्टव्यापारयन्त्रिताः ॥ 2.71.41 ॥   
देवायतनचैत्येषु दीनाः पक्षिगणास्तथा।  
मलिनं चाश्रुपूर्णाक्षं दीनं ध्यानपरं कृशम् ॥ 2.71.42 ॥   
सस्त्रीपुंसं च पश्यामि जनमुत्कण्ठितं पुरे ॥ 2.71.43 ॥   
इत्येवमुक्त्वा भरतः सूतं तं दीनमानसः।  
तान्यरिष्टान्ययोध्यायां प्रेक्ष्य राजगृहं ययौ ॥ 2.71.44 ॥   
तां शून्यश्रृङ्गाटकवेश्मरथ्यां रजोरुणद्वारकपाटयन्त्राम्।  
दृष्ट्वा पुरीमिन्द्रपुरप्रकाशां दुःखेन सम्पूर्णतरो बभूव ॥ 2.71.45 ॥   
बहूनि पश्यन् मनसोऽप्रियाणि यान्यन्यदा नास्य पुरे बभूवुः।  
अवाक्छिरा दीनमना न हृष्टः पितुर्महात्मा प्रविवेश वेश्म ॥ 2.71.46 ॥   

</details>
</div>
