---
title: ०६०

---
॥श्रीभगवानुवाच॥  
दुर्गातन्त्रेण मन्त्रेण कुर्याद् दुर्गामहोत्सवम्।  
महानवम्यां शरदि बलिदानं नृपादयः॥ ६०.१ ॥  
  
आश्विनस्य तु शुक्लस्य भवेद् या अष्टमी तिथिः।  
महाष्टमीति सा प्रोक्ता देव्याः प्रीतिकरी परा॥ ६०.२ ॥  
  
तनोऽतु नवमी या स्यात् सा महानवमी स्मृता।  
सा तिथिः सर्वलोकानां पूजनीया शिवप्रिया॥ ६०.३ ॥  
  
अनयोर्वत्स पूजायां विशेषं शृणु भैरव।  
सम्पूज्य मण्डले देवीं विधिवत् प्रयतो नरः॥ ६०.४ ॥  
  
वैष्णवीतन्त्रमन्त्रेण दुर्गातन्क्षेण भैरव।  
मूर्तिभेदे यथा देवी पूजां गृह्णाति भूतये॥ ६०.५ ॥  
  
कन्यासंस्थे रवौ वत्स शुक्लामारभ्य नन्दिकाम्।  
अयाचिताशो नक्ताशी एकाशी त्वथ चापदः॥ ६०.६ ॥  
  
प्रातःस्नायी जितद्वन्द्वस्त्रिकालं शिवपूजकः।  
जपहोमसमायुक्तो भोजयेच्च कुमारिका॥ ६०.७ ॥  
  
बोधयेद् बिल्वशाखासु षष्ट्यां देवीफलेषु च।  
सप्तम्यां बिल्वशाखां तामाहृत्य प्रतिपूजयेत्॥ ६०.८ ॥  
  
पुनः पुजां तथाष्टम्यां विशेषेण समाचरेत्।  
जागरं च स्वयं कुर्याद् बलिदानं महानिशि॥ ६०.९ ॥  
  
प्रभूतबलिदानं तु नवम्यां विधिवच्चरेत्।  
ध्यायेद् दशभुजां देवीं दुर्गातन्त्रेण पूजयेत्॥ ६०.१० ॥  
  
विसर्जनं दशम्यां तु कुर्याद् वै साधकोतमः।  
कृत्वा विसर्जनं तस्यां तिथौ नक्तं समाचरेत्॥ ६०.११ ॥  
  
यदा तु षौडशभुजां महामायां प्रपूजयेत्।  
दुर्गातन्त्रेण मन्त्रेण विशेषं तत्र वै शृणु॥ ६०.१२ ॥  
  
कन्यायां कृष्णपक्षस्य एकादश्यामुपोषितः।  
द्वादश्यामेकभक्तं तु नक्तं कुर्यात् परेऽहनि॥ ६०.१३ ॥  
  
चतुर्दश्यां महामायां बोधयित्वा विधानतः।  
गीतवादित्रनिर्घोषैर्न्नानानैवेद्यवेदनैः॥ ६०.१४ ॥  
  
अयाचितं बुधः कुर्यादुपवासं परेऽहनि।  
एवमेव व्रत कुर्याद् यावद्वै नवमी भवेत्॥ ६०.१५ ॥  
  
ज्येष्ठायां च समभ्यर्च्य मूलेन प्रतिपूजयेत्।  
उत्तरेणार्चनं कृत्वा श्रवणान्ते विसर्जयेत्॥ ६०.१६ ॥  
  
यदा त्वष्टादशभुजां महामायां प्रपूजयेत्।  
दुर्गातन्त्रेण मन्त्रेण तत्रापि शृणु भैरव॥ ६०.१७ ॥  
  
कन्यायां कृष्णपक्षस्य पूजयित्वार्द्रभे दिवा।  
नवम्यां बोधयेद् देवीं गीतवादित्रनिस्वनैः॥ ६०.१८ ॥  
  
शुक्लपक्षे चतुर्थ्या तु देवीकेशविमोचनम्।  
प्रातरेव तु पञ्चम्यां स्नापयेत् तु शुभैर्जलैः ॥ ६०.१९ ॥  
  
सप्तम्यां पत्रिकापूजा अष्टम्यां चाप्युपोषणम्।  
पूजाजागरणं चैव नवम्यां विधिबद्बलिः॥ ६०.२० ॥  
  
सम्प्रेषणं दशम्यां तु क्रीडाकौतुकमङ्गलैः।  
नीराजनं दशम्यां तु बलवृद्धिकरं महत्॥ ६०.२१ ॥  
  
यदा वै वैष्णवीं देवीं महामायां जगन्मयाम्।  
पूजयेत् तत्र च तदा विशेषं शृणु भैरव॥ ६०.२२ ॥  
  
कन्यासंस्थे रवौ पूजा या शुक्ला तिथिरष्टमी।  
तस्यां रात्रौ पूजितव्या महाविभवविस्तरैः॥ ६०.२३ ॥  
  
नवम्यां बलिदानं तु कर्त्तव्यं वै यथाविधि।  
जपं होमं च विधिवत् कुर्यात् तत्र विभूतये॥ ६०.२४ ॥  
  
सम्पूजयेन्महादेवीमष्टपुष्पिकया नरः।  
रामस्यानुग्रहार्थाय रावणस्य वधाय च॥ ६०.२५ ॥  
  
रात्रावेव महादेवी ब्रह्मणा बोधिता पुरा।  
ततस्तु त्यक्तनिद्रा सा नन्दायामाश्विने सिते॥ ६०.२६ ॥  
  
जगाम नगरीं लङ्कां यत्रासीद्राघवः पुरा।  
तत्र गत्वा महादेवी तदा तौ रामरावणौ॥ ६०.२७ ॥  
  
युद्धं नियोजयामास स्वयमन्तर्हिताम्बिका।  
रक्षसां वानराणां च जग्ध्वा सा मांसशोणिते ॥ ६०.२८ ॥  
  
रामरावणयोर्युद्धं सप्ताहं सा न्ययोजयत्।  
व्यतीते सप्तमे रात्रौ नव्यां रावणं ततः॥ ६०.२९ ॥  
  
रामेण घातयामास महामाया जगन्मयी।  
यावत्तयोः स्वयं देवी युद्धकेलिमुदैक्षत॥ ६०.३० ॥  
  
तावत् तु सप्तरात्राणि सैव देवैः सुपूजिता।  
  
निहते रावणे वीरे नवम्यां सकलैः सुरैः॥ ६०.३१ ॥  
विशेषपूजां दुर्गायाश्चक्रे लोकपितामहः।  
  
ततः सम्प्रेषिता देवी दशम्यां शार्वरोत्सवैः॥ ६०.३२ ॥  
शाक्रोऽपि देवसेनाया नीराजनमथाकरोत्।  
  
शान्त्यर्थं सुरसैन्यानां देवराज्यस्य वृद्धये॥ ६०.३३ ॥  
रामरावणबाणेन युद्धं चावेक्ष्य भीतिदम्।  
  
तृतीयायां तु लङ्कायाः पूर्वोत्तरदिशि स्थितम्॥ ६०.३४ ॥  
  
स्वातीनक्षत्रयुक्तायां भीतं सुरबलं महत्।  
शान्त्यर्थं वरयामास देवेन्द्रो वचनाद् हरेः॥ ६०.३५ ॥  
  
ततस्तु श्रवणेनाथ दशम्यां चण्डिकां शुभाम्।  
विसृज्य चक्रे शान्त्यर्थं बलनीराजनं हरिः॥ ६०.३६ ॥  
  
नीराजितबलः शक्तस्तत्र रामं च राघवम्।  
  
सम्प्राप्य प्रययौ स्वर्गं सह देवैः शचीपतिः॥ ६०.३७ ॥  
इतिवृत्तं पुराकल्पे मनोः स्वायम्भुवेऽन्तरे।  
  
प्रादुर्भूता दशभुजा देवी देवहिताय वै॥ ६०.३८ ॥  
नृणां त्रेतायुगस्यादौ जगतां हितकाम्यया।  
  
पुराकल्पे यथावृत्तं प्रतिकल्पं तथा तथा॥ ६०.३९ ॥  
  
प्रवर्तते स्वयं देवी दैत्यानां नाशनाय वै।  
प्रतिकल्पं भवेद्रामो रावमश्चापि राक्षसः॥ ६०.४० ॥  
  
तथैव जायते युद्धं तथा त्रिदशसङ्गमः।  
एवं रामहस्राणि रावणानां सहस्रशः॥ ६०.४१ ॥  
  
भवितव्यानि भूतानि तथा देवी प्रवर्तते।  
पूजयन्ति सुराः सर्वे बलं नीराजयन्त्यपि॥ ६०.४२ ॥  
  
तथैव च नराः सर्वे कुर्युः पूजां यथाविधि।  
बलनीराजनं राजा कुर्याद् बलविवृद्धये॥ ६०.४३ ॥  
  
दिव्यालङ्कारयुक्ताभिर्वारुणीभिः प्रवर्तनम्।  
कर्त्तव्यं नृत्यगीतानि क्रीडाकौतुकमङ्गलैः॥ ६०.४४ ॥  
  
मोदकैः पिष्टकैः पेयैर्भक्ष्यभोज्यैरनेकशः।  
कूष्माण्डैर्नारिकेलैश्च खर्जूरैः पनसैस्तथा॥ ६०.४५ ॥  
  
द्राक्षामलकशाडिल्यैः प्लीहैश्च करुणैस्तथा।  
कशेरुक्रमुकैर्मूलैः सजम्बूतिन्दुकादिभिः ॥ ६०.४६ ॥  
  
गव्यैर्गुडैस्तथा मांसैर्मद्यैर्मधुभिरेव च।  
बालप्रियैश्च नैवेद्यैर्लाजाक्षतफलादिभिः॥ ६०.४७ ॥  
  
इक्षुदण्डैः सिताभिश्च लवलीनागरङ्गकै।  
अजाभिर्महिषैरात्मशोणितसञ्चयैः ॥ ६०.४८ ॥  
  
पक्ष्यादिबलिजातीयैस्तता नानाविधैर्मृगैः।  
पूजयेच्च जगद्धात्रीं मांसशोणितकर्दमैः॥ ६०.४९ ॥  
  
रात्रौ स्कन्दविशाखस्य कृत्वा पिष्टकपुत्रिकाम्।  
पूजयेच्छत्रुनाशाय दुर्गायाः प्रीतये तथा॥ ६०.५० ॥  
  
होमं च सतिलैराज्यैर्मासैरपि तथा चरेत्।  
उग्रचण्डादिकाः पूज्यास्तथाष्टौ योगिनीः शुभाः॥ ६०.५१ ॥  
  
योगिन्यश्च चतुःषष्ठिस्तथा वै कोटियोगिनीः।  
नवदुर्गास्तथा पूज्या देव्याः सन्निहिताः शुभाः॥ ६०.५२ ॥  
  
जयन्त्यादिर्गन्धपुष्पैस्ता देव्या मूर्तयो यतः।  
देव्यः सर्वाणि चास्त्राणि भूषणानि तथैव च॥ ६०.५३ ॥  
  
अङ्गप्रत्यङ्गयुक्तानि वाहनं सिंहमेव च।  
महिषासुरमर्दिन्याः पूजयेद् भूतये सदा॥ ६०.५४ ॥  
  
पुराकल्पे महादेवी मनोः स्वायम्भुवेऽन्तरे।  
नृणां कृतयुगस्यादौ सर्वदेवैः स्तुता सदा॥ ६०.५५ ॥  
  
महिषासुरनाशाय जगतां हितकाम्यया।  
योगनिद्रा महामाया जगद्धात्री जगन्मयी॥ ६०.५६ ॥  
  
भुजैः षोडशभिर्युक्या भद्रकालीति विश्रुता।  
क्षीरोदस्योत्तरे तीरे बिभ्रती विपुलां तनुम् ॥ ६०.५७ ॥  
  
अतसीपुष्पवर्णाभा ज्वलत्काञ्चनकुण्डला।  
जटाजूटसखण्डेन्दुमुकुटत्रयभूषिता॥ ६०.५८ ॥  
  
नगहारेम सहिता स्वर्महारविभूषिता।  
शूलं चक्रं च खड्गं च शङ्खं बाणं तथैव च॥ ६०.५९ ॥  
  
शक्तिं वज्रं च दण्डं च नित्यं दक्षिणबाहुभिः।  
बिभ्रती सततं देवी विकाशिदशनोज्ज्वला॥ ६०.६० ॥  
  
खेटकं चर्म चापं च पाशं चाङ्कुशमेव च।  
घण्टां पर्शुं च मुषलं बिभ्रती वामपाणिभिः॥ ६०.६१ ॥  
  
सिंहस्था नयनै रक्तवर्णैस्त्रिभिरतिज्वला।  
शूलेन महिषं भित्त्वा तिष्ठन्ती परमेश्वरी॥ ६०.६२ ॥  
  
वामपदेन चाक्रम्य तत्र देवी जगन्मयी।  
तां दृष्ट्वा सकला देवाः प्रणम्य परमेश्वरीम्॥ ६०.६३ ॥  
  
किञ्चन तं तृष्ट्वा निहतं महिषासुरम्।  
ततः प्रोवाच देवांस्तान् ब्रह्मादीन् परमेश्वरी॥ ६०.६४ ॥  
  
स्मितप्रभिन्नवदना विकाशिवदनोज्जवला।  
गच्छन्तु भोः सुरगणा जम्बुद्वीपान्तरं प्रति।. ६०.६५ ॥  
  
हिमवत् पर्वतासन्ने वरं कात्यायनाश्रमम्।  
तत्रैव भवतां साध्यं भविष्यति न संशयः॥ ६०.६६ ॥  
  
इत्युक्त्वा सा महादेवी तत्रैवान्तरधीयत।  
देवा आपि तदा जग्मुः कात्यायनमुनेः पुरम्॥ ६०.६७ ॥  
  
आश्रमं प्रति ते गत्वा विस्मयाविष्टमानसाः।  
निहतो महिषो देव्या दिष्टोऽस्माभिर्यदर्थतः॥ ६०.६८ ॥  
  
स्तुता चैषा महादेवी जगद्धात्री जगन्मयी।  
किमर्थमाह सा देवी गन्तुं कात्यायनाश्रमम्॥ ६०.६९ ॥  
  
किमन्यद् वाञ्छितं कार्यमस्माकं वा भविष्यति।  
इति ब्रुवन्तस्ते सर्वे गच्छन्ति स्म परस्परम्॥ ६०.७० ॥  
  
हिमवत्-पर्वतासन्नं मुनि-कात्यायनाश्रमम्।  
ततः सेन्द्राः सदिक्पाला ब्रह्मविष्णुशिवास्तथा॥ ६०.७१ ॥  
  
निषेदुः सुचिरं प्रीता दुर्गादर्शनलालसाः।  
ततो रुद्रगणाः सर्वे महिषासुरचेष्टितम्॥ ६०.७२ ॥  
  
आगत्य कथयामासुर्देवलोकपराभवम्।  
ततस्तत्र महाकोपं ब्रह्मविष्णुशिवादयः॥ ६०.७३ ॥  
  
चक्रुः कोऽन्योऽस्ति महिषो हतो देव्या स दानवः।  
पुनर्येनेह क्रियते जगद्विध्वंसनं भृशम्॥ ६०.७४ ॥  
  
इति प्रकुप्यतां तेषां शरीरेभ्यः पृथक् पृथक्।  
निश्चक्रमुश्च तेजांसि शक्तिरूपाणि तत्क्षणात्॥ ६०.७५ ॥  
  
तत्तेजोभिर्धृतवपुर्देवी कात्यायन्न वै।  
सन्धुक्षिता पूजिता च तेन कात्यायनी स्मृता॥ ६०.७६ ॥  
  
ततस्तेनैव मन्त्रेण दशबाहुयुतेन वै।  
पश्चाज्जघान महिषं जगद्धात्री जगन्मयी॥ ६०.७७ ॥  
  
यदा स्तुता महादेवी बोधिता चाश्विनस्य च।  
चतुर्दशी कृष्णपक्षे प्रादुर्भूता जगन्मयी॥ ६०.७८ ॥  
  
देवानां तेजसां मूर्तिः शुक्लपक्षे सुशोभने।  
सप्तम्यां साऽकरोद् देवी अष्टम्यां तैरलङ्कृता॥ ६०.७९ ॥  
  
नवम्यामुपहारैस्तु पूजिता महिषासुरम्।  
निजघान दशम्यां तु विसृष्टान्तर्हिता शिवा॥ ६०.८० ॥  
  
॥मार्कण्डेय उवाच॥  
श्रुत्वेमां सगरो राजा देव्याः सङ्गतिमुत्तमाम्।  
संशयालुश्च तद्रूपे पुनरौर्व्वमपृच्छत्॥ ६०.८१ ॥  
  
॥सगर उवाच॥  
यदि पस्चान्महादेवी जघान महिषासुरम्।  
कथं पूर्वं भद्रकाली-रूपाभून्महिषासुरम्॥ ६०.८२ ॥  
  
तथाहि दर्शनं तस्याः पादाक्रान्तस्चकार च।  
हृदि शूलेन निर्भिन्नं ददृशुः सकलाः सुराः।  
एवं तु संशयं छिन्धि मुनिश्रेष्ठ समाधुना॥ ६०.८३ ॥  
  
॥और्व्व उवाच॥  
शृणुत्वं नृपशार्दूल भद्रकाली यथा पुरा।  
प्रादुर्भूता महामाया महिषेण सहैव तु॥ ६०.८४ ॥  
  
महिषासुर एवासौ निद्रायां निशि पर्वते ।  
स्वप्नं प्रददृसे वीरो दारुणं घोरदर्शनम्॥ ६०.८५ ॥  
  
महामाया भद्रकाली छित्त्वा खड्गेन मे शिरः।  
पपौ तस्य च रक्तानि व्यादितास्यातिभीषणा॥ ६०.८६ ॥  
  
ततः प्रातर्भययुतः स दैत्यो महिषासुरः।  
तामेव पूजयामास सुचिरं सानुगस्तदा॥ ६०.८७ ॥  
  
आराधिता तदा देवी महिषेणासुरेण वै।  
प्रादुर्भूता भद्रकाली भुजैः षोडशभिर्युता॥ ६०.८८ ॥  
  
ततः प्रणम्य महिषो महामायां जगन्मयीम्।  
उवाचेदं वचो नम्रमूर्तिर्भक्तियुतोऽसुरः॥ ६०.८९ ॥  
  
॥महिष उवाच॥  
देवि खड्गेन सञ्छिद्य शोणितानि शिरो मम।  
त्वया मुक्तानि दृष्टानि मया स्वप्नेन निश्चितम्॥ ६०.९० ॥  
  
अवश्यं तु त्वया कार्यं मया ज्ञातं प्रमाणतः।  
एतद्रुधिरपानं मे तत्रैकं देहि मे वरम्॥ ६०.९१ ॥  
  
वध्यस्तवाहं नात्रास्ति संशयः परमेश्वरि।  
ममापि तत्र नो दुःखं नियतिः केन लङ्घ्यते॥ ६०.९२ ॥  
  
किन्तु त्वयैव सहितः शम्भुराराधितः पुरा।  
मम पित्रा मदर्थेन जातः पश्चादहं ततः॥ ६०.९३ ॥  
  
मयाप्याराधितः शम्भुः प्राप्ताश्चेष्टास्तथाविधाः।  
मन्वन्तरत्रयं यावदासुरं राज्यमुत्तमम्॥ ६०.९४ ॥  
अकण्टकं मया भुक्तमनुतापो न विद्यते।  
कात्यायनेन मुनिना शप्तोऽहं शिष्यकारणात्॥ ६०.९५ ॥  
  
सीमन्तिनी विनाशं ते करिष्यति न संशयः।  
पुरा मुनिं तपस्यन्तं रौद्राश्वं नाम सत्तमम्॥ ६०.९६ ॥  
  
मुनेः कात्यायनाख्यस्य शिष्यं हिमवदन्तिके।  
दिव्यस्त्रीरूपमतुलं कृत्वाहं कौतुकात् तदा॥ ६०.९७ ॥  
  
मया सम्मोहितो विप्रोऽत्यजत् सद्यस्तदा तपः।  
नदूरात् संस्थितेनाहं मुनिना कात्यसूनुना॥ ६०.९८ ॥  
  
ज्ञात्वा मायां तदा शप्तः शिष्यार्थे क्रोधवह्निना।  
यस्मात् त्वया मे सिष्योऽयं मोहितस्तपसश्च्युतः॥ ६०.९९ ॥  
  
कृतस्त्वया स्त्रीरूपेण तत् त्वां स्त्री निहनिष्यति।  
इति मां शप्तवान् पूर्वं मुनिः कात्यायनः स्वयम्॥ ६०.१०० ॥  
  
तस्य शापस्य कालोऽयमागत्य समुपस्थितः।  
देवेन्द्रत्वं मया प्राप्तं भुक्तं त्रिभुवनं समम्॥ ६०.१०१ ॥  
  
किञ्चिन्न शोच्यं मेऽत्रास्ति वाञ्छनीयं हि यन्मया।  
तस्मात् त्वां वै प्रपन्नोऽहं प्रार्थ्यं शेषं हि यन्मम।  
यदू देहि देवि दुर्गे त्वं भूयस्तुभ्यं नमो नमः॥ ६०.१०२ ॥  
  
॥देव्युवाच॥  
प्रार्थनीयो वरो यस्ते तं वृणुष्व महासुर।  
दास्यामि ते वरं प्रार्थ्यं संशयो नात्र विद्यते॥ ६०.१०३ ॥  
  
॥महिष उवाच॥  
यज्ञभागमहं भोक्तुमिच्छामि त्वत्प्रसादतः।  
यथा मखेषु सर्वेषु पूज्योऽहं स्यां तथा कुरु॥ ६०.१०४ ॥  
  
त्वत्पादसेवां न त्यक्ष्ये यावत्सूर्यः प्रवर्तते।  
एवं वरद्वयं देहि यदि देयो वरो मम॥ ६०.१०५ ॥  
  
॥देव्युवाच॥  
यज्ञभागाः सुरेभ्यस्तु कल्पिता वै पृथक् पृथक्।  
भागो न विद्यते चान्यो यं दास्यामि तवाधुना॥ ६०.१०६ ॥  
  
किन्तु त्वयि मया युद्धे निहते महिषासुर।  
नैव त्यक्ष्यसि मत्पादं सततं नात्र संशयः॥ ६०.१०७ ॥  
  
मम प्रवर्तते पूजा यत्र यत्र च तत्र ते।  
पूज्यश्चिन्त्यश्च तत्रैव कायोऽयं तव दानव॥ ६०.१०८ ॥  
  
इति श्रुत्वा वचस्तस्याः प्रत्यूषे महिषासुरः।  
वरं प्राप्येह मुदितः प्रसन्नवदनस्तदा॥ ६०.१०९ ॥  
  
उग्रचण्डे भद्रकालि दुर्गे देवि नमोऽस्तुते।  
प्रभूता मूर्तया देवि भवत्या सकलात्मिकाः॥ ६०.११० ॥  
  
काभिस्ते मूर्तिभिः पूज्यो यज्ञेऽहं परमेश्वरि।  
तत् समाचक्ष्व यदि मे भवत्येह कृपा कृता॥ ६०.१११ ॥  
  
॥देव्युवाच॥  
यानि नामानि प्रोक्तानि त्वयेह महिषासुर।  
तासु मूर्तिषु सम्पृष्टः पूज्यो लोके भविष्यसि॥ ६०.११२ ॥  
  
उग्रचण्डेति या मूर्तिर्भद्रकाली ह्यहं पुनः।  
यया मूर्त्यात्वां हनिष्ये सा दुर्गेति प्रकीर्तिता॥ ६०.११३ ॥  
  
एतासु मूर्तिषु सदा पादलग्नो नृणां भवान्।  
पूज्यो भविष्यति स्वर्गे देवानामपि रक्षसाम्॥ ६०.११४ ॥  
  
आदिसृष्टावुग्रचण्डामूर्त्या त्वं निहितः पुरा।  
द्वितीयसृष्टौ तु भवान् भद्रकाल्या मया हतः॥ ६०.११५ ॥  
  
दुर्गारूपेणाधुना त्वां हनिष्वामि सहानुगम्।  
किन्तु पूर्वं न गृहीतस्त्वं मया पादयोस्तले॥ ६०.११६ ॥  
  
अधुना प्रार्थितवरो गहीतः पूर्वकामयोः।  
ग्रहीतव्यश्च पश्चात् त्वं यज्ञभागोपभुक्तये॥ ६०.११७ ॥  
  
॥और्व्व उवाच॥  
इत्युक्त्वा सा महामाया उग्रचण्डाह्वयां तनुम्।  
दर्शयामास च तदा महिषायासुराय वै॥ ६०.११८ ॥  
  
या मूर्तिः षोडशभुजा भद्रकालीति विश्रुता।  
तथैव मूर्तिं बाहुभ्यामपराभ्यां तु बिभ्रती॥ ६०.११९ ॥  
  
दक्षिणाधो गदां वामपाणिना पानपात्रकम्।  
सुरापूर्णं च शिरसा मुण्डमालां बिलेशयम्॥ ६०.१२० ॥  
  
भिन्नाञ्जनचयप्रख्या प्रचण्डा सिंहवाहिनी।  
रक्तनेत्रा महाकाया युक्ताऽष्टादशबाहुभिः॥ ६०.१२१ ॥  
  
उग्रचण्डा भद्रकाली देव्या मूर्तिद्वयं तथा।  
महिषः प्रणनामाशु दुष्ट्वा विस्मयमागतः ॥ ६०.१२२ ॥  
  
ततो यथा पदाक्रम्य निहतो महिषासुरः।  
तथैव जगृहे पादतले देवीद्वयं तु तम्॥ ६०.१२३ ॥  
  
हृदि शूलेन निर्भिन्नं माहिषं विशिरस्ककम्।  
गृहीतकेशं देव्या तु निर्यदन्त्रविभूषितम्॥ ६०.१२४ ॥  
  
वमद्रक्तं महाकायं दृष्ट्वा पूर्वतनुं स्वकम्।  
भयं प्राप्यासुरः सोऽथ शुशोच मुमोह च॥ ६०.१२५ ॥  
  
ततस्तु क्षणमात्मानं संस्तभ्य स तु दानवः।  
प्रणम्य वचनं देवीमिदमाह स गद्गदम्॥ ६०.१२६ ॥  
  
॥महिष उवाच॥  
यदि देवी प्रसन्नासि यज्ञभागाश्च कल्पिताः।  
तदा ममान्यदा नाश एवमेतद् भवेन्न हि॥ ६०.१२७ ॥  
  
यथाहं न सुरैः सार्धं करिष्ये वैरमद्भुतम्।  
तथा मां कुरु भो देवि न जन्म प्रलभे यथा॥ ६०.१२८ ॥  
  
॥देव्युवाच॥  
आराधिताऽहं भवता वरो दत्तो मया तव।  
वध्यश्च त्वं ममैवेह नात्र कार्या विचारणा॥ ६०.१२९ ॥  
  
यत् त्वया प्रार्थितं चापि सर्वैः सुरगणैः सह।  
विरोधो मे सदा मा भूदिति चापि भविष्यति॥ ६०.१३० ॥  
  
मत्पादतलसंस्पर्शाच्छरोरं तव दानव।  
यज्ञभागोपभोगाय विशीर्णं न भविष्यति॥ ६०.१३१ ॥  
  
तव जीवात्मभिः प्राणाः सर्व एव महासुरः।  
हरस्य पादसंयोगाच्चिरं स्थास्यति केवलम्॥ ६०.१३२ ॥  
  
कल्पकोटिसहस्राणि त्रिंशत् त्वं महिषासुर।  
शतानि चाष्टावन्यानि जन्म ते न भविष्यति॥ ६०.१३३ ॥  
  
इति देवी वरं दत्त्वा महिषायासुराय वै।  
प्रणता तेन शिरसा तत्रेवान्तरधीयत॥ ६०.१३४ ॥  
  
महिषोऽपि निजस्थानं ययौ सम्मोहितः पुनः।  
मायया चासुरं भावमादय नृप पूर्ववत्॥ ६०.१३५ ॥  
॥सगर उवाच॥  
अनेके निहिता दैत्या मायया लोकभूतये।  
न ते पुनः प्रगृहीतास्तेभ्यो दत्त्वा वराञ् शुभान्।  
केन वा कारणेनायं प्रगृहीतो वरः कथम्।  
दत्तास्तस्मै समाचक्ष्व मम सम्यग् द्विजोत्तम॥ ६०.१३६ ॥  
  
॥और्व्व उवाच॥  
आराधितो महादेवो रम्भेण सुरवैरिणा।  
चिरेण स च सुप्रीतस्तपसा तस्य शङ्करः॥ ६०.१३७ ॥  
  
अथ तुष्टो महादेवः प्रत्यक्षं रम्भमूचिवान्।  
प्रीतोऽस्मि ते वरं रम्भ वरयस्व यथेप्सितम्॥ ६०.१३८ ॥  
  
एवमुक्तः प्रत्युवाच रम्भस्तं चन्द्रशेखरम्।  
अपुत्रोऽहं महादेव यदि ते मय्यनुग्रहः॥ ६०.१३९ ॥  
  
मम जन्मत्रये पुत्रो भवान् भवतु शङ्कर।  
अवध्यः सर्वभूतानां जेता च त्रिदिवौकसाम्॥ ६०.१४० ॥  
  
चिरायुश्च यशस्वी च लक्ष्मीवान् स च शङ्कर।  
एवमुक्तस्तु दैत्येन प्रत्युवाच वृषध्वजः॥ ६०.१४१ ॥  
  
भवत्वेतद्वाञ्छितं ते भविष्यामि सुतस्तव।  
इत्युक्त्वा स महादेवस्तत्रैवान्तरधीयत॥ ६०.१४२ ॥  
  
रम्भोऽपि यातः स्वस्थानं हर्षोत्फुल्लविलोचनः।  
पथि गच्छन् स रम्भोऽथ ददर्श महिषीं शुभाम्॥ ६०.१४३ ॥  
  
त्रिहायणीं चित्रवर्णां सुन्दरीमृतुशालिनीम्।  
स तां दृष्ट्वाथ महिषीं रम्भः कामेन मोहितः॥ ६०.१४४ ॥  
  
दोर्भ्यां गृहीत्वा च तदा चकार सुरतोत्सवम्।  
तयोः प्रवृत्ते सुरते तदा सा तस्य देजसा॥ ६०.१४५ ॥  
  
दधार महिषी गर्भं तदाऽभून्महिषासुरः।  
तस्यां स्वांशेन गिरिशस्तत्पु६त्वमवाप्तवान्॥ ६०.१४६ ॥  
  
ववृधे स तदा राम्भिः सुक्लपक्षशशाङ्कवत् ।  
तं च कात्यायनमुनिः शप्तवान्महिषासुरम्॥ ६०.१४७ ॥  
  
दुर्नयं वीक्ष्य शिष्यार्थे शिष्यानुग्रहकारकः।  
कात्यायनेन शप्तं तं विज्ञाय महिषासुरम्।  
प्राह प्रणामपूर्वं तु चण्डिकां चन्द्रसेखरः॥ ६०.१४८ ॥  
  
॥ईश्वर उवाच॥  
देवी कात्यायनेनायं शप्तोऽद्य महिषासुरः।  
योषिद्विनाशकर्त्रीति भवितेति जगन्मये॥ ६०.१४९ ॥  
  
नि-संशयमृषेर्वाक्यं भविष्यति न संशयः।  
मदीयो माहिषः कायो देवि कार्यस्त्वया त्वयि ॥ ६०.१५० ॥  
  
हन्तव्यः सततं योगयुक्तः पूर्वे परेऽपि च।  
हरिर्हरिस्वरूपेण न त्वां वोढुं क्षमोऽधुना॥ ६०.१५१ ॥  
  
ममायं माहिषः कायस्तव वोढा भविष्यति।  
इति पूर्वं महादेवी देवीं प्रार्थितवान् पुरा॥ ६०.१५२ ॥  
  
तेन देवी महादेवं जग्राह महिषासुरम्।  
त्रिषु जन्मसु पुत्रोऽभूद्रम्भस्य भगवान् हरः॥ ६०.१५३ ॥  
  
सृष्टित्रये स रम्भोऽपि रम्भ एव व्यजायत।  
आसुर तादृशं तेपे तपः परमदारुणम्॥ ६०.१५४ ॥  
  
तथैवाराधितः शम्भुः पुत्रार्थे प्रददौ वरम्।  
तथैव महिषीं भेजे प्रथमं सुरताय सः॥ ६०.१५५ ॥  
  
तस्यां तथाऽभवद्वीरो दानवो महिषासुरः।  
तथैव शेपे भगवान् मुनिः कात्यायनस्तु तम्॥ ६०.१५६ ॥  
  
इति प्रवृत्ते पूर्वोऽस्मिन् परस्मिन् स तु जन्मनि।  
महिषः पूजयित्वाऽथ देवीं वरमयाचत॥ ६०.१५७ ॥  
  
तृतीये जन्मनि वरं प्राप्य कल्पानशेषतः।  
नेह मे जन्म भवितेत्येवं वरमयाचत॥ ६०.१५८ ॥  
  
तेन देवीपादतले तिष्ठत्येषोऽसुरोऽधुना।  
नोत्पत्तिरपि तस्याथ संवर्तान्तादभून्नृप॥ ६०.१५९ ॥  
  
एवं देवीप्रसादेन महादेवांशसम्भवः।  
परामवाप सततं प्रतिपत्तिं महासुरः॥ ६०.१६० ॥  
  
इति ते कथितं राजन् यथा स महिषासुरः।  
देवीपादतलं प्राप्य यथा सोऽद्यापि मोदते।  
प्रस्तुतं शृणु भो राजन् कथयामि नृपोत्तम॥ ६०.१६१ ॥  
  
॥मार्कण्डेय उवाच॥  
इति वः कथितं राजा सगरः सहितो यथा।  
और्व्वेण चक्रे संवादं देवीमहिषयोजने॥ ६०.१६२ ॥  
  
पुनर्यदाह भूयोऽपि सगराय महात्मने।  
तच्छृण्वन्तु मुनिश्रेष्ठा गुह्याद् गुह्यतरं परम्॥ ६०.१६३ ॥  
  
इति श्रीकालिकापुराणे महिषासुरोपाख्यानो नाम षष्टितमोऽध्यायः ॥