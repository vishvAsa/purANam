+++
title = "१०"

+++

दशमोऽध्यायः  

जैमिनिरुवाच  

संशयं द्विजशार्दूलाः प्रब्रूत मम पृच्छतः  ।  
आविर्भावतिरोभावौ भूतानां यत्र संस्थितौ  ॥ १०.१ ॥  
कथं सञ्जायते जन्तुः कथं वा सविवर्धते  ।  
कथं वोदरमध्यस्थस्तिष्ठत्यङ्गनिपीडितः  ॥ १०.२ ॥  
निष्क्रान्तिमुदरात्प्राप्य कथं वा वृद्धिमृच्छति  ।  
उत्क्रान्तिकाले च कथञ्चिद्भावेन वियुज्यते  ॥ १०.३ ॥  
कृत्स्नो मृतस्तथाश्नाति उभे सुकृतदुष्कृते  ।  
कथं ते च तथा तस्य फलं सम्पादयन्त्युत  ॥ १०.४ ॥  
कथं न जीर्यते तत्र पिण्डीकृत इवाशये  ।  
स्त्रीकोष्ठे यत्र जीर्यन्ते भुक्तानि सुगुरूण्यपि  ।  
भक्ष्याणि यत्र नो जन्तुर्जोर्यते कथमल्पकः  ॥ १०.५ ॥  
एतन्मे ब्रूत सकलं सन्देहोक्तिविवर्जितम्  ।  
तदेतत्परम गुह्यं यत्र मुह्यन्ति जन्तवः  ॥ १०.६ ॥  

पक्षिण ऊचुः  

प्रश्नभारोऽयमतुलस्त्वयास्मासु निवेशितः  ।  
दुर्भाव्यः सर्वभूतानां भावाभावसमाश्रितः  ॥ १०.७ ॥  
तं शृणुष्व महाभाग यथा प्राह पितुः पुरा  ।  
पुत्रः परमधर्मात्मा सुमतिर्नाम नामतः  ॥ १०.८ ॥  
ब्राह्मणो भार्गवः कश्चित्सुतमाह महामतिः  ।  
कृतोपनयनं शान्तं सुमतिं जडरूपिणम्  ॥ १०.९ ॥  
वेदानधीष्व सुमते ! यथानुक्रममादितः  ।  
गुरुशुश्रूषणे व्यग्रो भैक्षान्नकृतभोजनः  ॥ १०.१० ॥  
ततो गार्हस्थ्यमास्थाय चेष्ट्वा यज्ञाननुत्तमान्  ।  
इष्टमुत्पादयापत्यमाश्रयेथा वनं ततः  ॥ १०.११ ॥  
वनस्थश्च ततो वत्स परिव्राड्निष्परिग्रहः  ।  
एवमाप्स्यसि तद्ब्रह्म यत्र गत्वा न शोचसि  ॥ १०.१२ ॥  

पक्षिण ऊचुः  

इत्येवमुक्तो बहुशो जडत्वान्नाह किञ्चन  ।  
पितापि तं सुबहुशः प्राह प्रीत्या पुनः पुनः  ॥ १०.१३ ॥  
इति पित्रा सुतस्नेहात्प्रलोभि मधुराक्षरम्  ।  
स चोद्यमानो बहुशः प्रहस्येदमथाब्रवीत् ॥ १०.१४ ॥  
तातैतद्बहुशोऽभ्यस्तं यत्त्वयाद्योपदिश्यते  ।  
तथैवान्यानि शास्त्राणि शिल्पानि विविधानि च  ॥ १०.१५ ॥  
जन्मनामयुतं साग्रं मम स्मृतिपथं गतम्  ।  
निर्वेदाः परितोषाश्च क्षयवृद्ध्युदये गताः  ॥ १०.१६ ॥  
शत्रुमित्रकलत्राणां वियोगाः सङ्गमास्तथा  ।  
मातरो विवधा दृष्टाः पितरो विवधास्तथा  ॥ १०.१७ ॥  
अनुभूतानि सौख्यनि दुः खानि च सहस्रशः  ।  
बान्धवा बहवः प्राप्ताः पितरश्च पृथग्विधाः  ॥ १०.१८ ॥  
विण्मूत्रपिच्छिले स्त्रीणां तथा कोष्ठे मयोषितम्  ।  
पीडाश्च सुभृशं प्राप्ता रोगाणाञ्च सहस्रशः  ॥ १०.१९ ॥  
गर्भदुः खान्यनेकानि बालत्वे यौवने तथा  ।  
वृद्धतायां तथाप्तानि तानि सर्वाणि संस्मरे  ॥ १०.२० ॥  
ब्राह्मणक्षत्रियविशां शूद्राणाञ्चापि योनिषु  ।  
पुनश्च पुशुकीटानां मृगाणामथ पक्षिणाम्  ॥ १०.२१ ॥  
तथैव राजभृत्यानां राज्ञाञ्चाहवशालिनाम्  ।  
समुत्पन्नोऽस्मि गेहेषु तथैव तव वेश्मनि  ॥ १०.२२ ॥  
भृत्यतां दासताञ्चैव गतोऽस्मि बहुशो नृणाम्  ।  
स्वामित्वमीश्वरत्वं च दरिद्रत्वं तथा गतः  ॥ १०.२३ ॥  
हतं मया हतश्चान्यैर्हतं मे घातितं तथा  ।  
दत्तं ममान्यैरन्येभ्यो मया दत्तमनेकशाः  ॥ १०.२४ ॥  
पितृमातृसुहृद्भ्रातृकलत्रादिकृतेन च  ।  
तुष्टोऽसकृत्तथा दैन्यमश्रुधौताननो गतः  ॥ १०.२५ ॥  
एवं संसारचक्रेऽस्मिन् भ्रमता तात सङ्कटे  ।  
ज्ञानमेतन्मया प्राप्तं मोक्षसम्प्राप्तिकारकम्  ॥ १०.२६ ॥  
विज्ञाते यत्र सर्वोऽयमृग्यजुः सामसञ्ज्ञितः  ।  
क्रियाकलापो विगुणो न सम्यक्प्रतिभाति मे  ॥ १०.२७ ॥  
तस्मादुत्पन्नबोधस्य वेदैः किं मे प्रयोजनम्  ।  
गुरुविज्ञानतृप्तस्य निरीहस्य सदात्मनः  ॥ १०.२८ ॥  
षट्प्रकारक्रियादुःखसुखहर्षरसैश्च यत् ।  
गुणैश्च वर्जितं ब्रह्म तत्प्राप्स्यामि परं पदम्  ॥ १०.२९ ॥  
रसहर्षभयोद्वेगक्रोधामर्षजरातुराम्  ।  
विज्ञातां स्वमृगग्राहिसङ्घपाशशताकुलम्  ॥ १०.३० ॥  
तस्माद्यास्याम्यहं तात त्यक्त्वेमां दुः खसन्ततिम्  ।  
त्रयीधर्ममधर्माढ्यं किं पापफलसन्निभम्  ॥ १०.३१ ॥  
पक्षिण ऊचुः  

तस्य तद्वचनं श्रुत्वा हर्षविस्मयगद्गदम्  ।  
पिता प्राह महाभागः स्वसुतं हृष्टमानसः  ॥ १०.३२ ॥  

पितोवाच  

किमेतद्वदसे वत्स कुतस्ते ज्ञानसम्भवः  ।  
केन ते जडता पूर्वमिदानीञ्च प्रबुद्धता  ॥ १०.३३ ॥  
किन्नु शापविकारोऽयं मुनिदेवकृतस्तव  ।  
यत्ते ज्ञानं तिरोभूतमाविर्भावमुपागतम्  ॥ १०.३४ ॥  

पुत्र उवाच  

शृणु तात ! यथा वृत्तं ममेदं सुखदुःखदम्  ।  
यश्चाहमासमन्यस्मिन् जन्मन्यस्मत्परन्तु यत् ॥ १०.३५ ॥  
अहमासं पुरा विप्रो न्यस्तात्मा परमात्मनि  ।  
आत्मविद्याविचारेषु परां निष्ठामुपागतः  ॥ १०.३६ ॥  
सततं योगयुक्तस्य सतताभ्याससङ्गमात् ।  
सत्संयोगात्स्वस्वभावाद्विचारविधिशोधनात् ॥ १०.३७ ॥  
तस्मिन्नवे परा प्रीतिर्ममासीद्युञ्जतः सदा  ।  
आचार्यताञ्च सम्प्राप्तः शिष्यसन्देहहृत्तमः  ॥ १०.३८ ॥  
ततः कालेन महता ऐकान्तिकमुपगतः  ।  
अज्ञानाकृष्टसद्भावो विपन्नश्च प्रमादतः  ॥ १०.३९ ॥  
उत्क्रान्तिकालादारभ्य स्मृतिलोपो न मेऽभवत् ।  
यावदब्दं गतं चैव जन्मनां स्मृतिमागतम्  ॥ १०.४० ॥  
पूर्वाभ्यासेन तेनैव सोऽहं तात ! जितेन्द्रियः  ।  
यतिष्यामि तथा कर्तुं न भविष्ये यथा पुनः  ॥ १०.४१ ॥  
ज्ञानदानफलं ह्येतद्यज्जातिस्मरणं मम  ।  
न ह्येतत्प्राप्यते तात त्रयीधर्माश्रितैर्नरैः  ॥ १०.४२ ॥  
सोऽहं पूर्वाश्रमादेव निष्ठाधर्ममुपाश्रितः  ।  
एकान्तित्वमुपागम्य यतिष्याम्यात्ममोक्षणे  ॥ १०.४३ ॥  
तद्ब्रूहि त्वं महाभाग ! यत्ते संशयिकं हृदि  ।  
एतावतापि ते प्रीतिमुत्पाद्यानृण्यमाप्नुयाम्  ॥ १०.४४ ॥  

पक्षिण ऊचुः  

पिता प्राह ततः पुत्रं श्रद्दधत्तस्य तद्वचः  ।  
भवता यद्वयं पृष्टाः संसारग्रहणाश्रयम्  ॥ १०.४५ ॥  

पुत्र उवाच  

शृणु तात ! यथा तत्त्वमनुभूतं मयासकृत् ।  
संसारचक्रमजरं स्थितिर्यस्य न विद्यते  ॥ १०.४६ ॥  
सोऽहं वदामि ते सर्वं तवैवानुज्ञया पितः  ।  
उत्क्रान्तिकालादारभ्य यथा नान्यो वदिष्यति  ॥ १०.४७ ॥  
ऊष्मा प्रकुपितः काये तीव्रवायुसमीरितः  ।  
भिनत्ति मर्मस्थानानि दीप्यमानो निरिन्धनः  ॥ १०.४८ ॥  
उदानो नाम पवनस्ततश्चोर्ध्वं प्रवर्तते  ।  
भुक्तानामम्बुभक्ष्याणामधोगतिनिरोधकृत् ॥ १०.४९ ॥  
ततो येनाम्बुदानानि कृतान्यन्नरसास्तथा  ।  
दत्ताः स तस्य आह्लादमापदि प्रतिपद्यते  ॥ १०.५० ॥  
अन्नानि येन दत्तानि श्रद्धापूतेन चेतसा  ।  
सोऽपि तृप्तिमवाप्नोति विनाप्यन्नेन वै तदा  ॥ १०.५१ ॥  
येनानृतानि नोक्तानि प्रीतिभेदः कृतो न च  ।  
आस्तिकः श्रद्दधानश्च स सुखं मृत्युमृच्छति  ॥ १०.५२ ॥  
देवब्राह्मणपूजायां ये रता नानसूयवः  ।  
शुक्ला वदान्या ह्रीमन्तस्ते नराः सुखमृत्यवः  ॥ १०.५३ ॥  
यो न कामान्न संरम्भान्न द्वेषाद्धर्ममुत्सृजेत् ।  
यथोक्तकारी सोम्यश्च स सुखं मृत्युमृच्छति  ॥ १०.५४ ॥  
अवारिदायिनो दाहं क्षुधाञ्चानन्नदायिनः  ।  
प्राप्नुवन्ति नराः काले तस्मिन्मृत्यावुपस्थिते  ॥ १०.५५ ॥  
शीतं जयन्तीन्धनदास्तापं चन्दनदायिनः  ।  
प्राणघ्नीं वेदनां कष्टां ये चानुद्वेगकारिणः  ॥ १०.५६ ॥  
मोहाज्ञानप्रदातारः प्राप्नुवन्ति महद्भयम्  ।  
वेदनाभिरुदग्राभिः प्रपीड्यन्तेऽधमा नराः  ॥ १०.५७ ॥  
कूटसाक्षी मृषावादी यश्चासदनुशास्ति वै  ।  
ते मोहमृत्यवः सर्वे तथा वेदविनिन्दकाः  ॥ १०.५८ ॥  
विभीषणाः पूतिगन्धाः कूटमुद्गरपाणयः  ।  
आगच्छन्ति दुरात्मानो यमस्य पुरुषास्तदा  ॥ १०.५९ ॥  
प्राप्तेषु दृक्पथं तेषु जायते तस्य वेपथुः  ।  
क्रान्दत्यविरतं सोऽथ भ्रातृमातृसुतानथ  ॥ १०.६० ॥  
सास्य वागस्फुटा तात एकवर्णा विभाव्यते  ।  
दृष्टिश्च भ्राम्यते त्रासाच्छ्वासाच्छुष्यत्यथाननम्  ॥ १०.६१ ॥  
ऊर्ध्वश्वासान्वितः सोऽथ दृष्टिभङ्गसमन्वितः  ।  
ततः स वेदनाविष्टस्तच्छरीरं विमुञ्चति  ॥ १०.६२ ॥  
वाय्वग्रसारी तद्रूपं देहमन्यत्प्रपद्यते  ।  
तत्कर्मजं यातनार्थं न मातृपितृसम्भवम्  ।  
तत्प्रमाणवयोऽवस्थासंस्थानैः प्राग्भवं यथा  ॥ १०.६३ ॥  
ततो दूतो यमस्याशु पाशैर्बध्नाति दारुणैः  ।  
दण्डप्रहारसम्भ्रान्तं कर्षते दक्षिणां दिशम्  ॥ १०.६४ ॥  
कुशकण्टकवलमीकशङ्कुपाषाणकर्कशे  ।  
तथा प्रदीप्तज्वलने क्वचिच्छृभ्रशतोत्कटे  ॥ १०.६५ ॥  
प्रदीप्तादित्यतप्ते च दह्यमाने तदंशुभिः  ।  
कृष्यते यमदूतैश्चाशिवसन्नादभीषणैः  ॥ १०.६६ ॥  
विकृष्यमाणस्तैर्घोरैर्भक्ष्यमाणः शिवाशतैः  ।  
प्रयाति दारुणे मार्गे पापकर्मा यमक्षयम्  ॥ १०.६७ ॥  
छत्रोपानत्प्रदातारो ये च वस्त्रप्रदा नराः  ।  
ये यान्ति मनुजा मार्गं तं सुखेन तथान्नदाः  ॥ १०.६८ ॥  
एवं क्लेशाननुभवन्नवशः पापपीडितः  ।  
नीयते द्वादशाहेन धर्मराजपुरं नरः  ॥ १०.६९ ॥  
कलेवरे दह्यमाने महान्तं दाहमृच्छति  ।  
ताड्यमाने तथैवार्ति छिद्यमाने च दारुणाम्  ॥ १०.७० ॥  
क्लिद्यमाने चिरतरं जन्तुर्दुःखमवाप्नुते  ।  
स्वेन कर्मविपाकेन देहान्तरगतोऽपि सन्  ॥ १०.७१ ॥  
तत्र यद्वान्धवास्तोयं प्रयच्छन्ति तिलैः सह  ।  
यच्च पिण्डं प्रयच्छन्ति नीयमानस्तदश्नुते  ॥ १०.७२ ॥  
तैलाभ्यङ्गो बान्धवानामङ्गसंवाहनञ्च यत् ।  
तेन चाप्याय्यते जन्तुर्यच्चाश्नन्ति सबान्धवाः  ॥ १०.७३ ॥  
भूमौ स्वपद्भिर्नात्यन्तं क्लेशमाप्नोति बान्धवैः  ।  
दानं ददद्भिश्च तथा जन्तुराप्याय्यते मृतः  ॥ १०.७४ ॥  
नीयमानः स्वकं गेहं द्वादशाहं स पश्यति  ।  
उपभुङ्क्ते तथा दत्तं तोयपिण्डादिकं भुवि  ॥ १०.७५ ॥  
द्वादशाहात्परं घोरमायसं भीषणाकृतिम्  ।  
याम्यं पश्यत्यथो जन्तुः कृष्यमाणः पुरं ततः  ॥ १०.७६ ॥  
गतमात्रोऽतिरक्ताक्षं भिन्नाञ्जनचयप्रभम्  ।  
मृत्युकालान्तकादीनां मध्ये पश्यति वै यमम्  ॥ १०.७७ ॥  
दंष्ट्राकरालवदनं भ्रकुटीदारुणाकृतिम्  ।  
विरूपैर्भोषणैर्वक्त्रैर्वृतं व्याधिशतैः प्रभुम्  ॥ १०.७८ ॥  
दण्डासक्तं महाबाहुं पाशहस्तं सुभैरवम्  ।  
तन्निर्दिष्टां ततो याति गतिं जन्तुः शुभाशुभाम्  ॥ १०.७९ ॥  
रौरवे कूटसाक्षी तु याति यश्चानृतो नरः  ।  
तस्य स्वरूपं गदतो रौरवस्य निशामय  ॥ १०.८० ॥  
योजनानां सहस्रे द्वे रौरवो हि प्रमाणतः  ।  
जानुमात्रप्रमाणश्च ततः श्वभ्रः सुदुस्तरः  ॥ १०.८१ ॥  
तत्राङ्गारचयोपेतं कृतञ्च धरणीसमम्  ।  
जाज्वल्यमानस्तीव्रेण तापिताङ्गारभूमिना  ॥ १०.८२ ॥  
तन्मध्ये पापकर्माणं विमुञ्चन्ति यमानुगाः  ।  
स दह्यमानस्तीव्रेण वह्निना तत्र धावति  ॥ १०.८३ ॥  
पदे पदे च पादोऽस्य शीर्यते जीर्यते पुनः  ।  
अहोरात्रेणोद्धरणं पादन्यासं च गच्छति  ॥ १०.८४ ॥  
एवं सहस्रमुत्तीर्णो योजनानां विमुच्यते  ।  
ततोऽन्यं पापशुद्ध्यर्थं तादृङ्निरयमृच्छति  ॥ १०.८५ ॥  
ततः सर्वेषु निस्तीर्णः पापी तिर्यकत्वमश्नुते  ।  
कृमिकीटपतङ्गेषु श्वापदे मशकादिषु  ॥ १०.८६ ॥  
गत्वा गजद्रुमाद्येषु गोष्वश्वेषु तथैव च  ।  
अन्यासु चैव पापासु दुः खदासु च योनिषु  ॥ १०.८७ ॥  
मानुषं प्राप्य कुब्जो वा कुत्सितो वामनोऽपि वा  ।  
चण्डालपुक्कसाद्यासु नरो योनिषु जायते  ॥ १०.८८ ॥  
अवशिष्टेन पापेन पुण्येन च समन्वितः  ।  
ततश्चारोहणीं जातिं शूद्रवैश्यनृपादिकाम्  ॥ १०.८९ ॥  
विप्रदेवेन्द्रतां चापि कदाचिदवरोहणीम्  ।  
एवन्तु पापकर्माणे नरकेषु पतन्त्यधः  ॥ १०.९० ॥  
यथा पुण्यकृतो यान्ति तन्मे निगतदः शृणु  ।  
ते यमेन विनिर्दिष्टां यान्ति पुण्यां गतिं नराः  ॥ १०.९१ ॥  
प्रगीतगन्धर्वगणाः प्रवृत्ताप्सरसाङ्गणाः  ।  
हारनूपुरमादुर्यशोभितान्युत्तमानि च  ॥ १०.९२ ॥  
प्रयान्त्याशु विमानानि नानादिव्यस्त्रगुज्ज्वलाः  ।  
तस्माच्च प्रच्युता राज्ञामन्येषां च महात्मनाम्  ॥ १०.९३ ॥  
जायन्ते च कुले तत्र सद्वृत्तपरिपालकाः  ।  
भोगान् सम्प्राप्नुवन्त्युग्रांस्ततो यान्त्यूर्ध्वमन्यथा  ॥ १०.९४ ॥  
अवरोहणीं च सम्प्राप्य पूर्ववद्यान्ति मानवाः  ।  
एतत्ते सर्वमाख्यातं यथा जन्तुर्विपद्यते  ।  
अतः शृणुष्व विप्रर्षे यथा गर्भं प्रपद्यते  ॥ १०.९५ ॥  

इति श्रीमार्कण्डेयपुराणे पितापुत्रसंवादो नाम दशमोऽध्यायः  
