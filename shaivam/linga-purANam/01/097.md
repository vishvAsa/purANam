---
title: ०९७

---
ऋषय ऊचुः॥  
जलन्धरं जटामौलिः पुरा जम्भरिविक्रमम्॥  
कथं जघान भगवान् भगनेत्रहरो हरः॥ ९७.१ ॥  
  
वक्तुमर्हसि चास्माकं रोमहर्षणसुव्रत॥  
सूत उवाच॥  
जलन्धर इति ख्यातो जलमण्डलसम्भवः॥ ९७.२ ॥  
  
आसीदन्तकसङ्काशस्तपसा लब्धविक्रमः॥  
तेन देवाः सगन्धर्वाः सयक्षोरगराक्षसाः॥ ९७.३ ॥  
  
निर्जिताः समरे सर्वे ब्रह्मा च भगवानजः॥  
जित्वैव देवसङ्घातं ब्रह्माणं वै जलन्धरः॥ ९७.४ ॥  
  
जगाम देवदेवशं विष्णुं विश्वहरं गुरुम्॥  
तयोः समभवद्युद्धं दिवारत्रमविश्रमम्॥ ९७.५ ॥  
  
जलन्धरेशयोस्तेन निर्जितो मधुसूदनः॥  
जलन्धरोपि तं जित्वा देवदेवञ्जनार्दनम्॥ ९७.६ ॥  
  
प्रोवाचेदं दितेः पुत्रान् न्यायधीर्जेतुमीश्वरम्॥  
सर्वे जिता मया युद्धे शङ्करो ह्यजितो रणे॥ ९७.७ ॥  
  
तं जित्वा सर्वमीशानं गणपैर्नदिना क्षणात्॥  
अहमेव भवत्वं च ब्रह्मत्वं वैष्णवं तथा॥ ९७.८ ॥  
  
वासवत्वं च युष्माकं दास्ये दानवपुङ्गवाः॥  
जलन्धरवचः श्रुत्वा सर्वे ते दानवाधमाः॥ ९७.९ ॥  
  
जगर्जुरुच्चैः पापिष्ठा मृत्युदर्शनतत्पराः॥  
दैत्यैरेतैस्तथान्यैश्च रथनागतुरङ्गमैः॥ ९७.१० ॥  
  
सन्नद्धैः सह सन्नह्य शर्वं प्रति ययौ बली॥  
भवोपि दृष्ट्वा दैत्येन्द्रं मेरुकूटमिव स्थितम्॥ ९७.११ ॥  
  
अवध्यत्वमपि श्रुत्वा तथान्यैर्भगनेत्रहा॥  
ब्रह्मणो वचनं रक्षन् रक्षको जगतां प्रभुः॥ ९७.१२ ॥  
  
साम्बः सनन्दी सगमः प्रोवाच प्रहसन्निव॥  
किं कृत्यमसुरेशान युद्धेनानेन साम्प्रतम्॥ ९७.१३ ॥  
  
मद्बाणैर्भिन्नसर्वाङ्गो मर्तुमभ्युद्यते मुदा॥  
जलन्धरोपि तद्वाक्यं श्रुत्वा श्रोत्रविदारणम्॥ ९७.१४ ॥  
  
सुरेश्वरमुवाचेदं सुरेतरबलेश्वरः॥  
वाक्येनालं महाबाहो देवदेव वृषध्वज॥ ९७.१५ ॥  
  
चन्द्रांशुसन्निभैः शस्त्रैर्हर योद्धुमिहागतः॥  
निशम्यास्यवचः शूली पादाङ्गुष्ठेन लीलया॥  
महाम्भसि चकाराशु रथाङ्गं रौद्रमायुधम्॥ ९७.१६ ॥  
  
कृत्वार्णवाम्भसि सितं भगवान् रथाङ्गं स्मृत्वा जगत्त्रयमनेन हताः सुराश्च॥  
दक्षान्धकान्तकपुरत्रययज्ञहर्ता लोकत्रयान्तककरः प्रहसन्तदाह॥ ९७.१७ ॥  
  
पादेन निर्मितं दैत्य जलन्धर महार्णवे॥  
बलवान् यदि चोद्धर्तुं तिष्ठ योद्धुं न चान्यथा॥ ९७.१८ ॥  
  
तस्य तद्वचनं श्रुत्वा क्रोधेनादीप्तलोचनः॥  
प्रदहन्निव नेत्राभ्यां प्राहालोक्य जगत्त्रयम्॥ ९७.१९ ॥  
  
जलन्धर उवाच॥  
गदामुद्धृत्य हत्वा च नन्दिनं त्वां च शङ्कर॥  
हत्वा लोकान्सुरैः सार्धं डुण्डुभान् गरुडो यथा॥ ९७.२० ॥  
  
हन्तुं चराचरं सर्वं समर्थोहं सवासवम्॥  
को महेश्वर मद्बाणैरच्छेद्यो भुवनत्रये॥ ९७.२१ ॥  
  
बालभावे च भगवान् तपसैव विनिर्जितः॥  
ब्रह्मा बलीयौवने वै मुनयः सुरपुङ्गवैः॥ ९७.२२ ॥  
  
दग्धं क्षणेन सकलं त्रैलोक्यं सचराचरम्॥  
तपसा किं त्वयया रुद्र निर्जितो भगवानपि॥ ९७.२३ ॥  
  
इन्द्राग्नियमवित्तेशवायुवारीश्वरादयः॥  
न सेहिरे यथा नागा गन्धं पक्षिपतेरिव॥ ९७.२४ ॥  
  
न लब्ध्वा दिवि भूमौ च बाहवो मम शङ्कर॥  
समस्तान्पर्वतान्प्राप्य घर्षिताश्च गणेश्वर॥ ९७.२५ ॥  
  
गिरीन्द्रो मन्दरः श्रीमान्नलो मेरुः सुशोभनः॥  
घर्षितो बाहुदण्डेन कण्डूनोदार्थमापतत्॥ ९७.२६ ॥  
  
गङ्गा निरुद्धा बाहुभ्यां लीलार्थं हिमवद्गिरौ॥  
नारीणां मम भृत्यैश्च वज्रो बद्धो दिवौकसाम्॥ ९७.२७ ॥  
  
वडवाया मुखं भग्नं गृहीत्वा वै करेण तु॥  
तत्क्षणादेव सकलं चैकार्णवमभूदिदम्॥ ९७.२८ ॥  
  
ऐरावतादयो नागाः क्षिप्तः सिन्धुजलोपरि॥  
सरथो भगवानिन्द्रः क्षिप्तश्च शतयोजनम्॥ ९७.२९ ॥  
  
गरुडोपि मया बद्धो नागपाशेन विष्णुना॥  
उर्वश्याद्या मया नीता नार्यः कारागृहान्तरम्॥ ९७.३० ॥  
  
कथञ्चिल्लब्धवान् शक्रः शचीमेकां प्रणम्य माम्॥  
मां न जानासि दैत्येन्द्रं जलन्धरमुमापते॥ ९७.३१ ॥  
  
सूत उवाच॥  
एवमुक्तो महादेवः प्रादहद्वै रथं तदा॥  
तस्य नेत्राग्निभागैककलाधाधन चाकुलम्॥ ९७.३२ ॥  
  
दैत्यानामतुलबलैर्हयैश्च नागैर्दैत्येन्द्रास्त्रिपुररिपोर्निरीक्षणेन॥  
नागाद्वैशसमनुसंवृतश्च नागैर्देवेशं वचनमुवाच चाल्पबुद्धिः॥ ९७.३३ ॥  
  
किं कार्यं मम युधि देवदैत्यसङ्घैर्हन्तुं यत्सकलमिदं क्षणात्समर्थः॥  
यत्तस्माद्भयमिहनास्ति योद्धमीश वाञ्छैषा विपुलतरा न संशयोत्रः॥ ९७.३४ ॥  
  
तस्मात्त्वं मम मदनारिदक्षशत्रो यज्ञारे त्रिपुररिपो ममैव वीरैः॥  
भूतेन्द्रैर्हरिवदनेन देवसङ्घैर्योद्धुं ते बलमिह चास्ति चेद्धि तिष्ठ॥ ९७.३५ ॥  
  
इत्युक्त्वाथ महादेवं महादेवारिनन्दनः॥  
न चचाल न सस्मार निहतान्बान्धवान्युधि॥ ९७.३६ ॥  
  
दुर्मदेनाविनीतात्मा दोर्भ्यामास्फोट्य दोर्बलात्॥  
सुदर्शनाख्यं यच्चक्रन्तेन हन्तुं समुद्यतः॥ ९७.३७ ॥  
  
दुर्धरेण रथाङ्गेन कुच्छ्रेणापि द्विजोत्तमाः॥  
स्थापयामास वै स्कन्धे द्विधाभूतश्च तेन वै॥ ९७.३८ ॥  
  
कुलिशेन यथा छिन्नो द्विधा गिरिवरोद्विजाः॥  
पपात दैत्यो बलवानञ्जनाद्रिरिवापरः॥ ९७.३९ ॥  
  
तस्य रक्तेन रौद्रेण सम्पूर्णमभवत्क्षणात्॥  
तद्रक्तमखिलं रुद्रनियोगान्मांसमेव च॥ ९७.४० ॥  
  
महारौरवमासाद्य रक्तकुण्डमभूदहो॥  
जलन्धरं हतं दृष्ट्वा देवगन्धर्वपार्षदाः॥ ९७.४१ ॥  
  
सिंहनादं महत्कृत्वा साधु देवेति चाब्रुवन्॥  
यः पठेच्छृणुयाद्वापि जलन्धरविमर्दनम्॥ ९७.४२ ॥  
  
श्रावयेद्वा यथान्यायं गाणपत्यमवाप्नुयात्॥ ९७.४३ ॥  
  
इति श्रीलिङ्गमहापुराणे पूर्वभागे जलन्धरवधो नाम सप्तनवितितमोऽध्यायः॥ ९७ ॥