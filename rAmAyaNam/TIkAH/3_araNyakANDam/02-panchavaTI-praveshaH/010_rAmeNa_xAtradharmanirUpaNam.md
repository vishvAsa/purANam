+++
title = "०१० रामेण क्षात्रधर्मनिरूपणम्"
title_english = "010 Sri Rama s reply to Seetha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-010-Ramena_Kshatra_Dharma_Nirupanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/02-panchavaTI-praveshaH/010_rAmeNa_xAtradharmanirUpaNam.md">
<details><summary><h3>IITK ...{Loading}...</h3></summary>

Rama's tells Sita that protection of sages is his supreme righteous
duty.



#### श्लोकः
##### मूलम्
वाक्यमेतत्तु वैदेह्या व्याहृतं भर्तृभक्तया।  
श्रुत्वा धर्मे स्थितो रामः प्रत्युवाचाथ मैथिलीम्॥3.10.1॥

##### शब्दार्थः
भर्तृभक्तया out of devotion to her husband, वैदेह्या by Sita, व्याहृतम् spoken, एतत् this, वाक्यम् word, श्रुत्वा on hearing, धर्मे in righteousness, स्थितः steadfast, रामः Rama, अथ thereafter, मैथिलीम् to Sita, प्रत्युवाच replied.

##### आङ्ग्लानुवादः
Having heard these words spoken by Sita who was devoted to her husband, replied Rama who was firm in righteousness.



#### श्लोकः
##### मूलम्
हितमुक्तं त्वया देवि स्निग्धया सदृशं वचः।  
कुलं व्यपदिशन्त्या च धर्मज्ञे जनकात्मजे॥3.10.2॥

##### शब्दार्थः
देवि O Devi, धर्मज्ञे O one who knows righteousness जनकात्मजे O daughter of Janaka, कुलम् race, व्यपदिशन्त्या by admonishing, स्निग्धया affectionately, त्वया by you, हितम्  good, सदृशम् suitable, वचः words, उक्तम् is stated.

##### आङ्ग्लानुवादः
O daughter of Janaka, you are conversant with dharma. Whatever you have admonished out of affection for me is befitting your race.



#### श्लोकः
##### मूलम्
किन्तु वक्ष्याम्यहं देवि त्वयैवोक्तमिदं वचः।  
क्षत्रियैर्धार्यते चापो नार्तशब्दो भवेदिति॥3.10.3॥

##### शब्दार्थः
देवि O Devi, अहम् I, किन्तु but, वक्ष्यामि I speak, आर्तशब्दः cry of distress न भवेदिति  not  to arise, क्षत्रियैः by kshatriyas, चापः bow, धार्यते is held, इदम् this way, वचः declaration, त्वयैव by yourself, उक्तम् is spoken.

##### आङ्ग्लानुवादः
But permit me, Devi, you have already stated, when a kshatriya holds a bow there will be no cry of distress. (it means you approve of my holding a bow)



#### श्लोकः
##### मूलम्
ते चार्ता दण्डकारण्ये मुनयस्संशितव्रताः।  
मां सीते स्वयमागम्य शरण्याश्शरणं गताः॥3.10.4॥

##### शब्दार्थः
सीते Sita, संशितव्रताः practising rigorous austerities, शरण्या worthy of giving refuge, दण्डकारण्ये in Dandaka forest, ते मुनयः those sages, आर्ताः in distress, स्वयम् personally, आगम्य after coming to me, माम् myself, शरणं गताः sought refuge.

##### आङ्ग्लानुवादः
O Sita, the sages who perform rigorous penance in Dandaka forest came to me personally, seeking shelter although they can be their own protection.



#### श्लोकः
##### मूलम्
वसन्तो धर्मनिरता वने मूलफलाशनाः।  
न लभन्ते सुखं भीता राक्षसैः क्रूरकर्मभिः॥3.10.5॥

##### शब्दार्थः
मूलफलाशनाः living on roots and fruits, धर्मनिरताः engaged in righteous activition वने in the forest, वसन्तः residing, क्रूरकर्मभिः by cruel activities, राक्षसैः by demons, भीताः are afraid, सुखम् happiness, न लभन्ते do not get.

##### आङ्ग्लानुवादः
The sages living in the forest, eating roots and fruits and ever engaged in righteous activities are afraid of the depredations of the demons, with their happiness gone.



#### श्लोकः
##### मूलम्
काले काले च निरता नियमैर्विविधैर्वने।  
भक्ष्यन्ते राक्षसैर्भीमैर्नरमांसोपजीविभिः॥3.10.6॥

##### शब्दार्थः
काले काले at all times, विविधैः by different, नियमैः traditions, निरताः totally involved, वने in the forest, नरमांसोपजीविभिः living on human flesh (as cannibals), भीमैः by dreadful, राक्षसैः demons, भक्ष्यन्ते are eaten.

##### आङ्ग्लानुवादः
The sages engrossed in various austerities in the forest have been victims to the dreadful demons living on human flesh.



#### श्लोकः
##### मूलम्
ते भक्ष्यमाणा मुनयो दण्डकारण्यवासिनः।  
अस्मानभ्यवपद्येति मामूचुर्द्विजसत्तमा॥3.10.7॥

##### शब्दार्थः
भक्ष्यमाणाः eaten up like that, दण्डकारण्यवासिनः living in the Dandaka forest, द्विजसत्तमाः best of brahmins, ते मुनयः those sages, अस्मान् to us, अभ्यवपद्य you may come to our rescue, इति like this, माम् me, ऊचुः spoke.

##### आङ्ग्लानुवादः
The ascetics, the best of brahmins living in Dandaka forest being eaten up like that besought me to come to their rescue.



#### श्लोकः
##### मूलम्
मया तु वचनं श्रुत्वा तेषामेवं मुखाच्च्युतम्।  
कृत्वा चरणशुश्रूषां वाक्यमेतदुदाहृतम्॥3.10.8॥

##### शब्दार्थः
एवम् in that way, तेषाम् their, मुखात् from their mouth, च्युतम् that came out from, वचनम् statement, श्रुत्वा on hearing, मया by me, चरणशुश्रूषाम् bowing at their feet, कृत्वा having done एतत् this way, वाक्यम् words, उदाहृतम् said so.

##### आङ्ग्लानुवादः
On hearing the words that came from their mouth, I bowed at their feet and saidः



#### श्लोकः
##### मूलम्
प्रसीदन्तु भवन्तो मे ह्रीरेषा हि ममातुला।  
यदीदृशैरहं विप्रैरुपस्थेयैरुपस्थितः॥3.10.9॥

##### शब्दार्थः
भवन्तः you all, मे myself, प्रसीदस्तु be pleased, अहम् I, यत् that, उपस्थेयैः to be approached ईदृशैः by such men, विप्रैः by sages, उपस्थितः is approached, एषा this, मम my, अतुला immeasureable, ह्रीः हि shame in deed.

##### आङ्ग्लानुवादः
Be pleased  That brahmins like you have approached me while I should have come to you has put me to shame immeasurable .



#### श्लोकः
##### मूलम्
किं करोमीति च मया व्याहृतं द्विजसन्निधौ।  
सर्वैरेतैस्समागम्य वागियं समुदाहृता॥3.10.10॥

##### शब्दार्थः
किम् what, करोमि can I do, इति this, मया by me, द्विजसन्निधौ in the presence of brahmins, व्याहृतम् was enquired, सर्वैः by all of them, एतैः by these, समागम्य collected together, इयम् this, वाक् voice, समुदाहृता was spoken.

##### आङ्ग्लानुवादः
I enquired about what I could do for them. And all the brahmins in one voice saidः.



#### श्लोकः
##### मूलम्
राक्षसैर्दण्डकारण्ये बहुभिः कामरूपिभिः।  
अर्दितास्स्म दृढं राम भवान्नस्तत्र रक्षतु॥3.10.11॥

##### शब्दार्थः
राम O Rama, दण्डकारण्ये in Dandaka forest, बहुभिः by many, कामरूपिभिः assuming forms at will राक्षसैः by demons, दृढम् strongly, (cruelly) अर्दिताः are tormented, स्म we are, भवान् you, तत्र for that reason, नः us, रक्षतु may protect.

##### आङ्ग्लानुवादः
'O Rama, the demons who can assume any form at their will are mercilessly tormenting us in Dandaka forest. Do protect us from them'.



#### श्लोकः
##### मूलम्
होमकालेषु सम्प्राप्ताः पर्वकालेषु चानघ।  
धर्षयन्ति सुदुर्धर्षा राक्षसाः पिशिताशनाः॥3.10.12॥

##### शब्दार्थः
अनघ O sinless one, सुदुर्धर्षाः quite invincible, पिशिताशनाः flesheaters, राक्षसाः demons, होमकालेषु at the time of  sacrifices, पर्वकालेषु at the time of change of lunar conjunction like full moon or no moon days सम्प्राप्ताः are arriving, धर्षयन्ति are attacking.

##### आङ्ग्लानुवादः
'O sinless one, these cannibals are invincible. They arrive at the time of our sacrificial rituals, on the days of festivities or at the time of lunar conjunctions like no moon or full moon days and attack us.



#### श्लोकः
##### मूलम्
राक्षसैर्धर्षितानां च तापसानां तपस्विनाम्।  
गतिं मृगयमाणानां भवान्नः परमा गतिः॥3.10.13॥

##### शब्दार्थः
राक्षसैः by demons, धर्षितानाम् oppressed, तपस्विनाम् helpless people, तापसानाम् of the sages, गतिम् direction, मृगयमाणानाम् for those who search for, नः for us, भवान् your, परमा supreme, गतिः refuge

##### आङ्ग्लानुवादः
'You are the supreme refuge for us ascetics, tormented by demons, helpless men in search of shelter.



#### श्लोकः
##### मूलम्
कामं तपःप्रभावेन शक्ता हन्तुं निशाचरान्।  
चिरार्जितं तु नेच्छामस्तपः खण्डयितुं वयम्॥3.10.14॥

##### शब्दार्थः
वयम् we, तपःप्रभावेन by the power of penance, निशाचरान् nightrangers (demons), हन्तुम् to kill, कामं शक्ताः have the power, तु however, चिरार्जितम् earned over a long time, तपः penance, खण्डयितुम् to exhaust them, (वयम्) नेच्छामः we are not willing.

##### आङ्ग्लानुवादः




#### श्लोकः
##### मूलम्
बहुविघ्नं तपो नित्यं दुश्चरं चैव राघव।  
तेन शापं न मुञ्चामो भक्ष्यमाणाश्च राक्षसैः॥3.10.15॥

##### शब्दार्थः
राघव Rama, तपः penance, नित्यम् always, बहुविघ्नम् is full of obstacles, दुश्चरं चैव but is difficult to pursue, तेन therefore, राक्षसैः by demons, भक्ष्यमाणाः even if  they eat us, शापम् curse, न not, मुञ्चामः we do not pronounce.

##### आङ्ग्लानुवादः
'O Rama it is difficult to perform penance which is ever full of obstacles. Therefore, we do not pronounce curses even if eaten up by demons'.



#### श्लोकः
##### मूलम्
तदर्ध्यमानान्रक्षोभिर्दण्डकारण्यवासिभिः।  
रक्ष नस्त्वं सह भ्रात्रा त्वन्नाथा हि वयं वने॥3.10.16॥

##### शब्दार्थः
तत् then, दण्डकारण्यवासिभिः by those who are dwelling in Dandaka forest, रक्षोभिः by demons, अर्ध्यमानान् being tormented by, नः us, सह भ्रात्रा with your brother, त्वम् you,रक्ष protect, वयम् we, वने in the forest, त्वन्नाथाः हि you alone as the Lord.

##### आङ्ग्लानुवादः
'The demons, dwelling in the Dandaka forest are tormenting us. You alone are our lord in the forest. Do protect us with your brother.'



#### श्लोकः
##### मूलम्
मया चैतद्वचश्श्रुत्वा कार्त्स्न्येन परिपालनम्।  
ऋषीणां दण्डकारण्ये संश्रुतं जनकात्मजे॥3.10.17॥

##### शब्दार्थः
जनकात्मजे O daughter of Janaka, Sita, च and, एतत् these, वचः words, श्रुत्वा hearing, दण्डकारण्ये ऋषीणाम् of sages of Dandaka forest, कार्त्स्न्येन in the entire, परिपालनम् protection, संश्रुतम् made a promise.

##### आङ्ग्लानुवादः
O daughter of Janaka, on hearing the words of the sages I promised to undertake the entire protection of sages of the Dandaka forest.



#### श्लोकः
##### मूलम्
संश्रुत्य च न शक्ष्यामि जीवमानः प्रतिश्रवम्।  
मुनीनामन्यथा कर्तुं सत्यमिष्टं हि मे सदा॥3.10.18॥

##### शब्दार्थः
संश्रुत्य having promised, जीवमानः as long as there is life in me, मुनीनाम् of sages, प्रतिश्रवम् promise, अन्यथा otherwise, कर्तुम् to do, न shall not do, शक्ष्यामि I will not be able, सदा always, मे to me, सत्यम् truth, इष्टं हि is dear.

##### आङ्ग्लानुवादः
Having promised the sages, I cannot do otherwise as long as I have life in me. To me truth is always dear.



#### श्लोकः
##### मूलम्
अप्यहं जीवितं जह्यां त्वां वा सीते सलक्ष्मणाम्।  
न तु प्रतिज्ञां संश्रुत्य ब्राह्मणेभ्यो विशेषतः॥3.10.19॥

##### शब्दार्थः
सीते O Sita, अहम् I, जीवितमपि even life, सलक्ष्मणाम् including Lakshmana, त्वां वा or you, जह्याम् I may forsake तु but, प्रतिज्ञाम् the promise, विशेषतः specially, ब्राह्मणेभ्यः to the  
brahmins, संश्रुत्य after promising, न do not (fail to fulfil).

##### आङ्ग्लानुवादः
O Sita I may forfeit my life forsake, even Lakshmana and you but will not break the promise made specially to the brahmins৷৷



#### श्लोकः
##### मूलम्
तदवश्यं मया कार्यमृषीणां परिपालनम्।  
अनुक्तेनापि वैदेहि प्रतिज्ञाय तु किं पुनः॥3.10.20॥

##### शब्दार्थः
वैदेहि O Sita, तत् that, मया by me, अनुक्तेनापि even if they did not request, ऋषीणाम् of the sages, परिपालनम् protection, कार्यम् should have been done, प्रतिज्ञाय even after making the promise किं पुनः what more?

##### आङ्ग्लानुवादः
Even before the sages requested me I should have protected them. What to speak of the promise I have already made ?



#### श्लोकः
##### मूलम्
मम स्नेहाच्च सौहार्दादिदमुक्तंत्वयाऽनघे।  
परितुष्टोऽस्म्यहं सीते न ह्यनिष्टोऽनुशिष्यते॥3.10.21॥

##### शब्दार्थः
अनघे O sinless, मम my, स्नेहाच्च out of love, सौहार्दात् friendly feeling, त्वया by you, इदम् this, उक्तम् is spoken, सीते O Sita, अहम् I, परितुष्टः pleased, अस्मि I am, अनिष्टः undesirable, न अनुशिष्यते हि is not advised.

##### आङ्ग्लानुवादः
O sinless one all that has been said by you is out of your love and affection for me. I am pleased. What is harmful is never advised.



#### श्लोकः
##### मूलम्
सदृशं चानुरूपं च कुलस्य तव चात्मनः।  
सधर्मचारिणी मे त्वं प्राणेभ्योऽपि गरीयसी॥3.10.22॥

##### शब्दार्थः
तव your, कुलस्य of family, आत्मनः च of yourself, सदृशम् befitting अनुकूलं च favourable too, मे to me, सधर्मचारिणी follwer of dharma of husband, त्वम् you, प्राणेभ्योऽपि more than my life, गरीयसी dearer.

##### आङ्ग्लानुवादः
Your auspicious words are quite befitting your lineage. You are the follower of my dharma and so dearer to me than my life.



#### श्लोकः
##### मूलम्
इत्येवमुक्त्वा वचनं महात्मा सीतां प्रियां मैथिलराजपुत्रीम्।  
रामो धनुष्मान्सह लक्ष्मणेन जगाम रम्याणि तपोवनानि॥3.10.23॥

##### शब्दार्थः
महात्मा great soul, रामः Rama, प्रियाम् to his beloved, मैथिलराजपुत्रीम् to the daughter of king of Mithila, सीताम् to Sita, इत्येवम् in this way, वचनम् statement, उक्त्वा on having said, धनुष्मान् wielding the bow, सह लक्ष्मणेन with Lakshmana, रम्याणि most delightful, तपोवनानि penance groves, जगाम moved about.

##### आङ्ग्लानुवादः
Having said this to Sita, the princess of Mithila, Rama along with Lakshmana, bow in hand, moved about the delightful penancegrove.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे दशमस्सर्गः॥  
Thus ends the tenth sarga of Aranyakanda of the holy Ramayana the first epic composed by the sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/02-panchavaTI-praveshaH/010_rAmeNa_xAtradharmanirUpaNam.md">
<details><summary><h3>भूषणम् ...{Loading}...</h3></summary>



वाक्यमेतत्तु वैदेह्या व्याहृतं भर्तृभक्तया ।  

श्रुत्वा धर्मे स्थितो रामः प्रत्युवाचाथ मैथिलीम्  ॥  ३।१०।१  ॥   

एवं रामः सत्यप्रतिज्ञः निर्वैरं च रक्षोवधं न करिष्यति तथा च मद्वियोगेन
रक्षोवधेन भवितव्यं मद्विरहं च न सहिष्यते,
सङ्कटमिदमुपस्थितमित्याकुलचित्ता वैदेही पतिप्रेमान्धा
रक्षोवधान्निवर्तयितुमुपक्रान्ता । रामस्तु सीताविरहं सोढ्वापि तन्मूलवैरेण
रक्षांसि निहत्य प्रतिज्ञा निर्वोढव्येति समाधत्ते दशमे
वाक्यमेतत्त्वित्यादि । भर्तृभक्तयेत्यनेन भर्तृप्रेमपारवश्येन
पूर्वमुक्तमिति ज्ञायते । धर्मे स्थित इत्यनेन सीताविरहक्लेशमङ्गीकृत्यापि
प्रतिश्रुतनिर्वहणपरता द्योत्यते । यद्यपि खरवध एव दण्डकारण्यवासिभिरर्थितो
रामेण प्रतिज्ञातश्च तथापि खरवधो रावणवधमूलमिति खरवधद्वारा रावणवधो
ऽप्यर्थित एवेति सीतयोक्तमुपपन्नम्  ॥  ३।१०।१  ॥   

  

हितमुक्तं त्वया देवि स्निग्धया सदृशं वचः ।  

कुलं व्यपदिशन्त्या च धर्मज्ञे जनकात्मजे  ॥  ३।१०।२  ॥   

स्निग्धया अनुरक्तया । कुलं व्यपदिशन्त्या स्वमहाकुलीनत्वं प्रख्यापयन्त्या
त्वया । सदृशम् अनुरागकुलसदृशं हितमुक्तम् । हितोक्तौ हेतुः धर्मज्ञ इति ।
कुलव्यपदेशे हेतुः जनकात्मज इति  ॥  ३।१०।२  ॥   

  

किन्तु वक्ष्याम्यहं देवि त्वयैवोक्तमिदं वचः ।  

क्षत्ित्रयैर्धार्यते चापो नार्तशब्दो भवेदिति  ॥  ३।१०।३  ॥   

किन्त्विति । यदि मया हितमुक्तं तर्हि तथैव क्रियतामिति चेत्तत्र वक्ष्यामि
। तदेवाह त्वयैवेति । क्षत्ित्रयैर्धार्यते चापो नार्तशब्दो भवेदितीदं वचनं
त्वयैवोक्तं खलु, मुनयश्चार्ताः तस्मात्तद्विरोधिवधः कर्तव्य एवेति भावः  ॥ 
३।१०।३  ॥   

  

मां सीते स्वयमागम्य शरण्याः शरणं गताः ।  

ते चार्ता दण्डकारण्ये मुनयः संशितव्रताः  ॥  ३।१०।४  ॥   

वसन्तो धर्मनिरता वने मूलफलाशनाः ।  

न लभन्ते सुखं भीता राक्षसैः क्रूरकर्मभिः  ॥  ३।१०।५  ॥   

ननूक्तं विरोध्युत्सारणेनार्तरक्षणं कर्तव्यम्, नतु निरपराधवध इत्याशङ्क्य
तेषां शरणागतत्वेन मत्प्राणभूतत्वात्तेष्वपराधो मदपराध इत्याशयेनाह
मामित्यादि । अत्रत्यविशेषणैरात्मनः शऱणागतपक्षपातं स्फोरयति  ॥  ३।१०।४,५
 ॥   

  

काले काले च निरता नियमैर्विविधैर्वने ।  

भक्ष्यन्ते राक्षसैर्भीमैर्नरमांसोपजीविभिः  ॥  ३।१०।६  ॥   

काले काले सर्वकालेष्वित्यर्थः  ॥  ३।१०।६  ॥   

  

ते भक्ष्यमाणा मुनयो दण्डकारण्यवासिनः ।  

अस्मानभ्यवपद्येति मामूचुर्द्विजसत्तमाः  ॥  ३।१०।७  ॥   

अभ्यवपद्येति अनुगृहाणेत्यर्थः । लोण्मध्यमपुरुषैकवचनम् । आर्षं परस्मैपदम्
। अभ्यवपत्तिः अनुग्रहः  ॥  ३।१०।७  ॥   

  

मया तु वचनं श्रुत्वा तेषामेवं मुखाच्च्युतम् ।  

कृत्वा चरणशुश्रूषां वाक्यमेतदुदाहृतम्  ॥  ३।१०।८  ॥   

चरणशूश्रूषां पादवन्दनम्  ॥  ३।१०।८  ॥   

  

प्रसीदन्तु भवन्तो मे ह्रीरेषा हि ममातुला ।  

यदीदृशैरहं विप्रैरुपस्थेयैरुपस्थितः ।  

किं करोमीति च मया व्याहृतं द्विजसन्निधौ  ॥  ३।१०।९  ॥   

प्रसीदन्तु मदपचारं क्षमन्ताम् । ह्रीः लज्जा । अतुला अधिका । तत्र हेतुमाह
यदिति । उपस्थेयैरभिगन्तव्यैः । उपस्थितः अभिगतः । किं करोमीति लोडर्थे लट्
। किं करवामीत्यर्थः  ॥  ३।१०।९  ॥   

  

सर्वैरेतैः समागम्य वागियं समुदाहृता  ॥  ३।१०।१०  ॥   

राक्षसैर्दण्डकारण्ये बहुभिः कामरूपिभिः ।  

अर्दिताः स्म दृढं राम भवान्नस्तत्र रक्षतु  ॥  ३।१०।११  ॥   

अर्दिताः पीडिताः तत्र तेभ्यः रक्षत्विति । अभ्यवपद्येत्यत्र
सामान्येनानुग्रहः प्रार्थितः । इह तु तद्विशेषे पृष्टे विशेष उक्तः  ॥ 
३।१०।१०,११  ॥   

  

होमकालेषु सम्प्राप्ताः पूर्वकालेषु चानघ ।  

धर्षयन्ति सुदुर्धर्षा राक्षसाः पिशिताशनाः  ॥  ३।१०।१२  ॥   

न केवलं पीडयन्ति यज्ञविघ्नं च कुर्वन्तीत्याहुः होमेति । "यज्ञविघ्नकरं
हन्याम्" इति मद्भोजननिवर्तनात् कः परो ऽपराध इति सीतायै
सूचयितुमिदमनूदितम् । होमकालेषु अग्निहोत्रकालेषु । पूर्वकालेषु
दर्शपौर्णमासादियज्ञकालेषु । धर्षयन्ति अभिधावन्ति  ॥  ३।१०।१२  ॥   

  

राक्षसैर्धर्षितानां च तापसानां तपस्विनाम् ।  

गतिं मृगयमाणानां भवान्नः परमा गतिः  ॥  ३।१०।१३  ॥   

गुतिं रक्षकम् । मृगयमाणानाम् अन्वेषयताम्  ॥  ३।१०।१३  ॥   

  

कामं तपः प्रभावेन शक्ता हन्तुं निशाचरान् ।  

चिरार्जितं तु नेच्छामस्तपः खण्डयितुं वयम्  ॥  ३।१०।१४  ॥   

परमशब्दव्यवच्छेद्यं दर्शयति काममिति  ॥  ३।१०।१४  ॥   

  

बहुविघ्नं तपो नित्यं दुश्चरं चैव राघव ।  

तेन शापं न मुञ्चामो भक्ष्यमाणाश्च राक्षसैः  ॥  ३।१०।१५  ॥   

उक्तं विवृणोति बह्विति  ॥  ३।१०।१५  ॥   

  

तदर्द्यमानान् रक्षोभिर्दण्डकारण्यवासिभिः ।  

रक्ष नस्त्वं सह भ्रात्रा त्वन्नाथा हि वयं वने  ॥  ३।१०।१६  ॥   

उपसंहरति तदिति । त्वन्नाथा इति बहुव्रीहिः । इयं वाक् समुदाहृतेति
पूर्वेणान्वयः  ॥  ३।१०।१६  ॥   

  

मया चैतद्वचः श्रुत्वा कार्त्स्न्त्यन परिपालनम् ।  

ऋषीणां दण्डकारण्ये संश्रुतं जनकात्मजे  ॥  ३।१०।१७  ॥   

कार्त्स्न्येन परिपालनं रक्षोवधपर्यन्तपरिपालनम् । संश्रुतं प्रतिज्ञातम्,
मदाश्रितविरोधिनो मद्विरोधित्वात् मद्भोजनविघातकत्वाच्चेत्यर्थः  ॥  ३।१०।१७
 ॥   

  

संश्रुत्य च न शक्ष्यामि जीवमानः प्रतिश्रवम् ।  

मुनीनामन्यथा कर्तुं सत्यमिष्टं हि मे सदा  ॥  ३।१०।१८  ॥   

जीवमानः जीवन् । प्रतिश्रवं प्रतिज्ञाम् । अन्यथा कर्तुं न शक्ष्यामि ।
तत्र हेतुः सत्यमिष्टमिति । सत्यं सत्यवचनम्  ॥  ३।१०।१८  ॥   

  

अप्यहं जीवितं जह्यां त्वां वा सीते सलक्ष्मणाम् ।  

न तु प्रतिज्ञां संश्रुत्य ब्राह्मणेभ्यो विशेषतः  ॥  ३।१०।१९  ॥   

तर्ह्यावयोर्विश्लेषो दुर्विषहः स्यात्तत्राह अप्यहमिति । "आत्मानं सर्वदा
रक्षेद्दारैरपि धनैरपि" इत्युक्तं जीवितमपि जह्याम् । "भ्राता स्वा
मूर्तिरात्मनः" इत्युक्तं लक्ष्मणमपि जह्याम् । "आर्धो वा एष आत्मनो
यत्पत्नी" इत्युक्तां त्वां वा जह्यामिति किमाश्चर्यम्, संश्रुत्य यस्मै
कस्मैचित् यत्किञ्चित् प्रतिज्ञाय तां प्रतिज्ञां न जह्याम् ।
ब्राह्मणेभ्यः ब्रह्मविद्भ्यः कृतां प्रतिज्ञां विशेषतो न जह्याम्  ॥ 
३।१०।१९  ॥   

  

तदवश्यं मया कार्यमृषीणां परिपालनम् ।  

अनुक्तेनापि वैदेहि प्रतिज्ञाय तु किं पुनः  ॥  ३।१०।२०  ॥   

अनुक्तेनापीति । ऋषिभिरिति शेषः । उक्तरीत्या रक्षसां मदपराधित्वेन
तद्वधस्य मत्कार्यत्वादिति भावः  ॥  ३।१०।२०  ॥   

  

मम स्नेहाच्च सौहार्दादिदमुक्तं त्वया ऽनधे ।  

परितुष्टो ऽस्म्यिहं सीते न ह्यनिष्टो ऽनुशिष्यते  ॥  ३।१०।२१  ॥   

एवं वदन्त्यास्तव हृदयं जानामीत्याह ममेति । मम त्वयि स्नेहात् तव मयि
सौहार्दाच्चोक्तम् । विरहो दुस्सहो भविष्यतीत्युक्तमित्यर्थः । अनिष्टः
अप्रियः पुरुषः  ॥  ३।१०।२१  ॥   

  

सदृशं चानुरूपं च कुलस्य तव चात्मनः ।  

सधर्मचारिणी मे त्वं प्राणेभ्यो ऽपि गरीयसी  ॥  ३।१०।२२  ॥   

तव आत्मनः सदृशं तव कुलस्य चानुरूपमिदं वचः
धर्मप्राधान्योक्तिस्त्वत्कुलानुरूपा । "कर्मणैव हि संसिद्धिमास्थिता
जनकादयः" इति हि त्वत्कुलपद्धतिः । सापराधेष्वपि निरपराधोक्तिस्तव सदृशी ।
"पापानां वा शुभानां वा वधार्हाणां प्लवङ्गम । कार्यं करूणमार्येण न
कश्चिन्नापराध्यति  ॥  " इति हि तव प्रकृतिः । तथापि त्वं मे प्राणेभ्यो
गरीयस्यपि सधर्मचारिणी भव, मया यो धर्मः सङ्कल्पितस्तत्रैव त्वयापि
सङ्कल्पयितव्यमिति भावः  ॥  ३।१०।२२  ॥   

  

इत्येवमुक्त्वा वचनं महात्मा सीतां प्रियां मैथिलराजपुत्रीम् ।  

रामो धनुष्मान् सह लक्ष्मणेन जगाम रम्याणि तपोवनानि  ॥  ३।१०।२३  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे दशमः सर्गः
 ॥  १०  ॥   

महात्मा महाधृतिः । प्रियां मैथिलराजपुत्रीम् इतीति उक्तधर्मद्वयानुवादः  ॥ 
३।१०।२३  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने दशमः सर्गः  ॥  १०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/02-panchavaTI-praveshaH/010_rAmeNa_xAtradharmanirUpaNam.md">
<details><summary><h3>शिरोमणी ...{Loading}...</h3></summary>



सीतावचनश्रवणानन्तरकालिकरामप्रत्युक्तिं वर्णयितुमाह--वाक्यमिति ।
भर्तृभक्तया भर्तृसेवापरायणया वैदेह्या व्याहृतं कथितं श्रुत्वा रामः
प्रत्युवाच ह  ॥  ३।१०।१  ॥   

  

तत्प्रतिवचनाकारमाह--हितमिति । स्निग्धया मद्विषयकस्नेहयुक्तया कुलं
कुलोचितं धर्मं व्यपदिशन्त्या कथयन्त्या त्वया सदृशं स्वयोग्यमित्यर्थः,
इदं वचः हितमुक्तम्  ॥  ३।१०।२  ॥   

  

किमिति । यतः आर्तशब्दो न भवेदिति हेतोः क्षत्रियैश्चापो धार्यते इति
एतदर्थबोधकं वचस्त्वयैवोक्तमतः किं नु वक्ष्यामि एतेन मत्कर्म
त्वत्संमतिविषयीभूतमेवेति सूचितम्  ॥  ३।१०।३  ॥   

  

आर्तशब्दवत्त्वं समर्थयन्नाह--ते इति । संशितव्रताः तीक्ष्णव्रतवन्तः शरणं
राक्षसकर्तृकहिंसनं गताः प्राप्ताः अत एव आर्ताः पीडिताः दण्डकारण्ये
निवासिनो मुनयः शरण्यं शरणहितं मां स्वयमागम्य प्राप्य प्रार्थयन्तेति शेषः
ऽशरणं गृहरक्षित्रोर्वधरक्षणयोरपिऽ इति मेदिनी  ॥  ३।१०।४  ॥   

  

वसन्त इति । कालकालेषु सर्वकालेष्वित्यर्थः वसन्तो मुनयः करकर्मभिः
राक्षसैः सुखं न लभन्ते  ॥  ३।१०।५  ॥   

  

सुखालाभे हेतुं वदन्नाह--भक्ष्यन्त इति । नरमांसोपजीविभिः
राक्षसैर्दण्डकारण्यवासिनस्ते प्रसिद्धाः मुनयो भक्ष्यन्ते अत एव एते
भक्ष्यमाणा आसन्नभक्षणा द्विजसत्तमाः अस्मान् अभ्यवपद्य रक्ष इति मामूचु
अभ्यवपद्येत्यत्र संज्ञापूर्वकविधेरनित्यत्वादात्मनेपदाभावः ।
ऽअभ्यवपद्यन्तेऽ इति भूषणपाठः । सार्धश्लोक एकान्वयी  ॥  ३।१०।६  ॥   

  

मयेति । तेषां मुनीनां मुखाच्च्युतं वचनं श्रुत्वा वचनशुश्रूषां वचनेन
सत्कृतिं कृत्वा च एतद्वाक्यमुदाहृतं कथितम्  ॥  ३।१०।७  ॥   

  

तद्वचनाकारमाह--प्रसीदन्त्विति । उपस्थेयैः अस्माभिः स्तुत्यैः ईदृशैः
तपआदिसंपन्नैः विप्रैः भवद्भिः यदहमुपस्थितः स्तुतः तस्माद्धेतोः अतुला
तोलयितुमशक्या एषा मम ह्रीः लज्जा प्राप्नोदिति शेषः अतो मे भवन्तः
प्रसीदन्तु इति किं करोमि करवाणीति च द्विजसंनिधौ मया व्याहृतं कथितम्  ॥ 
३।१०।८९  ॥   

  

सर्वैरिति । सर्वैर्ऋषिभिः समागम्य इयं षाक् समुदाहृता ।
तद्वचनाकारमाह--कामरूपिभिः स्वेप्सितरूपधारणसमर्थैः बहुभिः राक्षसैः
दण्डकारण्ये वयं भृशमर्दिताः पीडिताः स्म स्मः । आर्षः सलोपः अतः नो
ऽस्मान् भवान् रक्षतु  ॥  ३।१०।१०  ॥   

  

होमेति । होमकाले संप्राप्ते सति पर्वकालेषु दर्शपौर्णमासादिषु पिशिताशनाः
रुधिरभोजनाः दुराधर्षाः धर्षयितुमशक्याः राक्षसाः मां धर्षयन्ति स्म  ॥ 
३।१०।११  ॥   

  

राक्षसैरिति । राक्षसैः धर्षितानां पराभिभूतानामत एव गतिं भयनिवर्तकमाश्रयं
मृगयमाणानां तपस्विनां परमात्मविचारशीलानां तापसानां वेदशास्त्रसंपन्नानां
नो ऽस्माकं परमा गतिः अभयाश्रयः भवानेव  ॥  ३।१०।१२  ॥   

  

ननु समर्थैर्भवद्भिः राक्षसनिवारणं कुतो न क्रियते इत्यत आहुः--काममिति ।
तपःप्रभावेण निशाचरान् हन्तुं काममत्यन्तं शक्ताः अपि वयं तथापि चिरार्जितं
तपः खण्डयितुं नाशयितुं वयं नेच्छामः एतेन तपस्विकर्तृकहिंसादिकर्मारम्भे
तत्तपो नश्यतीति सूचितम्  ॥  ३।१०।१३  ॥   

  

तपसो विध्वंसनं नोचितमिति बोधयन्त आहुः--बह्विति । यतः तपो बहुविघ्नमत एव
दुश्चरं तेन हेतुना राक्षसैः भक्ष्यमाणा अपि वयं शापं न मुञ्चामः  ॥ 
३।१०।१४  ॥   

  

तदिति । यतो वयं त्वन्नाथाः त्वमेव नाथो येषां ते तत्तस्माद्धेतो रक्षोभिः
अर्द्यमानान् अस्मान् ज्ञात्वेति शेषः । भ्रात्रा सह रक्षकः त्वं भवेति
शेषः  ॥  ३।१०।१५  ॥   

  

मयेति । हे जनकात्मजे एतद्वचो मया श्रुत्वा कार्त्स्न्येन ऋषीणां परिपालनं
संश्रुतं प्रतिज्ञातम्  ॥  ३।१०।१६  ॥   

  

संश्रुत्येति । मुनीनामग्रे संश्रुत्य प्रतिज्ञाय जीवमानः जीवेन सकलपालनेन
मानः सत्कारो यस्य सो ऽहं प्रतिश्रवं प्रतिज्ञामन्यथा
प्रतिज्ञाविरुद्धमनपराधिनो ऽपि वधमित्यर्थः, कर्तुं न शक्ष्यामि हि यतः
सत्यं मे सदा इष्टमीसिप्तं सदेत्यनेन स्वाभाविको धर्मस्त्यक्तुं न शक्यते
इति सूचितम्  ॥  ३।१०।१७  ॥   

  

प्रतिज्ञात्याजनयत्नः कदापि न कर्तव्य इति बोधयन्नाह--अपीति । प्रतिज्ञां
संश्रुत्य कृत्वा न जह्यां ब्राह्मणेभ्यो ब्राह्मणार्थं संश्रुत्य तु
विशेषतो न जह्याम्  ॥  ३।१०।१८  ॥   

  

तदिति । तत् उक्तहेतोः अनुक्तेन रक्षणप्रतिज्ञारहितेनापि मया ऋषीणां
परिपालनमवश्यं कार्यं कर्तव्यं यदि अनुक्तेनापि कर्तव्यं तर्हि प्रतिज्ञाय
कार्यमिति कथं किं वक्तव्यम् । कथमिति  

किमर्थे  ॥  ३।१०।१९  ॥   

  

आनुमानिकानिष्टविज्ञापनशङ्काजनितसीताभीतिं निवारयन्नाह--ममेति । मम
स्नेहात् मद्विषयकातिप्रीतेः सौहार्दात् सरलस्वभावाच्च हेतोः कुलस्य सदृशं
तव चानुरूपं सदृशं ममेदं वचस्त्वयोक्तमतो ऽहं परितुष्टो ऽस्मि हि यतः
अनिष्टः अनीप्सितः न अनुशिष्यते ममेष्ट एव भवत्यानुशिष्ट इत्यर्थः । अत एव
सधर्मचारिणी सहधर्माचरणशीला त्वं मे प्राणेभ्यो ऽपि गरीयसी असीति शेषः,
एतेन संसर्गप्राप्तानपराधिवधस्त्वयापि यत्नतस्त्याजनीय इति सूचितम् । तेन
लङ्कागमनाय सीतामाज्ञापयामासेति ध्वनितम् । नहि लङ्कागमनमन्तरा संग्रामाय
विभीषणस्य रावणसहगमनं निवारणार्हमिति तात्पर्यम् । अर्धचतुष्टयमेकान्वयि  ॥ 
३।१०।२०२१  ॥   

  

इतीति । रामः एवं वचनं सीतामुक्त्वा रम्याणि तपोवनानि जगाम  ॥  ३।१०।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे दशमः
सर्गः  ॥  ३।१०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/02-panchavaTI-praveshaH/010_rAmeNa_xAtradharmanirUpaNam.md">
<details><summary><h3>तिलकम् ...{Loading}...</h3></summary>



एवं युद्धस्यापाततः सीतया धर्मत्वं प्रतिपादितं तद्वाक्यविरोधेनैव धर्मत्वं
प्रतिपादयति रामः वाक्यमिति । "संवर्धितः" इति पाठे संवर्धिततेजाः ।
"धर्मस्थितः" इति पाठान्तरम्  ॥  ३।१०।१  ॥   

  

कुलं व्यपदिशन्त्या "क्षत्रियाणां तु वीराणाम्" इत्यादिना क्षत्रियकुलधर्मं
बोधयन्त्या  ॥  ३।१०।२  ॥   

  

अत्रोत्तरमहं किं नु वक्ष्यामि । त्वयैवोत्तरं दत्तमित्यर्थः ।
इदंशब्दार्थः क्षत्रियैरिति । रक्षकाभावकृत आर्तानां शब्दो मा भूदित्यर्थं
क्षत्रियैश्चापो धार्यत इत्येषो ऽर्थो धनुषा
कार्यमेतावदार्तानामभिरक्षणमिति वाक्येनोक्त इति शेषः  ॥  ३।१०।३ ॥   

  

त्वद्वचनस्यायमेवानुष्ठानकाल इत्याह ते चेति । संशितव्रतास्तीक्ष्णव्रताः ।
स्वयमागम्य शरणं गता इत्यनेन नाहं गर्वादिदोषेण रक्षोवधार्थं प्रवर्ते,
किंत्वस्मच्छरणागतेषु वैरेण ममापि वैरमर्थादायातमिति निर्वैरं
वधप्रसक्तिर्न मे इत्युक्तम्  ॥  ३।१०।४  ॥   

  

कालकालेषु सर्वकालेष्वित्यर्थः । राक्षसैरित्यस्य वध्यमाना इति शेषः  ॥ 
३।१०।५,६  ॥   

  

अभ्यवपद्यानुगृहाणेति मामूचुः । पद्यतेरार्षं परस्मैपदम् । एवं रक्षेत्येवं
तेषां मुखाच्च्युतं वचनं श्रुत्वा  ॥  ३।१०।७  ॥   

  

वचनशुश्रूषां वचनानुपालनलक्षणशुश्रूषां कृत्वा मनसि कृत्वेत्यर्थः
"चरणशुश्रूषाम्" इत्यपि पाठः । यदीदृशैरुपस्थितैरस्माभी
रक्षणार्थमुपास्यैरुपस्थितः रक्षणार्थमिति शेषः । एषा ममाह्रीरकीर्तिः, अतः
प्रसीदन्त्वित्यर्थः । तीर्थस्तु एषा मम ह्रीः, अतः प्रसीदन्त्विति
व्याचष्टे  ॥  ३।१०।८  ॥   

  

किं करोमि किं करवाणीत्यर्थः । लोडर्थे लडार्षः  ॥  ३।१०।९  ॥   

  

सर्वैः एवं मयोक्तैस्तैः सर्वैरित्यर्थः  ॥  ३।१०।१०  ॥   

  

स्म स्मः । तत्र रक्षःपीडाविषये । रक्षत्विति भवच्छब्दयोगात्प्रथमपुरुषः ।
पर्वकालेषु दर्शपूर्णमासेष्टिकालेषु  ॥  ३।१०।११  ॥   

  

धर्षयन्त्यभिभवन्ति  ॥  ३।१०।१२  ॥   

  

गतिं त्रातारम्  ॥  ३।१०।१३,१४  ॥   

  

तेनातिक्लेशार्जिततपोव्ययभयेन  ॥  ३।१०।१५  ॥   

  

रक्षकस्त्वम् भवेति शेषः । त्वन्नाथास्त्वं नाथो येषां ते कार्त्स्न्येन
कृत्स्नरक्षःपीडानिवर्तनेन  ॥  ३।१०।१६  ॥   

  

चतुर्दशवर्षपर्यन्तं पित्राज्ञया राज्यत्यागे ऽप्यग्रे
राज्यसबन्धस्यावश्यकत्वाच्छरणागतरक्षणे ऽस्त्येवाधिकारः । किं च
क्षत्रजातेरेवात्राधिकारः, न तु राज्यपदस्थस्यैवेति तात्पर्यम् । संश्रुतं
प्रतिज्ञातम् जीवमानो जीवन् प्रतिश्रवं प्रतिज्ञाम्  ॥  ३।१०।१७  ॥   

  

न शक्ष्यामीत्यत्र हेतुः सत्यमिष्टमित्यादि  ॥  ३।१०।१८  ॥   

  

यस्मै कस्मै अपि प्रतिज्ञां प्रतिज्ञाय न जह्याम् किं पुनर्ब्राह्मणेभ्य
इत्यर्थः  ॥  ३।१०।१९  ॥   

  

अनुक्तेनापि ऋषिभिरिति कार्यमिति च शेषः । प्रतिज्ञाय कथं पुनर्न
कार्यामिति शेषः । स्नेहः प्रीतिः, सौहार्दं शोभनहृदयता, प्रीतौ सत्यामपि
तादृशहृदयत्वाभाव एवमनुशासनादर्शनादुभयमुक्तम्  ॥  ३।१०।२०  ॥   

  

न ह्यनिष्टो ऽनुशास्यते यस्मिन्यस्य प्रीतिर्नास्ति नासावनुशिष्यते हितं
नोपदिश्यत इत्यर्थः । सदृशं तव स्नेहस्य त्वदुक्तं वच इति शेषः ।
कुलस्यानुरूपम्  ॥  ३।१०।२१,२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे दशमः सर्गः  ॥  ३।१०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/02-panchavaTI-praveshaH/010_rAmeNa_xAtradharmanirUpaNam.md">
<details><summary><h3>द्राविडपाठः ...{Loading}...</h3></summary>


वाक्यमेतत्तु वैदेह्या व्याहृतं भर्तृभक्तया।  
श्रुत्वा धर्मे स्थितो रामः प्रत्युवाचाथ मैथिलीम् ॥ 3.10.1 ॥   
हितमुक्तं त्वया देवि स्निग्धया सदृशं वचः।  
कुलं व्यपदिशन्त्या च धर्मज्ञे जनकात्मजे ॥ 3.10.2 ॥   
किन्तु वक्ष्याम्यहं देवि त्वयैवोक्तमिदं वचः।  
क्षत्त्रियैर्धार्यते चापो नार्तशब्दो भवेदिति ॥ 3.10.3 ॥   
मां सीते स्वयमागम्य शरण्याः शरणं गताः।  
ते चार्ता दण्डकारण्ये मुनयः संशितव्रताः ॥ 3.10.4 ॥   
वसन्तो धर्मनिरता वने मूलफलाशनाः।  
न लभन्ते सुखं भीता राक्षसैः क्रूरकर्मभिः ॥ 3.10.5 ॥   
काले काले च निरता नियमैर्विविधैर्वने।  
भक्ष्यन्ते राक्षसैर्भीमैर्नरमांसोपजीविभिः ॥ 3.10.6 ॥   
ते भक्ष्यमाणा मुनयो दण्डकारण्यवासिनः।  
अस्मानभ्यवपद्येति मामूचुर्द्विजसत्तमाः ॥ 3.10.7 ॥   
मया तु वचनं श्रुत्वा तेषामेवं मुखाच्च्युतम्।  
कृत्वा चरणशुश्रूषां वाक्यमेतदुदाहृतम् ॥ 3.10.8 ॥   
यदीदृशैरहं विप्रैरुपस्थेयैरुपस्थितः।  
किं करोमीति च मया व्याहृतं द्विजसन्निधौ ॥ 3.10.9 ॥   
सर्वैरेतैः समागम्य वागियं समुदाहृता ॥ 3.10.10 ॥   
राक्षसैर्दण्डकारण्ये बहुभिः कामरूपिभिः।  
अर्दिताः स्म दृढं राम भवान्नस्तत्र रक्षतु ॥ 3.10.11 ॥   
होमकालेषु सम्प्राप्ताः पूर्वकालेषु चानघ।  
धर्षयन्ति सुदुर्धर्षा राक्षसाः पिशिताशनाः ॥ 3.10.12 ॥   
राक्षसैर्धर्षितानां च तापसानां तपस्विनाम्।  
गतिं मृगयमाणानां भवान्नः परमा गतिः ॥ 3.10.13 ॥   
कामं तपः प्रभावेन शक्ता हन्तुं निशाचरान्।  
चिरार्जितं तु नेच्छामस्तपः खण्डयितुं वयम् ॥ 3.10.14 ॥   
बहुविघ्नं तपो नित्यं दुश्चरं चैव राघव।  
तेन शापं न मुञ्चामो भक्ष्यमाणाश्च राक्षसैः ॥ 3.10.15 ॥   
तदर्द्यमानान् रक्षोभिर्दण्डकारण्यवासिभिः।  
रक्ष नस्त्वं सह भ्रात्रा त्वन्नाथा हि वयं वने ॥ 3.10.16 ॥   
मया चैतद्वचः श्रुत्वा कार्त्स्न्त्यन परिपालनम्।  
ऋषीणां दण्डकारण्ये संश्रुतं जनकात्मजे ॥ 3.10.17 ॥   
संश्रुत्य च न शक्ष्यामि जीवमानः प्रतिश्रवम्।  
मुनीनामन्यथा कर्तुं सत्यमिष्टं हि मे सदा ॥ 3.10.18 ॥   
अप्यहं जीवितं जह्यां त्वां वा सीते सलक्ष्मणाम्।  
न तु प्रतिज्ञां संश्रुत्य ब्राह्मणेभ्यो विशेषतः ॥ 3.10.19 ॥   
तदवश्यं मया कार्यमृषीणां परिपालनम्।  
अनुक्तेनापि वैदेहि प्रतिज्ञाय तु किं पुनः ॥ 3.10.20 ॥   
मम स्नेहाच्च सौहार्दादिदमुक्तं त्वयाऽनधे।  
परितुष्टोऽस्म्यिहं सीते न ह्यनिष्टोऽनुशिष्यते ॥ 3.10.21 ॥   
सदृशं चानुरूपं च कुलस्य तव चात्मनः।  
सधर्मचारिणी मे त्वं प्राणेभ्योऽपि गरीयसी ॥ 3.10.22 ॥   
इत्येवमुक्त्वा वचनं महात्मा सीतां प्रियां मैथिलराजपुत्रीम्।  
रामो धनुष्मान् सह लक्ष्मणेन जगाम रम्याणि तपोवनानि ॥ 3.10.23 ॥   

</details>
</div>
