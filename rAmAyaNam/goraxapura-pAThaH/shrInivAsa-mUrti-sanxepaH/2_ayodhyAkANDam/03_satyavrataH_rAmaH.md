+++
title = "०३ ०३ सत्यव्रतः रामः"

+++




१. ततः प्रभातां रजनीमुदिते च दिवाकरे ।  
२. पुण्ये नक्षत्रयोगे च मुहूर्त्ते च समाहिते ।  
३. वसिष्ठो गुणसम्पन्नः शिष्यैः परिवृतस्तदा ।  
४. उपगृह्याशु सम्भारान् प्रविवेश पुरोत्तमम् ॥  
५. पौरजानपदाकीर्णं ब्राह्मणैरुपशोभितम् ।  
६. ददर्शान्तःपुरं श्रेष्ठं नानाद्विजगणायुतम् ॥  
७. स त्वपश्यद् विनिष्क्रान्तं सुमन्त्रं नाम सारथिम् ।  
८. द्वारे तु राजसिंहस्य सचिवं प्रियदर्शनम् ॥  
९. तमुवाच महातेजाः सूतपुत्रं विशारदम् ।  
१०. वसिष्ठः क्षिप्रमाचक्ष्व नृपतेर्मामिहागतम् ॥  
११. त्वरयस्व महाराजं यथा समुदितेऽहनि ।  
१२. पुण्ये नक्षत्रयोगे च रामो राज्यमवाप्नुयात् ॥  
१३. इति तस्य वचः श्रुत्वा सूतपुत्रो महात्मनः ।  
१४. स्तुवन्नृपतिशार्दूलं प्रविवेश निवेशनम् ॥  
१५. ततः सूतो यथाकालं पार्थिवस्य निवेशने ।  
१६. सुमन्त्रः प्राञ्जलिर्भूत्वा तुष्टाव जगतीपतिम् ॥  
१७. वेदाः सहाङ्गविद्याश्च यथा ह्यात्मभुवं विभुम् ।  
१८. ब्रह्माणं बोधयन्त्यद्य तथा त्वां बोधयाम्यहम् ॥  
१९. गता भगवती रात्रिः कृतं कृत्यमिदं तव ।  
२०. बुद्ध्यस्व नृपशार्दूल कुरु कार्यमनन्तरम् ॥  
२१. स्वयं वसिष्ठो भगवान् ब्राह्मणैः सह तिष्ठति ।  
२२. क्षिप्रमाज्ञाप्यतां राजन् राघवस्याभिषेचनम् ॥  
२३. इति तस्य वचः श्रुत्वा सान्त्वपूर्वमिवार्थवत् ।  
२४. अभ्यकीर्यत शोकेन भूय एव महीपतिः ॥  
२५. ततः स राजा तं सूतं सन्नहर्षः सुतं प्रति ।  
२६. शोकरक्तेक्षणः श्रीमान् उद्वीक्ष्योवाच धार्मिकः ॥  
२७. वाक्यैस्तु खलु मर्माणि मम भूयो निकृन्तसि ॥  
२८. सुमन्त्रः करुणं श्रुत्वा दृष्ट्वा दीनं च पार्थिवम् ।  
२९. प्रगृहीताञ्जलिः किञ्चित्तस्माद्देशादपाक्रमत् ॥  
३०. यदा वक्तुं स्वयं दैन्यान्न शशाक महीपतिः ।  
३१. तदा सुमन्त्रं मन्त्रज्ञा कैकेयी प्रत्युवाच ह ॥  
३२. सुमन्त्र राजा रजनीं रामहर्षसमुत्सुकः ।  
३३. प्रजागरपरिश्रान्तो निद्राया वशमेयिवान् ॥  
३४. तद्गच्छ त्वरितं सूत राजपुत्रं यशस्विनम् ।  
३५. राममानय भद्रं ते नात्र कार्या विचारणा ॥  
३६. स मन्यमानः कल्याणं हृदयेन ननन्द च ।  
३७. निर्जगाम च सम्प्रीत्या त्वरितो राजशासनात् ॥  
३८. सागरह्रदसङ्काशात् सुमन्त्रोऽन्तःपुराच्छुभात् ।  
३९. निष्क्रम्य जनसम्बाधं ददर्श द्वारमग्रतः ॥  
४०. अमात्या बलमुख्याश्च मुख्या ये निगमस्य च ।  
४१. राघवस्याभिषेकार्थे प्रीयमाणास्तु सङ्गताः ॥  
४२. ते राजवचनात्तत्र समवेता महीपतिम् ।  
४३. अपश्यन्तोऽब्रुवन् को नु राज्ञो नः प्रतिवेदयेत् ॥  
४४. न पश्यामश्च राजानमुदितश्च दिवाकरः ।  
४५. यौवराज्याभिषेकश्च सज्जो रामस्य धीमतः ॥  
४६. इति तेषु ब्रुवाणेषु सार्वभौमान् महीपतीन् ।  
४७. अब्रवीत्तानिदं सर्वान् सुमन्त्रो राजसत्कृतः ॥  
४८. रामं राज्ञो नियोगेन त्वरया प्रस्थितोऽस्म्यहम् ।  
४९. पूज्या राज्ञो भवन्तस्तु रामस्य च विशेषतः ॥  
५०. अयं पृच्छामि वचनात् सुखमायुष्मतामहम् ।  
५१. राज्ञः सम्प्रतिबुद्धस्य यच्चागमनकारणम् ॥  
५२. इत्युक्त्वान्तःपुरद्वारमाजगाम पुराणवित् ।  
५३. सदासक्तं च तद्वेश्म सुमन्त्रः प्रविवेश ह ॥  
५४. तुष्टावास्य तदा वंशं प्रविश्य स विशाम्पतेः ।  
५५. शयनीयं नरेन्द्रस्य तदासाद्य व्यतिष्ठत ॥  
५६. सोऽत्यासाद्य तु तद्वेश्म तिरस्करणिमन्तरा ।  
५७. आशीभिर्गुणयुक्ताभिरभितुष्टाव राघवम् ॥  
५८. स्तुवन्तं तं तदा सूतं सुमन्त्रं मन्त्रकोविदम् ।  
५९. प्रतिबुध्य ततो राजा इदं वचनमब्रवीत् ॥  
६०. राममानय सूतेति यदस्यभिहितोऽनया ।  
६१. किमिदं कारणं येन ममाज्ञा प्रतिहन्यते ॥  
६२. न चैव सम्प्रसुप्तोऽहमानयेहाशु राघवम् ।  
६३. इति राजा दशरथः सूतं तत्रान्वशात् पुनः ॥  
६४. स राजवचनं श्रुत्वा शिरसा प्रतिपूज्य तम् ।  
६५. निर्जगाम नृपावासान्मन्यमानः प्रियं महत् ॥  
६६. प्रपन्नो राजमार्गं च पताकाध्वजशोभितम् ।  
६७. हृष्टः प्रमुदितः सूतो जगामाशु विलोकयन् ॥  
६८. ततो ददर्श रुचिरं कैलासशिखरप्रभम् ।  
६९. रामवेश्म सुमन्त्रस्तु मणिविद्रुमतोरणम् ॥  
७०. स तत्र कैलासनिभाः स्वलङ्कृताः  
७१. प्रविश्य कक्ष्यास्त्रिदशालयोपमाः ।  
७२. प्रियान्नरान् राममते स्थितान् बहून्  
७३. अपोह्य शुद्धान्तमुपस्थितो रथी ॥  
७४. तं वैश्रवणसङ्काशमुपविष्टं स्वलङ्कृतम् ।  
७५. ददर्श (रामम्) पर्यङ्के सौवर्णे सोत्तरच्छदे ॥  
७६. स्थितया पार्श्वतश्चापि वालव्यजनहस्तया ।  
७७. उपेतं सीतया भूयश्चित्रया शशिनं यथा ॥  
७८. प्राञ्जलिस्तु सुखं पृष्ट्वा विहारशयनासने ।  
७९. राजपुत्रमुवाचेदं सुमन्त्रो राजसत्कृतः ॥  
८०. कौसल्या सुप्रजा राम पिता त्वां द्रष्टुमिच्छति ।  
८१. महिष्या सह कैकेय्या गम्यतां तत्र मा चिरम् ॥  
८२. एवमुक्तस्तु संहृष्टो नरसिंहो महाद्युतिः ।  
८३. ततः सम्मानयामास सीतामिदमुवाच ह ॥  
८४. दिष्ट्या खलु महाराजो महिष्या प्रियया सह ।  
८५. सुमन्त्रं प्राहिणोद्दूतमर्थकामकरं मम ॥  
८६. यादृशी परिषत्तत्र तादृशी दूत आगतः ।  
८७. हन्त शीघ्रमितो गत्वा द्रक्ष्यामि च महीपतिम् ॥  
८८. सह त्वं परिवारेण सुखमास्व रमस्व च ॥  
८९. पतिसम्मानिता सीता भर्त्तारमसितेक्षणा ।  
९०. आद्वारमनुवव्राज मङ्गलान्यभिदध्युषी ॥  
९१. अथ सीतामनुज्ञाप्य कृतकौतुकमङ्गलः ।  
९२. निश्चक्राम सुमन्त्रेण सह रामो निवेशनात् ॥  
९३. पर्वतादिव निष्क्रम्य सिंहो गिरिगुहाशयः ।  
९४. लक्ष्मणं द्वारि सोऽपश्यत् प्रह्वाञ्जलिपुटं स्थितम् ॥  
९५. ततः पावकसङ्काशमारुरोह रथोत्तमम् ।  
९६. वैयाघ्रं पुरुषव्याघ्रो राजतं राजनन्दनः ॥  
९७. छत्रचामरपाणिस्तु लक्ष्मणो राघवानुजः ।  
९८. जुगोप भ्रातरं भ्राता रथमास्थाय पृष्ठतः ॥  
९९. स रामो रथमास्थाय सम्प्रहृष्टसुहृज्जनः ।  
१००. पताकाध्वजसम्पन्नं महार्हागरुधूपितम् ॥  
१०१. अपश्यन्नगरं श्रीमान्नानाजनसमाकुलम् ।  
१०२. पितामहैराचरितं तथैव प्रपितामहैः ।  
१०३. अद्योपादाय तं मार्गमभिषिक्तोऽनुपालय ॥  
१०४. अलमद्य हि भुक्तेन परमार्थैरलं च नः ।  
१०५. यथा पश्याम निर्यान्तं रामं राज्ये प्रतिष्ठितम् ॥  
१०६. ततो हि नः प्रियतरं नान्यत्किञ्चिद्भविष्यति ।  
१०७. यथाभिषेको रामस्य राज्येनामिततेजसः ॥  
१०८. एताश्चान्याश्च सुहृदामुदासीनः कथाः शुभाः ।  
१०९. आत्मसम्पूजनीः शृण्वन् ययौ रामो महापथम् ॥  
११०. न हि तस्मान्मनः कश्चिच्चक्षुषी वा नरोत्तमात् ।  
१११. नरः शक्नोत्यपाक्रष्टुं अतिक्रान्तेऽपि राघवे ॥  
११२. यश्च रामं न पश्येत्तु यं च रामो न पश्यति ।  
११३. निन्दितः स वसेल्लोके स्वात्माप्येनं विगर्हते ॥  
११४. चतुष्पथान् देवपथान्श्चैत्यान्यायतनानि च ।  
११५. प्रदक्षिणं परिहरन् जगाम नृपतेः सुतः ॥  
११६. तत्पृथिव्यां गृहवरं महेन्द्रभवनोपमम् ।  
११७. राजपुत्रः पितुर्वेश्म प्रविवेश श्रिया ज्वलन् ॥  
११८. ततः प्रविष्टे पितुरन्तिकं तदा  
११९. जनः स सर्वो मुदितो नृपात्मजे ।  
१२०. प्रतीक्षते तस्य पुनर्विनिर्गमम्  
१२१. यथोदयं चन्द्रमसः सरित्पतिः ॥  
१२२. स ददर्शासने रामो निषण्णं पितरं शुभे ।  
१२३. कैकेयीसहितं दीनं मुखेन परिशुष्यता ॥  
१२४. स पितुश्चरणौ पूर्वमभिवाद्य विनीतवत् ।  
१२५. ततो ववन्दे चरणौ कैकेय्याः सुसमाहितः ॥  
१२६. रामेत्युक्त्वा च वचनं बाष्पपर्याकुलेक्षणः ।  
१२७. शशाक नृपतिर्दीनो नेक्षितुं नाभिभाषितुम् ॥  
१२८. तदपूर्वं नरपतेर्दृष्ट्वा रूपं भयावहम् ।  
१२९. रामोऽपि भयमापन्नः पदा स्पृष्ट्वेव पन्नगम् ॥  
१३०. निःश्वसन्तं महाराजं व्यथिताकुलतेजसम् ।  
१३१. ऊर्मिमालिनमक्षोभ्यं क्षुभ्यन्तमिव सागरम् ।  
१३२. उपप्लुतमिवादित्यमुक्तानृतमृषिं यथा ॥  
१३३. चिन्तयामास च तदा रामः प्रियहिते रतः ।  
१३४. किं स्विदद्यैव नृपतिर्न मां प्रत्यभिनन्दति ॥  
१३५. अन्यदा मां पिता दृष्ट्वा कुपितोऽपि प्रसीदति ।  
१३६. तस्य मामद्य सम्प्रेक्ष्य किमायासः प्रवर्तते ॥  
१३७. स दीन इव शोकार्तो विषण्णवदनद्युतिः ।  
१३८. कैकेयीमभिवाद्यैव रामो वचनमब्रवीत् ॥  
१३९. कच्चिन्मया नापराद्धमज्ञानाद् येन मे पिता ।  
१४०. कुपितस्तन्ममाचक्ष्व त्वं चैवैनं प्रसादय ॥  
१४१. शारीरो मानसो वापि कच्चिदेनं न बाधते ।  
१४२. सन्तापो वाभितापो वा दुर्लभं हि सदा सुखम् ॥  
१४३. कच्चित्ते परुषं किञ्चिदभिमानात् पिता मम ।  
१४४. उक्तो भवत्या कोपेन यत्रास्य लुलितं मनः ॥  
१४५. एवमुक्ता तु कैकेयी राघवेण महात्मना ।  
१४६. उवाचेदं सुनिर्लज्जा धृष्टमात्महितं वचः ॥  
१४७. न राजा कुपितो राम व्यसनं नास्य किञ्चन ।  
१४८. किञ्चिन्मनोगतं त्वस्य त्वद्भयान्नाभिभाषते ॥  
१४९. प्रियं त्वामप्रियं वक्तुं वाणी नास्योपवर्तते ।  
१५०. तदवश्यं त्वया कार्यं यदनेनाश्रुतं मम ॥  
१५१. यदि तद्वक्ष्यते राजा शुभं वा यदि वाशुभम् ।  
१५२. करिष्यसि ततः सर्वमाख्यास्यामि पुनस्त्वहम् ॥  
१५३. एतत्तु वचनं श्रुत्वा कैकेय्या समुदाहृतम् ।  
१५४. उवाच व्यथितो रामस्तां देवीं नृपसन्निधौ ॥  
१५५. अहो धिङ्‍नार्हसे देवि वक्तुं मामीदृशं वचः ।  
१५६. नियुक्तो गुरुणा पित्रा नृपेण च हितेन च ।  
१५७. भक्षयेयं विषं तीक्ष्णं मज्जेयमपि चार्णवे ॥  
१५८. तद्‍ब्रूहि वचनं देवि राज्ञो यदभिकांक्षितम् ॥  
१५९. करिष्ये प्रतिजाने च रामो द्विर्नाभिभाषते ॥  
१६०. तमार्जवसमायुक्तमनार्या सत्यवादिनम् ।  
१६१. उवाच रामं कैकेयी वचनं भृशदारुणम् ॥  
१६२. पुरा दैवासुरे युद्धे पित्रा ते मम राघव ।  
१६३. रक्षितेन वरौ दत्तौ सशल्येन महारणे ॥  
१६४. तत्र मे याचितो राजा भरतस्याभिषेचनम् ।  
१६५. गमनं दण्डकारण्ये तव चाद्यैव राघव ॥  
१६६. त्वयारण्यं प्रवेष्टव्यं नव वर्षाणि पञ्च च ।  
१६७. भरतस्त्वभिषिच्येत यदेतदभिषेचनम् ।  
१६८. त्वदर्थे विहितं राज्ञा तेन सर्वेण राघव ॥  
१६९. एतेन त्वां नरेन्द्रोऽयं कारुण्येन समाप्लुतः ।  
१७०. शोकसंक्लिष्टवदनो न शक्नोति निरीक्षितुम् ॥  
१७१. एतत् कुरु नरेन्द्रस्य वचनं रघुनन्दन ।  
१७२. सत्येन महता राम तारयस्व नरेश्वरम् ॥  
१७३. तदप्रियममित्रघ्नो वचनं मरणोपमम् ।  
१७४. श्रुत्वा न विव्यथे रामः कैकेयीं चेदमब्रवीत् ॥  
१७५. एवमस्तु गमिष्यामि वनं वस्तुमहं त्वितः ।  
१७६. जटाजिनधरो राज्ञः प्रतिज्ञामनुपालयन् ॥  
१७७. इदं तु ज्ञातुमिच्छामि किमर्थं मां महीपतिः ।  
१७८. नाभिनन्दति दुर्द्धर्षो यथापुरमरिन्दमः ॥  
१७९. हितेन गुरुणा पित्रा कृतज्ञेन नृपेण च ।  
१८०. नियुज्यमानो विस्रब्धः किं न कुर्यामहं प्रियम् ॥  
१८१. अलीकं मानसं त्वेकं हृदयं दहतीव मे ।  
१८२. स्वयं यन्नाह मां राजा भरतस्याभिषेचनम् ॥  
१८३. अहं हि सीतां राज्यं च प्राणानिष्टान् धनानि च ।  
१८४. हृष्टो भ्रात्रे स्वयं दद्यां भरतायाप्रचोदितः ॥  
१८५. गच्छन्तु चैवानयितुं दूताः शीघ्रजवैर्हयैः ।  
१८६. भरतं मातुलकुलादद्यैव नृपशासनात् ॥  
१८७. दण्डकारण्यमेषोऽहमितो गच्छामि सत्वरः ।  
१८८. अविचार्य पितुर्वाक्यं समा वस्तुं चतुर्दश ॥  
१८९. सा हृष्टा तस्य तद्वाक्यं श्रुत्वा रामस्य कैकयी ।  
१९०. प्रस्थानं श्रद्दधाना हि त्वरयामास राघवम् ॥  
१९१. एवं भवतु यास्यन्ति दूताः शीघ्रजवैर्हयैः ।  
१९२. भरतं मातुलकुलादपावर्तयितुं नराः ॥  
१९३. तव त्वहं क्षमं मन्ये नोत्सुकस्य विलम्बनम् ।  
१९४. राम तस्मादितः शीघ्रं वनं त्वं गन्तुमर्हसि ॥  
१९५. व्रीडान्वितः स्वयं यच्च नृपस्त्वां नाभिभाषते ।  
१९६. नैतत् किञ्चिन्नरश्रेष्ठ मन्युरेषोऽपनीयताम् ॥  
१९७. यावत्त्वं न वनं यातः पुरादस्मादभित्वरन् ।  
१९८. पिता तावन्न ते राम स्नास्यते भोक्ष्यतेऽपि वा ॥  
१९९. धिक्कष्टमिति निःश्वस्य राजा शोकपरिप्लुतः ।  
२००. मूर्च्छितो न्यपतत्तस्मिन् पर्यङ्के हेमभूषिते ॥  
२०१. रामोऽप्युत्थाय राजानं कैकेय्याभिप्रचोदितः ।  
२०२. कशयेवाहतो वाजी वनं गन्तुं कृतत्वरः ॥  
२०३. तदप्रियमनार्याया वचनं दारुणोदयम् ।  
२०४. श्रुत्वा गतव्यथो रामः कैकेयीं वाक्यमब्रवीत् ॥  
२०५. नाहमर्थपरो देवि लोकमावस्तुमुत्सहे ।  
२०६. विद्धि मां ऋषिभिस्तुल्यं केवलं धर्ममास्थितम् ॥  
२०७. न ह्यतो धर्मचरणं किञ्चिदस्ति महत्तरम् ।  
२०८. यथा पितरि शुश्रूषा तस्य वा वचनक्रिया ॥  
२०९. अनुक्तोऽप्यत्रभवता भवत्या वचनादहम् ।  
२१०. वने वत्स्यामि विजने वर्षाणीह चतुर्दश ॥  
२११. यावन्मातरमापृच्छे सीतां चानुनयाम्यहम् ।  
२१२. ततोऽद्यैव गमिष्यामि दण्डकानां महद्वनम् ॥  
२१३. भरतः पालयेद्राज्यं शुश्रूषेच्च पितुर्यथा ।  
२१४. तथा भवत्या कर्तव्यं स हि धर्मः सनातनः ॥  
२१५. स रामस्य वचः श्रुत्वा भृशं दुःखहतः पिता ।  
२१६. शोकादशक्नुवन् बाष्पं प्ररुरोद महास्वनम् ॥  
२१७. वन्दित्वा चरणौ रामो विसंज्ञस्य पितुस्तथा ।  
२१८. कैकेय्याश्चाप्यनार्याया निष्पपात महाद्युतिः ॥  
२१९. स रामः पितरं कृत्वा कैकेयीं च प्रदक्षिणम् ।  
२२०. निष्क्रम्यान्तःपुरात्तस्मात् स्वं ददर्श सुहृज्जनम् ॥  
२२१. तं बाष्पपरिपूर्णाक्षः पृष्ठतोऽनुजगाम ह ।  
२२२. लक्ष्मणः परमक्रुद्धः सुमित्रानन्दवर्धनः ॥  
२२३. आभिषेचनिकं भाण्डं कृत्वा रामः प्रदक्षिणम् ।  
२२४. शनैर्जगाम सापेक्षो दृष्टिं तत्राविचालयन् ॥  
२२५. न चास्य महतीं लक्ष्मीं राज्यनाशोऽपकर्षति ।  
२२६. लोककान्तस्य कान्तत्वाच्छीतरष्मेरिव क्षपा ॥  
२२७. न वनं गन्तुकामस्य त्यजतश्च वसुन्धराम् ।  
२२८. सर्वलोकातिगस्येव लक्ष्यते चित्तविक्रिया ॥  
२२९. प्रतिषिध्य शुभं छत्रं व्यजने च स्वलङ्कृते ।  
२३०. विसर्जयित्वा स्वजनं रथं पौरान्स्तथा जनान् ।  
२३१. धारयन् मनसा दुःखमिन्द्रियाणि निगृह्य च ।  
२३२. प्रविवेशात्मवान् वेश्म मातुरप्रियशंसिवान् ॥  
२३३. वाचा मधुरया रामः सर्वं सम्मानयन् जनम् ।  
२३४. मातुः समीपं धीरात्मा प्रविवेश महायशाः ॥  
२३५. तं गुणैः समतां प्राप्तो भ्राता विपुलविक्रमः ।  
२३६. शौमि त्रिरनुवव्राज धारयन् दुःखमात्मजम् ॥


