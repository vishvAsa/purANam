---
title: ०६८ अंशावतरणम्
unicode_script: devanagari

---
अध्यायः 068

जरासन्धादीनां संभवः ॥ 1 ॥ द्रोणादीनां संभवः ॥ 2 ॥ धृतराष्ट्रादीनां संभवः ॥ 3 ॥ दुर्योधनादीनां संभवः ॥ 4 ॥ युधिष्ठिरादीनां संभवः ॥ 5 ॥ धृष्टद्युम्नादीनां संभवः ॥ 6 ॥ पृथाचरित्रं । कर्णोत्पत्तिश्च ॥ 7 ॥ बलरामादीनां संभवः ॥ 8 ॥ द्रौपदीसंभवः ॥ 9 ॥ कुन्तीमाद्र्योः संभवः ॥ 10 ॥
जनमेजय उवाच ।	001  
देवानां दानवानां च गन्धर्वोरगरक्षसाम् ।	001a  
सिंहव्याघ्रमृगाणां च पन्नगानां पतत्त्रिणाम् ॥	001c  
अन्येषां चैव भूतानां संभवं भगवन्नहम् ।	002a  
श्रोतुमिच्छामि तत्त्वेन मानुषेषु महात्मनाम् ।	002c  
जन्म कर्म च भूतानामेतेषामनुपूर्वशः ॥	002e  
वैशंपायन उवाच ।	003  
मानुषेषु मनुष्येन्द्र संभूता ये दिवौकसः ।	003a  
प्रथमं दानवाश्चैव तांस्ते वक्ष्यामि सर्वशः ॥	003c  
विप्रचित्तिरिति ख्यातो य आसीद्दानवर्षभः ।	004a  
जरासन्ध इति ख्यातः स आसीन्मनुजर्षभः ॥	004c  
दितेः पुत्रस्तु यो राजन्हिरण्यकशिपुः स्मृतः ।	005a  
स जज्ञे मानुषे लोके शिशुपालो नरर्षभः ॥	005c  
संह्लाद इति विख्यातः प्रह्लादस्यानुजस्तु यः ।	006a  
स शल्य इति विख्यातो जज्ञे वाहीकपुङ्गवः ॥	006c  
अनुह्लादस्तु तेजस्वी योऽभूत्ख्यातो जघन्यजः ।	007a  
धृष्टकेतुरिति ख्यातः स बभूव नरेश्वरः ॥	007c  
यस्तु राजञ्शिबिर्नाम दैतेयः परिकीर्तितः ।	008a  
द्रुम इत्यभिविख्यातः स आसीद्भुवि पार्थिवः ॥	008c  
बाष्कलो नाम यस्तेषामासीदसुरसत्तमः ।	009a  
भगदत्त इति ख्यातः सं जज्ञे पुरुषर्षभः ॥	009c  
अयःशिरा अश्वशिरा अयःशङ्कुश्च वीर्यवान् ।	010a  
तथा गगनमूर्धा च वेगवांश्चात्र पञ्चमः ॥	010c  
पञ्चैते जज्ञिरे राजन्वीर्यवन्तो महासुराः ।	011a  
केकयेषु महात्मानः पार्थिवर्षभसत्तमाः ।	011c  
केतुमानिति विख्यातो यस्ततोऽन्यःप्रतापवान् ॥	011e  
अमितौजा इति ख्यातः सोग्रकर्मा नराधिपः ।	012a  
स्वर्भानुरिति विख्यातः श्रीमान्यस्तु महासुरः ॥	012c  
उग्रसेन इति ख्यात उग्रकर्मा नराधिपः ।	013a  
यस्त्वश्व इति विख्यातः श्रीमानासीन्महासुरः ॥	013c  
अशोको नाम राजाऽभून्महावीर्योऽपराजितः ।	014a  
तस्मादवरजो यस्तु राजन्नश्वपतिः स्मृतः ॥	014c  
दैतेयः सोऽभवद्राजा हार्दिक्यो मनुजर्षभः ।	015a  
वृषपर्वेति विख्यातः श्रीमान्यस्तु महासुरः ॥	015c  
दीर्घप्रज्ञ इति ख्यातः पृथिव्यां सोऽभवन्नृपः ।	016a  
अजकस्त्ववरो राजन्य आसीद्वृषपर्वणः ॥	016c  
स शाल्व इति विख्यातः पृथिव्यामभवन्नृपः ।	017a  
अश्वग्रीव इति ख्यातः सत्ववान्यो महासुरः ॥	017c  
रोचमान इति ख्यातः पृथिव्यां कोऽभवन्नृपः ।	018a  
सूक्ष्मस्तु मतिमान्राजन्कीर्तिमान्यः प्रकीर्तितः ॥	018c  
बृहद्रथ इति ख्यातः क्षितावासीत्स पार्थिवः ।	019a  
तुहुण्ड इति विख्यातो य आसीदसुरोत्तमः ॥	019c  
सेनाबिन्दुरिति ख्यातः स बूभव नराधिपः ।	020a  
इषुमान्नाम यस्तेषामसुराणां बलाधिकः ॥	020c  
नग्नजिन्नाम राजासीद्भुवि विख्यातविक्रमः ।	021a  
एकचक्र इति ख्यात आसीद्यस्तु महासुरः ॥	021c  
प्रतिविन्घ्य इति ख्यातो बभूव प्रथितः क्षितौ ।	022a  
विरूपाक्षस्तु दैतेयश्चित्रयोधी महासुरः ॥	022c  
चित्रधर्मेति विख्यातः क्षितावासीत्स पार्थिवः ।	023a  
हरस्त्वरिहरो वीर आसीद्यो दानवोत्तमः ॥	023c  
सुबाहुरिति विख्यातः श्रीमानासीत्स पार्थिवः ।	024a  
अहरस्तु महातेजाः शत्रुपक्षक्षयंकरः ॥	024c  
बाह्लिको नाम राजा स बभूव प्रथितः क्षितौ ।	025a  
निचन्द्रश्चन्द्रवक्त्रस्तु य आसीदसुरोत्तमः ॥	025c  
मुञ्जकेश इति ख्यातः श्रीमानासीत्स पार्थिवः ।	026a  
निकुम्भस्त्वजितः संख्ये महामतिरजायत ॥	026c  
भूमौ भूमिपतिश्रेष्ठो देवाधिप इति स्मृतः ।	027a  
शरभो नाम यस्तेषां दैतेयानां महासुरः ॥	027c  
पौरवो नाम राजर्षिः स बभूव नरोत्तमः ।	028a  
कुपटस्तु महावीर्यः श्रीमान्राजन्महासुरः ॥	028c  
सुपार्श्व इति विख्यातः क्षितौ जज्ञे महीपतिः ।	029a  
कपटस्तु राजन्राजर्षिः क्षितौ जज्ञे महासुरः ॥	029c  
पार्वतेय इति ख्यातः काञ्चनाचलसन्निभः ।	030a  
द्वितीयः शलभस्तेषामसुराणां बभूव ह ॥	030c  
प्रह्लादो नाम बाह्लीकः स बभूव नराधिपः ।	031a  
चन्द्रस्तु दितिजश्रेष्ठो लोके ताराधिपोपमः ॥	031c  
चन्द्रवर्मेति विख्यातः काम्बोजानां नराधिपः ।	032a  
अर्क इत्यभिविख्यातो यस्तु दानवपुङ्गवः ॥	032c  
ऋषिको नाम राजर्षिर्बभूव नृपसत्तमः ।	033a  
मृतपा इति विख्यातो य आसीदसुरोत्तमः ॥	033c  
पश्चिमानूपकं विद्धि तं नृपं नृपसत्तम ।	034a  
गविष्ठस्तु महातेजा यः प्रख्यातो महासुरः ॥	034c  
द्रुमसेन इति ख्यातः पृथिव्यां सोऽभवन्नृपः ।	035a  
मयूर इति विख्यातः श्रीमान्यस्तु महासुरः ॥	035c  
स विश्व इति विख्यातो बभूव पृथिवीपतिः ।	036a  
सुपर्ण इति विख्यातस्तस्मादवरजस्तु यः ॥	036c  
कालकीर्तिरिति ख्यातः पृथिव्यां सोऽभवन्नृपः ।	037a  
चन्द्रहन्तेति यस्तेषां कीर्तितः प्रवरोऽसुरः ॥	037c  
शुनको नाम राजर्षिः स बभूव नराधिपः ।	038a  
विनाशनस्तु चन्द्रस्य य आख्यातो महासुरः ॥	038c  
जानकिर्नाम विख्यातः सोऽभवन्मनुजाधिपः ।	039a  
दीर्घजिह्वस्तु कौरव्य य उक्तो दानवर्षभः ॥	039c  
काशिराजः स विख्यातः पृथिव्यां पृथिवीपते ।	040a  
रहं तु सुषुवे यं तु सिंहिकार्केन्दुमर्दनम् ।	040c  
स क्राथ इति विख्यातो बभूव मनुजाधिपः ॥	040e  
दनायुषस्तु पुत्राणां चतुर्णां प्रवरोऽसुरः ।	041a  
विक्षरो नाम तेजस्वी वसुमित्रो नृपः स्मृतः ॥	041c  
द्वितीयो विक्षराद्यस्तु नराधिप महासुरः ।	042a  
पाण्ड्यराष्ट्राधिप इति विख्यातः सोऽभवन्नृपः ॥	042c  
बली वीर इति ख्यातो यस्त्वासीदसुरोत्तमः ।	043a  
पौण्ड्रमात्स्यक इत्येवं बभूव स नराधिपः ॥	043c  
वृत्र इत्यभिविख्यातो यस्तु राजन्महासुरः ।	044a  
मणिमान्नाम राजर्षिः स बभूव नराधिपः ॥	044c  
क्रोधहन्तेति यस्तस्य बभूवावरजोऽसुरः ।	045a  
दण्ड इत्यभिविख्यातः स आसीन्नृपतिः क्षितौ ॥	045c  
क्रोधवर्धन इत्येवं यस्त्वन्यः परिकीर्तितः ।	046a  
दण्डधार इति ख्यातः सोऽभवन्मनुजर्षभः ॥	046c  
कालेयानां तु ये पुत्रास्तेषामष्टौ नराधिपाः ।	047a  
जज्ञिरे राजशार्दूल शार्दूलसमविक्रमाः ॥	047c  
मगधेषु जयत्सेनस्तेषामासीत्स पार्थिवः ।	048a  
अष्टानां प्रवरस्तेषां कालेयानां महासुरः ॥	048c  
द्वितीयस्तु ततस्तेषां श्रीमान्हरिहयोपमः ।	049a  
अपराजित इत्येवं स बभूव नराधिपः ॥	049c  
तृतीयस्तु महातेजा महामायो महासुरः ।	050a  
निषादाधिपतिर्जज्ञे भुवि भीमपराक्रमः ॥	050c  
तेषामन्यतमो यस्तु चतुर्थः परिकीर्तितः ।	051a  
श्रेणिमानिति विख्यातः क्षितौ राजर्षिसत्तमः ॥	051c  
पञ्चमस्त्वभवत्तेषां प्रवरो यो महासुरः ।	052a  
महौजा इति विख्यातो बभूवेह परन्दपः ॥	052c  
षष्ठस्तु मतिमान्यो वै तेषामासीन्महासुरः ।	053a  
अभीरुरिति विख्यातः क्षितौ राजर्षिसत्तमः ॥	053c  
समुद्रसेनस्तु नृपस्तेषामेवाभवद्गणात् ।	054a  
विश्रुतः सागरान्तायां क्षितौ धर्मार्थतत्त्ववित् ॥	054c  
बृहन्नामाष्टमस्तेषां कालेयानां नराधिप ।	055a  
बभूव राजा धर्मात्मा सर्वभूतहिते रतः ॥	055c  
कुक्षिस्तु राजन्विख्यातो दानवानां महाबलः ।	056a  
पार्वतीय इति ख्यातः काञ्चनाचलसन्निभः ॥	056c  
क्रथनश्च महावीर्यः श्रीमान्राजा महासुरः ।	057a  
सूर्याक्ष इति विख्यातः क्षितौ जज्ञे महीपतिः ॥	057c  
असुराणां तु यः सकूर्यः श्रीमांश्चैव महासुरः ।	058a  
दरदो नाम बाह्लीको वरः सर्वमहीक्षिताम् ॥	058c  
गणः क्रोधवशो नाम यस्ते राजन्प्रकीर्तितः ।	059a  
ततः संजज्ञिरे वीराः क्षिताविह नराधिपाः ॥	059c  
मद्रकः कर्णवेष्टश्च सिद्धार्थः कीटकस्तथा ।	060a  
सुवीरश्च सुबाहुश्च महावीरोऽथ बाह्लिकः ॥	060c  
क्रथो विचित्रः सुरथः श्रीमान्नीलश्च भूमिपः ।	061a  
चीरवासाश्च कौरव्य भूमिपालश्च नामतः ॥	061c  
दन्तवक्त्रश्च नामासीद्दुर्जयश्चैव दानवः ।	062a  
रुक्मी च नृपशार्दूलो राजा च जनमेजयः ॥	062c  
आषाढो वायुवेगश्च भूरितेजास्तथैव च ।	063a  
एकलव्यः सुमित्रश्च वाटधानोऽथ गोमुखः ॥	063c  
कारूषकाश्च राजानः क्षेमधूर्तिस्तथैव च ।	064a  
श्रुतायुरुद्वहश्चैव बृहत्सेनस्तथैव च ॥	064c  
क्षेमोग्रतीर्थः कुहरः कलिङ्गेषु नराधिपः ।	065a  
मतिमांश्च मनुष्येन्द्र ईश्वरश्चेति विश्रुतः ॥	065c  
गणात्क्रोधवशादेष राजपूगोऽभवत्क्षितौ ।	066a  
जातः पुरा महाभागो महाकीर्तिर्महाबलः ॥	066c  
कालनेमिरिति ख्यातो दानवानां महाबलः ।	067a  
स कंस इति विख्यात उग्रसेनसुतो बली ॥	067c  
यस्त्वासीद्देवको नाम देवराजसमद्युतिः ।	068a  
स गन्धर्वपतिर्मुख्यः क्षितौ जज्ञे नराधिपः ॥	068c  
बृहस्पतेर्बृहत्कीर्तेर्देवर्षेर्विद्धि भारत ।	069a  
अशाद्द्रोणं समुत्पन्नं भारद्वाजमयोनिजम् ॥	069c  
धन्विनां नृपशार्दूल यः सर्वास्त्रविदुत्तमः ।	070a  
महाकीर्तिर्महातेजाः स जज्ञे मनुजेश्वर ॥	070c  
धनुर्वेदे च वेदे च यं तं वेदविदो विदुः ।	071a  
वरिष्ठं चित्रकर्माणं द्रोणं स्वकुलवर्धनम् ॥	071c  
महादेवान्तकाभ्यां च कामात्क्रोधाच्च भारत ।	072a  
एकत्वमुपसंपद्य जज्ञे शूरः परन्तपः ॥	072c  
अश्वत्थामा महावीर्यः शत्रुपक्षभयावहः ।	073a  
वीरः कमलपत्राक्षः क्षितावासीन्नराधिपः ॥	073c  
जज्ञिरे वसवस्त्वष्टौ गङ्गायां शन्तनोः सुताः ।	074a  
वसिष्ठस्य च शापेन नियोगाद्वासवस्य च ॥	074c  
तेषामवरजो भीष्मः कुरूणामभयङ्करः ।	075a  
मतिमान्वेदविद्वाग्मी शत्रुपक्षक्षयङ्करः ॥	075c  
जामदग्न्येन रामेण सर्वास्त्रविदुषां वरः ।	076a  
योऽप्युध्यत महातेजा भार्गवेण महात्मना ॥	076c  
यस्तु राजन्कृपो नाम ब्रह्मर्षिरभवत्क्षितौ ।	077a  
रुद्राणां तु गणाद्विद्धि संभूतमतिपौरुषम् ॥	077c  
शकुनिर्नाम यस्त्वासीद्राजा लोके महारथः ।	078a  
द्वापरं विद्धि तं राजन्संभूतमरिमर्दनम् ॥	078c  
सात्यकिः सत्यसन्धश्च योऽसौ वृष्णिकुलोद्वहः ।	079a  
पक्षात्स जज्ञे मरुतां देवानामरिमर्दनः ॥	079c  
द्रुपदश्चैव राजर्षिस्तत एवाभवद्गणात् ।	080a  
मानुषे नृप लोकेऽस्मिन्सर्वशस्त्रभृतां वरः ॥	080c  
ततश्च कृतवर्माणं विद्धि राजञ्जनाधिपम् ।	081a  
तमप्रतिमकर्माणं क्षत्रियर्षभसत्तमम् ॥	081c  
मरुतां तु गणाद्विद्धि संजातमरिमर्दनम् ।	082a  
विराटं नाम राजानं परराष्ट्रप्रतापनम् ॥	082c   
अरिष्टायास्तु यः पुत्रो हंस इत्यभिविश्रुतः ।	083a  
स गन्धर्वपतिर्जज्ञे कुरुवंशविवर्धनः ॥	083c  
धृतराष्ट्र इति ख्यातः कृष्णद्वैपायनात्मजः ।	084a  
दीर्घबाहुर्महातेजाः प्रज्ञाचक्षुर्नराधिपः ॥	084c  
मातुर्दोषादृषेः कोपादन्ध एव व्यजायत ॥	084e  
मरुतां तु गणाद्वीरः सर्वशस्त्रभृतां वरः ।	085a  
पाण्डुर्जज्ञे महाबाहुस्तव पूर्वपितामहः ।\'	085c  
तस्यैवावरजो भ्राता महासत्वो महाबलः ॥	085e  
धर्मात्तु सुमहाभागं पुत्रं पुत्रवतां वरम् ।	086a  
विदुरं विद्धि तं लोके जातं बुद्धिमतां वरम् ॥	086c  
कलेरंशस्तु संजज्ञे भुवि दुर्योधनो नृपः ।	087a  
दुर्बद्धिर्दुर्मतिश्चैव कुरूणामयशस्करः ॥	087c  
जगतो यस्तु सर्वस्य विद्विष्टः कलिपूरुषः ।	088a  
यः सर्वां घातयामास पृथिवीं पृथिवीपते ॥	088c  
उद्दीपितं येन वैरं भूतान्तकरणं महत् ।	089a  
पौलस्त्या भ्रातरश्चास्य जज्ञिरे मनुजेष्विह ॥	089c  
शतं दुःशासनादीनां सर्वेषां क्रूरकर्मणाम् ।	090a  
दुर्मुखो दुःसहश्चैव ये चान्ये नानुकीर्तिताः ॥	090c  
दुर्योधनसहायास्ते पौलस्त्या भरतर्षभ ।	091a  
वैश्यापुत्रो युयुत्सुश्च धार्तराष्ट्रः शताधिकः ॥	091c  
जनमेजय उवाच ।	092  
ज्येष्ठानुज्येष्ठतामेषां नामधेयानि वा विभो ।	092a  
धृतराष्ट्रस्य पुत्राणामानुपूर्व्येण कीर्तय ॥	092c  
वैशंपायन उवाच ।	093  
दुर्योधनो युयुत्सुश्च राजन्दुःशासनस्तथा ।	093a  
दुःसहो दुःशलश्चैव दुर्मुखश्च तथापरः ॥	093c  
विविंशतिर्विकर्णश्च जलसन्धः सुलोचनः ।	094a  
विन्दानुविन्दौ दुर्धर्षः सुबाहुर्दुष्प्रधर्षणः ॥	094c  
दुर्मर्षणो दुर्मुखश्च दुष्कर्णः कर्ण एव च ।	095a  
चत्रोपचित्रौ चित्राक्षश्चारुचित्राङ्गदश्च ह ॥	095c  
दुर्मदो दुष्प्रहर्षश्च विवित्सुर्विकटः समः ।	096a  
ऊर्णनाभः पद्मनाभस्तथा नन्दोपनन्दकौ ॥	096c  
सेनापतिः सुषेणश्च कुण्डोदरमहोदरौ ।	097a  
चित्रबाहुश्चित्रवर्मा सुवर्मा दुर्विरोचनः ॥	097c  
अयोबाहुर्महाबाहुश्चित्रचापसुकुण्डलौ ।	098a  
भीमवेगो भीमबलो बलाकी भीमविक्रमः ॥	098c  
उग्रायुधो भीमशरः कनकायुर्दृढायुधः ।	099a  
दृढवर्मा दृढक्षत्रः सोमकीर्तिरनूदरः ॥	099c  
जरासन्धो दृढसन्धः सत्यसन्धः सहस्रवाक् ।	100a  
उग्रश्रवा उग्रसेनः क्षेममूर्तिस्तथैव च ॥	100c  
अपराजितः पण्डितको विशालाक्षो दुराधनः ॥	101ac  
दृढहस्तः सुहस्तश्च वातवेगसुवर्चसौ ।	102a  
आदित्यकेतुर्बह्वाशी नागदत्तानुयायिनौ ॥	102c  
कवाची निषङ्गी दण्डी दण्डधारो धनुर्ग्रहः ।	103a  
उग्रो भीमरथो वीरो वीरबाहुरलोलुपः ॥	103c  
अभयो रौद्रकर्मा च तथा दृढरथश्च यः ।	104a  
अनाधृष्यः कुण्डभेदी विरावी दीर्घलोचनः ॥	104c  
दीर्घबाहुर्महाबाहुर्व्यूढोरुः कनकाङ्गदः ।	105a  
कुण्डजश्चित्रकश्चैव दुःशला च शताधिका ॥	105c  
वैश्यापुत्रो युयुत्सुश्च धार्तराष्ट्रः शताधिकः ।	106a  
एतदेकशतं राजन्कन्या चैका प्रकीर्तिता ॥	106c  
नामधेयानुपूर्व्या च ज्येष्ठानुज्येष्ठतां विदुः ।	107a  
सर्वे त्वतिरथाः शूराः सर्वे युद्धविशारदाः ॥	107c  
सर्वे वेदविदश्चैव राजञ्शास्त्रे च परागाः ।	108a  
सर्वे सङ्घ्रामविद्यासु विद्याभिजनशोभिनः ॥	108c  
सर्वेषामनुरूपाश्च कृता दारा महीपते ।	109a  
दुःशलां समये राजसिन्धुराजाय कौरवः ॥	109c  
जयद्रथाय प्रददौ सौबलानुमते तदा ।	110a  
धर्मस्यांशं तु राजानं विद्धि राजन्युधिष्ठिरम् ॥	110c  
भीमसेनं तु वातस्य देवराजस्य चार्जुनम् ।	111a  
अश्विनोस्तु तथैवांशौ रूपेणाप्रतिमौ भुवि ॥	111c  
नकुलः सहदेवश्च सर्वभूतमनोहरौ ।	112a  
स्युवर्चा इति ख्यातः सोमपुत्रः प्रतापवान् ॥	112c  
सोऽभिमन्युर्बृहत्कीर्तिरर्जुनस्य सुतोऽभवत् ।	113a  
यस्यावतरणे राजन्सुरान्सोमोऽब्रवीदिदम् ॥	113c  
नाहं दद्यां प्रियं पुत्रं मम प्राणैर्गरीयसम् ।	114a  
समयः क्रियतामेष न शक्यमतिवर्तितुम् ॥	114c  
सुरकार्यं हि नः कार्यमसुराणां क्षितौ वधः ।	115a  
तत्र यास्यत्ययं वर्चा न च स्थास्यति वै चिरम् ॥	115c  
ऐन्द्रिर्नरस्तु भविता यस्य नारायणः सखा ।	116a  
सोर्जुनेत्यभिविख्यातः पाण्डोः पुत्रः प्रतापवान् ॥	116c  
तस्यायं भविता पुत्रो बालो भुवि महारथः ।	117a  
ततः षोडशवर्षाणि स्थास्यत्यमरसत्तमाः ॥	117c  
अस्य षोडशवर्षस्य स सङ्ग्रामो भविष्यति ।	118a  
यत्रांशा वः करिष्यन्ति कर्म वीरनिषूदनम् ॥	118c  
नरनारायणाभ्यां तु स सङ्ग्रामो विनाकृतः ।	119a  
चक्रव्यूहं समास्थाय योधयिष्यन्ति वःसुराः ॥	119c  
विमुखाञ्छात्रवान्सर्वान्कारयिष्यति मे सुतः ।	120a  
बालः प्रविश्य च व्यूहमभेद्यं विचरिष्यति ॥	120c  
महारथानां वीराणां कदनं च करिष्यति ।	121a  
सर्वेषामेव शत्रूणां चतुर्थांशं नयिष्यति ॥	121c  
दिनार्धेन महाबाहुः प्रेतराजपुरं प्रति ।	122a  
ततो महारथैर्वीरैः समेत्य बहुशो रणे ॥	122c  
दिनक्षये महाबाहुर्मया भूयः समेष्यति ।	123a  
एकं वंशकरं पुत्रं वीरं वै जनयिष्यति ॥	123c  
प्रनष्टं भारतं वंशं स भूयो धारयिष्यति ।	124a  
वैशंपायन उवाच ।	124  
एतत्सोमवचः श्रुत्वा तथास्त्विति दिवौकसः ॥	124c  
प्रत्यूचुः सहिताः सर्वे ताराधिपमपूजयन् ।	125a  
एवं ते कथितं राजंस्तव जन्म पितुः पितुः ॥	125c  
अग्नेर्भागं तु विद्धि त्वं धृष्टद्युम्नं महारथण् ।	126a  
शिखण्डिनमथो राजंस्त्रीपूर्वं विद्धि राक्षसम् ॥	126c  
द्रौपदेयाश्च ये पञ्च बभूवुर्भरतर्षभ ।	127a  
विश्वान्देवगणान्विद्धि संजातान्भरतर्षभ ॥	127c  
प्रतिविन्ध्यः सुतसोमः श्रुतकीर्तिस्तथापरः ।	128a  
नाकुलिस्तु शतानीकः श्रुतसेनश्च वीर्यवान् ॥	128c  
शूरो नाम यदुश्रेष्ठो वसुदेवपिताऽभवत् ।	129a  
तस्य कन्या पृथा नाम रूपेणासदृशी भुवि ।	129c  
पितुः स्वस्रीयपुत्राय सोऽनपत्याय वीर्यवान् ।	130a  
अग्रमग्रे प्रतिज्ञाय स्वस्यापत्यस्य वै तदा ॥	130c  
अग्रजातेति तां कन्यां शूरोऽनुग्रहकाङ्क्षया ।	131a  
अददत्कुन्तिभोजाय स तां दुहितरं तदा ॥	131c  
सा नियुक्ता पितुर्गेहे ब्राह्मणातिथिपूजने ।	132a  
उग्रं पर्यचरद्धोरं ब्राह्मणं संशितव्रतम् ॥	132c  
निकूढनिश्चयं धर्मे यं तं दुर्वाससं विदुः ।	133a  
समुग्रं शंसितात्मानं सर्वयत्नैरतोषयत् ॥	133c  
तुष्टोऽभिचारसंयुक्तमाचचक्षे यथाविधि ।	134a  
उवाच चैनां भगवान्प्रीतोऽस्मि सुभगे तव ॥	134c  
यं यं देवं त्वमेतेन मन्त्रेणावाहयिष्यसि ।	135a  
तस्य तस्य प्रसादात्त्वं देवि पुत्राञ्जनिष्यसि ॥	135c  
एवमुक्ता च सा बाला तदा कौतूहलान्विता ।	136a  
कन्या सती देवमर्कमाजुहाव यशस्विनी ॥	136c  
प्रकाशकर्ता भगवांस्तस्यां गर्भं दधौ तदा ।	137a  
अजीजनत्सुतं चास्यां सर्वशस्त्रभृतांवरम् ॥	137c  
सकुण्डलं सकवचं देवगर्भं श्रियान्वितम् ।	138a  
दिवाकरसमं दीप्त्या चारुसर्वाङ्गभूषितम् ॥	138c  
निगूहमाना जातं वै बन्धुपक्षभयात्तदा ।	139a  
उत्ससर्ज जले कुन्ती तं कुमारं यशस्विनम् ॥	139c  
तमुत्सृष्टं जले गर्भं राधाभर्ता महायशाः ।	140a  
राधायाः कल्पयामास पुत्रं सोऽधिरथस्तदा ॥	140c  
चक्रतुर्नामधेयं च तस्य बालस्य तावुभौ ।	141a  
दंपती वसुषेणेति दिक्षु सर्वासु विश्रुतम् ॥	141c  
संवर्धमानो बलवान्सर्वास्त्रेषूत्तमोऽभवत् ।	142a  
वेदाङ्गानि च सर्वाणि जजाप जपतां वरः ॥	142c  
यस्मिन्काले जपन्नास्ते धीमान्सत्यपराक्रमः ।	143a  
नादेयं ब्राह्मणेष्वासीत्तस्मिन्काले महात्मनः ॥	143c  
तमिन्द्रो ब्राह्मणो भूत्वा पुत्रार्थे भूतभावनः ।	144a  
ययाचे कुण्डले वीरं कवचं च सहाङ्गजम् ॥	144c  
उत्कृत्य कर्णो ह्यददत्कवचं कुण्डले तथा ॥	145a  
शक्तिं शक्रो ददौ तस्मै विस्मितश्चेदमब्रवीत् ॥	145c  
देवासुरमनुष्याणां गन्धर्वोरगरक्षसाम् ।	146a  
यस्मिन्क्षेप्स्यसि दुर्धर्ष स एको न भविष्यति ॥	146c  
वैशंपायन उवाच ।	147  
पुरा नाम च तस्यासीद्वसुषेण इति क्षितौ ।	147a  
ततो वैकर्तनः कर्णः कर्मणा तेन सोऽभवत् ॥	147c  
आमुक्तकवचो वीरो यस्तु जज्ञे महायशाः ।	148a  
स कर्ण इति विख्यातः पृथायाः प्रथमः सुतः ॥	148c  
स तु सूतकुले वीरो ववृधे राजसत्तम ।	149a  
कर्णं नरवरश्रेष्ठं सर्वशस्त्रभृतां वरम् ॥	149c  
दुर्योधनस्य सचिवं मित्रं शत्रुविनाशनम् ।	150a  
दिवाकरस्य तं विद्धि राजन्नंशमनुत्तमम् ॥	150c  
यस्तु नारायणो नाम देवदेवः सनातनः ।	151a  
तस्यांशो मानुषेष्वासीद्वासुदेवः प्रतापवान् ॥	151c  
शेषस्यांशश्च नागस्य बलदेवो महाबलः ।	152a  
सनत्कुमारं प्रद्युम्नं विद्धि राजन्महौजसम् ॥	152c  
एवमन्ये मनुष्येन्द्रा बहवोंशा दिवौकसाम् ।	153a  
जज्ञिरे वसुदेवस्य कुले कुलविवर्धनाः ॥	153c  
गणस्त्वप्सरसां यो वै मया राजन्प्रकीर्तितः ।	154a  
तस्य भागः क्षितौ जज्ञे नियोगाद्वासवस्य ह ॥	154c  
तानि षोडशदेवीनां सहस्राणि नराधिप ।	155a  
बभूवुर्मानुषे लोके वासुदेवपरिग्रहः ॥	155c  
श्रियस्तु भागः संजज्ञे रत्यर्थं पृथिवीतले ।	156a  
[भीष्मकस्य कुले साध्वी रुक्मिणी नाम नामतः ॥	156c  
द्रौपदी त्वथ संजज्ञे शची भागादनिन्दिता ।]	157a  
द्रुपदस्य कुले जाता वेदिमध्यादनिन्दिता ॥	157c  
नातिह्रस्वा न महती नीलोत्पलसुगन्धिनी ।	158a  
पद्मायताक्षी सुश्रोणी स्वसिताञ्चितमूर्धजा ॥	158c  
सर्वलक्षणसंपन्ना वैदूर्यमणिसंनिभा ।	159a  
पञ्चानां पुरुषेन्द्राणां चित्तप्रमथनी रहः ॥	159c  
सिद्धिर्धृतिश्च ये देव्यौ पञ्चानां मातरौ तु ते ।	160a  
कुन्ती माद्री च जज्ञाते मतिस्तु कुबलात्मजा ॥	160c  
इति देवासुराणां ते गन्धर्वाप्सरसां तथा ।	161a  
अंशावतरणं राजन्राक्षसानां च कीर्तितम् ॥	161c  
ये पृथिव्यां समुद्भूता राजानो युद्धदुर्मदाः ।	162a  
महात्मानो यदूनां च ये जाता विपुले कुले ॥	162c  
ब्राह्मणाः क्षत्रिया वैश्या मया ते परिकीर्तिताः ।	163a  
धन्यं यशस्यं पुत्रीयमायुष्यं विजयावहम् ॥	163c  
इदमंशावतरणं श्रोतव्यमनसूयता ।	164a  
अंशावतरणं श्रुत्वा देवगन्धर्वरक्षसाम् ॥	164c  
प्रभवाप्ययवित्प्राज्ञो न कृच्छ्रेष्ववसीदति ॥ ॥	165ac  

इति श्रीमन्महाभारते आदिपर्वणि संभवपर्वणि अष्टषष्टितमोऽध्यायः ॥ 68 ॥

कुण्डलितोयं पाठः क्वचिन्न दृश्यते ।