+++
title = "००५ राम-सुग्रीवसख्यम्"
title_english = "005 Oath of friendship"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-005-Rama_Sugreeva_Sakhyam_0.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/01-sugrIva-sakhyam/005_rAma-sugrIvasakhyam.md">
<details><summary><h3>IITK ...{Loading}...</h3></summary>

Rama and Lakshmana meet Sugriva -- Rama makes friendship with him --
Sugriva reveals the injustice done to him by Vali -- Rama assures him
help -- Sugriva promises to send his troops to find Sita.



#### श्लोकः
##### मूलम्
ऋश्यमूकात्तु हनुमान्गत्वा तु मलयं गिरिम्।  
आचचक्षे तदा वीरौ कपिराजाय राघवौ4.5.1॥

##### शब्दार्थः
हनुमान् Hanuman, ऋष्यमूकात् from Rishyamuka, मलयं Malaya, गिरिम् mountain, गत्वा on going, कपिराजाय to the lord of the monkeys, तदा then, वीरौ the two heroes, राघवौ Raghavas, आचचक्षे  seeing announced (the arrival)

##### आङ्ग्लानुवादः
Leaving Rishyamuka, Hanuman reached the Malaya mountain. Seeing the chief of monkeys there, he announced the arrival of  the heroic Raghavas.



#### श्लोकः
##### मूलम्
अयं रामो महाप्राज्ञस् सम्प्राप्तो दृढविक्रमः।  
लक्ष्मणेन सह भ्रात्रा रामोऽयं सत्यविक्रमः4.5.2॥

##### शब्दार्थः
महाप्राज्ञः very wise, दृढविक्रमः unfailing in valour, अयं रामः this Rama, भ्रात्रा with brother, लक्ष्मणेन सह along with Lakshmana, सम्प्राप्तः has arrived, अयं रामः this Rama, सत्यविक्रमः  endowed with the power of truth

##### आङ्ग्लानुवादः
'This Rama of greatwisdom and valour, endowed with the power of truth has arrived here along with his brother Lakshmana.



#### श्लोकः
##### मूलम्
इक्ष्वाकूणां कुले जातो रामो दशरथात्मजः।  
धर्मे निगदितश्चैव पितुर्निर्देशपारगः4.5.3॥

##### शब्दार्थः
इक्ष्वाकूणाम् of Ikshvakus, कुले in the race, जातः he is born, दशरथात्मजः Dasaratha's son, रामः Rama, धर्मे in righteousness, निगदितश्चैव is noteworthy, पितुः father's, निर्देशपारगः

##### आङ्ग्लानुवादः
'Born in the Ikshvaku race Rama Dasaratha's son, distinguished for his righteousness is here to carry out the orders of his father.



#### श्लोकः
##### मूलम्
तस्यास्य वसतोऽरण्ये नियतस्य महात्मनः।  
रावणेन हृता भार्या स त्वां शरणमागतः4.5.4॥

##### शब्दार्थः
अरण्ये in the forest, वसतः  living , नियतस्य  self controlled , तस्य his, अस्य this man, महात्मनः great man's, भार्या wife, रावणेन by Ravana, हृता is abducted, सः he, त्वाम् to you, शरणम् आगतः has come to you to seek refuge

##### आङ्ग्लानुवादः
'While the great Rama armed with selfrestraint was living in the forest, his wife was abducted by Ravana. So he has come to you seeing refuge.



#### श्लोकः
##### मूलम्
राजसूयाश्वमेधैश्च वह्निर्येनाभितर्पितः।  
दक्षिणाश्च तथोत्सृष्टा गावश्शतसहस्रशः4.5.5॥  
तपसा सत्यवाक्येन वसुधा येन पालिता।  
स्त्री हेतोस्तस्य पुत्रोऽयं रामस्त्वां शरणं गतः4.5.6॥

##### शब्दार्थः
येन by whom, राजसूयाश्वमेधैश्च by Rajasuya and Aswamedha yajnas, वह्निः god of fire, अभितर्पितः is gratified, तथा so also, शतसहस्रशः in hundreds and thousands, गावः cows, दक्षिणाः sacrificial gifts, उत्सृष्टाः येन by whom given, तपसा by practising religious austerity, सत्यवाक्येन  justly, वसुधा earth, पालिता is ruled, तस्य his, पुत्रः son, अयं रामः this is Rama, स्त्री हेतोः on account of a woman, शरणम् refuge, समागतः came here

##### आङ्ग्लानुवादः
'This Rama, son of a king who had gratified the firegod through many yajnas like  Rajasuya and Aswamedha, gifted hundreds of thousands of cows and ruled this earth with truth and austerity, has come seeking help for a woman.'



#### श्लोकः
##### मूलम्
भवता सख्यकामौ तौ भ्रातरौ रामलक्ष्मणौ।  
प्रतिगृह्यार्चयस्वैतौ पूजनीयतमावुभौ4.5.7॥

##### शब्दार्थः
भ्रातरौ  brothers, तौ  both, रामलक्ष्मणौ Rama and Lakshmana, भवता by you, सख्यकामौ for friendship, पूजनीयतमौ are worthiest of worship, एतौ both of them, उभौ both, प्रतिगृह्य  may receive, अर्चयस्व  welcome with all reverence

##### आङ्ग्लानुवादः
'Both the brothers, Rama and Lakshmana seek friendship with you. As both of them are worthiest of worship, welcome them with due reverence.'



#### श्लोकः
##### मूलम्
श्रुत्वा हनुमतो वाक्यं सुग्रीवो हृष्टमानसः।  
भयं चराघवाद्घोरं प्रजहौ विगतज्वरः॥4.5.8॥  
सकृत्वा मानुषं रूपं सुग्रीवः प्लवगर्षभः।  
दर्शनीयतमो भूत्वा प्रीत्या प्रोवाच राघवम्4.5.9॥

##### शब्दार्थः
हृष्टमानसः delighted at heart, सुग्रीवः Sugriva, हनुमतः Hanuman's, वाक्यम् word, श्रुत्वा having heard, भयं च and fear, राघवा Raghava, घोरं  terrible, प्रजहौ abandoned, विगतज्वरः devoid of fear, प्रीत्या lovingly, दर्शनीयतमः most attractive, सकृत्वा having taken, मानुषं रूपं human form, सुग्रीवः Sugriva, प्लवगर्षभः best among monkeys, भूत्वा having given up, राघवम् of  Raghava,  (प्र)उवाच said,

##### आङ्ग्लानुवादः
Hanuman's words took away Sugriva's great fear for Rama and filled him with cheer. This bull among monkeys gave up his natural appearance and and assuming an attractive human form spoke to Rama lovinglyः



#### श्लोकः
##### मूलम्
भवान्धर्मविनीतश्च विक्रान्तस्सर्ववत्सलः।  
आख्याता वायुपुत्रेण तत्त्वतो मे भवद्गुणाः4.5.10॥

##### शब्दार्थः
भवान् you, धर्मविनीतश्च educated in all dharmas, विक्रान्तः a great hero, सर्ववत्सलः kind to all beings, भवद्गुणाः your virtues, वायुपुत्रेण by the son of the windgod, तत्त्वतः truly, मे to me, आख्याताः apprised

##### आङ्ग्लानुवादः
'You are a great hero, affectionate to all and wellversed in all dharmas. The son of the  
Windgod has, in fact, apprised me  of your virtues



#### श्लोकः
##### मूलम्
तन्ममैवैष सत्कारो लाभश्चैवोत्तमः प्रभो।  
यत्त्वमिच्छसि सौहार्दं वानरेण मया सह4.5.11॥

##### शब्दार्थः
प्रभो O Lord, तत् that, त्वम् you, वानरेण by a monkey, मया सह with me, सौहार्दम् friendship, इच्छसि (इति) यत् that you are wishing, एषः that way, ममैव for myself, सत्कारः an honour, उत्तमः best, लाभश्च benefit

##### आङ्ग्लानुवादः
'O Lord that you are eager to have friendship with me, who is a monkey is a great honour and is extremely beneficial to me.



#### श्लोकः
##### मूलम्
रोचते यदि वा सख्यं बाहुरेष प्रसारितः।  
गृह्यतां पाणिना पाणिर्मर्यादा बध्यतां ध्रुवा4.5.12॥

##### शब्दार्थः
वा if , सख्यम् friendship, रोचते यदि is desired, एषः this is, बाहुः my arm, प्रसारितः stretched, पाणिना on my hand, पाणिः your hand, गृह्यताम् may be received, ध्रुवा firm, मर्यादा  with due2 2regard, बध्यताम् may be bound

##### आङ्ग्लानुवादः
'If you are desirous of my friendship, here is my arm (palm) stretched out to you. With due regard, establish our bond firmly, holding my palm in yours.'



#### श्लोकः
##### मूलम्
एतत्तु वचनं श्रुत्वा सुग्रीवेण सुभाषितम्।  
सम्प्रहृष्टमना हस्तं पीडयामास पाणिना4.5.13॥  
हृद्यं सौहृदमालम्ब्यपर्यष्वजत पीडितम्।

##### शब्दार्थः
सुग्रीवेण(सुग्रीवस्य) Sugriva's, सुभाषितम् wellsaid,एतत् this,वचनम् word,श्रुत्वा having heard, सम्प्रहृष्टमनाः became very happy, पाणिना with the hand, हस्तम् hand, पीडयामास pressed, सौहृदम् affectionately, आलम्ब्य maintaining, हृद्यं delighted , पीडितम्  getting close, पर्यष्वजत firmly hugged

##### आङ्ग्लानुवादः
Rama became very happy to hear Sugriva's warm words and pressed his hand with his. Delighted, he went close  to Sugriva and hugged him tightly and  affectionately.



#### श्लोकः
##### मूलम्
ततो हनूमान्सन्त्यज्य भिक्षुरूपमरिन्दमः॥4.5.14॥  
काष्ठयोस्स्वेन रूपेण जनयामास पावकम्।  
दीप्यमानं ततो वह्निं ह्निं पुष्पैरभ्यर्च्य सत्कृतम्4.5.15॥  
तयोर्मध्येऽथ सुप्रीतो निदधे सुसमाहितः।

##### शब्दार्थः
ततः thereafter, अरिन्दमः vanquisher of enemies, हनुमान् Hanuman, भिक्षुरूपम् mendicant form, सन्त्यज्य giving up, स्वेन by his real, रूपेण form, काष्ठयोः two pieces of wood, पावकम् fire, जनयामास generated, ततः then, दीप्यमानम् glowing, सत्कृतम् a spot of worship, वह्निम्  into fire, पुष्पैः of flowers, अभ्यर्च्य made an offering, सुसमाहितः vigilant, सुप्रीतः a pleased one, तयोः of them, मध्ये in between, निदधे placed

##### आङ्ग्लानुवादः
Then, Hanuman vanquisher of enemies, gave up his guise of a mendicant, assumed his natural form and generated fire by rubbing two pieces of wood. Wellpleased at heart, he made an offering of flowers to the flaming fire and placed it between them.



#### श्लोकः
##### मूलम्
ततोऽग्निं दीप्यमानं तौ चक्रतुश्च प्रदक्षिणम्॥4.5.16॥  
सुग्रीवो राघवश्चैव वयस्यत्वमुपागतौ।

##### शब्दार्थः
ततः then, तौ both of them, दीप्यमानम् blazing, अग्निम् fire, प्रदक्षिणं चक्रतुः went round, सुग्रीवः Sugriva, राघवश्चैव and Raghava also, वयस्यत्वम् friendship, उपागतौ  both established

##### आङ्ग्लानुवादः
They both circumambulated the blazing fire and solemnized their friendship.



#### श्लोकः
##### मूलम्
ततस्सुप्रीतमनसौ तावुभौ हरिराघवौ4.5.17॥  
अन्योन्यमभिवीक्षन्तौ न तृप्तिमुपजग्मतुः।

##### शब्दार्थः
ततः then, सुप्रीतमनसौ both delighted at heart, तौ both, हरिराघवौ Sugriva and Rama, उभौ  
both, अन्योन्यम् each other, अभिवीक्षन्तौ looking at each other, तृप्तिम् contented, न अभिजग्मतुः  yet not fully content

##### आङ्ग्लानुवादः
Rama and the monkey contented at heart, yet not fully content, continued looking at each other.



#### श्लोकः
##### मूलम्
त्वं वयस्योऽसि मे हृद्यो ह्येकं दुःखं सुखं च नौ4.5.18॥  
सुग्रीवो राघवं वाक्यमित्युवाच प्रहृष्टवत्।

##### शब्दार्थः
त्वम् you, मे to me, हृद्यः dear, वयस्यः friend, असि you are, नौ for both of us, सुखम् pleasure, दुःखं च and sorrow, ह्येकम् are one and the same, इति thus, सुग्रीवः Sugriva, प्रहृष्टवत् happy, वाक्यम् words, उवाच said.

##### आङ्ग्लानुवादः
'You are a dear friend to me. Your sorrow is my sorrow, your pleasure is my  pleasure. We are one and the same' said Sugriva to Rama, his heart overflowing with happiness.



#### श्लोकः
##### मूलम्
ततस्सुपर्णबहुलां छित्वा शाखां सुपुष्पिताम्4.5.19॥  
सालस्यास्तीर्य सुग्रीवो निषसाद सराघवः।

##### शब्दार्थः
ततः then, सुग्रीवः Sugriva, सालस्य of a Sala tree, सुपर्णबहुलाम् with luxuriant leaves, सुपुष्पिताम् wellblossomed, शाखाम् branch, छित्वा cut, आस्तीर्य spread, सराघवः along with Rama, निषसाद sat down.

##### आङ्ग्लानुवादः
Then Sugriva cut the branch of a sala tree with luxuriant leaves and flowers, spread it on the ground and sat down along with Raghava.



#### श्लोकः
##### मूलम्
लक्ष्मणायाथ संहृष्टो हनूमान् प्लवगर्षभः4.5.20॥  
शाखां चन्दनवृक्षस्य ददौ परमपुष्पिताम्।

##### शब्दार्थः
अथ then, संहृष्टः very happy, प्लवगर्षभः bull among monkeys, हनुमान् Hanuman, चन्दनवृक्षस्य sandal tree, परमपुष्पिताम् full of flowers, शाखाम् branch, लक्ष्मणाय to Lakshmana, ददौ gave.

##### आङ्ग्लानुवादः
Then Hanuman, the bull among monkeys, felt very happy, cut the branch of a sandalwood tree full of flowers and gave it to Lakshmana.



#### श्लोकः
##### मूलम्
ततः प्रहृष्टस्सुग्रीवः श्लक्ष्णं मधुरया गिरा4.5.21॥  
प्रत्युवाच तदा रामं हर्षव्याकुललोचनः।

##### शब्दार्थः
ततः then, प्रहृष्टः overwhelmed with joy, सुग्रीवः Sugriva, हर्षव्याकुललोचनः eyes sparkling with joy, तदा then, रामम् Rama, मधुरया in sweet, गिरा with words, श्लक्ष्णम् gently, प्रत्युवाच replied.

##### आङ्ग्लानुवादः
Then Sugriva, eyes sparkling with joy, replied to Rama in a sweet, gentle voice.



#### श्लोकः
##### मूलम्
अहं विनिकृतो राम चरामीह भयार्दितः4.5.22॥  
हृतभार्यो वने त्रस्तो दुर्गमेतदुपाश्रितः।

##### शब्दार्थः
राम Rama, अहम् I, विनिकृतः badly insulted, हृतभार्यः wife hijacked, भयार्दितः stricken with fear, इह here, वने in the forest, चरामि I am moving, त्रस्तः frightened, दुर्गम् in accessible, एतत् this, उपाश्रितः taken refuge.

##### आङ्ग्लानुवादः
'O Rama, I have been insulted deeply and my wife hijacked. Stricken with fear I have taken refuge in this inaccessible forest.



#### श्लोकः
##### मूलम्
सोऽहं त्रस्तो वने भीतो वसाम्युद्भ्रान्तचेतनः4.5.23॥  
वालिना निकृतो भ्रात्रा कृतवैरश्च राघव।

##### शब्दार्थः
राघव O Rama, भ्रात्रा by my brother, वालिना Vali, निकृतः humiliated, कृतवैरश्च developed enmity, सः अहम् such a person, त्रस्तः frightened, उद्भ्रान्तचेतनः with unsteady mind, वने in the forest, भीतः fearing, वसामि I am living.

##### आङ्ग्लानुवादः
'O Rama humiliated by my brother Vali, I have developed enmity with him. Terribly distraught and disturbed I live in this forest in great fear.



#### श्लोकः
##### मूलम्
वालिनो मे महाभाग भयार्तस्याभयं कुरु4.5.24॥  
कर्तुमर्हसि काकुत्स्थ भयं मे न भवेद्यथा।

##### शब्दार्थः
महाभाग reverend, वालिनः from Vali, भयार्तस्य feeling helpless with fear, मे to me, अभयम् security, कुरु give me, काकुत्स्थ Kakusta, मे यथा as I, भयम् fear, न भवेत् may not be, कर्तुम् to do, अर्हसि you ought to.

##### आङ्ग्लानुवादः
'O reverend Kakutstha, I feel helpless with fear from Vali. Save me. You should release me free from fear.'



#### श्लोकः
##### मूलम्
एवमुक्तस्तु तेजस्वी धर्मज्ञो धर्मवत्सलः4.5.25॥  
प्रत्यभाषत काकुत्स्थः सुग्रीवं प्रहसन्निव।

##### शब्दार्थः
एवम् that way, उक्तः having addressed, तेजस्वी glorious, धर्मज्ञः righteous man, धर्मवत्सलः   lover of dharma, काकुत्स्थः Kakutstha, प्रहसन्निव with gentle smile on the face, सुग्रीवम् to Sugriva, प्रत्यभाषत replied.

##### आङ्ग्लानुवादः
The righteous and glorious Rama to whom dharma is very dear said to Sugriva with a gentle smile on his face, when he was entreated thusः



#### श्लोकः
##### मूलम्
उपकारफलं मित्रं विदितं मे महाकपे4.5.26॥  
वालिनं तं वधिष्यामि तव भार्यापहारिणम्।

##### शब्दार्थः
महाकपे O great monkey, मित्रम् a friend, उपकारफलम् result of doing a good deed, मे to me, विदितम् is known, तव your, भार्यापहारिणम् one who has stolen your wife, तं वालिनम् that Valin, वधिष्यामि I will kill.

##### आङ्ग्लानुवादः
'O great monkey I know friendship is the fruit of a beneficial deed. I will kill that Vali who has usurped your wife.



#### श्लोकः
##### मूलम्
अमोघास्सूर्यसङ्काशा ममैते निशिताश्शराः4.5.27॥  
तस्मिन्वालिनि दुर्वृत्ते निपतिष्यन्ति वेगिताः।  
कङ्कपत्रप्रतिच्छन्ना महेन्द्राशनिसन्निभाः4.5.28॥  
तीक्ष्णाग्रा ऋजुपर्वाणस्सरोषा भुजगा इव।

##### शब्दार्थः
अमोघाः unfailing, सूर्यसङ्कशाः comparable to Sun, निशिताः sharp, कङ्कपत्रप्रतिच्छन्नाः covered with the feathers of a kanka bird, महेन्द्राशनिसन्निभाः equal to great India's thunderbolt, तीक्ष्णाग्राः with a sharp tip, ऋजुपर्वाणः straight, सरोषाः angry, भुजगाः इव like serpents, इमे these, मम शराः my arrows, वेगिताः soon, दुर्वृत्ते at the miscreant, तस्मिन् at him, वालिनि at Vali, निपतिष्यन्ति they will strike.

##### आङ्ग्लानुवादः
'These arrows covered with kanka feathers, sharp and straight at the tip, comparable to great Indra's thunderbolt are (burning bright) like the sun. Looking like angry serpents, they will unfailingly strike at the miscreant Vali soon.



#### श्लोकः
##### मूलम्
तमद्य वालिनं पश्य तीक्ष्णैराशीविषोपमैः4.5.29॥  
शरैर्विनिहतं भूमौ विकीर्णमिव पर्वतम्।

##### शब्दार्थः
अद्य now, आशीविषोपमैः comparable to serpents, तीक्ष्णैः sharp, शरैः arrows, विनिहतम् killed, भूमौ on the ground, प्रकीर्णम् will fall shattered, पर्वतमिव like a mountain, वालिनम् Vali, पश्य see.

##### आङ्ग्लानुवादः
'With these sharp, serpentlike arrows Vali will be killed. He will fall down on the ground like a mountain shattered.You will see it now'.



#### श्लोकः
##### मूलम्
स तु तद्वचनं श्रुत्वा राघवस्यात्मनो हितम्4.5.30॥  
सुग्रीवः परमप्रीतस्सुमहद्वाक्यमब्रवीत्।

##### शब्दार्थः
सः सुग्रीवः that Sugriva, आत्मनः for himself, हितम् welfare, राघवस्य Rama's, तत् वचनम् those words, श्रुत्वा after hearing, परमप्रीतः very much pleased, सुमहान् very great, वाक्यम् words, अब्रवीत् said.

##### आङ्ग्लानुवादः
Sugriva, very much pleased with the words of Rama, spoke highly (of him).



#### श्लोकः
##### मूलम्
तव प्रसादेन नृसिंह राघव  
प्रियां च राज्यं च समाप्नुयामहम्।  
तथा कुरु त्वं नरदेव वैरिणं  
यथा निहंस्यद्य रिपुंममाग्रजम्4.5.31॥

##### शब्दार्थः
नृसिंह lion among men, तव your, प्रसादेन by your grace, अहम् I am, प्रियां च wife and, राज्यं च kingdom, समाप्नुयाम् will attain, नरदेव king, सः he, पुनः again, यथा as, निहंस्यद्य will destroy, तथा thus, त्वम् you, वैरिणम् enemy, मम अग्रजम् my elder brother, कुरु do.

##### आङ्ग्लानुवादः
'O Rama, by your grace I will get my wife and kingdom back. O king accomplish this so that I can destroy my, elder brother, my enemy, O lion among men



#### श्लोकः
##### मूलम्
सीता कपीन्द्रक्षणदाचराणां  
राजीवहेमज्वलनोपमानि।  
सुग्रीवरामप्रणयप्रसङ्गे  
वामानि नेत्राणि समं स्फुरन्ति4.5.32॥

##### शब्दार्थः
सुग्रीवरामप्रणयप्रसङ्गे while Sugriva and Rama were making a friendly alliance, सीताकपीन्द्रक्षणदाचराणाम् Sita's, Vali's and also Ravana's, राजीवहेमज्वलनोपमानि lotuslike and blazing like gold, वामानिनेत्राणि left eyes, समम् equally, स्फुरन्ति throbbed.

##### आङ्ग्लानुवादः
While Sugriva was making a friendly alliance with Rama, Sita's left eye, like lotus, Vali's left eye glittering like gold and Ravana's left eye blazing (like fire) twitched at the same time for a moment (Twitching of left eye is considered auspicious to a woman and ominous to a man).  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे पञ्चमस्सर्गः॥  
Thus ends the fifth sarga of Kishkindakanda of the Holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/01-sugrIva-sakhyam/005_rAma-sugrIvasakhyam.md">
<details><summary><h3>भूषणम् ...{Loading}...</h3></summary>



ऋश्यमूकात्तु हनुमान् गत्वा तु मलयं गिरिम् ।  

आचचक्षे तदा वीरौ कपिराजाय राघवौ  ॥  ४।५।१  ॥   

अथ पापभीतस्य कर्मानुरूपं फलं दिशतो भगवतो ऽपि त्रस्तस्य आचार्यमुखात्
भगवद्गुणान् श्रुत्वा तदेकोपायनिष्ठा सूच्यते पञ्चमे ऋश्यमूकात्वित्यादि ।
रामलक्ष्मणदर्शनभीतः सुग्रीवः ऋश्यमूकादुत्प्लुत्य गहनं
मलयाख्यमृश्यमूकपर्यन्तपर्वतं गतः हनुमान् रामलक्ष्मणौ तत्र प्रतिष्ठाप्य
सुग्रीवं तत्रानीतवानिति बोध्यम्  ॥  ४।५।१  ॥   

  

अयं रामो महाप्राज्ञः सम्प्राप्तो दृढविक्रमः ।  

लक्ष्मणेन सह भ्रात्रा रामो ऽयं सत्यविक्रमः  ॥  ४।५।२  ॥   

अयं रामः सम्प्राप्तः । अयं रामः सत्यविक्रमः । त्वच्छत्रुनिबर्हणक्षम
इत्यर्थः  ॥  ४।५।२  ॥   

  

इक्ष्वाकूणां कुले जातो रामो दशरथात्मजः ।  

धर्मे निगदितश्चैव पितुर्निर्देशपारगः  ॥  ४।५।३  ॥   

निगदितः प्रसिद्धः  ॥  ४।५।३  ॥   

  

तस्यास्य वसतो ऽरण्ये नियतस्य महात्मनः ।  

रावणेन हृता भार्या स त्वां शरणमागतः  ॥  ४।५।४  ॥   

राजसूयाश्वमेधैश्च वह्निर्येनाभितर्पितः ।  

दक्षिणाश्च तथोत्सृष्टा गावः शतसहस्रशः  ॥  ४।५।५  ॥   

तपसा सत्यवाक्येन वसुधा येन पालिता ।  

स्त्रीहेतोस्तस्य पुत्रो ऽयं रामस्त्वां शरणं गतः  ॥  ४।५।६  ॥   

भवता सख्यकामौ तौ भ्रातरौ रामलक्ष्मणौ ।  

प्रतिगृह्यार्चयस्वैतौ पूजनीयतमावुभौ  ॥  ४।५।७  ॥   

श्रुत्वा हनुमतो वाक्यं सुग्रीवो हृष्टमानसः ।  

भयं च राघवाद्घोरं प्रजहौ विगतज्वरः  ॥  ४।५।८  ॥   

तस्येत्यादि  ॥  ४।५।४८  ॥   

  

स कृत्वा मानुषं रूपं सुग्रीवः प्लवगर्षभः ।  

दर्शनीयतमो भूत्वा प्रीत्या प्रोवाच राघवम्  ॥  ४।५।९  ॥   

भवान् धर्मविनीतश्च विक्रान्तः सर्ववत्सलः ।  

आख्याता वायुपुत्रेण तत्त्वतो मे भवद्गुणाः  ॥  ४।५।१०  ॥   

तन्मयैवैष सत्कारो लाभश्चैवोत्तमः प्रभो ।  

यत्त्वमिच्छसि सौहार्दं वानरेण मया सह  ॥  ४।५।११  ॥   

स कृत्वेति । राघवं प्राप्येति शेषः  ॥  ४।५।९११  ॥   

  

रोचते यदि वा सख्यं बाहुरेष प्रसारितः ।  

गृह्यतां पाणिना पाणिर्मर्यादा बध्यतां ध्रुवा  ॥  ४।५।१२  ॥   

रोचत इति । मर्यादा व्यवस्था  ॥  ४।५।१२  ॥   

  

एतत्तु वचनं श्रुत्वा सुग्रीवेण सुभाषितम् ।  

स प्रहृष्टमना हस्तं पीडयामास पाणिना  ॥  ४।५।१३  ॥   

एतत्विति । राम इति शेषः  ॥  ४।५।१३  ॥   

  

हृद्यं सौहृदमालम्ब्य पर्यष्वजत पीडितम्  ॥  ४।५।१४  ॥   

हृद्यमित्यर्धम् । पिडितं दृढम्  ॥  ४।५।१४  ॥   

  

ततो हनूमान् सन्त्यज्य भिक्षुरूपमरिन्दमः ।  

काष्ठयोः स्वेन रूपेण जनयामास पावकम्  ॥  ४।५।१५  ॥   

मर्यादा बध्यतामिति वदतः सुग्रीवस्याशयं विदित्वाचरति तत इति । भिक्षुरूपं
सन्त्यज्येत्यनेन सुग्रीवविश्वासार्थम् "तौ त्वया प्राकृतेनैव गत्वा ज्ञेयौ
प्लवङ्गम" इति तदुक्तप्रकारेण पुनर्भिक्षुरूपेणैव तदन्तिकं गत इत्यवगम्यते
। स्वेन रूपेण वानररूपेण काष्ठयोः अरणिभूतशमीकाष्ठयोः । सप्तम्यन्तं पदम्
 ॥  ४।५।१५  ॥   

  

दीप्यमानं ततो वह्निं पुष्पैरभ्यर्च्य सत्कृतम् ।  

तयोर्मध्ये ऽथ सुप्रीतो निदधे सुसमाहितः  ॥  ४।५।१६  ॥   

दीप्यमानमिति । सत्कृतमित्यभ्यर्च्येत्यस्यानुवादः । तयोः रामसुग्रीवयोः  ॥ 
४।५।१६  ॥   

  

ततो ऽग्निं दीप्यमानं तौ चक्रतुश्च प्रदक्षिणम् ।  

सुग्रीवो राघवश्चैव वयस्यत्वमुपागतौ  ॥  ४।५।१७  ॥   

तत इति । प्रदक्षिणं चक्रतुः । अन्योन्यं पाणिं गृहीत्वेति शेषः । उपागतौ
अग्निसाक्षिकमिति शेषः  ॥  ४।५।१७  ॥   

  

ततः सुप्रीतमनसौ तावुभौ हरिराघवौ ।  

अन्योन्यमभिवीक्षन्तौ न तृप्तिमुपजग्मतुः  ॥  ४।५।१८  ॥   

तत इति । अभिवीक्षन्तौ अभिवीक्षमाणौ  ॥  ४।५।१८  ॥   

  

त्वं वयस्यो ऽसि मे हृद्यो ह्येकं दुःखं सुखं च नौ ।  

सुग्रीवो राघवं वाक्यमित्युवाच प्रहृष्टवत्  ॥  ४।५।१९  ॥   

त्वमिति । एकं समानम्, त्वद्दुःखेन मम दुखं भवतु त्वत्सुखेन मम सुखं
भवत्वित्यर्थः । अनेन परसाम्यापत्त्यभ्यर्थनं सूचितम्  ॥  ४।५।१९  ॥   

  

ततः स पर्णबहुलां छित्त्वा शाखां सुपुष्पिताम् ।  

सालस्यास्तीर्य सुग्रीवो निषसाद सराघवः  ॥  ४।५।२०  ॥   

लक्ष्मणायाथ संहृष्टो हनुमान् प्लवगर्षभः ।  

शाखां चन्दनवृक्षस्य ददौ परमपुष्पिताम्  ॥  ४।५।२१  ॥   

तत इति । सराघव इत्यनेन एकासनत्वमुक्तम्  ॥  ४।५।२०,२१  ॥   

  

ततः प्रहृष्टः सुग्रीवः श्लक्ष्णं मधुरया गिरा ।  

प्रत्युवाच तदा रामं हर्षव्याकुललोचनः  ॥  ४।५।२२  ॥   

तत इति । "प्रत्युवाच तदा रामम्" इति पाठः  ॥  ४।५।२२  ॥   

  

अहं विनिकृतो राम चरामीह भयार्दितः ।  

हृतभार्यो वने त्रस्तो दुर्गमे तदुपाश्रितः  ॥  ४।५।२३  ॥   

अहमिति । त्रस्तः चकितः । अत्रस्त इति वा  ॥  ४।५।२३  ॥   

  

सो ऽहं त्रस्तो वने भीतो वसाम्युद्भ्रान्तचेतनः ।  

वालिना निकृतो भ्रात्रा कृतवैरश्च राघव  ॥  ४।५।२४  ॥   

सो ऽहमिति । त्रस्तः भीतः उत्तरोत्तरं भीतः । यद्वा वालित्रस्तो ऽहमस्मिन्
वने अभीतो वसामीत्यर्थः  ॥  ४।५।२४  ॥   

  

वालिनो मे महाभाग भयार्तस्याभयं कुरु ।  

कर्तुमर्हसि काकुत्स्थ भयं मे न भवेद्यथा  ॥  ४।५।२५  ॥   

वालिन इति । अभयं भयाभावं कुरु । आर्त्यतिशयेन दार्ढ्याय पुनरुच्यते
कर्तुमित्यर्धेन । मे भयं यथा न भवेत्तथा कर्तुमर्हसीत्यन्वयः  ॥  ४।५।२५
 ॥   

  

एवमुक्तस्तु तेजस्वी धर्मज्ञो धर्मवत्सलः ।  

प्रत्यभाषत काकुत्स्थः सुग्रीवं प्रहसन्निव  ॥  ४।५।२६  ॥   

उपकारफलं मित्रं विदितं मे माहकपे ।  

वालिनं तं वधिष्यामि तव भार्यापहारिणम्  ॥  ४।५।२७  ॥   

अमोघाः सूर्यसङ्काशा ममैते निशिताः शराः ।  

तस्मिन् वालिनि दुर्वृत्ते निपतिष्यन्ति वेगिताः  ॥  ४।५।२८  ॥   

प्रहसन्निव कियन्मात्रमेतदिति हसित्वा । इवशब्दो मन्दस्मितत्वे  ॥  ४।५।२६२८
 ॥   

  

कङ्कपत्त्रप्रतिच्छन्ना महेन्द्राशनिसन्निभाः ।  

तीक्ष्णाग्रा ऋजुपर्वाणाः सरोषा भुजगा इव  ॥  ४।५।२९  ॥   

कङ्कपत्त्रप्रतिच्छन्नाः कङ्कपत्रैर्बद्धा इत्यर्थः  ॥  ४।५।२९  ॥   

  

तमद्य वालिनं पश्य क्रूरैराशीविषोपमैः ।  

शरैर्विनिहतं भूमौ विकीर्णमिव पर्वतम्  ॥  ४।५।३०  ॥   

स तु तद्वचनं श्रुत्वा राघवस्यात्मनो हितम् ।  

सुग्रीवः परमप्रीतः सुमहद्वाक्यमब्रवीत्  ॥  ४।५।३१  ॥   

अद्य पश्येत्यनेन क्रियाझाटित्यमुक्तम्  ॥  ४।५।३०,३१  ॥   

  

तव प्रसादेन नृसिंह राघव प्रियां च राज्यं च समाप्नुयामहम् ।  

तथा कुरु त्वं नरदेव वैरिणं यथा निहंस्यद्य रिपुं ममाग्रजम्  ॥  ४।५।३२  ॥   

कुरु यतस्वेत्यर्थः । वैरिणं रिपुमिति द्विरुक्त्या वैरकृतं शात्रवं न तु
जात्येत्युक्तम्  ॥  ४।५।३२  ॥   

  

सीताकपीन्द्रक्षणदाचराणां राजीवहेमज्वलनोपमानि ।  

सुग्रीवरामप्रणयप्रसङ्गे वामानि नेत्राणि समं स्फुरन्ति  ॥  ४।५।३३  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चमः सर्गः  ॥  ५  ॥   

प्रसङ्गात् कविराह सीतेति । सीतानेत्रं राजीवोपमम् । वालिनेत्रं हेमोपमं
पिङ्गाक्षत्वात् । रावणनेत्राणि ज्वलनोपमानि । पुरुषस्य
वामनेत्रस्फुरणमनर्थकरम् । स्त्रियास्तु शोभनमिति निमित्तशास्त्रविदः  ॥ 
४।५।३३  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने प़ञ्चमः सर्गः  ॥  ५  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/01-sugrIva-sakhyam/005_rAma-sugrIvasakhyam.md">
<details><summary><h3>शिरोमणी ...{Loading}...</h3></summary>



रामलक्ष्मणनयनान्तरकालिकं हनुमद्वृत्तान्तमाह ऋष्यमूकादित्यादिभिः ।
ऋष्यमूकात् मलयं तदेकदेशमलयाभिधं गिरिं हनुमान्गत्वा कपिराजाय सुग्रीवाय
राघवौ रामलक्ष्मणावाचचक्षे । एतेन राघवौ ऋष्यमूके एव हनुमता संस्थापिताविति
सूचितम्  ॥  ४।५।१  ॥   

  

तद्वचनाकारमाह अयमिति । महाप्राज्ञ हे सुग्रीव दृढविक्रमः अजेयपराक्रमः
सत्यविक्रमः सत्याय सत्यपरिपालनाय विक्रमः पादन्यासो यस्य सः धर्मे
स्वधर्माचरणे निगदितः प्रसिद्धः अत एव पितुर्निर्देशकारक आज्ञापरिपालकः
आरामः सर्वाभिरामदाता अरामः अरमतिप्रकाशममति प्राप्नोति सः इक्ष्वाकूणां
कुले जातः प्रादुर्भूतो दशरथात्मजो दशरथनित्यपुत्रः अयं रामः लक्ष्मणेन
भ्रात्रा सह अयं शापवशेन वालिना प्राप्तुमशक्यम् ऋष्यमूकं संप्राप्तः ।
श्लोकद्वयमेकान्वयि  ॥  ४।५।२,३  ॥   

  

वनगमनप्रयोजनं स्पष्टतो वदन्नाह राजेति । येन
राजसूयाश्वमेधैर्वह्निरतितर्पितः शतसहस्रशः गावो दक्षिणा उत्सृष्टाः दत्ताः
तपसा अतिविचारेण सत्यवाक्येन च येन वसुधा पालिता तस्य दशरथस्य पुत्रो ऽयं
रामः स्त्रीहेतोः भार्यानिदर्शितमुनिपरिपालनकारणात् अरण्यं समागतः
संप्राप्तः । श्लोकद्वयमेकान्वयि  ॥  ४।५।४,५  ॥   

  

तस्येति । तस्य पित्राज्ञप्तस्य अत एवारण्ये वसतः नियतस्य नित्यं
यतचित्तस्यास्य रामस्य भार्या रावणेन हृता अतः स रामः शरणं स्वरक्षार्थिनं
त्वामागतः प्राप्तः  ॥  ४।५।६  ॥   

  

भवतेति । भवता सख्यकामौ सख्यविषयकेच्छावन्तौ एतौ रामलक्ष्मणौ प्रगृह्य
तत्संनिधिं गत्वा आनीय अर्चयस्व  ॥  ४।५।७  ॥   

  

श्रुत्वेति । हनुमतो वाक्यं श्रुत्वा हृष्टमानसः सुग्रीवः राघवात् भयं
वालिप्रेषितसंभावनया समुत्पन्नभीतिं प्रजहौ अत एव गतविज्वरो ऽभवदिति शेषः
 ॥  ४।५।८  ॥   

  

स इति । सुग्रीवो मानुषं रूपं कृत्वा अत एव दर्शनीयतमो भूत्वा प्रीत्या
राघवं प्राप्येति शेषः, उवाच  ॥  ४।५।९  ॥   

  

तद्वचनाकारमाह भवानिति । धर्मविनीतः धर्मविषयकातिशिक्षावान् अत एव सुतपाः
अतिविचारवान् अत एव सर्ववत्सलः सर्वविषयकवात्सल्यवान् भवान् अस्तीति शेषः ।
ननु त्वया कथं ज्ञातमित्यत आह भवद्गुणाः वायुपुत्रेण मे मह्यं तत्त्वतः
आख्याताः  ॥  ४।५।१०  ॥   

  

तदिति । एष त्वं वानरेण मया सह सौहार्दं यदिच्छसि तन्मम सत्कारः उत्तमो
लाभश्च  ॥  ४।५।११  ॥   

  

रोचते इति । यदि मे सख्यं रोचते भवते इति शेषः, तदा एष बाहुः प्रसारितो
मयेति शेषः । तत्प्रयोजनमाह पाणिना स्वहस्तेन पाणिः मम हस्तः गृह्यतां
ध्रुवा अचाल्या मर्यादा गृहीतकरो न त्यक्तव्य इत्याकारकसदाचारः गृह्यतां
स्वीक्रियताम्  ॥  ४।५।१२  ॥   

  

एतदिति । सुग्रीवस्य सुभाषितमेतद्वचनं श्रुत्वा संप्रहृष्टमनाः रामः पाणिना
हस्तं सुग्रीवपाणिं पीडयामास दृढं जग्राह  ॥  ४।५।१३  ॥   

  

हृष्ट इति । सौहृदमालम्ब्य प्राप्य हृष्टः सुग्रीवः पीडितं
सीतावियोगदुःखितं रामं पर्यष्वजत ततो ऽनन्तरम् अरिन्दमो हनूमान् भिक्षुरूपं
संत्यज्य स्वेन आत्मीयेन रूपेणोपलक्षितः सन् काष्ठयोः अरण्योः पावकं वह्निं
जनयामास । भिक्षुरूपं संत्यज्येत्यनेन सुग्रीवसमीपागमनसमये तद्विश्वासार्थं
पुनर्भिक्षुरूपं जग्राहेति व्यञ्जितम् । सार्धश्लोक एकान्वयी  ॥  ४।५।१४
 ॥   

  

दीप्यमानमिति । ततस्तयोररण्योर्दीप्यमानं वह्निं सत्कृतं यथा भवति तथा
पुष्पैरभ्यर्च्य तयोः रामसुग्रीवयोर्मध्ये सुप्रीतो हनुमान् निदधौ ।
अर्धद्वयमेकान्वयि  ॥  ४।५।१५  ॥   

  

तत इति । ततो वह्निस्थापनान्तरं वयस्यत्वं सख्यमुपागतौ प्राप्तौ सुग्रीवो
राघवश्च प्रदक्षिणं चक्रतुः  ॥  ४।५।१६  ॥   

  

तत इति । ततः अग्निसाक्ष्यपूर्वकसख्यप्राप्त्यनन्तरम् अन्योन्यमभिवीक्षन्तौ
उभौ हरिराघवौ वानररामौ तृप्तिं न अभिजग्मतुः  ॥  ४।५।१७  ॥   

  

त्वमिति । यतस्त्वं मे वयस्यो ऽसि अत एव हृद्यः हृदयप्रियः अत एव नौ आवयोः
दुःखं सुखं च एकमेव च एकमेव इति प्रहृष्टवत् प्रहर्षविशिष्टं
अत्यानन्दकरमित्यर्थः, वाक्यं सुग्रीवो राघवमुवाच  ॥  ४।५।१८  ॥   

  

तत इति । शोभनानि पर्णबहुलानि बहुपत्राणि यस्यां तां सुपुष्पितां शालस्य
वृक्षविशेषस्य शाखां भङ्क्त्वा संछिद्य आस्तीर्य सराघवः सुग्रीवः निषसाद ।
शाखायामित्यर्थतो लब्धम्  ॥  ४।५।१९  ॥   

  

लक्ष्मणायेति । हनूमान् परमपुष्पितां चन्दनवृक्षस्य शाखां लक्ष्मणाय ददौ  ॥ 
४।५।२०  ॥   

  

तत इति । प्रहृष्टः प्राप्तसंतोषः अत एव हर्षव्याकुललोचनः सुग्रीवः मधुरया
गिरा श्लक्ष्णं यथा भवति तथा रामं प्रत्युवाच  ॥  ४।५।२१  ॥   

  

तद्वचनाकारमाह अहमिति । हे राम विनिकृतः भ्रात्रा निःसारितः अत एव
हृतभार्यः अत एव भयार्दितः तद्भयपीडितः अत एव त्रस्तः उद्विग्नचित्तो ऽहं
अवने स्वरक्षार्थम् एतत् दुर्गमुपाश्रितः नित्यं प्राप्तः सन् चरामि  ॥ 
४।५।२२,२३  ॥   

  

स इति । वालिना निकृतः अत एव कृतवैरः अत एव त्रस्तः उद्विग्नः अत एव
उद्भ्रान्तचेतनः कर्तव्याकर्तव्यविषयकविवेकरहितचित्तवान् सः त्वत्सख्यं
प्राप्तो ऽहं वने वसामि अतः वालिनः सकाशात् भयार्तस्य मे अभयं भीतिरहितं
त्वं कुरु । सार्धश्लोक एकान्वयी  ॥  ४।५।२४  ॥   

  

कर्तुमिति । काकुत्स्थ हे राम यथा मे भयं न भवेत् तथा कर्तुमर्हसि, वालिनं
जहीति तात्पर्यम् । अर्धं पृथक् । एवमिति । एवमुक्तस्तेजस्वी रामः
प्रहसन्निव सुग्रीवं प्रत्यभाषत । अर्धद्वयमेकान्वयि  ॥  ४।५।२५  ॥   

  

तद्वचनाकारमाह उपकारेति । मित्रम् उपकारफलम् उपकारकारकमित्यर्थः, भवतीति मे
विदितं विज्ञातम् अतस्तव भार्यापहारिणं वालिनं वधिष्यामि  ॥  ४।५।२६  ॥   

  

अमोघा इति । अमोघाः नैष्फल्यरहिताः वेगिताः अतिवेगवन्तः
कङ्कपत्रप्रतिच्छन्नाः तीक्ष्णाग्राः ऋजुपर्वाणः ऋजुपर्वविशिष्टाः सरोषा
निशिताः तीक्ष्णदंष्ट्राः भुजगा इव मे शरा बाणाः दुर्वृत्ते दुष्टाचरणशीले
वालिनि निपतिष्यन्ति । अर्धचतुष्टयमेकान्वयि  ॥  ४।५।२७,२८  ॥   

  

तमिति । आशीविषोपमैः अतिविषवत्सर्पतुल्यैः शरैः विनिहतमत एव भूमौ प्रकीर्णं
प्रक्षिप्तं पर्वतमिव अद्यवालिनं पश्य  ॥  ४।५।२९  ॥   

  

स इति । आत्मनो हितं राघवस्य तद्वचनं श्रुत्वा परमप्रीतः सुग्रीवः अब्रवीत्
 ॥  ४।५।३०  ॥   

  

तद्वचनाकारमाह तवेति । तव प्रसादेन प्रियां भार्यां राज्यं च अहं
समाप्नुयाम् इति हेतोः वैरिणं ममाग्रजं वालिनं तथा कुरु यथा सो ऽग्रजः मां
पुनर्न हिंस्यात्  ॥  ४।५।३१  ॥   

  

कार्यसिद्धिसूचकसुशकुनमाह सीतेति । सुग्रीवरामप्रणयप्रसङ्गे सुग्रीवरामयोः
भख्यसमये सीतादीनां क्रमेण राजीवादिसदृशानि वामानि नेत्राणि
सममेककालावच्छेदेन स्फुरन्ति तत्र कपीन्द्रो वाली, क्षणदाचरा राक्षसाः
स्त्रीणां वामाङ्गस्फुरणस्य शुभप्रदत्वं पुंसाममङ्गलप्रदत्वमिति
तन्त्रान्तरे प्रसिद्धम्  ॥  ४।५।३२ ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
पञ्चमः सर्गः  ॥  ४।५  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/01-sugrIva-sakhyam/005_rAma-sugrIvasakhyam.md">
<details><summary><h3>तिलकम् ...{Loading}...</h3></summary>



ऋष्यमूकादिति । ऋष्यमूके सुग्रीववासस्थाने राघवौ स्थापयित्वा, ततः
सुग्रीवानयनार्थं ऋष्यमूकैकदेशं मलयाख्यं गिरिं गत्वेत्यन्वयः  ॥  ४।५।१
 ॥   

  

अयं रामः मलयस्थसुग्रीवदृष्टिपथवर्तित्वादेवं निर्देशः । पुनराहादरात्--
रामो ऽयमिति । सत्यविक्रमत्वदृढत्वाभ्यां त्वच्छत्रुनिरसनक्षमता व्यज्यते
 ॥  ४।५।२  ॥   

  

इक्ष्वाकूणामित्यनेन स्वरूपकथनम् । धर्मे स्वसत्यपरिपालनरूपधर्मनिमित्तम् ।
निगदितः प्रेरितः पित्रेति शेषः । अत एव तस्य पितुर्निर्देशकारकः  ॥ 
४।५।३,४  ॥   

  

स्त्रीहेतोः पित्रा स्त्रियै दत्तस्य वरस्य पालनहेतोः  ॥  ४।५।५,६  ॥   

  

प्रगृह्य दर्शनाकाङ्क्षिणोर्दर्शनं दत्त्वा  ॥  ४।५।७  ॥   

  

दर्शनीयतमो भूत्वा इच्छावशादिति शेषः  ॥  ४।५।८  ॥   

  

धर्मविनीतो धर्मे शिक्षितः  ॥  ४।५।९  ॥   

  

एष मन्मैत्रीच्छारूपः । तदेवाह यत्त्वमिति । वानरेण तिर्यग्योनिना ऽपि  ॥ 
४।५।१०  ॥   

  

रोचते यदीति । कार्यवशादिति शेषः । ध्रुवा मर्यादानुल्लङ्घनीयो
ऽन्योन्यकार्यसंपादनविषयो निश्चयः । बध्यतां बुद्ध्या विचार्य
प्रतिज्ञायताम्  ॥  ४।५।११  ॥   

  

हस्तं पीडयामास दक्षिणहस्तेन दक्षिणहस्तं गृहीतवान्  ॥  ४।५।१२  ॥   

  

पीडितं पर्यष्वजत गाढमालिङ्गितवान् । कृतसौहार्दस्थैर्याय
दनूपदिष्टाग्निसाक्षिकत्वसिद्धये च रामप्रेरितहनूमतः प्रवृत्तिः तत इति ।
भिक्षुरूपं परित्यज्य "तौ त्वया प्राकृतेनेव गत्वा ज्ञेयौ प्लवङ्गम" इति
सुग्रीवाज्ञाकरणप्रतीतये रामागमननिवेदनसमये पुनः कृतं भिक्षुरूपं परित्यज्य
 ॥  ४।५।१३  ॥   

  

स्वेन रूपेण वानररूपेण काष्ठयोररण्योरग्निं जनयामास । ततो दीप्यमानमग्निं
तयोर्मध्ये निदधौ । निहितं च तं पुष्पैरभ्यर्च्य सत्कृतं
परिस्तरणादिसत्कृतं चाकरोत्  ॥  ४।५।१४  ॥   

  

प्रदक्षिणं चक्रतुः मैत्रीदार्ढ्यायेति शेषः  ॥  ४।५।१५,१६  ॥   

  

हृद्यो हृदयप्रियः । एकं समानमित्यर्थः  ॥  ४।५।१७  ॥   

  

प्रहृष्टवत्प्रहृष्टः सन्नेतावत्पर्यन्तं सम्यग्विश्वासाभावात्सुग्रीवः
पृथगासनस्थ एवासीदिति ज्ञायते । तदाह ततः सुपर्णेति  ॥  ४।५।१८  ॥   

  

आस्तीर्य राघवायेति शेषः । सराघवो निषसाद स्वयं तत्र स्थित इत्यर्थः  ॥ 
४।५।१९  ॥   

  

लक्ष्मणाय विषादपरिहारार्थं चन्दनशाखास्तरणदानम् । अथ कार्यमर्यादाबन्धनाय
प्रवृत्तिः तत इति  ॥  ४।५।२०  ॥   

  

इह वने इत्यन्वयः  ॥  ४।५।२१,२२  ॥   

  

अभयं कुर्वभयप्रतिज्ञां कुरु  ॥  ४।५।२३  ॥   

  

तदेव दार्ढ्याय पुनराह कर्तुमिति  ॥  ४।५।२४  ॥   

  

लीलाविसृष्टैकेषुमात्रसाध्यत्वात्प्रहसन्निवेति । उपकारः फलं यस्य तम्  ॥ 
४।५।२५,२६  ॥   

  

वेगिताः सञ्जातवेगाः  ॥  ४।५।२७२९  ॥   

  

मम वैरिणमग्रजं तथा कुरु, यथा पुनः स मम न हिंस्यात्  ॥  ४।५।३०  ॥   

  

सीतादीनां राजीवादिभिः क्रमेणान्वयः । कपीन्द्रो ऽत्र वाली । पुंसां
वामनेत्रस्पन्दो ऽशुभशंसी, स्त्रीणां स शुभशंसी  ॥  ४।५।३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे पञ्चमः सर्गः  ॥  ४।५  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/01-sugrIva-sakhyam/005_rAma-sugrIvasakhyam.md">
<details><summary><h3>द्राविडपाठः ...{Loading}...</h3></summary>



  
ऋश्यमूकात्तु हनुमान् गत्वा तु मलयं गिरिम्।  
आचचक्षे तदा वीरौ कपिराजाय राघवौ ॥ 4.5.1 ॥   
अयं रामो महाप्राज्ञः सम्प्राप्तो दृढविक्रमः।  
लक्ष्मणेन सह भ्रात्रा रामोऽयं सत्यविक्रमः ॥ 4.5.2 ॥   
इक्ष्वाकूणां कुले जातो रामो दशरथात्मजः।  
धर्मे निगदितश्चैव पितुर्निर्देशपारगः ॥ 4.5.3 ॥   
तस्यास्य वसतोऽरण्ये नियतस्य महात्मनः।  
रावणेन हृता भार्या स त्वां शरणमागतः ॥ 4.5.4 ॥   
राजसूयाश्वमेधैश्च वह्निर्येनाभितर्पितः।  
दक्षिणाश्च तथोत्सृष्टा गावः शतसहस्रशः ॥ 4.5.5 ॥   
तपसा सत्यवाक्येन वसुधा येन पालिता।  
स्त्रीहेतोस्तस्य पुत्रोऽयं रामस्त्वां शरणं गतः ॥ 4.5.6 ॥   
भवता सख्यकामौ तौ भ्रातरौ रामलक्ष्मणौ।  
प्रतिगृह्यार्चयस्वैतौ पूजनीयतमावुभौ ॥ 4.5.7 ॥   
श्रुत्वा हनुमतो वाक्यं सुग्रीवो हृष्टमानसः।  
भयं च राघवाद्घोरं प्रजहौ विगतज्वरः ॥ 4.5.8 ॥   
स कृत्वा मानुषं रूपं सुग्रीवः प्लवगर्षभः।  
दर्शनीयतमो भूत्वा प्रीत्या प्रोवाच राघवम् ॥ 4.5.9 ॥   
भवान् धर्मविनीतश्च विक्रान्तः सर्ववत्सलः।  
आख्याता वायुपुत्रेण तत्त्वतो मे भवद्गुणाः ॥ 4.5.10 ॥   
तन्मयैवैष सत्कारो लाभश्चैवोत्तमः प्रभो।  
यत्त्वमिच्छसि सौहार्दं वानरेण मया सह ॥ 4.5.11 ॥   
रोचते यदि वा सख्यं बाहुरेष प्रसारितः।  
गृह्यतां पाणिना पाणिर्मर्यादा बध्यतां ध्रुवा ॥ 4.5.12 ॥   
एतत्तु वचनं श्रुत्वा सुग्रीवेण सुभाषितम्।  
स प्रहृष्टमना हस्तं पीडयामास पाणिना ॥ 4.5.13 ॥   
हृद्यं सौहृदमालम्ब्य पर्यष्वजत पीडितम् ॥ 4.5.14 ॥   
ततो हनूमान् सन्त्यज्य भिक्षुरूपमरिन्दमः।  
काष्ठयोः स्वेन रूपेण जनयामास पावकम् ॥ 4.5.15 ॥   
दीप्यमानं ततो वह्निं पुष्पैरभ्यर्च्य सत्कृतम्।  
तयोर्मध्येऽथ सुप्रीतो निदधे सुसमाहितः ॥ 4.5.16 ॥   
ततोऽग्निं दीप्यमानं तौ चक्रतुश्च प्रदक्षिणम्।  
सुग्रीवो राघवश्चैव वयस्यत्वमुपागतौ ॥ 4.5.17 ॥   
ततः सुप्रीतमनसौ तावुभौ हरिराघवौ।  
अन्योन्यमभिवीक्षन्तौ न तृप्तिमुपजग्मतुः ॥ 4.5.18 ॥   
त्वं वयस्योऽसि मे हृद्यो ह्येकं दुःखं सुखं च नौ।  
सुग्रीवो राघवं वाक्यमित्युवाच प्रहृष्टवत् ॥ 4.5.19 ॥   
ततः स पर्णबहुलां छित्त्वा शाखां सुपुष्पिताम्।  
सालस्यास्तीर्य सुग्रीवो निषसाद सराघवः ॥ 4.5.20 ॥   
लक्ष्मणायाथ संहृष्टो हनुमान् प्लवगर्षभः।  
शाखां चन्दनवृक्षस्य ददौ परमपुष्पिताम् ॥ 4.5.21 ॥   
ततः प्रहृष्टः सुग्रीवः श्लक्ष्णं मधुरया गिरा।  
प्रत्युवाच तदा रामं हर्षव्याकुललोचनः ॥ 4.5.22 ॥   
अहं विनिकृतो राम चरामीह भयार्दितः।  
हृतभार्यो वने त्रस्तो दुर्गमे तदुपाश्रितः ॥ 4.5.23 ॥   
सोऽहं त्रस्तो वने भीतो वसाम्युद्भ्रान्तचेतनः।  
वालिना निकृतो भ्रात्रा कृतवैरश्च राघव ॥ 4.5.24 ॥   
वालिनो मे महाभाग भयार्तस्याभयं कुरु।  
कर्तुमर्हसि काकुत्स्थ भयं मे न भवेद्यथा ॥ 4.5.25 ॥   
एवमुक्तस्तु तेजस्वी धर्मज्ञो धर्मवत्सलः।  
प्रत्यभाषत काकुत्स्थः सुग्रीवं प्रहसन्निव ॥ 4.5.26 ॥   
उपकारफलं मित्रं विदितं मे माहकपे।  
वालिनं तं वधिष्यामि तव भार्यापहारिणम् ॥ 4.5.27 ॥   
अमोघाः सूर्यसङ्काशा ममैते निशिताः शराः।  
तस्मिन् वालिनि दुर्वृत्ते निपतिष्यन्ति वेगिताः ॥ 4.5.28 ॥   
कङ्कपत्त्रप्रतिच्छन्ना महेन्द्राशनिसन्निभाः।  
तीक्ष्णाग्रा ऋजुपर्वाणाः सरोषा भुजगा इव ॥ 4.5.29 ॥   
तमद्य वालिनं पश्य क्रूरैराशीविषोपमैः।  
शरैर्विनिहतं भूमौ विकीर्णमिव पर्वतम् ॥ 4.5.30 ॥   
स तु तद्वचनं श्रुत्वा राघवस्यात्मनो हितम्।  
सुग्रीवः परमप्रीतः सुमहद्वाक्यमब्रवीत् ॥ 4.5.31 ॥   
तव प्रसादेन नृसिंह राघव प्रियां च राज्यं च समाप्नुयामहम्।  
तथा कुरु त्वं नरदेव वैरिणं यथा निहंस्यद्य रिपुं ममाग्रजम् ॥ 4.5.32 ॥   
सीताकपीन्द्रक्षणदाचराणां राजीवहेमज्वलनोपमानि।  
सुग्रीवरामप्रणयप्रसङ्गे वामानि नेत्राणि समं स्फुरन्ति ॥ 4.5.33 ॥   

</details>
</div>
