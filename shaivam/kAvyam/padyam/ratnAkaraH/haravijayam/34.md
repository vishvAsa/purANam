+++
title = "३४"

+++

.

**हरविजयम्।**

***चतुस्त्रिंशः सर्गः।***

क्रोधोऽथ तां तिमिरविप्लवमन्ददृष्टि-  
राबद्धवेपथुरतिक्रमयोगवृद्धिः।  
आबद्धमूर्धविधुतिः श्वसितानुबन्ध-  
पारिप्लवाधरदलः शनकैरविक्षत ॥ 34.1 ॥  
अभ्यापतन्नुशनसासुरचक्रवाल-  
हुंकारधूमनिकरो ददृशो पुरस्तात्।  
आलिङ्गिताखिलवपुर्व्रतकार्यपान-  
पर्याप्तसंस्तववशादिव धूमितार्कः ॥ 34.2 ॥  
वक्षःस्थलीमलनसंभ्रियमाणधूम-  
लेखावलीखबलितां कुपितोऽगग्निदंष्ट्रः।  
आलग्नपीनदयिताकुचकुम्भपीठ-  
कालागुरुप्रकरपत्त्रलतामिवोहे ॥ 34.3 ॥  
सङ्ग्रामदोहदरसस्फुटितै रराज  
पीनं हिरण्यकशिपोस्तनयस्य वक्षः।  
स्थूलास्तिशृङ्खलनिपातविरुग्णखड्ग-  
धारारजःकलुषितक्षतजैर्व्रणौघैः ॥ 34.4 ॥  
क्रोदान्मयेन रचिता भ्रुकुटिः किरीट-  
माणिक्यरश्मिकपिशश्रमवारिबिन्दुः।  
संहारकालरजनीव रराज सांध्य-  
रागच्छटारुणिततारकमण्डलश्रीः ॥ 34.5 ॥  
कर्णावतंसविकचोत्पलकान्तिभिन्न-  
संरम्भपाटलकपोलतलोंऽसकूटम्।  
राकाप्रदोष इव राहुपरिप्लुतेन्दु-  
बिम्बः करेण शतदुन्दुभिराहतोच्चैः ॥ 34.6 ॥  
स्वेदाम्बुशीकरकणप्रकरावकीर्ण-  
वक्षःश्थलव्रणदरीकुहरो विकुम्भः।  
दध्रे विभिन्नकरिकुम्भमृगारिहस्त-  
विस्रस्तमौक्तिकगुहागृहशैललीलाम् ॥ 34.7 ॥  
सोत्सेकमत्सरधियोऽनलतारकस्य  
निष्पेतुराहवरसस्फुटितव्रणेभ्यः।  
वक्षःस्थलीविकटवप्रतटाभिघात-  
भहग्रनामरद्विरदराजविषाणखण्डाः ॥ 34.8 ॥  
संरम्भभासुररुचो हरिकंधरस्य  
वक्त्रेण संभृतरुषः स्फुटहासभासा।  
उद्गीर्णदग्धसलिलार्णवभस्मधूलि-  
संतानवाडवमुखानुकृतिर्विदध्रे ॥ 34.9 ॥  
आताम्रदृष्टिकिरणच्छुरिताच्छघर्म-  
वारिच्छटाकणफणामणिरुल्लसन्ती।  
छायाकलिन्दतनयाजलजालमध्य-  
मग्ना कलेर्भ्रुकुटिकालियमीर्तिरासीत् ॥ 34.10 ॥  
राहोरलक्ष्यत मुखं दृढदन्तयन्त्र-  
निष्पेषधूममलिनीकृततालुमूलम्।  
दैत्याधिपैः कवलितेन्दुकलङ्कपङ्क-  
संसर्गधूसरमिव प्रविजृम्भमाणम् ॥ 34.11 ॥  
सिंहीसुतो दशनपट्टविघट्टनोत्थ-  
धूमच्छटा भुजगनायकभोगदीर्घाः।  
ग्रासीकृतस्य शशलक्ष्ममभृतः कलङ्क-  
लेखा इवोदगिरदन्तरितान्तरिक्षाः ॥ 34.12 ॥  
निष्ठ्यूतया कवलितामृतधारयेव  
बक्त्रान्तरालभुवि भूरिभरादमान्त्या।  
तस्यातिनिष्ठुररुषो विकटाट्टहास-  
भासावभासितसभाभवनं बभासे ॥ 34.13 ॥  
स्वेदाम्बुकर्दमित्चूर्णिततारहार-  
धूलिच्छटाधवलिता तनुरिन्दुकेतोः।  
विन्यस्तचन्दनरसेव रराज वैरि-  
लक्ष्मीसमागमसमुत्सुकमानसस्य ॥ 34.14 ॥  
जृम्भाविकासिगुरुमत्सरदुर्निरीक्ष्य-  
माताम्रमाननमराजत वज्रबाहोः।  
औत्पातिकं विकटरन्ध्रनिरुद्धमध्य-  
मुद्रश्मिमण्डलमिव स्फुटमुष्णधाम्नः ॥ 34.15 ॥  
कालान्तकस्य सकलारिकुलक्षयाय  
धूमच्छटा मलयचतोऽथ ललाटपट्टम्।  
पुष्पावतंसविगलन्मकरन्दबिन्दु-  
पानार्थिनी मधुपपङ्क्तिरिव न्यपप्तत् ॥ 34.16 ॥  
रोषारुणेक्षणमरीचिविलङ्घ्यमान-  
जिह्मोत्कटभ्रुकुटि वह्निशिखस्य वक्त्रम्।  
अन्तर्विषानलशिखाशतपिङ्ग्यमान-  
कालोरगाद्रिशिखरश्रियमाससाद ॥ 34.17 ॥  
अभ्युन्मिषच्छिखिशिखापटलं सुबाहु-  
रन्योन्यबाहुमलनेन करद्वयस्थम्।  
त्वष्टा विटङ्कतरटङ्कनिकुट्टनोत्थ-  
माधत्त चक्रघटनार्थमिवार्कतेजः ॥ 34.18 ॥  
संरम्भिणः क्षितिसुतस्य कठोरकोप-  
रागारुणच्छवि विलोक्य वपुस्तदानीम्।  
दैत्याधिपाः क्षणमशङ्किषतानपोढ-  
गाढोरुगर्भशयनक्षतजच्छटार्द्रम् ॥ 34.19 ॥  
टांकारयन्विकटकुट्टिमपट्टष्ठ-  
मङ्गुष्ठकोटिदृढटङ्ककठोरघातैः।  
नष्टाष्टदिक्तटतमश्छटमट्टहास-  
मट्टालकूटभिदुरं व्यधिताग्निदंष्ट्रः ॥ 34.20 ॥  
चक्रेऽतिगाढकरपिष्टकरालहार-  
तारावलीविलुलितातनुचूर्णपूर्णम्।  
वज्रव्रणौघमवचूर्णनकाम्ययेव  
संरम्‌भगर्भरभसस्फुटितं विदर्भः ॥ 34.21 ॥  
क्ष्मामण्डलं बिभिदिवान्गुरुपारर्ष्णिघात-  
पातेन कोपकलुषोऽथ हिरण्यनेमिः।  
चक्रे रसातलमदृष्टचरार्कबिम्ब-  
संदर्शनाकुलकुतूहलिकाद्रवेयम् ॥ 34.22 ॥  
विस्पष्टजिह्मतरचेष्टतचित्तवृत्ति-  
रुत्सृष्टसाधुचरितप्रतिपत्तिदुष्टः।  
क्रोघः क्षणादविनयैकरसोऽभ्यसूयां  
कुर्वन्मृगाङ्कमुकुटे नरकं जगाहे ॥ 34.23 ॥  
वक्षः स्थलीलुलितहारमृणालदण्ड-  
खण्डः प्रकोपमाहिषेण विगाह्यमानः।  
छायाजलौघकलिलः कलुषाकुलश्री-  
रुद्दामवेपथुरथेल्वलपल्वलोऽभूत् ॥ 34.24 ॥  
संवर्तकस्य करवज्रशिखानिपात-  
पिष्टाङ्गदांसशिखरोत्थितधूमकेतुः।  
चामीकरोत्थमपरं बिभरांचकार  
केयूरबन्धमिव संसदि बाहुदण्डः ॥ 34.25 ॥  
दष्टौष्ठपृष्ठविकटभ्रुकुटीकराल-  
ताम्राननस्य करसंपुटपेषजन्मा।  
अन्तःस्थशेषफ्णरत्ननिधानभूमि।  
पीठे पपात शरभस्य कृशानुवर्तिः ॥ 34.26 ॥  
संहारमारुतधुतप्रलयाग्निहेति-  
तालूरचक्रपरिमण्डलचक्षुपोच्चैः।  
विन्ध्यासुरेण भयकातरदैत्यदृष्टां  
चण्डीं रुपं धूतवता परुषं जगर्जे ॥ 34.27 ॥  
पादाभिघातदलितं क्षितिपीठबन्ध-  
मग्रेऽनुसंधिरभसादिव कालचक्रः।  
कच्रेऽतिगाढकरसंपुटपिष्टहार-  
तारावलीलुलितधूलिकणावकीर्णम् ॥ 34.28 ॥  
अभ्युत्त्ताम करतामरसावमृष्ट-  
तिम्यल्ललाटफलकोऽस्तमयाय शत्रोः।  
आताम्रदृष्टिरतिमत्सरतस्तमाल-  
नीलच्छविः कृततमीतिमिरोऽतिमायः ॥ 34.29 ॥  
स्वेदोदबिन्दुशबलोष्मविलीनमौलि-  
विष्पन्दिहेमरसमिश्रतया ललाटे।  
भ्रूभेदराजिरजितस्य रराज कोप-  
लीलापुरंध्रिचटुलातिलकायमाना ॥ 34.30 ॥  
प्रेङ्खन्नखांशुपरिकल्पितकण्ठदाम-  
दुर्दर्शनः परिममर्श करेण कोपात्।  
वज्राभिघातविकटव्रयणबद्धसंस्थ-  
विच्छिन्नहारकणकर्बुरकान्ति वक्षः ॥ 34.31 ॥  
दिक्चक्रवालमनघस्मरघस्मरेन्दु-  
मौलीक्षणस्मरणसंभृतसंभ्रमार्द्रम्।  
क्रोधाग्निदीप्रतरतारकतारकाक्ष-  
काक्षेक्षितं न कथमप्यशनैरधाक्षीत् ॥ 34.32 ॥  
जृम्भाविकासिमुखकंदरदृश्यमान-  
जिह्वालतः सपदि विह्वलयन्सुरारीन्।  
आवर्तगह्वरपरिस्फुरितप्रवाल-  
वल्लीकरालजलधिश्रियमाप धुन्धुः ॥ 34.33 ॥  
वज्रप्रभेण विकटादुरसो विलूय  
मुक्ताफलस्तबकदाम विकीर्णमूर्ध्वम्।  
आसन्नदेशरचितस्थितिशीतरश्मि-  
तारापुरंध्रिपरिवारविलासमाप्त ॥ 34.34 ॥  
क्रोधोद्धतभ्रुकुटिभन्धकबन्धवक्त्र-  
च्छायान्धकारविसरप्रसरोपघातम्।  
चक्रुः करालदशनांशुशिखासहस्र--  
शोभाभृतः सपदि केतुमतोऽट्टहासाः ॥ 34.35 ॥  
वज्रानलोऽप्यनलभासुरघोरदृष्टि-  
पातैर्दहन्निव जगद्गुरुमत्सरश्रीः।  
स्मेरः सविभ्रममबिभ्रमदुद्गतांशु-  
चक्राहितार्कपरिधिं करपद्मशाखाम् ॥ 34.36 ॥  
तेन क्रुधा दुधुवुषोद्दतमुत्तमाङ्ग-  
मुल्लासिभिः कनकमौलिमरीचिचक्रैः।  
दृष्टव्युदस्तरविरश्मिरिव व्यधायि  
संभ्रान्तखेचरगणा दिवसस्य लक्ष्मीः ॥ 34.37 ॥  
संभ्रेमुषा सुरगणेन विलोकितोऽथ  
जीमूतकेतुरभिनन्दितसंप्रहारः।  
हारान्सलीलमलुनात्तरुणार्कबिम्ब-  
दुर्दर्शलोचननिपीततदातपश्रीः ॥ 34.38 ॥  
मूकोऽपि भ्रुकुटितरङ्गितं ललाटं बिभ्राणः करतलताडितांसकूटः।  
संरम्भस्फुरदरुणेक्षणो जगर्ज क्रोधान्धो बधिरितसप्तलोकमुच्चैः ॥ 34.39 ॥  
विवर्तिताधरविकसत्कपोलभूर्विचिन्तिताहितरणलाभहर्षुलः।  
विकोषितोभयपुटफुल्लतारकाममर्षणो दृशमानिमेषिणी दधौ ॥ 34.40 ॥  
विस्रब्धमैच्चदवसादितवासवोंऽस-  
विस्रंसमानवसनः सवसावसेके।  
व्यंसासुरश्चिरमविस्रसाविस्रुतास्र-  
विस्रावनावसिकरः समरे विसर्तुम् ॥ 34.41 ॥  
प्रह्रादो विकटविटङ्कदंष्ट्रमास्यं बिभ्राणः करतलताडितांसकूटः।  
दिग्भित्तिप्रतिफलिताट्टहासभासा संहारे हर इव दत्तसंभ्रमोऽभूत् ॥ 34.42 ॥  
दिक्सुदन्दरीस्फुटनवांशुकमिन्दुगौर-  
मानन्दनिर्भरमिवारियशः पिपासुः।  
व्यादादमन्दमथ कंदरकल्पमास्य-  
माताम्रतालु शतदुन्दुभिरात्तजृम्भम् ॥ 34.43 ॥  
पादाघातैर्दानवचक्रस्य तदानीमापातालं दृष्टगभीरातनुरन्ध्रा।  
सासूयस्य क्रोधवशादिन्दुकिरीटे पुस्फोट क्ष्मा रौरवपातार्थमिवारात् ॥ 34.44 ॥  
सिंहासनादसहनः सहसोज्जिहासु-  
रुत्साहसाहसरसेन सहस्रमायः।  
हंसांसहारिहसितः सहसारिहिंसा-  
सज्जाहवो युधि जहर्ष जहास चोच्चैः ॥ 34.45 ॥  
संरम्भघोरतरहुंकृतिधूमकेतु-  
हेतिस्फुलिङ्गनिकरैरशनिप्रभस्य।  
प्रत्यूयिरे सपदि हारलता मुहूर्त-  
माताम्ररत्ननिकरैरिव दानवानाम् ॥ 34.46 ॥  
कृतभुवनविनाशाशङ्कहुंकारगर्भाः  
सपदि परुषरोषाविष्कृतेः सूचिरोम्णः।  
मधुकरकुलनीलच्छायतस्तारकाग्रा-  
ज्जलभृत इव विद्युन्निष्पपातोज्ज्वलार्चिः ॥ 34.47 ॥  
गीर्वाणराजपृतनाः सविचित्तवीर्य-  
सारस्तदाहवनिरर्गलचित्तवृत्तिः।  
नाचिन्तयत्कुरचमूरिव पाण्डुसूनु-  
रुच्चावचास्त्रचतुरो युधि विप्रचित्तिः ॥ 34.48 ॥  
कुलगिरिगरिमस्थानल्पकायोऽतिमायः  
करकुलिशतलेनास्फालयन्भूतधात्रीम्।  
गुरुतरभरताम्यद्दिग्जस्कन्धपीठी-  
लुठितविधुरसंस्थारुग्णबन्धां चकार ॥ 34.49 ॥  
चक्ष्मायिरे क्षितिभृतः करपिष्टहार-  
मुक्ताशिलाशकलकर्कशशर्कराभिः।  
अभ्याहताः क्षय इवासुरचक्रवाल-  
निःश्वासदुर्धरसमीरपरम्पराभिः ॥ 34.50 ॥  
संक्षोभविभ्रमविशीर्णविकीर्णहार-  
मुक्ताफलाच्छकरकाकणचक्रवालम्।  
अभ्युत्पतद्दितिसुतस्तनयित्नुचक्र-  
माक्रान्तकृत्स्नभुवनत्रितयं तदासीत् ॥ 34.51 ॥  
करतलमलनोत्थं मन्थरीभूतभानु-  
प्रबमनलमनल्पज्वालमालाकरालम्।  
सकलममरवंशं द्रग्धुमुत्पादयन्तु  
क्षयतरणिदुरीक्ष्यश्चुक्षुभे काञ्चनाक्षः ॥ 34.52 ॥  
बिभ्रत्युदारतरमानसदृश्यमूक-  
शैलक्षमारभसलङ्घनदुर्धरत्वम्।  
मत्ता वलीमुखवरूथवतीव दृष्ट-  
दैत्याधिराजगुरुमत्सरविक्रियासीत् ॥ 34.53 ॥  
तेषामरोचिषत चूर्णितपद्मराग-  
रत्नाङ्गदप्रकरपाटलधूलिदिग्धाः।  
स्पष्टाट्टहासचलितातनुसंधिबन्ध-  
विष्यन्दिसान्द्ररुधिरा इव दिग्विभागाः ॥ 34.54 ॥  
कल्माषिताम्बरतलाः प्रलयावतार-  
शङ्काकुलीकृतजगत्त्रयदृश्यमानाः।  
उल्कालता ववृषिरे वृषराजकेतु-  
संरम्भभासुरसुराहितदृष्टिपातैः ॥ 34.55 ॥  
विष्यन्दमानपरिपीतविपक्षखड्ग-  
धारानिपातसलिला इव दानवानाम्।  
स्वेदाम्बुशीकरमुचो विबभुर्विशाल-  
वक्षःस्थलीषु विकटव्रणकंदरौघाः ॥ 34.56 ॥  
आसन्नसंयुगतया सुमनीबभूवु-  
रुच्चैस्तरां जहसुराहसतांसकूटान्।  
हारांश्च चुक्षुदुरुदस्थुरथासनेभ्यो  
मृत्योरपि क्षतभियो न शशङ्किरेऽन्ये ॥ 34.57 ॥  
सब्रह्मधूर्जटिहरींश्त्रिदशांस्तृणाय  
विस्पष्टमत्सरधियो युधि मन्यमानाः।  
दैत्याधिपाश्चकमिरे कमलासनाण्ड-  
मुत्प्लुत्य पाटयितुमुत्कटरोषरूक्षाः ॥ 34.58 ॥  
तै राहुकोपजनितप्रतिपक्षपक्ष-  
संहारभीतिभिरपाकृतधैर्यबन्धैः।  
आस्थान्यसौ सुररिपोर्बिभरांचकार  
दुर्धर्षतां यदुपतेरिव वृष्णिसैन्यैः ॥ 34.59 ॥  
इत्थं रुषेन्धनविनाकृतमप्यधूम-  
मूर्ध्वेक्षणं स्मरपिपोरिव दग्धकामम्।  
जज्वाल दानवसदः प्रलयार्कबिम्ब-  
दुर्दर्शघोरघटितानलतारकं तत्‌ ॥ 34.60 ॥  
विदधुरवसरेऽत्र दैत्यचक्रप्रलयपरिस्फुटपैशुनोत्थितानि।  
सकलभुवनमण्डलेऽप्यसक्तं भयमनिमित्तशतनि दारुणानि ॥ 34.61 ॥  
प्रतिदिनमपवर्गद्वाररन्ध्रादमन्दं  
दिनकृत इव बिम्बादर्गलादीर्घदण्डाः।  
प्रतिककुभमकल्काः पेतुरुल्काः क्षयाग्ने-  
र्भुवनदहनहेलासूत्रपातायमानाः ॥ 34.62 ॥  
त्वष्ट्टटङ्कघटनानिकुट्टितग्रावसारविकटास्थिसंभवम्।  
धूमराशिमिव भानुमण्डले लग्नमैक्षत कबन्धमासुरम् ॥ 34.63 ॥  
निर्गच्छन्रजनिकरस्य बिम्बमध्यादुत्पातप्रसरवशेन धूमदण्डः।  
वैदग्धीं कुवलयदामनीलभासः खड्गस्य व्यधित विलग्नदत्तमुष्टेः ॥ 34.64 ॥  
उत्पातधूममलिनैर्निजकोषचक्र-  
गर्भच्युतैः कमलासनपुण्डरीक-  
बीजैरिवाम्बरतलं ग्रहचक्रवालैः ॥ 34.65 ॥  
अभिमुखपतिनाशाशङ्कयेव प्रदीप्तं  
विविशुरनलमाशा दाहयुक्त्या तदानीम्।  
स्फुरितविकटोकेतुव्याप्तदिक्चक्रवालं  
गगनमपि भविष्यत्संयुगच्छायमासीत् ॥ 34.66 ॥  
क्षुभितविषमवेलोद्दामरत्नाकराणि  
क्षयतरणिरुचो नाजीगणंस्तानि दैत्याः।  
प्रतिककुभमकाण्डोड्डामराखण्डलश्री-  
हरणरभसकण्डूचण्डदोर्दण्डखण्डाः ॥ 34.67 ॥

इति श्रीबालबृहस्पत्यनुजीविनो वागीश्वराह्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये अन्धकासुरसभाक्षोभो नाम चकुस्त्रिंशः सर्गः ॥
