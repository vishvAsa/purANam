---
title: ०१५ जरासन्ध-चिन्ता

---
अध्यायः 015

राजसूयविषये श्रीकृष्णयुधिष्ठिरभीमानां संवादः ॥ 1 ॥
	
युधिष्ठिर उवाच 	001  
उक्तं त्वया बुद्धिमता यन्नान्यो वक्तुमर्हति ।	001a  
संशयानां हि निर्मोक्ता त्वन्नान्यो विद्यते भुवि ॥	001c  
गृहे गृहे हि राजानः स्वस्य स्वस्य प्रियङ्कराः ।	002a  
न च साम्राज्यमाप्तास्ते सम्रादशब्दो हि कृच्छ्रभाक् ।	002c  
कथं परानुभावज्ञः स्वं प्रशंसितुमर्हति ।	003a  
परेण समवेतस्तु यः प्रशस्यः स पूज्यते ॥	003c  
विशाला बहुला भूमिर्बहुरत्नसमाचिता ।	004a  
दूरं गत्वा विजानाति श्रेयो वृष्णिकुलोद्वह ॥	004c  
शममेव परं मन्ये शमात्क्षेमं भवेन्मम ।	005a  
आरम्भे पारमेष्ठ्यं तु न प्राप्यमिति मे मतिः ॥	005c  
एवमेते हि जानन्ति कुले जाता मनस्विनः ।	006a  
कश्चित्कदाचिदेतेषां भवेच्छ्रेष्ठो जनार्दन ।	006c  
वयं चैव महाभाग जरासन्धभयात्तदा ।	007a  
शङ्किताः स्म महाभाग दौरात्म्यात्तस्य चानघ ॥	007c  
अहं हि तव दुर्धर्ष भुजवीर्याश्रयः प्रभो ।	008a  
नात्मानं बलिनं मन्ये त्वयि तस्माद्विशङ्किते ॥	008c  
त्वत्सकाशाच्च रामाच्च भीमसेनाच्च माधव ।	009a  
अर्जुनाद्वा महाबाहो हन्तुं शक्यो नवेति वै ।	009c  
एवं जानन्हि वार्ष्णेय विमृशामि पुनः पुनः ॥	009e  
त्वं मे प्रमाणभूतोऽसि सर्वकार्येषु केशव ।	010a  
तच्छ्रुत्वा चाब्रवीद्भीमो वाक्यं वाक्यविशारदः ॥	010c  
भीम उवाच 	011  
अनारम्भपरो राजा वल्मीक इव सीदति ।	011a  
दुर्बलश्चानुपायेन बलिनं योऽधितिष्ठति ॥	011c  
अतन्द्रितश्च प्रायेण दुर्बलो बलिनं रिपुम् ।	012a  
जयेत्सम्यक्प्रयोगेण नीत्याऽर्थानात्मनो हितान् ॥	012c  
कृष्णे नयो मयि बलं जयः पार्थे धनञ्जये ।	013a  
मागधं साधयिष्याम इष्टिं त्रय इवाग्रयः ॥	013c  
\'त्वद्बुद्धिबलमाश्रित्य सर्वं प्राप्स्यति धर्मराद ।	014a  
जयोऽस्माकं हि गोविन्द येषां नाथो भवान्सदा\' ॥	014c  
कृष्ण उवाच 	015  
अर्थानारभते बालो नानुबन्धमवेक्षते ।	015a  
तस्मादरिं न मृष्यन्ति बालमर्थपरायणम् ॥	015c  
जित्वा जय्यान्यौवनाश्विः पालनाच्च भगीरथः ।	016a  
कार्तवीर्यस्तपोवीर्याद्बलात्तु भरतो विभुः ॥	016c  
ऋद्ध्या मरुत्तस्तान्पशञ्च सम्राजस्त्वनुशुश्रुम ।	017a  
\'सर्वान्वंश्याननुमृशन्नैते सन्ति युगे युगे\' ॥	017c  
साम्राज्यमिच्छतस्ते तु सर्वाकारं युधिष्ठिर ।	018a  
निग्राह्यलक्षणं प्राप्तिर्धर्मार्थनयलक्षणैः ॥	018c  
बार्हद्रथो जरासन्धस्तद्विद्धि भरतर्षभ ।	019a  
न चैनं प्रत्यत्युद्ध्यन्त कुलान्येकशतं नृपाः ॥	019c  
तस्मादिह बलादेव साम्राज्यं कुरुते हि सः ॥	020ac  
रत्नभाजो हि राजानो जरासन्धमुपासते ।	021a  
न च तुष्यति तेनापि बाल्यादनयमास्थितः ॥	021c  
मूर्धाभिषिक्तं नृपतिं प्रधानपुरुषो बलात् ।	022a  
आदत्ते न च नो दृष्टोऽभागः पुरुषतः क्वचित् ॥	022c  
एवं सर्वान्वशे चक्रे जरासन्धः शतावरान् ।	023a  
तं दुर्बलतरो राजा कथं पार्थ उपैष्यति ॥	023c  
\'तण्डुलप्रस्थके राजा कपर्दिनमुपासते\' ।	024a  
प्रोक्षितानां प्रमृष्टानां राज्ञां पशुपतेर्गृहे ।	024c  
पशूनामिव का प्रीतिर्जीविते भरतर्षभ । 	024e  
क्षत्रियः शस्त्रमरणो यदा भवति सत्कृतः ।	025a  
ततः स्म मागधं सङ्ख्ये प्रतिबाधेम यद्वयम् ॥	025c  
षडशीतिः समानीताः शेषा राजंश्चतुर्दश ।	026a  
जरासन्धेन राजानस्ततः क्रूरं प्रवर्त्स्यते ॥	026c  
प्राप्नुयात्स यशो दीप्तं तत्र यो विघ्नमाचरेत् ।	027a  
जयेद्यश्च जरासन्धं स सम्राण्णियतं भवेत् ॥ 	027c  

इति श्रीमन्महाभारते सभापर्वणि मन्त्रपर्वणि पञ्चदशोऽध्यायः ॥ 25 ॥
2-15-18 युधिष्ठिर धर्मार्थनयलक्षणैः सहिता प्राप्तिः पालनं निग्राह्यलक्षणं साम्राज्यं च तेऽस्ति ॥
 2-15-19 बार्हद्रथं जरासन्धं तं विद्धि इति क. घ.पाठः ॥
 2-15-22 बलात्प्रधानपुरुषः जरासन्धः पुरुषतः पुरुषेषु अभागः अस्वीकृतः ॥