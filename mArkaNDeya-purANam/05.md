+++
title = "०५"

+++

पञ्चमोऽध्यायः  

पक्षिण ऊचुः  

त्वष्टृपुत्रे हते पूर्वं ब्रह्मन्निन्द्रस्य तेजसः  ।  
ब्रह्महत्याभिभूतस्य परा हानिरजायत  ॥ ५.१ ॥  
तद्धमं प्रविवेशाथ शाक्रतेजोऽपचारतः  ।  
निस्तेजाश्चाभवच्छक्रो धर्मे तेजसि निर्गते  ॥ ५.२ ॥  
ततः पुत्रं हतं श्रुत्वा त्वष्टा क्रुद्धः प्रजापतिः  ।  
अवलुञ्च्य जटामेकामिदं वचनमब्रवीत् ॥ ५.३ ॥  
अद्य पश्यन्तु मे वीर्यं त्रयो लोकाः सदेवताः  ।  
स च पश्यतु दुर्बुद्धिर्ब्रह्महा पाकशासनः  ॥ ५.४ ॥  
स्वकर्माभिरतो येन मत्सुतो विनपातितः  ।  
इत्युक्त्वा कोपरक्ताक्षो जटामग्नौ जुहाव ताम्  ॥ ५.५ ॥  
ततो वृत्रः समुत्तस्थौ ज्वालामाली महासुरः  ।  
महाकायो महादंष्ट्रो भिन्नाञ्जनचयप्रभः  ॥ ५.६ ॥  
इन्द्रशत्रुरमेयात्मा त्वष्टृतेजोपबृंहितः  ।  
अहन्यहनि सोऽवर्धदिषुपातं महाबलः  ॥ ५.७ ॥  
वधाय चात्मनो दृष्ट्वा वृत्रं शक्रो महासुरम्  ।  
प्रेषयामास सप्तर्षोन् सन्धिमिच्छन् भयातुरः  ॥ ५.८ ॥  
सख्यञ्चक्रुस्ततस्तस्य वृत्रेण समयांस्तथा  ।  
ऋषयः प्रीतमनसः सर्वभूतहिते रताः  ॥ ५.९ ॥  
समयस्थितिमुल्लङ्घ्य यदा शक्रेण घातितः  ।  
वृत्रो हत्याभिभूतस्य तदा बलमशीर्यत  ॥ ५.१० ॥  
तच्छक्रदेहविभ्रष्टं बलं मारुतमाविशत् ।  
सर्वव्यापिनमव्यक्तं बलस्यैवाधिदैवतम्  ॥ ५.११ ॥  
अहल्याञ्च यदा शक्रो गौतमं रूपमास्थितः  ।  
धर्षयामास देवेन्द्रस्तदा रूपमहीयत  ॥ ५.१२ ॥  
अङ्गप्रत्यङ्गलावण्यं यदतीव मनोरम्  ।  
विहाय दुष्टं देवेन्द्रं नासत्यावगमत्ततः  ॥ ५.१३ ॥  
धर्मेण तेजसा त्यक्तं बलहीनमरूपिणम्  ।  
ज्ञात्वा सुरेशं दैतेयास्तज्जये चक्रुरुद्यमम्  ॥ ५.१४ ॥  
राज्ञामुद्रिक्तवीर्याणां देवेन्द्रं विजिगीषवः  ।  
कुलेष्वतिबला दैत्या अजायन्त महामुने  ॥ ५.१५ ॥  
कस्यचित्त्वथ कालस्य धरणी भारपीडिता  ।  
जगाम मेरुशिखरं सदो यत्र दिवौकसाम्  ॥ ५.१६ ॥  
तेषां सा कथयामास भूरिभारावपीडिता  ।  
दनुजात्मजदैत्योत्थं खेदकारणमात्मनः  ॥ ५.१७ ॥  
एते भवद्भिरसुरा निहताः पृथुलौजसः  ।  
ते सर्वे मानुषे लोके जाता गेहेषु भूभृताम्  ॥ ५.१८ ॥  
अक्षौहिण्यो हि बहुलास्तद्भारार्ता व्रजाम्यधः  ।  
तथा कुरुध्वं त्रिदशा यथा शान्तिर्भवेन्मम  ॥ ५.१९ ॥  

पक्षिण ऊचुः  

तेजोभागैस्ततो देवा अवतेरुर्दिवो महीम्  ।  
प्रजानामुपकारार्थं भूभारहरणाय च  ॥ ५.२० ॥  
यदिन्द्रदेहजं तेजस्तन्मुमोच स्वयं वृषः  ।  
कुन्त्या जातो महातेजास्ततो राजा युधिष्ठिरः  ॥ ५.२१ ॥  
बलं मुमोच पवनस्ततो भीमो व्यजायत  ।  
शक्रवीर्यार्धतश्चैव जज्ञे पार्थो धनञ्जयः  ॥ ५.२२ ॥  
उत्पन्नौ यमजौ माद्रयां शक्ररूपौ महाद्युती  ।  
पञ्चधा भगवानित्थमवतीर्णः शतक्रतुः  ॥ ५.२३ ॥  
तस्योत्पन्ना महाभागा पत्नी कृष्णा हुताशनात् ॥ ५.२४ ॥  
शक्रस्यैकस्य सा पत्नी कृष्णा नान्यस्य कस्यचित् ।  
योगीश्वराः शरीराणि कुर्वन्ति बहुलान्यपि  ॥ ५.२५ ॥  
पञ्चानामेकपत्नीत्वमित्येतत्कथितं तव  ।  
श्रूयतां बलदेवोऽपि यथा यातः सरस्वतीम्  ॥ ५.२६ ॥  

इति श्रीमार्कण्डेयपुराणे इन्द्रविक्रियानाम पञ्चमोऽध्यायः  
