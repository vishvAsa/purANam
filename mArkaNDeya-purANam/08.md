+++
title = "०८"

+++

अष्टमोऽध्यायः  

जैमिनिरुवाच  

भवद्भिरिदमाख्यातं यथाप्रश्नमनुक्रमात् ।  
महत्कौतूहलं मेऽस्ति हरिश्चन्द्र कथां प्रति  ॥ ८.१ ॥  
अहो महात्मना तेन प्राप्तं कृच्छ्रमनुत्तमम्  ।  
कच्चित्सुखमनुप्राप्तं तादृगेव द्विजोत्तमाः  ॥ ८.२ ॥  

पक्षिण ऊचुः  

विश्वामित्रवचः श्रुत्वा स राजा प्रययौ शनैः  ।  
शैव्ययानुगतो दुः खी भार्यया बलापुत्रया  ॥ ८.३ ॥  
स गत्वा वसुधापालो दिव्यां वाराणसीं पुरीम्  ।  
नैषा मनुष्यभोग्येति शूलपाणेः परिग्रहः  ॥ ८.४ ॥  
जगाम पद्भ्यां दुः खार्तः सह पत्न्यानुकूलया  ।  
पुरीप्रवेशे ददृशे विश्वामित्रमुपस्थितम्  ॥ ८.५ ॥  
तं दृष्ट्वा समनुप्राप्तं विनयावनतोऽभवत् ।  
प्राह चैवाञ्जलिं कृत्वा हरिश्चन्द्रो महामुनिम्  ॥ ८.६ ॥  
इमे प्राणाः सुतश्चायमियं पत्नी मुने ! मम  ।  
येन ते कृत्यमस्त्याशु तद्गृहाणार्घ्यमुत्तमम्  ॥ ८.७ ॥  
यद्वान्यत्कार्यमस्माभिस्तदनुज्ञातुमर्हसि  ॥ ८.८ ॥  

विश्वामित्र उवाच  

पूर्णः स मासो राजर्षे दीयतां मम दक्षिणा  ।  
राजसूयनिमित्तं हि स्मर्यते स्ववचो यदि  ॥ ८.९ ॥  

हरिश्चन्द्र उवाच  

ब्राह्मन्नद्यैव सम्पूर्णो मासोऽम्लानतपोधन  ।  
तिष्ठत्येतद्दनार्धं यत्तत्प्रतीक्षस्व माचिरम्  ॥ ८.१० ॥  

विश्वामित्र उवाच  

एवमस्तु महाराज आगमिष्याम्यहं पुनः  ।  
शापं तव प्रदास्यामि न चेदद्य प्रदास्यसि  ॥ ८.११ ॥  

पक्षिण ऊचुः  

इत्युक्त्वा प्रययौ विप्रो राजा चाचिन्तयत्तदा  ।  
कथमस्मै प्रदास्यामि दक्षिणा या प्रतिश्रुता  ॥ ८.१२ ॥  
कुतः पुष्टानि मित्राणि कुतोर्ऽथः साम्प्रतं मम  ।  
प्रतिग्रहः प्रदुष्टो मे नाहं यायामधः कथम्  ॥ ८.१३ ॥  
किमु प्राणान् विमुञ्चामि कां दिशं याम्यकिञ्चनः  ।  
यदि नाशं गमिष्यामि अप्रदाय प्रतिश्रुतम्  ॥ ८.१४ ॥  
ब्रह्मस्वहृत्कृमिः पापो भविष्याम्यधमाधमः  ।  
अथवा प्रेष्यतां यास्ये वरमेवात्मविक्रयः  ॥ ८.१५ ॥  

पक्षिण ऊचुः  

राजानं व्याकुलं दीनं चिन्तयानमधोमुखम्  ।  
प्रत्युवाच तदा पत्नी बाष्पगद्गदया गिरा  ॥ ८.१६ ॥  
त्यज चिन्तां महारजा स्वसत्यमनुपालय  ।  
श्मशानवद्वर्जनीयो नरः सत्यबहिष्कृतः  ॥ ८.१७ ॥  
नातः परतरं धर्मं वदन्ति पुरुषस्य तु  ।  
यादृशं पुरुषव्याघ्र स्वसत्यपरिपालनम्  ॥ ८.१८ ॥  
अग्निहोत्रमधीतं वा दानाद्याश्चाखिलाः क्रियाः  ।  
भजन्ते तस्य वैफल्यं यस्य वाक्यमकारणम्  ॥ ८.१९ ॥  
सत्यमत्यन्तमुदितं धर्मशास्त्रेषु धीमताम्  ।  
तारणायानृतं तद्वत्पातनायाकृतात्मनाम्  ॥ ८.२० ॥  
सप्ताश्वमेधानाहृत्य राजसूयं च पार्थिवः  ।  
कृतिर्नाम च्युतः स्वर्गादसत्यवचनात्सकृत् ॥ ८.२१ ॥  
राजन् जातमपत्यं मे इत्युक्त्वा प्ररुरोद ह  ।  
बाष्पाम्बुप्लुतनेत्रान्तामुवाचेदं महीपतिः  ॥ ८.२२ ॥  

हरिश्चन्द्र उवाच  

विमुञ्च भद्रे सन्तापमयं तिष्ठति बालकः  ।  
उच्यतां वक्तुकामासि यद्वा त्वं गजगामिनि  ॥ ८.२३ ॥  

पत्न्युवाच  

राजन् जातमपत्यं मे सतां पुत्रफलाः स्त्रियः  ।  
स मां प्रदाय वित्तेन देहि विप्राय दक्षिणाम्  ॥ ८.२४ ॥  

पक्षिण ऊचुः  

एतद्वाक्यमुपश्रुत्य ययौ मोहं महीपतिः  ।  
प्रतिलभ्य च सञ्ज्ञां स विललापातिदुः खितः  ॥ ८.२५ ॥  
महद्दुः खमिदं भद्रे यत्त्वमेवं ब्रवीषि माम्  ।  
किं तव स्मितसंलापा मम पापस्य विस्मृताः  ॥ ८.२६ ॥  
हा हा कथं त्वया शक्यं वक्तुमेतत्शुचिस्मिते  ।  
दुर्वाच्यमेतद्वचनं कर्तुं शक्नोम्यहं कथम्  ॥ ८.२७ ॥  
इत्युक्त्वा स नरश्रेष्ठो धिग्धिगित्यसकृद्ब्रुवन्  ।  
निपपात महीपृष्ठे मूर्च्छयाभिपरिप्लुतः  ॥ ८.२८ ॥  
शयानं भुवि तं दृष्ट्वा हरिश्चन्द्रं महीपतिम्  ।  
उवाचेदं सकरुणं राजपत्नी सुदुः खिता  ॥ ८.२९ ॥  

पत्न्युवाच  

हा महारजा कस्येदमपध्यानमुपस्थितम्  ।  
यत्त्वं निपतितो भूमौ राङ्कवास्तरणोचितः  ॥ ८.३० ॥  
येन कोट्यग्रगोवित्तं विप्राणामपवर्जितम्  ।  
स एष पृथिवीनाथो भूमौ स्वपिति मे पतिः  ॥ ८.३१ ॥  
हा कष्टं किं तवानेन कृतं देव ! महीक्षिता  ।  
यदिन्द्रोपेन्द्रतुल्योऽयं नीतः प्रस्वापनीं दशाम्  ॥ ८.३२ ॥  
इत्युक्त्वा सापि सुश्रोणी मूर्च्छिता निपपात ह  ।  
भर्तृदुः खमहाभारेणासह्येन निपीडिता  ॥ ८.३३ ॥  
तौ तथा पतितौ भूमावनाथौ पितरौ शिशुः  ।  
दृष्ट्वात्यन्तं क्षुधाविष्टः प्राह वाक्यं सुदुः खितः  ॥ ८.३४ ॥  
तात तात ! ददस्वान्नमम्बाम्ब ! भोजनं दद  ।  
क्षुन्मे बलवती जाता जिह्वाग्रं शुष्यते तथा  ॥ ८.३५ ॥  

पक्षिण ऊचुः  

एतस्मिन्नन्तरे प्राप्तो विश्वामित्रो महातपाः  ।  
दृष्ट्वा तु तं हरिश्चन्द्रं पतितं भुवि मूर्च्छितम्  ॥ ८.३६ ॥  
स वारिणा समभ्युक्ष्य राजानमिदमब्रवीत् ।  
उत्तिष्ठोतिष्ठ राजेन्द्र तां ददस्वेष्टदक्षिणाम्  ॥ ८.३७ ॥  
ऋणं धारयतो दुः खमहन्यहनि वर्धन्ते  ।  
आप्याय्यमानः स तदा हिमशीतेन वारिणा  ॥ ८.३८ ॥  
अवाप्य चेतनां राजा विश्वामित्रमवेक्ष्य च  ।  
पुनर्मोहं समापेदे स च क्रोधं ययौ मुनिः  ॥ ८.३९ ॥  
स समाश्वास्य राजानं वाक्यमाह द्विजोत्तमः  ।  
दीयतां दक्षिणा सा मे यदि धर्ममवेक्षसे  ॥ ८.४० ॥  
सत्येनार्कः प्रतपति सत्ये तिष्ठति मेदिनी  ।  
सत्यं चोक्तं परो धर्मः स्वर्गः सत्ये प्रतिष्ठितः  ॥ ८.४१ ॥  
अश्वमेधसहस्रं च सत्यं च तुलया धृतम्  ।  
अश्वमेधसहस्राद्धि सत्यमेव विशिष्यते  ॥ ८.४२ ॥  
अथवा किं ममैतेन साम्ना प्रोक्तेन कारणम्  ।  
अनार्त्ये पापसङ्कल्पे क्रूरे चानृतवादिनि  ॥ ८.४३ ॥  
त्वयि राज्ञि प्रभवति सद्भावः श्रूयतामयम्  ।  
अद्य मे दक्षिणां राजन्न दास्यति भवान् यदि  ॥ ८.४४ ॥  
अस्ताचलं प्रयातेर्ऽके शप्स्यामि त्वां ततो ध्रुवम्  ।  
इत्युक्त्वा स ययौ विप्रो राजा चासीद्भयातुरः  ॥ ८.४५ ॥  
कान्दिग्भूतोऽधमो निः स्वो नृशंसधनिनार्दितः  ।  
भार्यास्य भूयः प्राहेदं क्रियतां वचनं मम  ॥ ८.४६ ॥  
मा शापानलनिर्दग्धः पञ्चत्वमुपयास्यसि  ।  
स तथा चोद्यमानस्तु राजा पत्न्या पुनः पुनः  ॥ ८.४७ ॥  
प्राह भद्रे करोम्येष विक्रयं तव निर्घृणः  ।  
नृशंसैरपि यद्कर्तुं न शक्यं तत्करोम्यहम् । ४८।  
यदि मे शक्यते वाणी वक्तुमीदृक्सुदुर्वचः  ।  
एवमुक्त्वा ततो भार्यां गत्वा नागरमातुरः  ।  
बाष्पापिहितकण्ठाक्षस्ततो वचनमब्रवीत् ॥ ८.४९ ॥  

राजोवाच  

भो भो नागरिकाः सर्वे शृणुध्वं वचनं मम  ।  
किं मां पृच्छथ कस्त्वं भो नृशंसोऽहममानुषः  ॥ ८.५० ॥  
राक्षसो वातिकठिनस्ततः पापतरोऽपि वा  ।  
विक्रेतुं दयितां प्राप्तो यो न प्राणांस्त्यजाम्यहम्  ॥ ८.५१ ॥  
यदि वः कस्यचित्कार्यं दास्या प्राणेष्टया मम  ।  
स ब्रीवीतु त्वरायुक्तो यावत्सन्धारयाम्यहम्  ॥ ८.५२ ॥  

पक्षिण ऊचुः  

अथ वृद्धो द्विजः कश्चिदागत्याह नराधिपम्  ।  
समर्पयस्व मे दासीमहं क्रेता धनप्रदः  ॥ ८.५३ ॥  
अस्ति मे वित्तमस्तोकं सुकुमारी च मे प्रिया  ।  
गृहकर्म न शक्नोति कर्तुमस्मात्प्रयच्छ मे  ॥ ८.५४ ॥  
कर्मण्यतावयोरूपशीलानां तव योषितः  ।  
अनुरूपमिदं वित्तं गृहाणार्पय मेऽबलाम्  ॥ ८.५५ ॥  
एवमुक्तस्य विप्रेण हरिश्चन्द्रस्य भूपतेः  ।  
व्यदीर्यत मनो दुः खान्न चैनं किञ्चिदब्रवीत् ॥ ८.५६ ॥  
ततः स विप्रो नृपतेर्वल्कलान्ते दृढं धनम्  ।  
बद्ध्वा केशेष्वथादाय नृपपत्नीमकर्षयत् ॥ ८.५७ ॥  
रुरोद रोहिताश्वोऽपि दृष्ट्वा कृष्टां तु मातरम्  ।  
हस्तेन वस्त्रमाकर्षन् काकपक्षधरः शिशुः  ॥ ८.५८ ॥  

राजपत्न्युवाच  

मुञ्चार्य मुञ्च तावन्मां यावत्पश्याम्यहं शिशुम्  ।  
दुर्लभं दर्शनं तात पुनरस्य भविष्यति  ॥ ८.५९ ॥  
पश्यैहि वत्स मामेवं मातरं दास्यतां गताम्  ।  
मां मा स्प्रार्क्षो राजपुत्र ! अस्पृश्याहं तवाधुना  ॥ ८.६० ॥  
ततः स बालः सहसा दृष्ट्वा कृष्टां तु मातरम्  ।  
समभ्यधावदम्बेति रुदन् सास्त्राविलेक्षणः  ॥ ८.६१ ॥  
तमागतं द्विजः क्रोधाद्वालमभ्याहनत्पदा  ।  
वदंस्तथापि सोऽम्बेति नैवामुञ्चत मातरम्  ॥ ८.६२ ॥  

राजपत्न्युवाच  

प्रसादं कुरु में नाथ क्रीणीष्वेमं च बालकम्  ।  
क्रीतापि नाहं भवतो विनैनं कार्यसाधिका  ॥ ८.६३ ॥  
इत्थं ममाल्पभाग्यायाः प्रसादसुमुखो भव  ।  
मां संयोजय बालेन वत्सेनेव पयस्विनीम्  ॥ ८.६४ ॥  

ब्राह्मण उवाच  

गृह्यतां वित्तमेतत्ते दीयतां बालको मम  ।  
स्त्रीपुंसोर्धर्मशास्त्रज्ञैः कृतमेव हि वेतनम्  ।  
शतं सहस्रं लक्षं च कोटिमूल्यं तथा परैः  ॥ ८.६५ ॥  

पक्षिण ऊचुः  

तथैव तस्य तद्वित्तं बद्ध्वोत्तरपटे ततः  ।  
प्रगृह्य बालकं मात्रा सहैकस्थमबन्धयत् ॥ ८.६६ ॥  
नीयमानौ तु तौ दृष्ट्वा भार्यापुत्रौ स पार्थिवः  ।  
विललाप सुदुः खार्तो निः श्वस्योष्णं पुनः पुनः  ॥ ८.६७ ॥  
यां न वायुर्न चादित्यो नेन्दुर्न च पृथग्जनः  ।  
दृष्टवन्तः पुरा पत्नीं सेयं दासीत्वमागता  ॥ ८.६८ ॥  
सूर्यवंशप्रसूतोऽयं सुकुमारकराङ्गुलिः  ।  
सम्प्राप्तो विक्रयं बालो धिङ्मामस्तु सुदुर्मतिम्  ॥ ८.६९ ॥  
हा प्रिये ! हा शिशो ! नत्स ! ममानार्यस्य दुर्नयैः  ।  
दैवाधीनां दशां प्राप्तो न मृतोऽस्मि तथापि धिक् ॥ ८.७० ॥  

पक्षिण ऊचुः  

एवं विलपतो राज्ञः स विप्रोऽन्तरधीयत  ।  
वृक्षगेहादिभिस्तुङ्गैस्तावादाय त्वरान्वितः  ॥ ८.७१ ॥  
विश्वामित्रस्ततः प्राप्तो नृपं वित्तमयाचत  ।  
तस्मै समर्पयामास हरिश्चन्द्रोऽपि तद्धनम्  ॥ ८.७२ ॥  
तद्वित्तं स्तोकमालोक्य दारविक्रयसम्भवम्  ।  
शोकाभिभूतं राजानं कुपितः कौशिकोऽब्रवीत् ॥ ८.७३ ॥  
क्षत्रबन्धो ! ममेमां त्वं सदृशीं यज्ञदक्षिणाम्  ।  
मन्यसे यदि तत्क्षिप्रं पश्य त्वं मे बलं परम्  ॥ ८.७४ ॥  
तपसोऽत्र सुतप्तस्य ब्राह्मण्यस्यामलस्य च  ।  
मत्प्रभावस्य चोग्रस्य शुद्धस्याध्ययनस्य च  ॥ ८.७५ ॥  
अन्यां दास्यामि भगवन् ! कालः कश्चित्प्रतीक्ष्यताम्  ।  
साम्प्रतं नास्ति विक्रीता पत्नी पुत्रश्च बालकः  ॥ ८.७६ ॥  

विश्वामित्र उवाच  

चतुर्भागः स्थितो योऽयं दिवसस्य नराधिप  ।  
एष एव प्रतीक्ष्यो मे वक्तव्यं नोत्तरं त्वया  ॥ ८.७७ ॥  
पक्षिण ऊचुः  

तमेवमुक्त्वा राजेन्द्रं निष्ठुरं निर्घृणं वचः  ।  
तदादाय धनं तूर्णं कुपितः कौशिको ययौ  ॥ ८.७८ ॥  
विश्वामित्रे गते राजा भयशोकाब्धिमध्यगः  ।  
सर्वाकारं विनिश्चित्य प्रोवाचोच्चैरधोमुखः  ॥ ८.७९ ॥  
वित्तक्रीतेन यो ह्यर्थो मया प्रेष्येण मानवः  ।  
स ब्रवीतु त्वरायुक्तो यावत्तपति भास्करः  ॥ ८.८० ॥  
अथाजगाम त्वरितो धर्मश्चण्डालरूपधृक् ।  
दुर्गन्धो विकृतो रूक्षः श्मश्रुलो दन्तुरो घृणी  ॥ ८.८१ ॥  
कृष्णो लम्बोदरः पिङ्गरूक्षाक्षः परुषाक्षरः  ।  
गृहीतपक्षिपुञ्जश्च शवमाल्यैरलङ्कृतः  ॥ ८.८२ ॥  
कपालहस्तो दीर्घास्यो भैरवोऽतिवदन्मुहुः  ।  
श्वगणाभिवृतो घोरो यष्टिहस्तो निराकृतिः  ॥ ८.८३ ॥  

चण्डाल उवाच  

अहमर्थो त्वया शीघ्रं कथयस्वात्मवेतनम्  ।  
स्तोकेन बहुना वापि येन वै लभ्यते भवान्  ॥ ८.८४ ॥  

पक्षिण ऊचुः  

तं तादृशमथालक्ष्य क्रूरदृष्टिं सुनिष्ठुरम्  ।  
वदन्तमतिदुः शीलं कस्त्वमित्याह पार्थिवः  ॥ ८.८५ ॥  

चण्डाल उवाच  

चण्डालोऽहमिहाख्यातः प्रवीरेति पुरोत्तमे  ।  
विख्यातो वध्यवधको मृतकम्बलहारकः  ॥ ८.८६ ॥  

हरिश्चन्द्र उवाच  

नाहं चण्डालदासत्वमिच्छेयं सुविगर्हितम्  ।  
वरं सापाग्निना दग्धो न चण्डालवशं गतः  ॥ ८.८७ ॥  

पक्षिण ऊचुः  

तस्यैवं वदतः प्राप्तो विश्वामित्रस्तपोनिधिः  ।  
कोपामर्षविवृताक्षः प्राह चेदं नराधैपम्  ॥ ८.८८ ॥  

विश्वामित्र उवाच  

चण्डालोऽयमनल्पं ते दातुं वित्तमुपस्थितः  ।  
कस्मान्न दीयते मह्यमशेषा यज्ञदक्षिणा  ॥ ८.८९ ॥  

हरिश्चन्द्र उवाच  

भगवन् ! सूर्यवंशोत्थमात्मानं वेद्मे कौशिक  ।  
कथं चण्डालदासत्वं गमिष्ये वित्तकामुकः  ॥ ८.९० ॥  

विश्वामित्र उवाच  

यदि चण्डालवित्तं त्वमात्मविक्रयजं मम  ।  
न प्रदास्यसि कालेन शाप्स्यामि त्वामसंशयम्  ॥ ८.९१ ॥  

पक्षिण ऊचुः  

हरिश्चन्द्रस्ततो राजा चिन्तावस्थितजीवितः  ।  
प्रसीदेति वदन् पादावृषेर्जग्राह विह्वलः  ॥ ८.९२ ॥  
दासोऽस्म्यार्तोऽस्मि भीतोऽस्मि त्वद्भक्तश्च विशेषतः  ।  
कुरु प्रसादं विप्रर्षे कष्टश्चण्डालसङ्करः  ॥ ८.९३ ॥  
भवेयं वित्तशेषेण सर्वकर्मकरो वशः  ।  
तवैव मुनिशार्दूल ! प्रेष्यश्चित्तानुवर्तकः  ॥ ८.९४ ॥  

विश्वामित्र उवाच  

यदि प्रेष्यो मम भवान् चण्डालाय ततो मया  ।  
दासभावमनुप्राप्तो दत्तो वित्तार्बुदेन वै  ॥ ८.९५ ॥  

पक्षिण ऊचुः  

एकमुक्ते तदा तेन श्वपाको हृष्टमानसः  ।  
विश्वामित्राय तद्द्रव्यं दत्त्वा बद्ध्वा नरेश्वरम्  ॥ ८.९६ ॥  
दण्डप्रहारसम्भ्रान्तमतीव व्याकुलेन्द्रियम्  ।  
इष्टबन्धुवियोगार्तमनयन्निजपत्तनम्  ॥ ८.९७ ॥  
हरिश्चन्द्रस्ततो राजा वसंश्चण्डालपत्तने  ।  
प्रातर्मध्याह्नसमये सायञ्चैतदगायत  ॥ ८.९८ ॥  
बाला दीनमुखी दृष्ट्वा बालं दीनमुखं पुरः  ।  
मां स्मरत्यसुखाविष्टा मोचयिष्यति नौ नृपः  ॥ ८.९९ ॥  
उपात्तवित्तो विप्राय दत्त्वा वित्तमतोऽधिकम्  ।  
न सा मां मृगशावाक्षी वेत्ति पापतरं कृतम्  ॥ ८.१०० ॥  
राज्यनाशः सुहृत्त्यागो भर्यातनयविक्रयः  ।  
प्राप्ता चण्डालता चेयमहो दुः खपरम्परा  ॥ ८.१०१ ॥  
एवं स निवसन्नित्यं सस्मार दयितं सुतम्  ।  
आर्याञ्चात्मसमाविष्टां हृतसर्वस्व आतुरः  ॥ ८.१०२ ॥  
कस्यचित्त्वथ कालस्य मृतचेलापहारकः  ।  
हरिश्चन्द्रोऽभवद्राजा श्मशाने तद्वशानुगः  ॥ ८.१०३ ॥  
चण्डालेनानुशिष्टश्व मृतचेलापहारिणा  ।  
शवागमनमन्विच्छन्निह तिष्ठ दिवानिशम्  ॥ ८.१०४ ॥  
इदं राज्ञेऽपि देयञ्च षड्भागन्तु शवं प्रति  ।  
त्रयस्तु मम भागाः स्युर्द्वो भागौ तव वेतनम्  ॥ ८.१०५ ॥  
इति प्रतिसमादिष्टो जगाम शवमन्दिरम्  ।  
दिशन्तु दक्षिणां यत्र वाराणस्यां स्थितं तदा  ॥ ८.१०६ ॥  
श्मशानं घोरसन्नादं शिवाशतसमाकुलम्  ।  
शवमौलिसमाकीर्णं दुर्गन्धं बहुधूमकम्  ॥ ८.१०७ ॥  
पिशाचभूतवेतालडाकिनीयक्षसङ्कुलम्  ।  
गृध्रगोमायुसङ्कीर्णं श्ववृन्दपरिवारितम्  ॥ ८.१०८ ॥  
अस्थिसङ्घातसङ्कीर्णं महादुर्गन्धसङ्कुलम्  ।  
नानामृतसुहृन्नादरौद्रकोलाहलायुतम्  ॥ ८.१०९ ॥  
हा पुत्र ! मित्र ! हा बन्धो ! भ्रातर्वत्स ! प्रियाद्य मे  ।  
हा पते ! भगिनि ! मातर्हा मातुल ! पितामह  ॥ ८.११० ॥  
मातामह ! पितः ! क्व गतोऽस्येहि बान्धव  ।  
इत्येवं वदतां यत्र ध्वनिः संश्रुयते महान्  ॥ ८.१११ ॥  
ज्वलन्मांसवसामेदच्छमच्छमितसङ्कुलम्  ॥ ८.११२ ॥  
अर्धदग्धाः शवाः श्यामा विकसद्दन्तपङ्क्तयः  ।  
हसन्तीवाग्निमध्यस्थाः कायस्येयं दशा त्विति  ॥ ८.११३ ॥  
अग्नेश्चटचटाशब्दो वयसामस्थिपङ्क्तिषु  ।  
बान्धवाक्रान्दशब्दश्च पुक्कसेषु प्रहर्षजः  ॥ ८.११४ ॥  
गायतां भूतवेतालपिशाचगणः रक्षसाम्  ।  
श्रूयते सुमहान् घोरः कल्पान्त इव निः स्वनः  ॥ ८.११५ ॥  
महामहिषकारीषगोशकृद्राशिसङ्कुलम्  ।  
तदुत्थभस्मकूटैश्च वृतं सास्थिभिरुन्नतैः  ॥ ८.११६ ॥  
नानोपहारस्त्रग्दीपकाकविक्षेपकालिकम्  ।  
अनेकशब्दबहुलं श्मशानं नरकायते  ॥ ८.११७ ॥  
सवह्निगर्भैरशिवैः शिवारुतैर्  
निनादितं भीषणरावगह्वरम्  ।  
भयं भयस्याप्युपसञ्जनैर्भृशं  
श्मशानमाक्रन्दविरावदारुणम्  ॥ ८.११८ ॥  
स राजा तत्र सम्प्राप्तो दुः खितः शोचनोद्यतः  ।  
हा भृत्या मन्त्रिणो विप्राः तद्राज्यं विधे गतम्  ॥ ८.११९ ॥  
हा शैव्ये पुत्र हा बाल मां त्यक्त्वा मन्दभाग्यकम्  ।  
विश्वामित्रस्य दोषेण गताः कुत्रापि ते मम  ॥ ८.१२० ॥  
इत्येवं चिन्तयंस्तत्र चण्डालोक्तं पुनः पुनः  ।  
मलिनो रूक्षसर्वाङ्गः केशवान् गन्धवान् ध्वजी  ॥ ८.१२१ ॥  
लकुटी कालकल्पश्च धावंश्चापि ततस्ततः  ।  
अस्मिन् शव इदं मूल्यं प्राप्तं प्राप्स्यामि चाप्युत  ॥ ८.१२२ ॥  
इदं मम इदं राज्ञे मुख्यचण्डालके त्विदम्  ।  
इति धावन् दिशो राजा जीवन् योन्यन्तरं गतः  ॥ ८.१२३ ॥  
जीर्णकर्पण्टसुग्रन्थिकृतकन्थापरिग्रहः  
चिताभस्मरजोलिप्तमुखबाहूदराङिघ्रकः  ॥ ८.१२४ ॥  
नानामेदोवसामज्जा लिप्तपाण्यङ्गुलिः श्वसन्  ।  
नानाशवोदनकृताहारतृप्तिपरायणः  ॥ ८.१२५ ॥  
तदीयमाल्यसंश्लेषकृतमस्तकमण्डनः  ।  
न रात्रौ न दिवा शेते हा हेति प्रवदन्मुहुः  ॥ ८.१२६ ॥  
एवं द्वादशमासास्तु नीताः शतसमोपमाः  ।  
स कदाचिन्नृपश्रेष्ठः श्रान्तो बन्धुवियोगवान्  ॥ ८.१२७ ॥  
निद्राभिभूतो रूक्षाङ्गो निश्चेष्टः सुप्त एव च  ।  
तत्रापि शयनीये स दृष्टवानद्भुतं हमत् ॥ ८.१२८ ॥  
श्मशानाभ्यासयोगेन दैवस्य बलवत्तया  ।  
अन्यदेहेन दत्त्वा तु गुरवे गुरुदक्षिणाम्  ॥ ८.१२९ ॥  
तदा द्वादश वर्षाणि दुः खदानात्तु निष्कृतिः  ।  
आत्मानं स ददर्शाथ पुक्कसीगर्भसम्भवम्  ॥ ८.१३० ॥  
तत्रस्थश्चाप्यसौ राजा सोऽचिन्तयदिदं तदा  ।  
इतो निष्क्रान्तमात्रो हि दानधर्मं करोम्यहम्  ॥ ८.१३१ ॥  
अनन्तरं स जातस्तु तदा पुक्कसबालकः  ।  
श्मशानमृतसंस्कारकरणेषु सदोद्यतः  ॥ ८.१३२ ॥  
प्राप्ते तु सप्तमे वर्षे श्मशानेऽथ मृतो द्विजः  ।  
आनीतो बन्धुभिर्दृष्टस्तेन तत्राधनो गुणी  ॥ ८.१३३ ॥  
मूल्यार्थिना तु तेनापि परिभूतास्तु ब्राह्मणाः  ।  
ऊचुस्ते ब्राह्मणास्तत्र विश्वामित्रस्य चेष्टितम्  ॥ ८.१३४ ॥  
पापिष्ठमशुभं कर्म कुरु त्वं पापकारक  ।  
हरिश्चन्द्रः पुरा राजा विश्वामित्रेण पुक्कसः  ॥ ८.१३५ ॥  
कृतः पुण्यविनाशेन ब्राह्मणस्वापनाशनात् ।  
यदा न क्षमते तेषां तैः स शप्तो रुषा तदा  ॥ ८.१३६ ॥  
गच्छ त्वं नरकं घोरमधुनैव नराधम  ।  
इत्युक्तमात्रे वचने स्वप्नस्थः स नृपस्तदा  ॥ ८.१३७ ॥  
अपश्यद्यमदूतान् वै पाशहस्तान् भयावहान्  ।  
तैः सङ्गृहीतमात्मानं नीयमानं तदा बलात् ॥ ८.१३८ ॥  
पश्यति स्म भृशं खिन्नो हा मातः पितरद्य मे  ।  
एवंवादी स नरके तैलद्रोण्यां निपातितः  ॥ ८.१३९ ॥  
क्रकचैः पाट्यमानस्तु क्षुरधाराभिरप्यधः  ।  
अन्धे तमसि दुः खार्तः पूयशोणितभोजनः  ॥ ८.१४० ॥  
सप्तवर्षं मृतात्मानं पुक्कसत्वे ददर्श ह  ।  
दिनं दिनन्तु नरके दह्यते पच्यतेऽन्यतः  ॥ ८.१४१ ॥  
खिद्यते क्षोभ्यतेऽन्यत्र मार्यते पाट्यतेऽन्यतः  ।  
क्षार्यते दीप्यतेऽन्यत्र शीतवाताहतोऽन्यतः  ॥ ८.१४२ ॥  
एवं दिनं वर्षशतप्रमाणं नरकेऽभवत् ।  
तथा वर्षशतं तत्र श्रीवितं नरके भटैः  ॥ ८.१४३ ॥  
ततो निपातितो भूमौ विष्ठाशी श्वा व्यजायत  ।  
वान्ताशी शीतदग्धश्च मासमात्रे मृतोऽपि सः  ॥ ८.१४४ ॥  
अथापश्यत्खरं देहं हस्तिनं वानरं पशुम्  ।  
छागं विडालं कङ्कञ्च गामविं पक्षिणं कृमिम्  ॥ ८.१४५ ॥  
मत्स्यं कूर्मं वराहञ्च श्वाविधं कुक्कुटं शुकम्  ।  
शारिकां स्थावरांश्चैव सर्पमन्यांश्व देहिनः  ॥ ८.१४६ ॥  
दिवसे दिवसे जन्म प्राणिनः प्राणिनस्तदा  ।  
अपश्यद्दुः खसन्तप्तो दिनं वर्षशतं तथा  ॥ ८.१४७ ॥  
एवं वर्षशतं पूर्णं गतं तत्र कुयोनिषु  ।  
अपश्यच्च कदाचित्स राजा तत्स्वकुलोद्भवम्  ॥ ८.१४८ ॥  
तत्र स्थितस्य तस्यापि राज्यं द्यूतेन हारितम्  ।  
भार्या हृता च पुत्रश्च स चैकाकी वनं गतः  ॥ ८.१४९ ॥  
तत्रापश्यत स सिंहं वै व्यादितास्यं भयावहम्  ।  
बिभक्षयिषुमायातं शरभेण समन्वितम्  ॥ ८.१५० ॥  
पुनश्च भक्षितः सोऽपि भार्यां शोचितुमुद्यतः  ।  
हा शैव्ये ! क्व गतास्यद्य मामिहापास्य दुः खितम्  ॥ ८.१५१ ॥  
अपश्यत्पुनरेवापि भार्यां स्वं सहपुत्रकाम्  ।  
त्रायस्व त्वं हरिश्चन्द्र किं द्यूतेन तव प्रभो  ॥ ८.१५२ ॥  
पुत्रस्ते शोच्यतां प्राप्तो भर्यंया शैव्यया सह  ।  
स नापश्यत्पुनरपि धावमानः पुनः पुनः  ॥ ८.१५३ ॥  
अथापश्यत्पुनरपि स्वर्गस्थः स नराधिपः  ।  
नीयते मुक्तकेशी सा दीना विवसना बलात् ॥ ८.१५४ ॥  
हाहावाक्यं प्रमुञ्चन्ती त्रायस्वेत्यसकृत्स्वना  ।  
अथापश्यत्पुनस्तत्र धर्मराजस्य शासनात् ॥ ८.१५५ ॥  
आक्रान्दन्त्यन्तरीक्षस्था आगच्छेह नराधिप  ।  
विश्वामित्रेण विज्ञप्तो यमो राजंस्तवार्थतः  ॥ ८.१५६ ॥  
इत्युक्त्वा सर्पपाशैस्तु नीयते बलवद्विभुः  ।  
श्राद्धदेवेन कथितं विश्वामित्रस्य चेष्टितम्  ॥ ८.१५७ ॥  
तत्रापि तस्य विकृतिर्नाधर्मोत्था व्यवर्धत  ।  
एताः सर्वा दशास्तस्य याः स्वप्ने सम्प्रदर्शिताः  ॥ ८.१५८ ॥  
सर्वास्तास्तेन सम्भुक्ता यावद्वर्षाणि द्वादश  ।  
अतीते द्वादशे वर्ष नीयमानो भटैर्बलात् ॥ ८.१५९ ॥  
यमं सोऽपश्यदाकारादुवाच च नराधिपम्  ।  
विश्वामित्रस्य कोपोऽयं दुर्निवार्यो महात्मनः  ॥ ८.१६० ॥  
पुत्रस्य ते मृत्युमपि प्रदास्यति स कौशिकः  ।  
गच्छ त्वं मानुषं लोकं दुः खशेषञ्च भुङ्क्ष्व वै  ।  
गतस्य तत्र राजेन्द्र श्रेयस्तव भविष्यति  ॥ ८.१६१ ॥  
व्यतीते द्वादशे वर्षे दुः खस्यान्ते नराधिपः  ।  
अन्तरीक्षाच्च पतितो यमदूतैः प्रणोदितः  ॥ ८.१६२ ॥  
पतितो यमलोकाच्च विबुद्धो भयसम्भ्रमात् ।  
अहो कष्टमिति ध्यात्वा क्षते क्षारावसेवनम्  ॥ ८.१६३ ॥  
स्वप्ने दुः खं महद्दृष्टं यस्यान्तो नोपलभ्यते  ।  
स्वप्ने दृष्टं मया यत्तु किं नु मे द्वादशाः समाः  ॥ ८.१६४ ॥  
गतेत्यपृच्छत्तत्रस्थान् पुक्कसांस्तु स सम्भ्रमात् ।  
नेत्युचुः केचित्तत्रस्था एवमेवापरेऽब्रुवन्  ॥ ८.१६५ ॥  
श्रुत्वा दुः खी तदा राजा देवान् शरणमीयिवान्  ।  
स्वस्ति कुर्वन्तु मे देवाः शैव्याया बालकस्य च  ॥ ८.१६६ ॥  
नमो धर्माय महते नमः कृष्णाय वेधसे  ।  
परावराय शुद्धाय पुराणायाव्ययाय च  ॥ ८.१६७ ॥  
नमो बृहस्पते तुभ्यं नमस्ते वासवाय च  ।  
एवमुक्त्वा स राजा तु युक्तः पुक्कसकर्मणि  ॥ ८.१६८ ॥  
शवानां मूल्यकरणे पुनर्नष्टस्मृतिर्यथा  ।  
मलिनो जटिलः कृष्णो लकुटी विह्वलो नृपः  ॥ ८.१६९ ॥  
नैव पुत्रो न भार्या तु तस्य वै स्मृतिगोचरे  ।  
नष्टोत्साहो राज्यनाशात्श्मशाने निवसंस्तदा  ॥ ८.१७० ॥  
अथाजगाम स्वसुतं मृतमादाय लापिनी  ।  
भार्या तस्य नरेन्द्रस्य सर्पदष्टं हि बालकम्  ॥ ८.१७१ ॥  
हा वत्स ! हा पुत्र ! शिशो ! इत्येवं वदती मुहुः  ।  
कृशा विवर्णा विमनाः पांशुध्वस्तशिरोरुहा  ॥ ८.१७२ ॥  

राजपत्न्युवाच  

हा राजन्नद्य बालं त्वं पश्य सोमं महीतले  ।  
रममाणं पुरा दृष्टं दुष्टाहिना मृतम्  ॥ ८.१७३ ॥  
तस्या विलापशब्दं तमाकर्ण्य स नराधिपः  ।  
जगाम त्वरितोऽत्रेति भविता मृतकम्बलः  ॥ ८.१७४ ॥  
स तां रोरुदतीं भार्यां नाभ्यजानात्तु पार्थिवः  ।  
चिरप्रवाससन्तप्तां पुनर्जातामिवाबलाम्  ॥ ८.१७५ ॥  
सापि तं चारुकेशान्तं पुरा दृष्ट्वा जटालकम्  ।  
नाभ्यजानान्नृपसुता शुष्कवृक्षोपमं नृपम्  ॥ ८.१७६ ॥  
सोऽपि कृष्णपटे बालं दृष्ट्वाशीविषपीडितम्  ।  
नरेन्द्रलक्षणोपेतं चिन्तामाप नरेश्वरः  ॥ ८.१७७ ॥  
अहो कष्टं नरेन्द्रस्य कस्याप्येष कुले शिशुः  ।  
जातो नीतः कृतान्तेन कामप्याशां दुरात्मना  ॥ ८.१७८ ॥  
एवं दृष्ट्वा हि मे बालं मातुरुत्सङ्गशायिनम्  ।  
स्मृतिमभ्यागतो बालो रोहिताश्वोऽब्जलोचनः  ॥ ८.१७९ ॥  
सोऽप्येतामेव मे वत्सो वयोऽवस्थामुपागतः  ।  
नीतो यदि न घोरेण कृतान्तेनात्मनो वशम्  ॥ ८.१८० ॥  

राजपत्न्युवाच  

हा वत्स ! कस्य पापस्य अपध्यानादिदं महत् ।  
दुः खमापतितं घोरं यस्यान्तो नोपलभ्यते  ॥ ८.१८१ ॥  
हा नाथ ! राजन् ! भवता मामनाश्वास्य दुः खिताम्  ।  
क्वापि सन्तिष्ठता स्थाने विश्रब्धं स्थीयते कथम्  ॥ ८.१८२ ॥  
राज्यनाशः सुहृत्त्यागो भार्यातनयविक्रयः  ।  
हरिश्चन्द्रस्य राजर्षेः किं विधे ! न कृतं त्वया  ॥ ८.१८३ ॥  
इति तस्या वचः श्रुत्वा राजा स्वस्थानतश्च्युतः  ।  
प्रत्यभिज्ञाय दयितां पुत्रञ्च निधनं गतम्  ॥ ८.१८४ ॥  
कष्टं शैव्येयमेषा हि स बालोऽयमितीरयन्  ।  
रुरोद दुः खसन्तप्तो मूर्च्छामभिजगाम च  ॥ ८.१८५ ॥  
सा च तं प्रत्यभिज्ञाय तामवस्थामुपागतम्  ।  
मूर्च्छिता निपपातार्ता निश्चेष्टा धरणीतले  ॥ ८.१८६ ॥  
चेतः सम्प्राप्य राजेन्द्रो राजपत्नी च तै समम्  ।  
विलेपतुः सुसन्तप्तौ शोकभारावपीडितौ  ॥ ८.१८७ ॥  

राजोवाच  

हा वत्स ! सुकुमारं ते स्वक्षिभ्रूनासिकालकम्  ।  
पश्यतो मे मुखं दीनं हृदयं किं न दीर्यते  ॥ ८.१८८ ॥  
तात ! तातेति मधुरं ब्रुवाणं स्वयमागतम्  ।  
उपगुह्य वदिष्ये कं वत्स ! वत्सेति सौहृदात् ॥ ८.१८९ ॥  
कस्य जानुप्रणीतेन पिङ्गेन क्षितिरेणुना  ।  
ममोत्तरीयमुत्सङ्गं तथाङ्गं मलमेष्यति  ॥ ८.१९० ॥  
अङ्गप्रत्यङ्गसम्भूतो मनोहृदयनन्दनः  ।  
मया कुपित्रा हा वत्स ! विक्रीतो येन वस्तुवत् ॥ ८.१९१ ॥  
हृत्वा राज्यमशेषं मे ससाधनधनं महत् ।  
दैवाहिना नृशंसेन दष्टो मे तनयस्ततः  ॥ ८.१९२ ॥  
अहं दैवाहिदष्टस्य पुत्रस्याननपङ्कजम्  ।  
निरीक्षन्नपि घोरेण विषेणान्धीकृतोऽधुना  ॥ ८.१९३ ॥  
एकमुक्त्तवा तमादाय बालकं बाष्पगद्गदः  ।  
परिष्वज्य च निश्चेष्टो मूर्च्छया निपपात ह  ॥ ८.१९४ ॥  

राजपत्न्युवाच  

अयं स पुरुषव्याघ्रः स्वरेणैवोपलक्ष्यते  ।  
विद्वज्जनमनश्चन्द्रो हरिश्चन्द्रो न संशयः  ॥ ८.१९५ ॥  
तथास्य नासिका तुङ्गा अग्रतोऽधोमुखं गता  ।  
दन्ताश्च मुकुलप्रख्याः ख्यातकीर्तेर्महात्मनः  ॥ ८.१९६ ॥  
श्मशानमागतः कस्मादद्यैष स नरेश्वरः  ।  
अपहाय पुत्रशोकं सापश्यत्पतितं पतिम्  ॥ ८.१९७ ॥  
प्रकृष्टा विस्मिता दीना भर्तृपुत्राधिपीडिता  ।  
वीक्षन्ती सा ततोऽपश्यद्भर्तृदण्डं जुगुप्सितम्  ॥ ८.१९८ ॥  
श्वपाकार्हमतो मोहं जगामायतलोचना  ।  
प्राप्य चेतश्च शनकैः सगद्गदमभाषत  ॥ ८.१९९ ॥  
धिक्त्वां दैवातिकरुणां निर्मर्यादं जुगुप्सितम्  ।  
येनायममरप्रख्यो नीतो राजा श्वपाकताम्  ॥ ८.२०० ॥  
राज्यनाशं सुहृत्त्यागं भार्यातनयविक्रयम्  ।  
प्रापयित्वापि नो कुक्तश्चण्डालोऽयं कृतो नृपः  ॥ ८.२०१ ॥  
हा राजन् ! जातसन्तापामित्थं मां धरणीतलात् ।  
उत्थाप्य नाद्य पर्यङ्कमारोहेति किमुच्यते  ॥ ८.२०२ ॥  
नाद्य पश्यामि ते छत्रं भृङ्गारमथवा पुनः  ।  
चामरं व्यजनञ्चापि कोऽयं विधिविपर्ययः  ॥ ८.२०३ ॥  
यस्याग्रे व्रजतः पूर्वं राजानो भृत्यतां गताः  ।  
स्वोत्तरीयैरकुर्वन्त नीरजस्कं महीतलम्  ॥ ८.२०४ ॥  
सोऽयं कपालसंलग्नघटीघटनिरन्तरे  ।  
मृतनिर्माल्यसूत्रान्तर्गूग्केशे सुदारुणे  ॥ ८.२०५ ॥  
वसानिस्यन्दसंशुष्कमहीपुटकमण्डिते  ।  
भस्माङ्गारार्धदग्धास्थिमज्जासङ्घट्टभीषणे  ॥ ८.२०६ ॥  
गृध्रगोमायुनादार्तनष्टक्षुद्रविहङ्गमे  ।  
चिताधूमाततिरुचा नीलीकृतदिगन्तरे  ॥ ८.२०७ ॥  
कुणपास्वादनमुदा सम्प्रहृष्टनिशाचरे  ।  
चरत्यमेध्ये राजेन्द्रः श्मशाने दुः खपीडितः  ॥ ८.२०८ ॥  
एवमुक्त्वा समाश्लिष्य कण्ठं राज्ञो नृपात्मजा  ।  
कष्टशोकशताधारा विललापार्तया गिरा  ॥ ८.२०९ ॥  

राजपत्न्युवाच  

राजन् ! स्वप्नोऽथ तथ्यं वा यदेतन्मन्यते भवान्  ।  
तत्कथ्यतां महाभाग मनो वै मुह्यते मम  ॥ ८.२१० ॥  
यद्येतदेवं धर्मज्ञ नास्ति धर्मे सहायता  ।  
तथैव विप्रदेवादिपूजने पालने भुवः  ॥ ८.२११ ॥  
नास्ति धर्मः कुतः सत्यमार्जवं चानृशंसता  ।  
यत्र त्वं धर्मपरमः स्वराज्यादवरोपितः  ॥ ८.२१२ ॥  
इति तस्या वचः श्रुत्वा निश्वस्योष्णं सगद्गदम्  ।  
कथयामास तन्वङ्ग्या यथा प्राप्ता श्वपाकता  ॥ ८.२१३ ॥  
रुदित्वा सापि सुचिरं निश्वस्योष्णञ्च दुः खिता  ।  
स्वपुत्रमरणं भीरुर्यथावृत्तं न्यवेदयत् ॥ ८.२१४ ॥  

राजोवाच  

प्रिये ! न रोचये दीर्घं कालं क्लेशमुपासितुम्  ।  
नात्मायत्तश्च तन्वङ्गि पश्य मे मन्दभाग्यताम्  ॥ ८.२१५ ॥  
चण्डालेनाननुज्ञातः प्रवेक्ष्ये ज्वलनं यदि  ।  
चण्डालदासतां यास्ये पुनरप्यन्यजन्मनि  ॥ ८.२१६ ॥  
नरके च तपिष्यामि कोटकः कृमिभोजनः  ।  
वैतरण्यां महापूयवसासृक्स्नायुपिच्छिले  ॥ ८.२१७ ॥  
असिपत्रवने प्राप्य छेदं प्राप्स्यामि दारुणम्  ।  
तापं प्राप्स्यामि वा प्राप्य महारौरवरौरवौ  ॥ ८.२१८ ॥  
मग्नस्य दुः खजलधौ पारः प्राणवियोजनम्  ।  
एकोऽपि बालको योऽयमासीद्वंशकरः सुतः  ॥ ८.२१९ ॥  
मम दैवाम्बुवेगेन मग्नः सोऽपि बलीयसा  ।  
कथं प्राणान् विमुञ्चामि परायत्तोऽस्मि दुर्गतः  ॥ ८.२२० ॥  
अथवा नार्तिना क्लिष्टो नरः पापमवेक्षते  ।  
तिर्यक्त्वे नास्ति तद्दुः शं नासिपत्रवने तथा  ॥ ८.२२१ ॥  
वैतरण्याङ्कुतस्तादृग्यादृशं पुत्रविप्लवे  ।  
सोऽहं सुतशिरीरेण दीप्यमाने हुताशने  ॥ ८.२२२ ॥  
निपतिष्यामि तन्वङ्गि क्षन्तव्यं कुकृतं मम  ।  
अनुज्ञाता च गच्छ त्वं विप्रवेश्म सुछिस्मिते  ॥ ८.२२३ ॥  
मम वाक्यञ्च तन्वङ्गि निबोधादृतमानसा  ।  
यदि दत्तं यदि हुतं गुरवो यदि तोषिताः  ॥ ८.२२४ ॥  
परत्र सङ्गमो भूयात्पुत्रेण सह च त्वया  ।  
इह लोके कुतस्त्वेतद्भविष्यति ममेङ्गितम्  ॥ ८.२२५ ॥  
त्वया सह मम श्रेयो गमनं पुत्रमार्गणे  ।  
यन्मया हसता किञ्चिद्रहस्ये वा शुचिस्मिते  ॥ ८.२२६ ॥  
अश्लीलमुक्तं तत्सर्वं क्षन्तव्यं मम याचतः  ।  
राजपत्नीति गर्वेण नावज्ञेयः स ते द्विजः  ।  
सर्वयत्नेन ते तोष्यः स्वामिदैवतवच्छुभे  ॥ ८.२२७ ॥  

राजपत्न्युवाच  

अहमप्यत्र राजर्षे दीप्यमाने हुताशने  ।  
दुः खभारासहाद्यैव सह यास्यामि वै त्वया  ॥ ८.२२८ ॥  

पक्षिण ऊचुः  

ततः कृत्वा चितां राजा आरोप्य तनयं स्वकम्  ।  
भार्यया सहितश्चासौ बद्धाञ्जलिपुटस्तदा  ॥ ८.२२९ ॥  
चिन्तयन् परमात्मानमीशं नारायणं हरिम्  ।  
हृत्कोटरगुहासीनं वासुदेवं सुरेश्वरम्  ।  
अनादिनिधनं ब्रह्म कृष्णं पीताम्बरं शुभम्  ॥ ८.२३० ॥  
तस्य चिन्तयमानस्य सर्वे देवाः सवासवाः  ।  
धर्मं प्रमुखतः कृत्वा समाजग्मुस्त्वरान्विताः  ॥ ८.२३१ ॥  
आगत्य सर्वे प्रोचुस्ते भो भो राजन् ! शृणु प्रभो  ।  
अयं पितामहः साक्षाद्धर्मश्च भगवान् स्वयम्  ॥ ८.२३२ ॥  
साध्याश्च विश्वे मरुतो लोकपालाः सवाहनाः  ।  
नागाः सिद्धाः सगन्धर्वा रुद्राश्चैव तथाश्विनौ  ॥ ८.२३३ ॥  
एते चान्ये च बहवो विश्वामित्रस्तथैव च  ।  
विश्वत्रयेण यो मित्रं कर्तुं न शकितः पुरा  ॥ ८.२३४ ॥  
विश्वामित्रस्तु ते मैत्रीमिष्टञ्चाहर्तुमिच्छति  ।  
आरुरोह ततः प्राप्तो धर्मः शक्रोऽथ गाधिजः  ॥ ८.२३५ ॥  

धर्मि उवाच  

मा राजन् ! साहसं कार्षोर्धर्मोऽहं त्वामुपागतः  ।  
तितिक्षादमसत्याद्यैः स्वगुणैः परितोषितः  ॥ ८.२३६ ॥  

इन्द्र उवाच  

हरिश्चन्द्र माहभाग ! प्राप्तः शक्रोऽस्मितेऽन्तिकम्  ।  
त्वया सभार्यपुत्रेण जिता लोकाः सनातनाः  ॥ ८.२३७ ॥  
आरोह त्रिदिवं राजन् ! भार्यापुत्रसमन्वितः  ।  
सुदुष्प्राप्तं नरैरन्यैर्जितमात्मीयकर्मभिः  ॥ ८.२३८ ॥  

पक्षिण ऊचुः  

ततोऽमृतमयं वर्षमपमृत्युविनाशनम्  ।  
इन्द्रः प्रासृजदाकाशाच्चितास्थानगतः प्रभुः  ॥ ८.२३९ ॥  
पुष्पवर्षञ्च सुमहद्देवदुन्दुभिनिस्वनम्  ।  
ततस्ततो वर्तमाने समाजे देवसङ्कुले  ॥ ८.२४० ॥  
समुत्तस्थौ ततः पुत्रो राज्ञस्तस्य महात्मनः  ।  
सुकुमारतनुः सुस्थः प्रसन्नेन्द्रियमानसः  ॥ ८.२४१ ॥  
ततो राजा हरिश्चन्द्रः परिष्वज्य सुतं क्षणात् ।  
सभार्यः स श्रिया युक्तो दिव्यमाल्याम्बरान्वितः  ॥ ८.२४२ ॥  
सुस्थः सम्पूर्णहृदयो मुदा परमया युतः  ।  
बभूव तत्क्षणादिन्द्रो भूयश्चैनमभाषत  ॥ ८.२४३ ॥  
सभार्यस्त्वं सपुत्रश्च प्राप्स्यसे सद्गतिं पराम्  ।  
समारोह माहभाग निजानां कर्मणां फलैः  ॥ ८.२४४ ॥  

हरिश्चन्द्र उवाच  

देवराजाननुज्ञातः स्वामिना श्वपचेन वै  ।  
अगत्वा निष्कृतिं तस्य नारोक्ष्येऽहं सुरालयम्  ॥ ८.२४५ ॥  

धर्म उवाच  

तवैनं भाविनं क्लेशमवगम्यात्ममायया  ।  
आत्मा श्वपाकतां नीतो दर्शितं तच्च चापलम्  ॥ ८.२४६ ॥  

इन्द्र उवाच  
प्रार्थ्यते यत्परं स्थानं समस्तैर्मनुजैर्भुवि  ।  
तदारोह हरिश्चन्द्र स्थानं पुण्यकृतां नृणाम्  ॥ ८.२४७ ॥  

हरिश्चन्द्र उवाच  

देवाराज ! नमस्तुभ्यं वाक्यञ्चैतन्निबोध मे  ।  
प्रसादसुमुखं यत्त्वां ब्रवीमि प्रश्रयान्वितः  ॥ ८.२४८ ॥  
मच्छोकमग्नमनसः कोशलानगरे जनाः  ।  
तिष्ठन्ति तानपोह्याद्य कथं यास्याम्यहं दिवम्  ॥ ८.२४९ ॥  
ब्रह्महत्या गुरोर्घातो गोवधः स्त्रीवधस्तथा  ।  
तुल्यमेभिर्महापापं भक्तत्यागेऽप्युदाहृतम्  ॥ ८.२५० ॥  
भजन्तं भक्तमत्याज्यमदुष्टं त्यजतः सुखम्  ।  
नेह नामुत्र पश्यामि तस्माच्छक्र ! दिवं व्रज  ॥ ८.२५१ ॥  
यदि ते सहिताः स्वर्गं मया यान्ति सुरेश्वर  ।  
ततोऽहमपि यास्यामि नरकं वापि तैः सह  ॥ ८.२५२ ॥  

इन्द्र उवाच  

बहूनि पुण्यपापानि तेषां भिन्नानि वै पृथक् ।  
कथं सङ्घातभोग्यं त्वं भूयः स्वर्गमवाप्स्यसि  ॥ ८.२५३ ॥  

हरिश्चन्द्र उवाच  

शक्र भुङ्क्ते नृपो राज्यं प्रभावेण कुटुम्बिनाम्  ।  
यजते च महायज्ञैः कर्म पौर्तं करोति च  ॥ ८.२५४ ॥  
तच्च तेषां प्रभावेण मया सर्वमनुष्ठितम्  ।  
उपकर्तॄन्न सन्त्यक्ष्ये तानहं स्वर्गलिप्सया  ॥ ८.२५५ ॥  
तस्माद्यन्मम देवेश किञ्चिदस्ति सुचेष्टितम्  ।  
दत्तमिष्टमथो जप्तं सामान्यं तैस्तदस्तु नः  ॥ ८.२५६ ॥  
बहुकालोपभोग्यं हि फलं यन्मम कर्मणः  ।  
तदस्तु दिनमप्येकं तैः समं त्वत्प्रसादतः  ॥ ८.२५७ ॥  

पक्षिण ऊचुः  

एवं भविष्यतीत्युक्त्वा शक्रस्त्रिभुवनेश्वरः  ।  
प्रसन्नचेता धर्मश्च विश्वामित्रश्च गाधिजः  ॥ ८.२५८ ॥  
विमानकोटिसम्बद्धं स्वर्गलोकान्महीतलम्  ।  
गत्वायोध्याजनं प्राह दिवमारुह्यतामिति  ॥ ८.२५९ ॥  
तदिन्द्रस्य वचः श्रुत्वा प्रीत्या तस्य च भूपतेः  ।  
आनीय रोहिताश्चञ्च विश्वामित्रो महातपाः  ॥ ८.२६० ॥  
अयोध्याख्ये पुरे रम्ये सोऽभ्यसिञ्चन्नृपात्मजम्  ।  
देवैश्च मुनिभिः सिद्धैरभिषिच्य नराधिपम्  ॥ ८.२६१ ॥  
राज्ञा सह तदा सर्वे हृष्टपुष्टसुहृज्जनाः  ।  
सपुत्रभृत्यदारास्ते दिवमारुरुहुर्जनाः  ॥ ८.२६२ ॥  
पदे पदे विमानात्ते विमानमगमन्नराः  ।  
तदा सम्भूतहर्षोऽसौ हरिश्चन्द्रश्च पार्थिवः  ॥ ८.२६३ ॥  
सम्प्राप्य भूतिमतुलां विमानैः स महीपतिः  ।  
आसाञ्चक्रे पुराकारे वप्रप्राकारसंवृते  ॥ ८.२६४ ॥  
ततस्तस्यर्धिमालोक्य श्लोकं तत्रोशना जगौ  ।  
दैत्याचार्यो महाभागः सर्वशास्त्रार्थतत्त्ववित् ॥ ८.२६५ ॥  

शुक्र उवाच  

हरिश्चन्द्रसमो राजा न भूतो न भविष्यति  ।  
यः शृणोति स्वदुः खार्तः स सुखं महदाप्नुयात् ॥ ८.२६६ ॥  
स्वर्गार्थोप्राप्नुयात्स्वर्गं पुत्रार्थो पुत्रमाप्नुयात् ।  
भार्यार्थो प्राप्नुयाद्भार्यां राज्यार्थो राज्यमाप्नुयात् ॥ ८.२६७ ॥  
अहो तितिक्षामाहात्म्यमहो दानफलं महत् ।  
यदागतो हरिश्चन्द्रः पुरीञ्चेन्द्रत्वमाप्तवान्  ॥ ८.२६८ ॥  

पक्षिण ऊचुः  

एतत्ते सर्वमाख्यातं हरिश्चन्द्रविचेष्टितम्  ।  
अतः परं कथाशेषः श्रूयतां मुनिसत्तम  ॥ ८.२६९ ॥  
विपाको राजसूयस्य पृथिवीक्षयकारणम्  ।  
तद्विपाकनिमित्तञ्च युद्धमाडिबकं महत् ॥ ८.२७० ॥  

इति श्रीमार्कण्डेयपुराणे हरिश्चन्द्रोपाख्यानं नामाष्टमोऽध्यायः  
