+++
title = "०१५ तारोपदेशः"
title_english = "015 Tara s advice"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-015-Tharo_Upadeshaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/015_tAropadeshaH.md">
<details><summary><h3>IITK ...{Loading}...</h3></summary>

Tara suspects Sugriva's intention -- advises Vali to make alliance with
Rama -- obstructs Vali from going for war



#### श्लोकः
##### मूलम्
अथ तस्य निनादं तं सुग्रीवस्य महात्मनः।  
शुश्रावान्तः पुर गतो वाली भ्रातुरमर्षणः4.15.1॥

##### शब्दार्थः
अथ then, महात्मनः venerable, भ्रातुः brother, तस्य सुग्रीवस्य Sugriva's, तं निनादम् that sound, आन्तःपुरगतः into the inner chambers, अमर्षणः indignant, वाली Vali, शुश्राव heard.

##### आङ्ग्लानुवादः
The indignant Vali, who was in the harem, heard the roaring of his venerable brother, Sugriva.



#### श्लोकः
##### मूलम्
श्रुत्वा तु तस्य निनदं सर्वभूतप्रकम्पनम्।  
मदश्चैकपदे नष्टः क्रोधश्चापतितो महान्4.15.2॥

##### शब्दार्थः
तस्य his, सर्वभूतप्रकम्पनम् that shook all creatures, निनदम् roar, श्रुत्वा having heard, एकपदे at once, मदः च vanity नष्टः lost, महान्  violent, क्रोधः rage, आपादितश्च was aroused

##### आङ्ग्लानुवादः
The roar (of Sugriva) that frightened all beings gave Vali's vanity a jolt and at once   aroused in him violent rage.



#### श्लोकः
##### मूलम्
स तु रोषपरीताङ्गो वाली सन्ध्याकनकप्रभः।  
उपरक्त इवादित्यस्सद्यो निष्प्रभतां गतः4.15.3॥

##### शब्दार्थः
ततः then, रोषपरीताङ्गःovercome with anger, कनकप्रभः radiant like gold, वालीVali, उपरक्तः eclipsed, आदित्यः इव like the Sun, सद्यःat once, निष्प्रभताम्  pale, गतः became

##### आङ्ग्लानुवादः
Overcome with anger, Vali looked pale like the eclipsed Sun with the golden radiance faded from  his face.



#### श्लोकः
##### मूलम्
वाली दंष्ट्राकरालस्तु क्रोधाद्दीप्ताग्निसन्निभः।  
भात्युत्पतितपद्मस्तु समृणाल इव ह्रदः4.15.4॥

##### शब्दार्थः
दंष्ट्राकरालः of fierce teeth, क्रोधात्  in  anger, दीप्ताग्निसन्निभः like the flaming fire, वाली Vali, उत्पतितपद्मस्तु a pond with uprooted lotuses, समृणालः with the stalks, ह्रदः इव like a pond

##### आङ्ग्लानुवादः
Vali, who looked fierce with his teeth and whose eyes shone like a flaming fire through anger looked like a pond with the lotuses and their stalks uprooted.



#### श्लोकः
##### मूलम्
शब्दं दुर्मर्षणं श्रुत्वा निष्पपात ततो हरिः।  
वेगेन चरणन्यासैर्दारयन्निव मेदिनीम्4.15.5॥

##### शब्दार्थः
ततः then, हरिः Sugriva, दुर्मर्षणम् intolerable, शब्दम् sound, श्रुत्वा on hearing, वेगेन hurriedly, पदन्यासैः  long strides, मेदिनीम् earth, दारयन्निव as if breaking, निष्पपात rushed out

##### आङ्ग्लानुवादः
Unable to tolerate Sugriva's roar, Vali stepped out hurriedly, taking long strides as if breaking the earth.



#### श्लोकः
##### मूलम्
तं तु तारा परिष्वज्य स्नेहाद्दर्शितसौहृदाः।  
उवाच त्रस्तसम्भ्रान्ता हितोदर्कमिदं वचः4.15.6॥

##### शब्दार्थः
तारा Tara, तम् him, स्नेहात् with love, परिष्वज्य embraced, दर्शितसौहृदाः glanced lovingly, त्रस्तसम्भ्रान्ता perplexed out of fear, हितोदर्कम् a good counsel, इदं वचः these words, उवाच spoke

##### आङ्ग्लानुवादः
Tara, perplexed out of fear, glanced at Vali lovingly, embraced him and gave him wise counselः



#### श्लोकः
##### मूलम्
साधु क्रोधमिमं वीर नदीवेगमिवागतम्।  
शयनादुत्थितः काल्यं त्यज भुक्तामिव स्रजम्4.15.7॥

##### शब्दार्थः
वीर valiant Vali, नदीवेगमिव like the flood of river, आगतम् come, इमम् this, क्रोधम् with anger, काल्यम् entertained at this time, शयनात् from bed, उत्थितः got up, भुक्ताम् used up, स्रजमिव like a flower garland, साधु the wise, त्यज give up.

##### आङ्ग्लानुवादः
'O valiant Vali anger has overtaken you like the flood of a river. It is natural for you to be angry at this time, but shake off your anger just as the wise discard a flower  garland already used up.



#### श्लोकः
##### मूलम्
काल्यमेतेन सङ्ग्रामं करिष्यसि च वानर।  
वीर ते शत्रुबाहुल्यं फल्गुता वा न विद्यते4.15.8॥

##### शब्दार्थः
वानर monkey, एतेन with him, काल्यम्  tomorrow morning, सङ्ग्रामम् fight, करिष्यसि wish to  wage, वीर hero, ते to you, शत्रुबाहुल्यम् respect enemy more, फल्गुता वा weak also, न विद्यते  not become

##### आङ्ग्लानुवादः
'O monkey fight him only tomorrow morning. By this you are not going to prove your weakness or increase your respect for the enemy.



#### श्लोकः
##### मूलम्
सहसा तव निष्क्रामो मम तावन्न रोचते।  
श्रूयतां चाभिधास्यामि यन्निमित्तं निवार्यसे4.15.9॥

##### शब्दार्थः
सहसा rashly, तव you, निष्क्रामः exit, मम for me, न रोचते तावम् do not feel good, यन्निमित्तम् for what reason, निवार्यसे you are prevented, अभिधास्यामि I will explain, श्रूयताम् listen.

##### आङ्ग्लानुवादः
'I do not like your rashness. I will explain the reason I am preventing you. Listenः



#### श्लोकः
##### मूलम्
पूर्वमापतितः क्रोधात्स त्वामाह्वयते युधि।  
निष्पत्य च निरस्तस्ते हन्यमानो दिशो गतः4.15.10॥

##### शब्दार्थः
सः he, पूर्वम् earlier, क्रोधात् raged, आपतितः came, त्वाम् you, आह्वयते  challenging you, ते for  
you, निष्पत्य  attacked, निरस्तः thrown , हन्यमानः struck , दिशः directions, गतः went.

##### आङ्ग्लानुवादः
'Earlier, he (Sugriva) came  and challenged you to a duel. You struck him in anger, and defeated, he fled, running in all directions. Now his challenge rouses my suspicion.



#### श्लोकः
##### मूलम्
त्वया तस्य निरस्तस्य पीडितस्य विशेषतः।  
इहैत्य पुनराह्वानं शङ्कां जनयतीव मे4.15.11॥

##### शब्दार्थः
त्वया by you, निरस्तस्य defeated by you, विशेषतः specially, पीडितस्य hurt by you, तस्य his, इह here, पुनः again, एत्य after coming, आह्वानम् inviting you, मे to me, शङ्काम् suspicion, जनयतीव arouses.

##### आङ्ग्लानुवादः
'One who is defeated and badly mauled by you is again coming and inviting you to a duel in this manner arouses suspicion in me.



#### श्लोकः
##### मूलम्
दर्पश्च व्यवसायश्च यादृशस्तस्य नर्दतः।  
निनादश्चापि संरम्भो नैतदल्पं हि कारणम्4.15.12॥

##### शब्दार्थः
नर्दतः roaring, तस्य his, दर्पश्च and his arrogance, व्यवसायश्च determination also, निनादस्य roaring, संरम्भः insolence, एतत् all this, अल्पम् small, कारणम् cause, न हि cannot be.

##### आङ्ग्लानुवादः
'His determination, his insolence, his roaring, his arroganceall this cannot be for a small reason.



#### श्लोकः
##### मूलम्
नासहायमहं मन्ये सुग्रीवं तमिहागतम्।  
अवष्टब्धसहायश्च यमाश्रित्यैष गर्जति4.15.13॥

##### शब्दार्थः
इह here, आगतम् came, तं सुग्रीवम् that Sugriva, असहायम् without any help, न मन्ये not think so, अवष्टब्धसहाय certainly sought refuge, यम् big, आश्रित्य having taken help, एषः he, गर्जति is roaring.

##### आङ्ग्लानुवादः
'Certainly Sugriva has not come here to give a warcry without any external help. The  
person whose refuge he has sought is not a small one.



#### श्लोकः
##### मूलम्
प्रकृत्या निपुणश्चैव बुद्धिमांश्चैव वानरः।  
अपरीक्षितवीर्येण सुग्रीवस्सहनैष्यति॥4.15.14॥

##### शब्दार्थः
प्रकृत्या निपुणश्चैव naturally a clever, बुद्धिमांश्चैव wise person, वानरः monkey, सुग्रीवः Sugriva, अपरीक्षितवीर्येण without testing the ability of the ally, सख्यम् friendship न एष्यति will not make

##### आङ्ग्लानुवादः
'Sugriva is clever by nature. He is wise. Without assessing the ability of the ally he will not enter into friendship.



#### श्लोकः
##### मूलम्
पूर्वमेव मया वीर श्रुतं कथयतो वचः।  
अङ्गदस्य कुमारस्य वक्ष्यामित्वा हितं वचः4.15.15॥

##### शब्दार्थः
वीर O hero, पूर्वमेव earlier, कथयतः what he spoke, कुमारस्य from the son, अङ्गदस्य of Angada, वचः news, मय by me, श्रुतम् heard, हितम् good, वचः words, अद्य now, वक्ष्यामि त्वा will tell you.

##### आङ्ग्लानुवादः
'O hero I have heard the news earlier from our son Angada. I will tell you what he had heard and what he has said to meः



#### श्लोकः
##### मूलम्
अङ्गदस्तु कुमारोऽयं वनान्तमुपनिर्गतः।  
प्रवृत्तिस्तेन कथिता चारै राप्तैर्निवेदिता4.15.16॥

##### शब्दार्थः
कुमारः son, अयम् अङ्गदः this Angada, वनान्तम् to the forest, उपनिर्गतः had gone, तेन by him, प्रवृत्तिः news, कथिता narrated, चारैः  by spies, निवेदिता revealed.

##### आङ्ग्लानुवादः
'When our son Angada was out into the forest he had collected some reports from the spies which he has transmitted to me.



#### श्लोकः
##### मूलम्
अयोध्याधिपतेः पुत्रौ शूरौ समरदुर्जयौ।  
इक्ष्वाकूणां कुले जातौ प्रथितौ रामलक्ष्मणौ4.15.17॥  
सुग्रीवप्रियकामार्थं प्राप्तौ तत्र दुरासदौ।

##### शब्दार्थः
इक्ष्वाकूणाम् of Ikshvaku, कुले race, जातौ both born, अयोध्याधिपतेः king of Ayodhya, पुत्रौ sons, शूरौ two heroic, समरदुर्जयौ inviacible in war, रामलक्ष्मणौ Rama and Lakshmana, प्रस्थितौ both had, दुरासदौ both unconquerable, सुग्रीवप्रियकामार्थम् to please Sugriva, तत्र there, प्राप्तौ came.

##### आङ्ग्लानुवादः
'Rama and Lakshmana, two heroic sons of the king of Ayodhya born of the Ikshvaku race, are invincible in war. They have come there to help Sugriva.



#### श्लोकः
##### मूलम्
तव भ्रातुर्हि विख्यातस्सहायो रणकर्कशः।  
रामः परबलामर्दी युगान्ताग्निरिवोत्थितः4.15.18॥

##### शब्दार्थः
रणकर्कशः  crushing the foes in war, विख्यातः famous man, उत्थितः sprung up, युगान्ताग्निरिव like fire at the end of creation, परबलामर्दी who slayed strong enemies like Khara, सः रामः that Rama, ते your, भ्रातुः brother's, सहायः हि will help.

##### आङ्ग्लानुवादः
'Rama, famous for crushing foes in war, like the fire that breaks out at the dissolution of the world, has slain strong enemies like Khara and will help your brother.



#### श्लोकः
##### मूलम्
निवासवृक्षः साधूनामापन्नानां परा गतिः।  
आर्तानां संश्रयश्चैव यशसश्चैकभाजनम्4.15.19॥

##### शब्दार्थः
साधूनाम् to the virtuous people, निवासवृक्षः a sheltering tree, आपन्नानाम् to the destitutes, परा  supreme, गतिः refuge, आर्तानाम् to the distressed, संश्रयश्चैव protector, यशसः fame, एकभाजनम् sole repository.

##### आङ्ग्लानुवादः
'He is like a sheltering tree to the virtuous, an ultimate refuge for the destitutes and a protector of the distressed. He is the sole repository of fame.



#### श्लोकः
##### मूलम्
ज्ञानविज्ञानसम्पन्नो निदेशे निरतः पितुः।  
धातूनामिव शैलेन्द्रो गुणानामाकरो महान्4.15.20॥

##### शब्दार्थः
ज्ञानविज्ञानसम्पन्नः endowed with knowledge of scriptures science and, पितुः father's, निदेशे at the command, स्थितः stood by, शैलेन्द्रः lord of mountains, धातूनामिव like the mine of minerals, गुणानाम् for all virtues, महान् great, आकरः a mine.

##### आङ्ग्लानुवादः
'He is endowed with the knowledge of science and scriptures. He stood by his father's command. He is like a mine of virtues just as the lord of the mountain is  a mine of minerals.



#### श्लोकः
##### मूलम्
तत्क्षमं न विरोधस्ते सह तेन महात्मना।  
दुर्जयेनाप्रमेयेन रामेण रणकर्मसु4.15.21॥

##### शब्दार्थः
तत् therefore, महात्मना great, रणकर्मसु in war, दुर्जयेन unconquerable, अप्रमेयेन of immeasurable, तेन रामेण by that Rama, ते to you, विरोधः enmity, न क्षमम् not desirable.

##### आङ्ग्लानुवादः
'Rama is immeasurable in prowess and unconquerable in war. Therefore, enmity with him is not desirable for you.



#### श्लोकः
##### मूलम्
शूर वक्ष्यामि ते किञ्चिन्न चेच्छाम्यभ्यसूयितुम्।  
श्रूयतां क्रियतां चैव तव वक्ष्यामि यद्धितम्4.15.22॥

##### शब्दार्थः
शूर valiant, ते to you, किञ्चित् a little, वक्ष्यामि I will tell, अभ्यसूयितुम् not to dislike you, न इच्छामि not intend to, तव your, हितम् welfare, यत् वक्ष्यामि telling for your sake, श्रूयताम् please listen, क्रियतां च do as I say.

##### आङ्ग्लानुवादः
'O hero, this I tell you not because I dislike you, but because I wish your welfare. Listen, and do as I say



#### श्लोकः
##### मूलम्
यौवराज्येन सुग्रीवं तूर्णं साध्वभिषेचय।  
विग्रहं मा कृथा वीर भ्रात्रा राजन्बलीयसा4.15.23॥

##### शब्दार्थः
वीर hero, राजन् king, त्वम् you, तूर्णम् swiftly, सुग्रीवम् Sugriva, यौवराज्येन you may consecrate, अभिषेचय on consecration, यवीयसा with an younger one, भ्रात्रा brother, विग्रहम् enmity, मा कृथा do not have.

##### आङ्ग्लानुवादः
'O king O hero consecrate your brother Sugriva as prince at once. Do not create enmity with him.



#### श्लोकः
##### मूलम्
अहं हि ते क्षमं मन्ये तेन रामेण सौहृदम्।  
सुग्रीवेण च सम्प्रीतिं वैरमुत्सृज्य दूरतः4.15.24॥

##### शब्दार्थः
वैरम् enmity, दूरतः to a distance, उत्सृज्य shed, सुग्रीवेण with Sugriva, सम्प्रीतिम् love, तेन रामेण with Rama, सौहृदम् friendship, ते to you, क्षमम् is the right, अहम् I, मन्ये I think.

##### आङ्ग्लानुवादः
'Leave enmity with Sugriva far behind. Make friendship with Rama. I think it is the right thing for you.



#### श्लोकः
##### मूलम्
लालनीयो हि ते भ्राता यवीयानेष वानरः।  
तत्र वा सन्निहस्थो वा सर्वथा बन्धुरेव ते4.15.25॥

##### शब्दार्थः
यवीयान् भ्राता he is your younger brother, एषः वानरः this monkey, ते to you, लालनीयः हि deserves your protection, तत्र there, सन् वा इहस्थो वा whether he is here(at kishkinda) or there (at Rishyamuka), सर्वथा all means, ते your, बन्धुरेव relation.

##### आङ्ग्लानुवादः
'This monkey is your younger brother and, therefore, deserves your protection. Whether he is here or there, he is your brother.



#### श्लोकः
##### मूलम्
न हि तेन समं बन्धुं भुवि पश्यामि कञ्चन4.15.26॥  
दानमानादिसत्कारैः कुरुष्व प्रत्यनन्तरम्।  
वैरमेतत्समुत्सृज्य तव पार्श्वे स तिष्ठतु4.15.27॥

##### शब्दार्थः
तेन with him, समम् equal, बन्धुम् relation, कञ्चन whoever, भुवि on this earth, न पश्यामि हि I do not see, एतत् this, वैरम् enmity, समुत्सृज्य give up, दानमानादिसत्कारैः by honouring him, by giving wealth and respect, प्रत्यनन्तरम् after that, कुरुष्व you may do, सः he, तव your, पार्श्वे by the side, तिष्ठतु remain.

##### आङ्ग्लानुवादः
'Indeed I do not see any of your relatives comparable to him on earth. Give up enmity with him. Give him wealth. Give him respect. Keep him by your side.



#### श्लोकः
##### मूलम्
सुग्रीवो विपुलग्रीवस्तवबन्धुस्सदा मतः।  
भ्रातृस्सौहृदमालम्ब नान्या गतिरिहास्ति ते4.15.28॥

##### शब्दार्थः
विपुलग्रीवः broadnecked, सुग्रीवः Sugriva, तव your, महाबन्धुः great relation, मतः your, भ्रातृसौहृदम् brotherly affection, आलम्ब you extend, ते to you, इह now, अन्यागतिः alternative, नास्ति no

##### आङ्ग्लानुवादः
'Extend your brotherly affection to broadnecked Sugriva. He is always your great relation. There is no alternative for you other than this at present.



#### श्लोकः
##### मूलम्
यदि ते मत्प्रियं कार्यं यदि चावैषि मां हिताम्।  
याच्यमानः प्रयत्नेन साधु वाक्यं कुरुष्व मे4.15.29॥

##### शब्दार्थः
ते to you, मत्प्रियम् a favour to me, कार्यं यदि if it is going to be done, माम् me, हिताम् a good counsel, अवेषि यदि if you treat me so, प्रयत्नेन by the effort, याच्यमानः pray you, मे my, वाक्यम् words, साधु please, कुरुष्व heed.

##### आङ्ग्लानुवादः
'Pray, do me this favour. Treat me as your wellwisher. Heed my  advice given with care.



#### श्लोकः
##### मूलम्
प्रसीद पथ्यं शृणु जल्पितं हि मे  
न रोष मेवानुविधातुमर्हसि।  
क्षमो हि ते कोसलराजसूनुना  
न विग्रहश्शक्रसमानतेजसा4.15.30॥

##### शब्दार्थः
प्रसीद quieten your mind, मे my, पथ्यम् beneficial, जल्पितं word, शृणु listen, रोषमेव only anger, अनुविधातुम् follow, न अर्हसि you should not, शक्रसमानतेजसा resembling Indra in splendour, कोसलराजसूनुना with the prince of the kingdom of Kosala, ते you, विग्रहः enmity, न क्षमः हि not fit for you.

##### आङ्ग्लानुवादः
'Do not lose your temper. Quieten your mind. My advice is beneficial to you. You should not  fight with the prince of Kosala who is comparable to Indra in splendour.It is not proper for you.'



#### श्लोकः
##### मूलम्
तदा हि तारा हितमेव वाक्यं  
तं वालिनं पथ्यमिदं बभाषे।  
न रोचते तद्वचनं हि तस्य  
कालाभिपन्नस्य विनाशकाले4.15.31॥

##### शब्दार्थः
तदा then, तारा Tara, तं वालिनम् to Vali, हितम् counsel, पथ्यम् beneficial, इदं वाक्यम् these words, बभाषे spoke, कालाभिपन्नस्य influenced by bad time, तस्य his, विनाशकाले at the time of destruction, तत् वचनम् those words, न रोचते not liking.

##### आङ्ग्लानुवादः
Even though Tara gave good counsel to Vali at the hour of destruction, the advice did not find favour with him as he was under the influence of unfavourable time (seized by death).  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे पञ्चदशस्सर्गः॥  
Thus ends the fifteenth sarga of Kishkindakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/015_tAropadeshaH.md">
<details><summary><h3>भूषणम् ...{Loading}...</h3></summary>



अथ तस्य निनादं तु सुग्रीवस्य महात्मनः ।  

शुश्रावान्तःपुरगतो वाली भ्रातुरमर्षणः  ॥  ४।१५।१  ॥   

अथ ताराबुद्धिः पञ्चदशे अथ तस्येत्यादि । महात्मनः महाधैर्यस्य  ॥  ४।१५।१
 ॥   

  

श्रुत्वा तु तस्य निनदं सर्वभूतप्रकम्पनम् ।  

मदश्चैकपदे नष्टः क्रोधश्चापतितो महान्  ॥  ४।१५।२  ॥   

श्रुत्वेति । स्थितस्येति शेषः । एकपदे एकस्मिन्नेव स्थाने, सद्य इत्यर्थः
। आपतितः उत्पन्न इत्यर्थः  ॥  ४।१५।२  ॥   

  

स तु रोषपरीताङ्गो वाली सन्ध्यातपप्रभः ।  

उपरक्त इवादित्यः सद्यो निष्प्रभतां गतः  ॥  ४।१५।३  ॥   

स त्विति । रोषेण परीताङ्गः विपरीताङ्गः, विकृतवेष इत्यर्थः । अत एव
सन्ध्यातपप्रभः "कोपपावकयावकिताननः" इति
प्रयोगात्कोपरक्तदेहत्वात्सन्ध्यातपप्रभत्वम् । किञ्च उपरक्तः समीपरक्तः,
कृतपरिवेष इत्यर्थः । परिवेषयुक्तो हि सूर्यो निष्प्रभो दृश्यते । उपरक्तो
राहुग्रस्तो वा  ॥  ४।१५।३  ॥   

  

वाली दंष्ट्राकरालस्तु क्रोधाद्दीप्ताग्निसन्निभः ।  

भात्युत्पतितमद्माभः समृणाल इव ह्रदः  ॥  ४।१५।४  ॥   

शब्दं दुर्मर्षणं श्रुत्वा निष्पपात ततो हरिः ।  

वेगेन चरणन्यासैर्दारयन्निव मेदिनीम्  ॥  ४।१५।५  ॥   

दंष्ट्राकरालः दंष्ट्रादन्तुरः । "कालो दन्तुरे तुङ्गे" इत्यमरः ।
क्रोधाद्धेतोः दीप्ताग्निसन्निभः अत एवोत्पतितपद्मः विकसितरक्तोत्पलः ।
"उत्पतितपद्माभ" इति पाठे उत्पतिता स्वोपरि प्रसृता पद्मानामाभा यस्मिन् स
इत्यर्थः । समृणालो ह्रदः इव भाति बभौ  ॥  ४।१५।४,५  ॥   

  

तं तु तारा परिष्वज्य स्नेहाद्दर्शितसौहृदा ।  

उवाच त्रस्तसम्भ्रान्ता हितोदर्कमिदं वचः  ॥  ४।१५।६  ॥   

परिष्वज्य स्ववचनश्रवणाभिमुख्यायालिङ्ग्य स्नेहात् परिष्वज्येत्यन्वयः ।
दर्शितसौहृदा यथा भवति तथोवाचेत्यर्थः । सम्भ्रान्ता त्वरिता
"सम्भ्रमस्त्वरा" इत्यमरः । हितोदर्कं हितफलकम्  ॥  ४।१५।६  ॥   

  

साधु क्रोधमिमं वीर नदीवेगमिवागतम् ।  

शयनादुत्थितः काल्यं त्यज भुक्तामिव स्रजम्  ॥  ४।१५।७  ॥   

साध्विति । काल्यं प्रातः शयनादुत्थितः पुरुषः भुक्तां स्रजमिव नदीवेगमिव
आगतम् अप्रतिबद्धं क्रोधं साधु निश्शेषं त्यज  ॥  ४।१५।७  ॥   

  

काल्यमेतेन सङ्ग्रामं करिष्यसि च वानर ।  

वीर ते शत्रुबाहुल्यं फल्गुता वा न विद्यते  ॥  ४।१५।८  ॥   

काल्यं प्रातःकाले, एतेन युद्धं करिष्यसि । फल्गुता लाघवं वा शत्रुबाहुल्यं
शत्रुगौरवं वा न विद्यते । अतः किमर्थमद्यैव निर्गच्छसीत्यर्थः  ॥  ४।१५।८
 ॥   

  

सहसा तव निष्क्रामो मम तावन्न रोचते ।  

श्रूयतां चाभिधास्यामि यन्निमित्तं निवार्यसे  ॥  ४।१५।९  ॥   

सहसा निर्गमे को दोष इत्यत्राह सहसेति  ॥  ४।१५।९  ॥   

  

पूर्वमापतितः क्रोधात्स त्वामाह्वयते युधि ।  

निष्पत्य च निरस्तस्ते हन्यमानो दिशो गतः  ॥  ४।१५।१०  ॥   

त्वया तस्य निरस्तस्य पीडितस्य विशेषतः ।  

इहैत्य पुनराह्वानं शङ्कां जनयतीव मे  ॥  ४।१५।११  ॥   

प्रथमं युक्तिमाह पूर्वमित्यादिश्लोकद्वयमेकान्वयम् । पूर्वमापतितः ते
त्वया क्रोधान्निष्यत्य यो युधि निरस्तः, हन्यमानो दिशो गतश्च सः
त्वामाह्वयते । पुनरेत्य स्थितस्य तस्यैतदाह्वानं मे शङ्कां
सहायसहितत्वशङ्कां जनयतीति योजना । इवशब्दो वाक्यालङ्कारे  ॥  ४।१५।१०,११
 ॥   

  

दर्पश्च व्यवसायश्च यादृशस्तस्य नर्दतः ।  

निनादश्चापि संरम्भो नैतदल्पं हि कारणम्  ॥  ४।१५।१२  ॥   

अवधारणे हेत्वन्तरमप्याह दर्पश्चेति । नर्दतस्तस्य दर्पश्च व्यवसायश्च
यत्नश्च निनादश्च संरम्भश्च यादृशः अस्य एतत्कारणमल्पं न भवतीति योजना  ॥ 
४।१५।१२  ॥   

  

नासहायमहं मन्ये सुग्रीवं तमिहागतम् ।  

अवष्टब्धसहायश्च यमाश्रित्यैष गर्जति  ॥  ४।१५।१३  ॥   

फलितमाह नासहायमिति । अवष्टब्धसहायश्च परिगृहीतसहाय एव । कुतः? एषः
यमाश्रित्य गर्जति तादृशगर्जनहेतुसहायाश्रित एष इत्यर्थः  ॥  ४।१५।१३  ॥   

  

प्रकृत्या निपुणश्चैव बुद्धिमांश्चैव वानरः ।  

अपरीक्षितवीर्येण सुग्रीवः सह नेष्यति  ॥  ४।१५।१४  ॥   

सहायस्यातिशये किं मानमित्यत आह प्रकृत्येति  ॥  ४।१५।१४  ॥   

  

पूर्वमेव मया वीर श्रुतं कथयतो वचः ।  

अङ्गदस्य कुमारस्य वक्ष्यामि त्वा हितं वचः  ॥  ४।१५।१५  ॥   

न केवलं युक्त्यायं निर्णयः, वचनाच्चेत्याह पूर्वमिति । वचो यत्
प्रासङ्गिकं कथयतो ऽङ्गदस्य वचः मया श्रुतं तत् हितं वचः त्वां प्रति
वक्ष्यामि  ॥  ४।१५।१५  ॥   

  

अङ्गदस्तु कुमारो़ ऽयं वनान्तमुपनिर्गतः ।  

प्रवृत्तिस्तेन कथिता चारैराप्तैर्निवेदिता  ॥  ४।१५।१६  ॥   

अयोध्याधिपतेः पुत्रौ शूरौ समरदुर्जयौ ।  

इक्ष्वाकूणां कुले जातौ प्रथितौ रामलक्ष्मणौ ।  

सुग्रीवप्रियकामार्थं प्राप्तौ तत्र दुरासदौ  ॥  ४।१५।१७  ॥   

अङ्गद इति । वनान्तमुपवनान्तमभिनिर्गतः विहारार्थं गतः । प्रवृत्तिर्वार्ता
"वार्ता प्रवृत्तिर्वृत्तान्तः" इत्यमरः । तत्र ऋश्यमूके
दुरासदावित्यनन्तरमितिकरणं बोध्यम् । प्राप्तविति प्रवृत्तिस्तेन कथितेति
सम्बन्धः  ॥  ४।१५।१६,१७  ॥   

  

तव भ्रातुर्हि विख्यातः सहायो रणकर्कशः ।  

रामः परबलामर्दी युगान्ताग्निरिवोत्थितः  ॥  ४।१५।१८  ॥   

तौ कीदृशावित्यपेक्षायाम् एकस्य स्वरूपकथनेनान्यस्य स्वरूपमप्यर्थादुक्तं
भवतीति मत्वा प्रधानभूतरामस्वरूपमाह तवेत्यादिना श्लोकत्रयेण । रामः
उक्तविशेषणविशिष्ट इत्यन्वयः  ॥  ४।१५।१८  ॥   

  

निवासवृक्षः साधूनामापन्नानां परा गतिः ।  

आर्तानां संश्रयश्चैव यशसश्चैकभाजनम्  ॥  ४।१५।१९  ॥   

तत्त्वस्थितिं सूचयन्त्याह निवासेति । यथा सुग्रीवस्य सहायः एवं ममापि कुतो
न स्यादित्यत्राह साधूनामिति । स्वच्छायापेक्षिणाम् अनुकूलानां निवासवृक्षः
। वृक्ष इत्यभेदाध्यवसायेन सर्वाथा सादृश्यमुच्यते । यथा वृक्षः प्रथमं
तापमहृत्य पुष्पफलप्रदानादिना सर्वेन्द्रियतर्पणः तथायमित्यर्थः । निवास
इति विशेषणेन कादाचित्कच्छायकतरुव्यावृत्तिः । "वासुदेवतरुच्छाया नातिशीता
न घर्मदा । नरकाङ्गारशमनी सा किमर्थं न सेव्यते  ॥ " इत्युक्तत्वात्।
सुग्रीवद्रोहकरणेन नास्माकं साधुत्वलेश इत्याशयः। साधूनामेवम्, आपन्नानां
तु परा गतिः "योगक्षेमं वहामि" इत्युक्तरीत्या आश्रितविषये
उपायदशाप्रभृतिफलपर्यन्तसर्वकार्यकर इत्यर्थः। तत्राप्यार्तानां
संश्रयश्चैव। आश्रितेष्वपि आर्तानां तु सर्वदा समीचीनाश्रयः,
सर्वकार्यनिर्वाहक इत्यर्थः। भवत्वेवम्, ममापि कश्चिदाश्रयो
भविष्यतीत्यत्राह यशसश्चैकभाजनमिति। एंवविधरक्षको लोकेऽन्यो नास्तीत्यर्थः।
अत्र "चतुर्विधा भजन्ते मां जनाः सुकृतिनोऽर्जुन। आर्तो जिज्ञासुरर्थार्थी
ज्ञानी च भरतर्षभ  ॥ " इत्युक्ताश्चतुर्विधाधिकारिण उच्यन्ते । साधूनां
जिज्ञासूनाम्, कैवल्यकामानामित्यर्थः । आपन्नानाम् अपूर्वैश्वर्यकामानाम् ।
आर्तानां भ्रष्टैश्वर्यकामानाम् । यशसः "ज्ञानी त्वात्मैव मे मतम्"
इत्युक्तयशोयुक्तस्य । एकवचनेन तस्य सुदुर्लभत्वमुक्तम् । एकभाजनम्
अद्वितीयाश्रयः । यद्वा साधूनामुपासकानाम् आपन्नानां "सकृदेव प्रपन्नाय"
इत्युक्तरीत्या ईषत्प्रपन्नानाम् । आर्तानाम् आर्तप्रपन्नानाम् । "आर्तो वा
यदि वा दृप्तः परेषां शरणागतः" इति वक्ष्यमाणत्वत् । यशसश्चैकभाजनमित्यनेन
एवंभूतो ऽन्यो नास्तीत्युच्यते  ॥  ४।१५।१९  ॥   

  

ज्ञानविज्ञानसम्पन्नो निदेशे निरतः पितुः ।  

धातूनामिव शैलेन्द्रो गुणानामाकरो महान्  ॥  ४।१५।२०  ॥   

आश्रीतफलप्रदानोपयोगिज्ञानसम्पत्तिमाह ज्ञानविज्ञानसम्पन्न इति । ज्ञानं
लौकिकज्ञानम्, विज्ञानं शास्त्रजन्यज्ञानम् ताभ्यां सम्पन्नः । यद्वा
विज्ञानेन धर्मभूतेन सम्पन्नः । ज्ञानश्चासौ विज्ञानसम्पन्नश्चेति ।
कर्मधारयः । ज्ञानस्वरूपो ज्ञानगुणकश्चेत्यर्थः । ज्ञानसम्पत्तिमुक्त्वा
ऽनुष्ठानसम्पत्तिमाह निदेशे निरतः पितुरिति ।
प्रधानत्वात्पितृवचनपरिपालनत्वमुक्तम् । इदमुपलक्षणं धर्मान्तराणाम् । अनेन
सौलभ्यं चोक्तम् । समस्तकल्याणगुणसमृद्धिमाह गुणानामाकर इति ।
बहुवचनेनासङ्ख्येयत्वमुक्तम् । आकर इत्यनेन गुणातिरिक्तत्वं गुणिन उक्तम् ।
महानित्यनेन गुणानामप्युत्कर्षावहं गुणिस्वरूपमुच्यते । धातूनामित्यनेन
गुणानां ज्ञानशक्तिबलैश्वर्यादिभेदेन नानाविधत्वमुक्तम् । शैलेन्द्रो
हिमवान् अनेनाप्रकम्प्यत्वमुक्तम्  ॥  ४।१५।२०  ॥   

  

तत्क्षमं न विरोधस्ते सह तेन महात्मना ।  

दुर्जयेनाप्रमेयेन रामेण रणकर्मसु  ॥  ४।१५।२१  ॥   

तदिति । रणकर्मसु दुर्जयेनेत्यन्वयः  ॥  ४।१५।२१  ॥   

  

शूर वक्ष्यामि ते किञ्चिन्न चेच्छाम्यभ्यसूयितुम् ।  

श्रूयतां क्रियतां चैव तव वक्ष्यामि यद्धितम्  ॥  ४।१५।२२  ॥   

ते अभ्यसूयितुं नेच्छामि । त्वद्विषये अभ्यसूयां दोषाविष्करणं कर्तुं
कदाचिदपि नेच्छामीत्यर्थः । यद्वा मया वक्ष्यमाणे हिते त्वया अभ्यसूया न
कार्येत्यर्थः  ॥  ४।१५।२२  ॥   

  

यौवराज्येन सुग्रीवं तूर्णं साध्वभिषेचय ।  

विग्रहं मा कृथा वीर भ्रात्रा राजन् बलीयसा  ॥  ४।१५।२३  ॥   

अहं हि ते क्षमं मन्ये तेन रामेण सौहृदम् ।  

सुग्रीवेण च सम्प्रीतिं वैरमुत्सृज्य दूरतः  ॥  ४।१५।२४  ॥   

लालनीयो हि ते भ्राता यवीयानेष वानरः ।  

तत्र वा सन्निहस्थो वा सर्वथा बन्धुरेव ते  ॥  ४।१५।२५  ॥   

यौवराज्येन अभिषेचय यौवराज्येनोपलक्षितो यथा भवति तथाभिषिञ्चेत्यर्थः  ॥ 
४।१५।२३२५  ॥   

  

न हि तेन समं बन्धुं भुवि पश्यामि कञ्चन ।  

दानमानादिसत्कारैः कुरुष्व प्रत्यनन्तरम्  ॥  ४।१५।२६  ॥   

वैरमेतत्समुत्सृज्य तव पार्श्वे स तिष्ठतु ।  

सुग्रीवो विपुलग्रीवस्तव बन्धुः सदा मतः  ॥  ४।१५।२७  ॥   

प्रत्यनन्तरं त्वदनन्तरम् । समीपवर्तिनं वा कुरुष्व  ॥  ४।१५।२६,२७  ॥   

  

भ्रातुः सौहृदमालम्ब नान्या गितिरिहास्ति ते  ॥  ४।१५।२८  ॥   

भ्रातुरित्यर्धम् । आलम्ब आलम्बस्व  ॥  ४।१५।२८  ॥   

  

यदि ते मत्प्रियं कार्यं यदि चावैषि मां हिताम् ।  

याच्यमानः प्रयत्नेन साधु वाक्यं कुरुष्व मे  ॥  ४।१५।२९  ॥   

अवैषि जानासि । प्रत्यत्नेन बहुप्रयत्नेन  ॥  ४।१५।२९  ॥   

  

प्रसीद पथ्यं शृणु जल्पितं हि मे न रोषमेवानुविधातुमर्हसि ।  

क्षमो हि ते कोसलराजसूनुना न विग्रहः शक्रसमानतेजसा  ॥  ४।१५।३०  ॥   

स्ववचनाश्रवणे बाधकं सूचयन्त्याह प्रसीदेति । प्रसीद त्यक्तरोषो भव । पथ्यं
हितम् । जल्पितं वचनम् । भावे क्तः । शक्रसमानतेजसा शक्रतेजस्तुल्यतेजसा ।
अनेन वालिनो रामस्याधिक्यमुक्तम्  ॥  ४।१५।३०  ॥   

  

तदा हि तारा हितमेव वाक्यं तं वालिनं पथ्यमिदं बभाषे ।  

न रोचते तद्वचनं हि तस्य कालाभिपन्नस्य विनाशकाले  ॥  ४।१५।३१  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चदशः सर्गः  ॥  १५  ॥   

तदा वक्तव्यकाले, वालिनं प्रतीति शेषः । भाषतेर्द्विकर्मकत्वात् । तस्य
तस्मै । चतुर्थ्यर्थे षष्ठी । "रुच्यर्थानाम्" इति हि स्मृतिः ।
विनाशकालत्वे हेतुः कालाभिपन्नस्येति । मृत्युना गृहीतस्येत्यर्थः  ॥ 
४।१५।३१  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने पञ्चदशः सर्गः  ॥  १५  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/015_tAropadeshaH.md">
<details><summary><h3>शिरोमणी ...{Loading}...</h3></summary>



सुग्रीवकृतनिनादश्रवणानन्तरकालिकं वालिवृत्तान्तमाह अथेत्यादिभिः ।
अन्तःपुरगतः अन्तःपुरे स्थितः वाली भ्रातुः सुग्रीवस्य निनादं शुश्राव  ॥ 
४।१५।१  ॥   

  

श्रुत्वेति । सर्वभूतप्रकम्पनं तस्य सुग्रीवस्य निनादं श्रुत्वा
विद्यमानस्य वालिनः एकपदे तस्मिन् क्षणे मदः मत्तः सर्वे बिभ्यतीति गर्वः
नष्टः क्रोधः आपादितः संप्राप्तः  ॥  ४।१५।२  ॥   

  

तत इति । रोषपरीताङ्गः कोपाविष्टः वाली उपरक्तः राहुग्रस्तः आदित्य इव
सद्यो निष्प्रभतां गतः  ॥  ४।१५।३  ॥   

  

वालीति । द्रंष्ट्राकरालः द्रंष्ट्राहेतुकभयङ्करत्वविशिष्टः वाली
उत्पतितपद्माभः उत्पतिता विनष्टा पद्माभा पद्मविनाशेन पद्महेतुका
दीप्तिर्यस्य सः समृडालः पद्मनालमात्रविशिष्टहृद इव भाति वर्तते । एतेन
वालिनः पराभवो ऽवश्यं भविष्यतीति सूचितम्  ॥  ४।१५।४  ॥   

  

शब्दमिति । दुर्मर्षणं दुःसहं शब्दं श्रुत्वा हरिर्वाली वेगेन पदन्यासैः
मेदिनीं पृथिवीं दारयन्निव ततः किष्किन्धायाः निष्पपात  ॥  ४।१५।५  ॥   

  

तमिति । तमन्तःपुरान्निष्क्रामन्तं वालिनं दर्शितसौहृदा तारा स्नेहात्
परिष्वज्य आलिङ्ग्य त्रस्तसंभ्रान्ता त्रस्ता उद्विग्नचित्ता संभ्रान्ता
भीता च सती किंच त्रस्तेन वाल्युद्विग्नचित्तत्वेन संभ्रान्ता जातभया सती
हितोदकं हितरूपौत्तरकालिकफलकं वचः उवाच  ॥  ४।१५।६  ॥   

  

तद्वचनाकारमाह-- साध्विति । हे वीर आगतं सुग्रीवस्वनश्रवणेन संजातमिमं
क्रोधं नदीवेगमिव काल्यं प्रातःकाले शयनादुत्थितो जनः भुक्तां स्रजं
मालामिव त्यज  ॥  ४।१५।७  ॥   

  

कल्यमिति । हे वानर यतः ते तव शत्रुबाहुल्यं न अत एव ते फल्गुता लघुतापि न
विद्यते अतः कल्यं प्रातःकाले एतेन सुग्रीवेण सह संग्रामं त्वं करिष्यसि  ॥ 
४।१५।८  ॥   

  

सहसेति । सहसा अविचारेण तव निष्कामस्त्वत्कर्तृकनिष्क्रमणं मम न रोचते ।
ननु संग्रामार्थं पूर्वनिष्क्रमणे न निवारितवतीदानीं किमर्थं निवारयसीत्यत
आह श्रूयतामिति । यन्निमित्तं यदर्थं मया निवार्यसे तदभिधास्यामि त्वया
श्रूयताम्  ॥  ४।१५।९  ॥   

  

तदभिधानमेवाह पूर्वमिति । आपतितः प्राप्तः स सुग्रीवः युधि युद्धार्थं
क्रोधात् त्वामाह्वयते आह्वयत निष्पत्य निर्गत्य ते त्वया हन्यमानः अत एव
निरस्तः पराभूतः सन् दिशो गतः अपलायतेत्यर्थः  ॥  ४।१५।१०  ॥   

  

त्वयेति । त्वया निरस्तस्य अत एव विशेषतः पीडितस्य दुःखितस्य तस्य
सुग्रीवस्य पुनरिहैत्याह्वानं मे शङ्कां जनयत्येव । इवशब्द एवार्थे  ॥ 
४।१५।११  ॥   

  

दर्प इति । नर्दतस्तस्य सुग्रीवस्य यादृशो दर्पः गर्वः व्यवसायो निश्चयश्च
निनादस्य संरम्भो वृद्धिश्च एतत् एतस्य कारणमल्पं न महाकारणका इमे इत्यर्थः
 ॥  ४।१५।१२  ॥   

  

कारणमेवाह नेति । तं पूर्वं पराभूतमिह इदानीमागतं सुग्रीवमसहायं
सहायरहितमहं न मन्ये । नु ममातीव प्रबलत्वात्ससहायेनापि तेन किमित्यत आह
यमाश्रित्य एषः गर्जति स अवष्टब्धसहायः प्रबलसहाय इत्यर्थः । एतेन स त्वया
निवर्तयितुं न शक्य इति सूचितम्  ॥  ४।१५।१३  ॥   

  

सहायस्य प्रबलत्वे हेतुं वदन्ती आह प्रकृत्येति । प्रकृत्या स्वभावेन
निपुणः सकलकर्मकुशलः बुद्धिमान् वानरः सुग्रीवः अपरीक्षितवीर्येण पुरुषेण
सह सख्यं न एष्यति करिष्यतीत्यर्थः  ॥  ४।१५।१४  ॥   

  

तत्रैव निश्चयमाह पूर्वमिति । हे वीर हितं सुग्रीवस्य सखायं कथयतः कुमारस्य
अङ्गदस्य वचः मया श्रुतम् अद्य वक्ष्यामि तद्वच इति शेषः  ॥  ४।१५।१५  ॥   

  

तद्वचनाकारमाह अङ्गद इति । अयं कुमारः अङ्गदः वनान्तं वनसमीपं गत्वेति
शेषः, उपनिर्गतः पुनः मत्समीपं प्राप्त आसीत् तेन कुमारेण चारैर्निवेदिता
प्रवृत्तिः सुग्रीववृत्तं कथिता  ॥  ४।१५।१६  ॥   

  

अङ्गदोक्तिमेवाह अयोध्येति । इक्ष्वाकूणां कुले जातौ अयोध्याधिपतेः दशरथस्य
पुत्रौ नित्यपुत्रत्वविशिष्टौ रामलक्ष्मणौ प्रस्थितौ केनचिन्निमित्तेन वनं
प्राप्तौ  ॥  ४।१५।१७  ॥   

  

सुग्रीवेति । दुरासदौ धर्षयितुमशक्यौ रामलक्ष्मणौ तत्र सुग्रीपसमीपे
प्राप्तौ रणकर्मणि विख्यातः सः लक्ष्मणसहितरामस्ते भ्रातुः सुग्रीवस्य
सहायः सखा, अभवदिति शेषः  ॥  ४।१५।१८  ॥   

  

रामो जेतुमशक्य इति बोधयितुमाह राम इति । उत्थितः प्रवृद्धः
युगान्ताग्निरिव परबलामर्दी शत्रुसेनानां विघातकः साधूनां परोपकारनिरतानां
निवासवृक्ष आश्रय इत्यर्थः, आपन्नानां प्राप्तापत्तीनां परा उत्कृष्टा गतिः
रक्षकः आर्तानां दुःखितानां संश्रयः दुःखविध्वंसक इत्यर्थः, यशसः कीर्तेः
एकभाजनं महायशस्वीत्यर्थः, ज्ञानविज्ञानसंपन्नः ज्ञानेन
सकलशास्त्रविषयकबोधेन विज्ञानेन वेदवर्णितसकलवस्तूनां साक्षादनुभवेन च
संपन्नः युक्तः अत एव पितुर्निदेशे आज्ञायां निरतः रामः धातूनामाकरः
शैलेन्द्र इव गुणानां वात्सल्यादीनां महानाकरो ऽस्तीति शेषः ।
सार्धश्लोकद्वयमेकान्वयि  ॥  ४।१५।१९,२०  ॥   

  

ननु किमेतद्वर्णनेनेत्यत आह तदिति । तत् रामस्य सकलगुणनिधित्वाद्धेतोः
अप्रमेयेण बलादिषु इयत्तारहितेन अत एव रणकर्मसु दुर्जयेन महात्मना तेन
रामेण सह ते तव विरोधः न क्षमः युक्तः । एतेन राम एव त्वया ऽप्याश्रयितव्य
इति सूचितम् । अर्धद्वयमेकान्वयि  ॥  ४।१५।२१  ॥   

  

रामाश्रयणोपायं वक्तुमाह शूरेति । हे शूर यतः अभ्यसूयितुं तवासूयां
प्रकटयितुं नेच्छामि अतः किंचिद्वक्ष्यामि अतः यत्तव हितं वक्ष्यामि तत्
श्रूयताम्  ॥  ४।१५।२२  ॥   

  

तद्वचनाकारमाह यौवराज्येनेति । हे वीर हे राजन् तूर्णं शीघ्रं यौवराज्येन
सुग्रीवं साध्वभिषेचय भ्रात्रा सह विग्रहं मा कृथाः हि यतः रामेण सौहृदं
सुग्रीवेण संप्रीतिं च ते क्षमं योग्यं मन्ये अतः वैरमुत्सृज्य यवीयान्
कनिष्ठस्ते भ्राता सुग्रीवस्ते लालनीयः । सार्धश्लोकद्वयमेकान्वयि  ॥ 
४।१५।२३२५  ॥   

  

तत्रेति । तत्र ऋष्यमूके सन् स्थितो वा इहस्थः किष्किन्धायां स्थितो वा तव
बन्धुरेव, तेन सुग्रीवेण समं सदृशं बन्धुं भुवि कंचन न पश्यामि  ॥  ४।१५।२६
 ॥   

  

दानेति । एतत् किंचित्प्रसङ्गेन जातं वैरं समुत्सृज्य त्यक्त्वा सुग्रीवं
दानादिभिः प्रत्यनन्तरं प्राप्तान्तररहितम् अन्तरङ्गमित्यर्थः, कुरुष्व अत
एव स सुग्रीवः पार्श्वे तिष्ठतु  ॥  ४।१५।२७  ॥   

  

तदेव भङ्ग्यन्तरेणाह सुग्रीव इति । भ्रातृसौहृदमालम्ब्य विद्यमानस्य तव
सुग्रीवो महाबन्धुर्मतः अतः अन्या सुग्रीवभिन्ना व्यक्तिः ते गतिः रक्षिका
न  ॥  ४।१५।२८ ॥   

  

यदीति । ते तव यदि मत्प्रियं कार्यं यदि च मां हितामवैषि जानासि तर्हि
प्रियत्वेन याच्यमानस्त्वं मे वाक्यं साधु कुरुष्व  ॥  ४।१५।२९  ॥   

  

प्रसीदेति । पथ्यं हितं मे जल्पितं कथितं त्वं शृणु अत एव प्रसीद अत एव
रोषं कोपमनुविधातुं नार्हसि । तद्वचनाकारमाह शक्रसमानतेजसा कोशलराजसूनुना
समं विग्रहः कलहो न क्षमः  ॥  ४।१५।३०  ॥   

  

तदेति । इदं हितं पथ्यं वाक्यं तदा तस्मिन् वालिविनाशकाले तारा वालिनं
बभाषे तत् ताराभाषितं वचनं कालाभिपन्नस्य विनाशकालं प्राप्तस्य तस्य वालिनः
न रोचते  ॥  ४।१५।३१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
पञ्चदशः सर्गः  ॥  ४।१५  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/015_tAropadeshaH.md">
<details><summary><h3>तिलकम् ...{Loading}...</h3></summary>



अथेति  ॥  ४।१५।१  ॥   

  

एकपदे तत्क्षणे । आपादितः संपादितः  ॥  ४।१५।२  ॥   

  

कनकप्रभस्य क्रोधादतिरक्तत्वे सहजप्रभानाशेनोपरक्तादित्योपमेयता,
एतदादीन्यासन्नमृत्युलक्षणानि  ॥  ४।१५।३  ॥   

  

उत्पतितपद्मेत्येकदेशे तन्त्रम् । उत्पतितैरुद्धतैः पद्मैरुत्पतिता नष्टा
पद्मकृतशोभा यस्य तादृशो मृणालसहितो ह्रद इव दंष्ट्रा मृणालस्थानीया  ॥ 
४।१५।४ ॥   

  

दुर्मर्षणं दुःसहम् । वेगेन युक्तैः पदन्यासैः  ॥  ४।१५।५  ॥   

  

त्रस्तसंभ्रान्ता । कर्मधारये पुंवत्त्वम् । त्रस्ता भीता संभ्रान्ता
क्षुभितचित्ता हितोदर्कं हितरूपोत्तरकालफलम्  ॥  ४।१५।६  ॥   

  

काल्यं प्रातःकाले शयनादुत्थितो मुक्तास्रजमिव त्यज क्रोधम्  ॥  ४।१५।७  ॥   

  

काल्यं प्रातःकाले सङ्ग्रामं कुरु । हे वीर यद्यपि सङ्ग्रामे
शत्रोर्बाहुल्यं त्वत्त आदिक्यं न विद्यते, नापि तव फल्गुता लघुता विद्यते,
अथापि सहसा हठात्तवाद्य निष्क्रामो निष्क्रमणं मम न रोचते । कुतस्तत्राह--
श्रूयतामिति  ॥  ४।१५।८,९  ॥   

  

पूर्वं क्रोधादापतितः सुग्रीवो युद्धाय त्वामाह्वयत, तदा ते त्वया निष्पत्य
निरस्तो हन्यमानश्च दिशो गतः  ॥  ४।१५।१०  ॥   

  

तस्य तथा निरस्तस्य पुनरेत्याह्वानं शङ्कां जनयत्येव  ॥  ४।१५।११  ॥   

  

कुतस्तत्राह दर्पश्चेति । दर्पो गर्वः । व्यवसायो युद्धविषयः । यादृशश्च
नर्दतो निनादस्य संरम्भो वृद्धिरेतदेतस्य कारणं नाल्पम् । अयं दर्पादिः
कारणविशेषपूर्वकः कार्यविशेषत्वादित्यनुमितम्  ॥  ४।१५।१२  ॥   

  

कारणविशेषं दर्शयति नेति । अवष्टब्धसहायः परिगृहीतसहायः सर्वथा
सहायसंबन्धमूलो ऽयं संरम्भ इति भावः  ॥  ४।१५।१३  ॥   

  

नन्विति तस्य बुद्धिः कुतस्तत्राह प्रकृत्येति । निपुणः उचितकृत्यनिष्पादने
समर्थस्तत्क्षमबुद्धिमांश्च । ननु सहायवन्तं वधिष्यामीति चेत्तत्राह--
अपरीक्षितशत्रुनाशकवीर्येण पुंसा सुग्रीवः सख्यं नेष्यति । अतस्तत्साहयभूतः
शङ्कनीय एव  ॥  ४।१५।१४  ॥   

  

न केवलं मदनुमित एवायमर्थः, किंतु शब्दप्रमाणादप्यवगत इत्याह पूर्वमेवेति ।
यन्मया पूर्वमङ्गदस्य कुमारस्य वचः श्रुतं तत्तव हितमद्य त्वां वक्ष्यामि
 ॥  ४।१५।१५ ॥   

  

तदेवाह अङ्गदस्त्विति । वनान्तं वनमध्यं या तस्मै चारैर्निवेदिता
प्रवृत्तिरासीत् । प्रवृत्तिः सुग्रीववृत्तान्तः । सा तेन मम कथिता  ॥ 
४।१५।१६,१७  ॥   

  

तत्र तयोर्मध्ये यस्तव भ्रातुः सहायो विख्यातः । हि यतः स परबलामर्दी ।
साधूनां निवासवृक्ष आश्रयः । आपन्नानां शरणागतानां गतिः शरणम्  ॥ 
४।१५।१८,१९ ॥   

  

आर्तानां शत्रुपीडितानाम् तन्नाशाय संश्रयः संश्रयार्हः । ज्ञानं
ब्रह्मज्ञानम् धर्मविषयं विज्ञानं शिल्पनैपुणं वा निदेशे निरत इत्यनेन
स्वराज्यमरक्षितवतः कुतः पररक्षणसामर्थ्यमित्यपास्तम्  ॥  ४।१५।२०  ॥   

  

तत्तस्मात्तेनोच्यमानगुणकेन रामेण तव विरोधो न क्षमो न युक्तः  ॥  ४।१५।२१
 ॥   

  

दुर्जयेनेत्याद्यर्धं पूर्वान्वयि । किञ्चिद्वक्ष्यमाणं त्वया ऽभ्यसूयितुं
नेच्छामि कथमियं मां प्रति वदतीति मदसूया न कर्तव्येत्यर्थः ।
आर्षत्वादसमानकर्तृत्वे ऽपि तुमुन्  ॥  ४।१५।२२,२३  ॥   

  

तेन बलीयसा रामेण  ॥  ४।१५।२४,२५  ॥   

  

तत्र तस्मिन्दूरदेशे वा सन्विद्यमानः, इहस्थस्त्वत्समीपस्थो वा भुवि न
पश्यामि तवेति शेषः  ॥  ४।१५।२६  ॥   

  

प्रत्यनन्तरं स्वाधीनम्  ॥  ४।१५।२७  ॥   

  

भ्रातृसौहृदमालम्ब्यैव तव गतिः नान्या गतिरस्तीत्यर्थः  ॥  ४।१५।२८  ॥   

  

यदि ते यदि त्वयेत्यर्थः  ॥  ४।१५।२९,३०  ॥   

  

तदा हीत्यादि कविवाक्यम्  ॥  ४।१५।३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे पञ्चदशः सर्गः  ॥  ४।१५  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/015_tAropadeshaH.md">
<details><summary><h3>द्राविडपाठः ...{Loading}...</h3></summary>



  
अथ तस्य निनादं तु सुग्रीवस्य महात्मनः।  
शुश्रावान्तःपुरगतो वाली भ्रातुरमर्षणः ॥ 4.15.1 ॥   
श्रुत्वा तु तस्य निनदं सर्वभूतप्रकम्पनम्।  
मदश्चैकपदे नष्टः क्रोधश्चापतितो महान् ॥ 4.15.2 ॥   
स तु रोषपरीताङ्गो वाली सन्ध्यातपप्रभः।  
उपरक्त इवादित्यः सद्यो निष्प्रभतां गतः ॥ 4.15.3 ॥   
वाली दंष्ट्राकरालस्तु क्रोधाद्दीप्ताग्निसन्निभः।  
भात्युत्पतितमद्माभः समृणाल इव ह्रदः ॥ 4.15.4 ॥   
शब्दं दुर्मर्षणं श्रुत्वा निष्पपात ततो हरिः।  
वेगेन चरणन्यासैर्दारयन्निव मेदिनीम् ॥ 4.15.5 ॥   
तं तु तारा परिष्वज्य स्नेहाद्दर्शितसौहृदा।  
उवाच त्रस्तसम्भ्रान्ता हितोदर्कमिदं वचः ॥ 4.15.6 ॥   
साधु क्रोधमिमं वीर नदीवेगमिवागतम्।  
शयनादुत्थितः काल्यं त्यज भुक्तामिव स्रजम् ॥ 4.15.7 ॥   
काल्यमेतेन सङ्ग्रामं करिष्यसि च वानर।  
वीर ते शत्रुबाहुल्यं फल्गुता वा न विद्यते ॥ 4.15.8 ॥   
सहसा तव निष्क्रामो मम तावन्न रोचते।  
श्रूयतां चाभिधास्यामि यन्निमित्तं निवार्यसे ॥ 4.15.9 ॥   
पूर्वमापतितः क्रोधात्स त्वामाह्वयते युधि।  
निष्पत्य च निरस्तस्ते हन्यमानो दिशो गतः ॥ 4.15.10 ॥   
त्वया तस्य निरस्तस्य पीडितस्य विशेषतः।  
इहैत्य पुनराह्वानं शङ्कां जनयतीव मे ॥ 4.15.11 ॥   
दर्पश्च व्यवसायश्च यादृशस्तस्य नर्दतः।  
निनादश्चापि संरम्भो नैतदल्पं हि कारणम् ॥ 4.15.12 ॥   
नासहायमहं मन्ये सुग्रीवं तमिहागतम्।  
अवष्टब्धसहायश्च यमाश्रित्यैष गर्जति ॥ 4.15.13 ॥   
प्रकृत्या निपुणश्चैव बुद्धिमांश्चैव वानरः।  
अपरीक्षितवीर्येण सुग्रीवः सह नेष्यति ॥ 4.15.14 ॥   
पूर्वमेव मया वीर श्रुतं कथयतो वचः।  
अङ्गदस्य कुमारस्य वक्ष्यामि त्वा हितं वचः ॥ 4.15.15 ॥   
अङ्गदस्तु कुमारोऽयं वनान्तमुपनिर्गतः।  
प्रवृत्तिस्तेन कथिता चारैराप्तैर्निवेदिता ॥ 4.15.16 ॥   
इक्ष्वाकूणां कुले जातौ प्रथितौ रामलक्ष्मणौ।  
सुग्रीवप्रियकामार्थं प्राप्तौ तत्र दुरासदौ ॥ 4.15.17 ॥   
तव भ्रातुर्हि विख्यातः सहायो रणकर्कशः।  
रामः परबलामर्दी युगान्ताग्निरिवोत्थितः ॥ 4.15.18 ॥   
निवासवृक्षः साधूनामापन्नानां परा गतिः।  
आर्तानां संश्रयश्चैव यशसश्चैकभाजनम् ॥ 4.15.19 ॥   
ज्ञानविज्ञानसम्पन्नो निदेशे निरतः पितुः।  
धातूनामिव शैलेन्द्रो गुणानामाकरो महान् ॥ 4.15.20 ॥   
तत्क्षमं न विरोधस्ते सह तेन महात्मना।  
दुर्जयेनाप्रमेयेन रामेण रणकर्मसु ॥ 4.15.21 ॥   
शूर वक्ष्यामि ते किञ्चिन्न चेच्छाम्यभ्यसूयितुम्।  
श्रूयतां क्रियतां चैव तव वक्ष्यामि यद्धितम् ॥ 4.15.22 ॥   
यौवराज्येन सुग्रीवं तूर्णं साध्वभिषेचय।  
विग्रहं मा कृथा वीर भ्रात्रा राजन् बलीयसा ॥ 4.15.23 ॥   
अहं हि ते क्षमं मन्ये तेन रामेण सौहृदम्।  
सुग्रीवेण च सम्प्रीतिं वैरमुत्सृज्य दूरतः ॥ 4.15.24 ॥   
लालनीयो हि ते भ्राता यवीयानेष वानरः।  
तत्र वा सन्निहस्थो वा सर्वथा बन्धुरेव ते ॥ 4.15.25 ॥   
न हि तेन समं बन्धुं भुवि पश्यामि कञ्चन।  
दानमानादिसत्कारैः कुरुष्व प्रत्यनन्तरम् ॥ 4.15.26 ॥   
वैरमेतत्समुत्सृज्य तव पार्श्वे स तिष्ठतु।  
सुग्रीवो विपुलग्रीवस्तव बन्धुः सदा मतः ॥ 4.15.27 ॥   
भ्रातुः सौहृदमालम्ब नान्या गितिरिहास्ति ते ॥ 4.15.28 ॥   
यदि ते मत्प्रियं कार्यं यदि चावैषि मां हिताम्।  
याच्यमानः प्रयत्नेन साधु वाक्यं कुरुष्व मे ॥ 4.15.29 ॥   
प्रसीद पथ्यं शृणु जल्पितं हि मे न रोषमेवानुविधातुमर्हसि।  
क्षमो हि ते कोसलराजसूनुना न विग्रहः शक्रसमानतेजसा ॥ 4.15.30 ॥   
तदा हि तारा हितमेव वाक्यं तं वालिनं पथ्यमिदं बभाषे।  
न रोचते तद्वचनं हि तस्य कालाभिपन्नस्य विनाशकाले ॥ 4.15.31 ॥   

</details>
</div>
