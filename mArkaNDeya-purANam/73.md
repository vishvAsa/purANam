+++
title = "७३"

+++

त्रिसप्ततितमोऽध्यायः ७३  

मार्कण्डेय उवाच  

मन्वन्तरे तृतीयेऽस्मिनौत्तमस्य प्रजापतेः  ।  
देवानिन्द्रमृषीन् भूपान्निबोध गदतो मम  ॥ ७३.१ ॥  
स्वधामानस्तथा देवा यथानामानुकारिणः  ।  
सत्याख्यश्च द्वितीयोऽन्यस्त्रिदशानां तथा गणः  ॥ ७३.२ ॥  
तृतीये तु गणे देवाः शिवाख्या मुनिसत्तम  ।  
शिवाः स्वरूपतस्ते तु श्रुताः पापप्रणाशनाः  ॥ ७३.३ ॥  
प्रतर्दनाख्यश्च गणो देवानां मुनिसत्तम  ।  
चतुर्थस्तत्र कथित औत्तमस्यान्तरे मनोः  ॥ ७३.४ ॥  
वशवर्तिनः पञ्चमेऽपि देवास्तत्र गणे द्विज  ।  
यथाख्यातस्वरूपास्तु सर्व एव महामुने  ॥ ७३.५ ॥  
एते देवगणाः पञ्च स्मृता यज्ञभुजस्तथा  ।  
मन्वन्तरे मनुश्रेष्ठे सर्वे द्वादशका गणाः  ॥ ७३.६ ॥  
तेषामिन्द्रो महाभागस्त्रैलोक्ये स गुरुर्भवेत् ।  
शतं क्रतूनामाहृत्य सुशान्तिर्नाम नामतः  ॥ ७३.७ ॥  
यस्योपसर्गनाशाय नामाक्षरविभूषिता  ।  
अद्यापि मानवैर्गाथा गीयते तु महीतले  ॥ ७३.८ ॥  
शुशान्तिर्देवराट्कान्तः शुशान्तिं स प्रयच्छति  ।  
सहितः शिवसत्याद्यैस्तथैव वशवर्तिभिः  ॥ ७३.९ ॥  
अजः परशुचिर्दिव्यो महाबलपराक्रमः  ।  
पुत्रस्तस्य मनोरासन् विख्यातास्त्रिदशोपमाः  ॥ ७३.१० ॥  
तत्सूतिसम्भवैर्भूमिः पालिताभून्नरेश्वरैः  ।  
यावन्मन्वन्तर तस्य मनोरुत्तमतेजसः  ॥ ७३.११ ॥  
चतुर्युगानां सङ्ख्याता साधिका ह्येकसप्ततिः  ।  
कृतत्रेतादिसञ्ज्ञानां यान्युक्तानि युगे मया  ॥ ७३.१२ ॥  
स्वतेजसा हि तपसो वरिष्ठस्य महात्मनः  ।  
तनयाश्चान्तरे तस्मिन् सप्त सप्तर्षयोऽभवन्  ॥ ७३.१३ ॥  
तृतीयमेतत्कथितं तव मन्वन्तरं मया  ।  
तामसस्य चतुर्थन्तु मनोरन्तरमुच्यते  ॥ ७३.१४ ॥  
वियोनिजन्मनो यस्य यशसा द्योतितं जगत् ।  
जन्म तस्य मनोर्ब्रह्मन् ! श्रुयतां गदतो मम  ॥ ७३.१५ ॥  
अतीन्द्रियमशेषाणां मनूनाञ्चरितन्तथा  ।  
तथा जन्मापि विज्ञेयं प्रभावश्च महात्मनाम्  ॥ ७३.१६ ॥  

इति श्रीमार्कण्डेयपुराणे औत्तममन्वन्तरे त्रिसप्ततितमोऽध्यायः  
