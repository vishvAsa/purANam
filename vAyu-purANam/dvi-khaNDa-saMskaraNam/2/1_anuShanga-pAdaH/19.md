---
title: ०१९

---
          बृहस्पतिरुवाच॥  
अत ऊर्द्ध्वं प्रवक्ष्यामि श्राद्धकर्म्मणि पूजितम्।  
काम्यनैमित्तिकाजस्रं श्राद्धकर्म्मणि नित्यशः ॥ १९.१ ॥  
  
पुत्र दारधनमूला अष्टकास्तिस्र एव च।  
पूर्वपक्षो वरिष्ठो हि पूर्वा चित्री उदाहृता ॥ १९.२ ॥  
  
प्राजापत्या द्वितीया स्यात् तृतीया वैश्वदेविकी।  
आद्या पूपैःसदा कार्या मासैरन्या भवेत्सदा ॥ १९.३ ॥  
  
शाकैरन्या तृतीया स्यादेवं द्रव्यगतो विधिः ।  
अन्वष्टका पितॄणां वै नित्यमेव विधीयते ॥ १९.४ ॥  
  
यद्यन्या च चतुर्थी स्यात्ताञ्च कुर्य्याद्विशेषतः।  
तासु श्राद्धं बुधः कुर्य्यात् सर्व्वस्वेनापि नित्यशः ॥ १९.५ ॥  
  
परत्रेह च सर्व्वेषु नित्यमेव सुखी भवेत् ।  
पूजकानां सदोत्कर्षो नास्तिका नामधो गतिः ॥ १९.६ ॥  
  
पितरः सर्व्वकालेषु तिथिकालेषु देवताः।  
सर्व्वे पुरुषमायान्ति निपानमिव धेनवः ॥ १९.७ ॥  
  
मा स्म ते प्रतिगच्छेयुरष्टकाः सुरपूजिताः ।  
मोघस्तस्य भवेल्लोको लब्धं चास्य विनश्यति ॥ १९.८ ॥  
  
देवांस्तु दायिनो यान्ति तिर्य्यग्गच्छन्त्यदायिनः।  
प्रजां पुष्टिं स्मृतिं मेधां पुत्रानैश्वर्य्यमेव च ॥ १९.९ ॥  
  
कुर्व्वाणः पौर्णमास्यां च पूर्व्वं पूर्णं समश्नुते।  
प्रतिपद्धनलाभाय लब्धं चास्य न नश्यति ॥ १९.१० ॥  
  
द्वितीयायां तु यः कुर्य्याद्द्विपदाधिपतिर्भवेत्।  
वरार्थिना तृतीया तु शत्रुघ्नी पापनाशिनी ॥ १९.११ ॥  
  
चतुर्थ्यां कुरुते श्राद्धं शत्रोश्छिद्राणि पश्यति।  
पञ्चम्यां वै प्रकुर्वाणः प्राप्नोति महतीं श्रियम् ॥ १९.१२ ॥  
  
षष्ठ्यां श्राद्धानि कुर्वाणं द्विजास्तं पूजयन्त्युत।  
कुरुते यस्तु सप्तम्यां श्राद्धानि सततं नरः ॥ १९.१३ ॥  
  
महासत्रमवाप्नोति गणानामधिपो भवेत्।  
सम्पूर्णामृद्धिमाप्नोति योऽष्टम्यां कुरुते नरः ॥ १९.१४ ॥  
  
श्राद्धं नवम्यां कुर्वाण ऐश्वर्य्यं काङ्क्षितां स्त्रियम्।  
कुर्वन् दशम्यां तु नरो ब्राह्मीं श्रियमवाप्नुयात् ॥ १९.१५ ॥  
  
वेदांश्चैवाप्नुयात् सर्वान् प्रणाशमेनसस्तथा।  
एकादश्यां परं दानमैश्वर्य्यं सततं तथा ॥ १९.१६ ॥  
  
द्वादश्यां राष्ट्रलाभं तु जयमाहुर्वसूनि च ।  
प्रजां बुद्धिं पशून् मेधां स्वातन्त्र्यं पुष्टिमुत्तमाम् ।  
दीर्घमायुरथैश्वर्य्यं कुर्वाणस्तु त्रयोदशीम् ॥ १९.१७ ॥  
  
युवानश्च मृता यस्य गृहे तेषां प्रदापयेत्।  
शस्त्रेण तु हता ये वै तेषां दद्याच्चतुर्दशीम् ॥ १९.१८ ॥  
  
तथा विषमजातानां यमलानां तु सर्वशः ।  
अमावास्यां प्रयत्नेन श्राद्धं कुर्य्याच्छुचिः सदा ॥ १९.१९ ॥  
  
सर्व्वान् कामानवाप्नोति स्वर्गमानन्त्यमश्नुते ।  
ऋतं दद्यादमावास्यां सोममाप्यायनं महत् ॥ १९.२० ॥  
  
एवमाप्यायितः सोमस्त्रीँल्लोकान् धारयिष्यति।  
सिद्धचारणगन्धर्व्वैः स्तूयमानस्तु नित्यशः ॥ १९.२१ ॥  
  
स्तवैः पुष्पैर्मनोज्ञैश्च सर्व्वकामपरिच्छदैः।  
नृत्य वादित्रगीतैश्च ह्यप्सरोभिः सहस्रशः ॥ १९.२२ ॥  
  
उपक्रीडैर्व्विमानैस्तु पितृभक्तं दृढव्रतम्।  
स्तुवन्ति देवगन्धर्व्वाः सिद्धसङ्घाश्च तं सदा ॥ १९.२३ ॥  
  
पितृभक्तस्त्वमावस्यां सर्वान् कामानवाप्नुयात्।  
प्रत्यक्षमर्चितास्तेन भवन्ति पितरः सदा ॥ १९.२४ ॥  
  
पितॄदेवा मघा यस्मात् तस्मात्तास्वक्षयं स्मृतम्।  
पित्र्यं कुर्व्वन्ति तस्यां तु विशेषेण विचक्षणः ॥ १९.२५ ॥  
  
तस्मान्मघां वै वाञ्छन्ति पितरो नित्यमेव हि ।  
पितॄदैवतभक्ता ये तेऽपि यान्ति परां गतिम् ॥ १९.२६ ॥  
  
इति श्रीमहापुराणे वायुप्रोक्ते श्राद्धकल्पे तिथिविशेषे श्राद्धफलवर्णनं नामोनविंशोऽध्यायः ॥ १९ ॥ *  
  
  
     