---
title: ०५८ आस्तीक-वर-लाभः
unicode_script: devanagari

---


अध्यायः 058

आस्तीकवरप्रदानेन यज्ञसमाप्तिः ॥ 1 ॥ प्रत्यागतस्यास्तीकस्य सर्पेभ्यो वरलाभः ॥ 2 ॥
सौतिरुवाच ।	001  
इदमत्यद्भुतं चान्यदास्तीकस्यानुशुश्रुम ।	001a  
तथा वरैश्छन्द्यमाने राज्ञा पारिक्षितेन हि ॥	001c  
इन्द्रहस्ताच्च्युतो नागः ख एव यदतिष्ठत ।	002a  
ततश्चिन्तापरो राजा बभूव जनमेजयः ॥	002c  
हूयमाने भृशं दीप्ते विधिवद्वसुरेतसि ।	003a  
न स्म स प्रापतद्वह्नौ तक्षको भयपीडितः ॥	003c  
शौनक उवाच ।	004  
किं सूत तेषां विप्राणां मन्त्रग्रामो मनीषिणाम् ।	004a  
न प्रत्यभात्तदाऽग्नौ यत्स पपात न तक्षकः ॥	004c  
सौतिरुवाच ।	005  
तमिन्द्रहस्ताद्वित्रस्तं विसंज्ञं पन्नगोत्तमम् ।	005a  
आस्तीकस्तिष्ठ तिष्ठेति वाचस्तिस्रोऽभ्युदैरयत् ॥	005c  
वितस्थे सोऽन्तरिक्षे च हृदयेन विदूयता ।	006a  
यथा तिष्ठति वै कश्चित्खं च गां चान्तरा नरः ॥	006c  
ततो राजाब्रवीद्वाक्यं सदस्यैश्चोदितो भृशम् ।	007a  
काममेतद्भवत्वेवं यथास्तीकस्य भाषितम् ॥	007c  
समाप्यतामिदं कर्म पन्नगाः सन्त्वनामयाः ।	008a  
प्रीयतामयमास्तीकः सत्यं सूतवचोऽस्तु तत् ॥	008c  
ततो हलहलाशब्दः प्रीतिजः समजायत ।	009a  
आस्तीकस्य वरे दत्ते तथैवोपरराम च ॥	009c  
स यज्ञः पाण्डवेयस्य राज्ञः पारिक्षितस्य ह ।	010a  
प्रीतिमांश्चाभवद्राजा भारतो जनमेजयः ॥	010c  
ऋत्विग्भ्यः ससदस्येभ्यो ये तत्रासन्समागताः ।	011a  
तेभ्यश्च प्रददौ वित्तं शतशोऽथ सहस्रशः ॥	011c  
लोहिताक्षाय सूताय तथा स्थपतये विभुः ।	012a  
येनोक्तं तस्य तत्राग्रे सर्पसत्रनिवर्तने ॥	012c  
निमित्तं ब्राह्मण इति तस्मै वित्तं ददौ बहु ।	013a  
दत्त्वा द्रव्यं यथान्यायं भोजनाच्छादनान्वितम् ॥	013c  
प्रीतस्तस्मै नरपतिरप्रमेयपराक्रमः ।	014a  
ततश्चकारावभृथं विधिदृष्टेन कर्मणा ॥	014c  
आस्तीकं प्रेषयामास गृहानेव सुसंस्कृतम् ।	015a  
राजा प्रीतमनाः प्रीतं कृतकृत्यं मनीषिणम् ॥	015c  
पुनरागमनं कार्यमिति चैनं वचोऽब्रवीत् ।	016a  
भविष्यसि सदस्यो मे वाजिमेधे महाक्रतौ ॥	016c  
तथेत्युक्त्वा प्रदुद्राव तदास्तीको मुदा युतः ।	017a  
कृत्वा स्वकार्यमतुलं तोषयित्वा च पार्थिवम् ॥	017c  
स गत्वा परमप्रीतो मातुलं मातरं च ताम् ।	018a  
अभिगम्योपसंगृह्य तथा वृत्तं न्यवेदयत् ॥	018c  
सौतिरुवाच ।	019  
एतच्छ्रुत्वा प्रीयमाणाः समेताये तत्रासन्पन्नगा वीतमोहाः ।	019a  
आस्तीके वै प्रीतिमन्तो बभूवु-रूचुश्चैनं वरमिष्टं वृमीष्व ॥	019c  
भूयोभूयः सर्वशस्तेऽब्रुवंस्तंकिं ते प्रियं करवामाद्य विद्वन् ।	020a  
प्रीता वयं मोक्षिताश्चैव सर्वेकामं किं ते करवामाद्य वत्स ॥	020c  
आस्तीक उवाच ।	021a  
सायं प्रातर्ये प्रसन्नात्मरूपालोके विप्रा मानवा ये परेऽपि ।	022a  
धर्माख्यानं ये पठेयुर्ममेदंतेषां युष्मन्नैव किंचिद्भयं स्यात् ॥	022c  
तैश्चाप्युक्तो भागिनेयः प्रसन्नै-रेतत्सत्यं काममेवं वरं ते ।	023a  
प्रीत्या युक्ताः कामितं सर्वशस्तेकर्तारः स्म प्रवणा भागिनेय ॥	023c  
असितं चार्तिमन्तं च सुनीथं चापि यः स्मरेत् ।	024a  
दिवा वा यदि वा रात्रौ नास्य सर्पभयं भवेत् ॥	024c  
यो जरत्कारुणा जातो जरत्कारौ महावशाः ।	025a  
आस्तीकः सर्पसत्रे वः पन्नगान्योऽभ्यरक्षत ।	025c  
तं स्मरन्तं महाभागा न मां हिंसितुमर्हथ ॥	025e  
सर्पापसर्प भद्रं ते गच्छ सर्प महाविष ।	026a  
जनेमेजयस्य यज्ञान्ते आस्तीकवचनं स्मर ॥	026c  
आस्तीकस्य वचः श्रुत्वा यः सर्पो न निवर्तते ।	027a  
शतधा भिद्यते मूर्धा शिंशवृक्षफलं यथा ॥	027c  
सौतिरुवाच ।	028  
स एवमुक्तस्तु तदा द्विजेन्द्रःसमागतैस्तैर्भुजगेन्द्रमुख्यैः ।	028a  
संप्राप्य प्रीतिं विपुलां महात्माततो मनो गमनायाथ दध्रे ॥	028c  
इत्येवं नागराजोऽथ नागानां मध्यगस्तदा ।	029a  
उक्त्वा सहैव तैः सर्पैः स्वमेव भवनं ययौ ॥\'	029c  
मोक्षयित्वा तु भुजगान्सर्पसत्राद्द्विजोत्तमः ।	030a  
जगाम काले धर्मात्मा दिष्टान्तं पुत्रपौत्रवान् ॥	030c  
इत्याख्यानं मयास्तीकं यथावत्तव कीर्तितम् ।	031a  
यत्कीर्तयित्वा सर्पेभ्यो न भयं विद्यते क्वचित् ॥	031c  
सौतिरुवाच ।	032a  
यथा कथितवान्ब्रह्मन्प्रमतिः पूर्वजस्तव ।	032c  
पुत्राय रुरवे प्रीतः पृच्छते भार्गवोत्तम ॥	032e  
यद्वाक्यं श्रुतवांश्चाहं तथा च कथितं मया ।	033a  
आस्तीकस्य कवेर्विप्र श्रीमच्चरितमादितः ॥	033c  
यन्मां त्वं पृष्टवान्ब्रह्मञ्श्रुत्वा डुण्डुभभाषितम् ।	034a  
व्येतु ते सुमहद्ब्रह्मन्कौतूहलमरिन्दम ॥	034c  
श्रुत्वा धर्मिष्ठमाख्यानमास्तीकं पुण्यवर्धनम् ।\'	035a  
सर्वपापविनिर्मुक्तो दीर्घमायुरवाप्नुयात् ॥\' ॥	035c  

इति श्रीमन्महाभारते आदिपर्वणि आस्तीकपर्वणि अष्टपञ्चाशत्तमोऽध्यायः ॥ 58 ॥ ॥ समाप्तं चास्तीकपर्व ॥

1-58-6 स्वं च गांचान्तराद्यावापृथिव्योर्मध्ये अन्तरिक्ष इत्यर्थः ॥ 1-58-12 स यज्ञ उपररामेति पूर्वेणान्वयः ॥ 1-58-14 अवभृथं यज्ञसमाप्तिं ॥ 1-58-15 सुसंस्कृतं वस्त्रालङ्करणादिभिः शोभितम् ॥ 1-58-22 प्रवणा नम्राः ॥ 1-58-29 दिष्टान्तं मरणम् ॥ अष्टपञ्चाशत्तमोऽध्यायः ॥ 58 ॥