+++
title = "०५९ हनुमता सीताशोकवर्णनम्"
title_english = "059 Hanuma describes the plight of Seetha to his fellow monkeys"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-059-Hanuma_describes_the_plight_of_Seetha_to_his_fellow_monkeys.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/08-rAma-darshanam/059_hanumatA_sItAshokavarNanam.md">
<details><summary><h3>IITK ...{Loading}...</h3></summary>

Hanuman gives an account of the plight of Sita in Lanka -- incites the
vanaras to be ready for the next course of action



#### श्लोकः
##### मूलम्
एतदाख्याय तत्सर्वं हनुमान्मारुतात्मजः।  
भूयस्समुपचक्राम वचनं वक्तुमुत्तरम्॥5.59.1॥

##### शब्दार्थः
मारुतात्मजः son of the Windgod, हनुमान् Hanuman, सर्वम् entire, तत् एतत् all that, आख्याय having narrated, भूयः whatever happened, उत्तरं वचनम् the good words, वक्तुम् told, समुपचक्राम again started telling.

##### आङ्ग्लानुवादः
Hanuman, son of the Windgod having narrated in detail all that had happened again started disclosing further details৷৷



#### श्लोकः
##### मूलम्
सफलो राघवोद्योगस् सुग्रीवस्य च सम्भ्रमः।  
शीलमासाद्य सीताया मम च प्रवणं मनः॥5.59.2॥

##### शब्दार्थः
राघवोद्योगः Rama's exertions, सुग्रीवस्य Sugriva's, सम्भ्रमः enthusiasm, सीतायाः Sita's, शीलम् conduct, आसाद्य attained, सफलः successl, मम I am, मनश्च in my mind, प्रवणम् developed devotion.

##### आङ्ग्लानुवादः
"It is due to Rama's exertions, Sugriva's endeavour and Sita's conduct that I have been successful. My devotion to Sita has further deepened.



#### श्लोकः
##### मूलम्
नियतस्समुदाचारो भक्तिर्भर्तरि चोत्तमा।  
यन्न हन्ति दशग्रीवं सा महात्मा कृतागसम्॥5.59.34।

##### शब्दार्थः
महात्मा great soul, सा that, कृतागसम् has done harm, दशग्रीवम् to Ravana, न हन्ति not killed, इति यत् this being so, नियतः of good conduct, समुदाचारः chaste, भर्तरि towards husband, उत्तमा high, भक्तिः devotion.

##### आङ्ग्लानुवादः
"Ravana is a great soul because, even though he has done harm to her, he is not killed. This is so because Sita being a chaste woman of good conduct and deep devotion towards her husband (she refrained from killing Ravana as she wanted her husband to do that.)



#### श्लोकः
##### मूलम्
तस्य तां स्पृशतो गात्रं तपसा न विनाशितम्।  
न तदग्निशिखा कुर्यात्संस्पृष्टा पाणिना सती॥5.59.4॥  
जनकस्यात्मजा कुर्याद्यत्क्रोधकलुषीकृता।

##### शब्दार्थः
ताम् her, स्पृशतः with mere touch, तस्य of her, गात्रम् body, तपसा by penance, न विनाशितम् not destroyed, क्रोधकलुषीकृता if enraged (she) can destroy, जनकस्य Janaka's, आत्मजा daughter, यत् such, कुर्यात् she can do, तत् that, पाणिना by hand, संस्पृष्टासती touched with hand, अग्निशिखा like flame of fire, न कुर्यात् not done so.

##### आङ्ग्लानुवादः
"Sita can burn Ravana with the mere touch of her body but because of the power of his penance, he was not burnt even though he touched her hand. If enraged, Janaki can burn the whole world (by virtue of her chastity) in a way that even the flame of fire can not do. (But she desired that her husband should kill him.)



#### श्लोकः
##### मूलम्
जाम्बवत्प्रमुखान् सर्वाननुज्ञाप्य महाहरीन्॥5.59.5॥  
अस्मिन्नेवं गते कार्ये भवतां च निवेदिते।  
न्याय्यं स्म सह वैदेह्या द्रष्टुं तौ पार्थिवात्मजौ॥5.59.6॥

##### शब्दार्थः
भवताम् to you, निवेदिते relating to you, अस्मिन् your, कार्ये task, एवं गते to go there, जाम्बवत्प्रमुखान् with Jambavan and other important people, महाहरीन् great vanara heroes, समनुज्ञाप्य with their permission, वैदेह्या सह along with Vaidehi, तौ both, पार्थिवात्मजौ king's sons, द्रष्टुम् to see, न्याय्यं स्म is proper.

##### आङ्ग्लानुवादः




#### श्लोकः
##### मूलम्
अहमेकोऽपि पर्याप्तस्सराक्षसगणां पुरीम्।  
तां लङ्कां तरसा हन्तुं रावणं च महाबलम्॥5.59.7॥

##### शब्दार्थः
अहम् I, एकोऽपि alone, सराक्षसगणाम् all the demon troops, तां लङ्कां पुरीम् and that city of Lanka, महाबलम् the great army, रावणं च and Ravana, तरसा quickly, हन्तुम् can kill, पर्याप्तः is enough.

##### आङ्ग्लानुवादः




#### श्लोकः
##### मूलम्
किं पुनस् सहितो वीरैर्बलवद्भिः कृतात्मभिः।  
कृतास्त्रैः प्लवगैश्शूरैर्भवद्भिविजयैषिभिः॥5.59.8॥

##### शब्दार्थः
बलवद्भिः strong, कृतात्मभिः wise, कृतास्त्रैः accomplished, शूरैः heroic, विजयैषिभिः those desiring victory, प्लवगैः monkeys, भवद्भिः are with you, सहितः together, किं पुनः why speak again?

##### आङ्ग्लानुवादः
"When strong, wise and accomplished persons are there with me desiring victory  why speak again?



#### श्लोकः
##### मूलम्
अहं तु रावणं युद्धे ससैन्यं सपुरस्सरम्।  
सहपुत्त्रं वधिष्यामि सहोदरयुतं युधि॥5.59.9॥

##### शब्दार्थः
अहं तु I also, युद्धे in war, ससैन्यम् all the army, सपुरःसरम् his followers, सपुत्त्रम् his sons, सहोदरयुतम् his brothers, रावणम् of Ravana, युधि in war, वधिRष्यामि can kill.

##### आङ्ग्लानुवादः
"I can also kill all the army,  his followers, sons and brothers of Ravana in war.



#### श्लोकः
##### मूलम्
ब्राह्ममैन्द्रं च रौद्रं च वायव्यं वारणं तथा।  
यदि शक्रजितोऽस्त्राणि दुर्निरीक्षाणि संयुगे॥5.59.10॥  
तान्यहं वधिष्यामि हनिष्यामि च राक्षसान्।

##### शब्दार्थः
ब्राह्मम् Brahma's, ऐन्द्रं च even Indra's, रौद्रं च Rudra's, वायव्यम् or Windgod's, तथा similarly, वारुणम् Varuna's, शक्रजितः Indrajit, अस्त्राणि missiles, दुर्निरीक्षाणि though difficult to see, यदि such, तानि of them, संयुगे in war, वधिष्यामि will kill, राक्षसान् demon, हनिष्यामि च and destroy them.

##### आङ्ग्लानुवादः
"Even if the missiles used by Indrajit are Brahmastra, Indrastra, Rudrastra, Vayavastra, Varunastra which are difficult to see. I will destroy them in war and kill them.



#### श्लोकः
##### मूलम्
भवतामभ्यनुज्ञातो विक्रमो मे रुणद्धि तम्॥5.59.11॥  
मयातुला विसृष्टा हि शैलवृष्टिर्निरन्तरा।  
देवानपि रणे हन्यात्किं पुनस्तान्निशाचरान्॥5.59.12॥

##### शब्दार्थः
भवताम् by you, अभ्यनुज्ञातः now permit me, मे I, विक्रमः with my valour, तम् them, रुणद्धि  shattered,मया by me, विसृष्टा sent forth, अतुला matchless, निरन्तरा ceaseless, शैलवृष्टिः shower of rocks, रणे in war, देवानपि even gods, हन्यात् will die, तान् those, निशाचरान् nightrangers, किं पुनः what to say ?

##### आङ्ग्लानुवादः
Now if I am permitted, I shall repulse them and destroy them with my valour. A  ceaseless shower of rocks sent forth by me in war is enough to destroy even gods what to say about the nightrangers?



#### श्लोकः
##### मूलम्
सागरोऽप्यतियाद्वेलां मन्दरः प्रचलेदपि।  
न जाम्बवन्तं समरे कम्पयेदरिवाहिनी॥5.59.13॥

##### शब्दार्थः
सागरः ocean, वेलाम् shore, अतियादपि exceeds also, मन्दरः mountain Mandara, प्रचलेदपि may shake up, समरे in war, अरिवाहिनी flow of enemies, जाम्बवन्तम् Jambavan, न कम्पयेत् not move.

##### आङ्ग्लानुवादः
"The ocean may exceed its limits, the mountain Mandara may be shaken from its position but  no hostile army can move Jambavan in war.



#### श्लोकः
##### मूलम्
सर्वराक्षससङ्घानां राक्षसा ये च पूर्वकाः।  
अलमेको विनाशाय वीरो वालिसुतः कपिः॥5.59.14॥

##### शब्दार्थः
वीरः hero, वालिसुतः son of Vali, कपिः vanara, एकः alone, सर्वराक्षससङ्घानाम् all the demon hordes, पूर्वकाः led, ये by him, विनाशाय to destroy, अलम् enough.

##### आङ्ग्लानुवादः




#### श्लोकः
##### मूलम्
पनसस्योरुवेगेन नीलस्य च महात्मनः।  
मन्दरोऽप्यवशीर्येत किंपुनर्युधि राक्षसाः॥5.59.15।

##### शब्दार्थः
पनसस्य Panasa's, महात्मनः great soul, नीलस्य च even Nila, उरुवेगेन by the speed of his thighs, मन्दरोऽपि even Mandara mountain, अवशीर्येत would be shattered, युधि in battle, राक्षसाः demons, किं पुनः what to say again.

##### आङ्ग्लानुवादः
"Even the mountain Mandara would be shattered by great Panasa or Nila by the speed of their thighs. What to say in a battle against ogres?



#### श्लोकः
##### मूलम्
सदेवासुरयक्षेषु गन्धर्वोरगपक्षिषु।  
मैन्दस्य प्रतियोद्धारं शंसत द्विविदस्य वा॥5.59.16॥

##### शब्दार्थः
सदेवासुरयक्षेषु gods, and yakshas, गन्दर्वोरगपक्षिषु gandharvas, nagas and birds, मैन्दस्य Mainda's, द्विविदस्य वा or Dvivida, प्रतियोद्दारम् who can oppose in battle, शंसत tell me.

##### आङ्ग्लानुवादः
"Who among gods, yakshas, gandharvas, nagas and birds can contend Mainda or Dvivida in battle?Tell me.



#### श्लोकः
##### मूलम्
अश्विपुत्रौ महाभागावेतौ प्लवगसत्तमौ।  
एतयोः प्रतियोद्दारं न पश्यामि रणाजिरे॥5.59.17॥

##### शब्दार्थः
अश्विपुत्रौ sons of Aswini, एतौ so also, महाभागौ  outstanding, प्लवगसत्तमौ foremost fighters, रणाजिरे  proud of fighting war, एतयोः these people, प्रतियोद्दारम् to oppose, न पश्यामि I do not see any.

##### आङ्ग्लानुवादः
"The (two) sons of Aswini are outstanding and foremost fighters and proud of waging war. Who can oppose them? I do not see any one.



#### श्लोकः
##### मूलम्
पितामहवरोत्सेकात्परमं दर्पमास्थितौ।  
अमृतप्राशिनावेतौ सर्ववानरसत्तमौ॥5.59.18॥

##### शब्दार्थः
पितामहवरोत्सेकात् by virtue of the boons received from Brahma, परमम् very, दर्पम् proud, आस्थितौ filled with, एतौ both of them that way, वानरसत्तमौ foremost of vanaras, अमृतप्राशिनौ have consumed nectar of immortality.

##### आङ्ग्लानुवादः
"By virtue of the boons received from Brahma, they are very proud. They have also consumed nectar of immortality and are foremost among vanaras.



#### श्लोकः
##### मूलम्
अश्विनोर्माननार्थं हि सर्वलोकपितामहः।  
सर्वावध्यत्वमतुलमनयोर्दत्तवान्पुरा॥5.59.19॥

##### शब्दार्थः
पुरा earlier, सर्वलोकपितामहः Brahma the grandfather of all worlds, अश्विनोः for Aswini sons, माननार्थम् to honour, अनयोः given, अतुलम् immeasureable, सर्वावध्यत्वम् invulnerability, दत्तवान् given.

##### आङ्ग्लानुवादः
"Earlier Brahma, the grandsire of all worlds has given the Aswini sons immeasurable invulnerability to honour them.



#### श्लोकः
##### मूलम्
वरोत्सेकेन मत्तौ च प्रमथ्य महतीं चमूम्।  
सुराणाममृतं वीरौ पीतवन्तौ प्लवङ्गमौ॥5.59.20॥

##### शब्दार्थः
वरोत्सेकेन armed with the pride of boons, मत्तौ च and intoxicated, वीरौ heroic, प्लवङ्गमौ monkeys, सुराणाम् of suras, महतीम् vast, चमूम् प्रमथ्य army slain, अमृतम् nectar of immortality, पीतवन्तौ drank.

##### आङ्ग्लानुवादः
"The heroic monkeys, proud of their boons became intoxicated it and slaughtered vast army and drank the nectar of immortality.



#### श्लोकः
##### मूलम्
एतावेव हि सङ्कृद्धौ सवाजिरथकुञ्जराम्।  
लङ्कां नाशयितुं शक्तौ सर्वे तिष्ठन्तु वानराः॥5.59.21॥

##### शब्दार्थः
सङ्कृद्धौ if they become angry, एतावेव these two, सवाजिरथकुञ्जराम् the cavalry, chariots and elephants, लङ्काम् Lanka also, नाशयितुम् to destroy, शक्तौ have the power, सर्वे all, वानराः vanaras, तिष्ठन्तु even if they stay away.

##### आङ्ग्लानुवादः
"If these two become angry they have the power to destroy Lanka, the cavalry, chariots and also the elephants even if the vanaras stay away.



#### श्लोकः
##### मूलम्
मयैव निहता लङ्का दग्धा भस्मीकृता पुनः।  
राजमार्गेषु सर्वत्र नाम विश्रावितं मया॥5.59.22॥

##### शब्दार्थः
लङ्का Lanka, मयैव myself, निहता burn, राजमार्गेषु in the royal path, सर्वत्र everywhere, मया by me, नाम name, विश्रावितम् become popular.

##### आङ्ग्लानुवादः
"I have burnt Lanka and have made my name popular even on the highways.



#### श्लोकः
##### मूलम्
जयत्यतिबलो रामो लक्ष्मणश्च महाबलः।  
राजा जयति सुग्रीवो राघवेणाभिपालितः॥5.59.23॥  
अहं कोसलराजस्य दासः पवनसम्भवः।  
हनुमानिति सर्वत्र नाम विश्रावितं मया॥5.59.24॥

##### शब्दार्थः
अतिबलः mighty, रामः Rama, जयति will triumph, महाबलः mighty, लक्ष्मणश्च and Lakshmana, राघवेण by Rama, अभिपालितः protected, राजा king, सुग्रीवः Sugriva, जयति will triumph, पवनसम्भवः son of the Windgod, अहम् I, कोसलराजस्य king of Kosala kingdom, दासः servant, हनुमान् Hanuman, इति this, मया by me, नाम name, विश्रावितम् announced.

##### आङ्ग्लानुवादः
"Mighty Rama and Lakshmana and King Sugriva protected by Rama are renowned for their valour. I am Hanuman, son of the Windgod, a servant of Rama. This I announced.



#### श्लोकः
##### मूलम्
अशोकवनिकामध्ये रावणस्य दुरात्मनः।  
अध स्ताच्छिंशुपावृक्षे साध्वी करुणमास्थिता॥5.59.25॥  
राक्षसीभिः परिवृता शोकसंतापकर्शिता।  
मेघलेखापरिवृता चन्द्रलेखेव निष्प्रभा॥5.59.26॥।  
अचिन्तयन्ती वैदेही रावणं बलदर्पितम्।

##### शब्दार्थः
दुरात्मनः wicked, रावणस्य Ravana's, अशोकवनिकामध्ये in the midst of Ashoka garden, शिंशुपावृक्षे Simsupa tree, अधस्तात् under, साध्वी noble lady, राक्षसीभिः by ogresses, परिवृता surrounded, शोकसन्तापकर्शिता tormented by tears, मेघलेखापरिवृता veiled by clouds, चन्द्रलेखेव like the Moonrays, निष्प्रभा without  brightness, बलदर्पितम्  glory, रावणम् Ravana, अचिन्तयन्ती not even thinking, वैदेही Vaidehi, करुणम् piteous, आस्थिता remained.

##### आङ्ग्लानुवादः
"In the wicked, Ravana's Ashoka garden under the Simsupa tree the noble lady Sita surrounded by ogresses, is sitting, tormented by tears. Her brightness is like the Moon's, veiled by flakes of clouds. She does not care for Ravana's glory. She is brooding over Rama only.



#### श्लोकः
##### मूलम्
पतिव्रता च सुश्रोणी अवष्टब्धा च जानकी॥5.59.27॥  
अनुरक्ता हि वैदेही रामं सर्वात्मना शुभा।  
अनन्यचित्ता रामे च पौलोमीव पुरन्दरे॥5.59.28॥

##### शब्दार्थः
पतिव्रता chaste woman, सुश्रोणी who has beautiful hips, जानकी Janaki, अवष्टब्धा though bound, शुभा auspicious, वैदेही Vaidehi, सर्वात्मना all her self, रामम् Rama only, अनुरक्ता devoted, पुरन्दरे Indra, पौलोमीव like Sachi the wife of Indra, रामे only on Rama, अनन्यचित्ता always thinking.

##### आङ्ग्लानुवादः
"Chaste Sita of beautiful hips, an auspicious lady though bound is wholly devoted to Rama alone like Sachi, the wife of Indra who was bound by Nahusha.



#### श्लोकः
##### मूलम्
तदेकवासस्संवीता रजोध्वस्ता तथैव च।  
शोकसन्तापदीनाङ्गी सीता भर्तृहिते रता॥5.59.29॥

##### शब्दार्थः
तदेकवासस्संवीता wearing only one cloth, तथैव च with that only, रजोध्वस्ता filled with dust, शोकसन्तापदीनाङ्गी very sorrowful and piteous, सीता Sita, भर्तृहिते wishing the welfare of her husband, रता remained.

##### आङ्ग्लानुवादः
"Wearing the same single cloth which she had worn before, filled with dust, Sita remained sorrowful and piteous wishing her husband's welfare.



#### श्लोकः
##### मूलम्
सा मया राक्षसीमध्ये तर्ज्यमाना मुहुर्मुहुः।  
राक्षसीभिर्विरूपाभिर्दृष्टा हि प्रमदावने॥5.59.30॥  
एकवेणीधरा दीना भर्तृचिन्तापरायणा।  
अधश्शय्या विवर्णाङ्गी पद्मिनीव हिमागमे॥5.59.31॥  
रावणाद्विनिवृत्तार्था मर्तव्यकृतनिश्चया।

##### शब्दार्थः
विरूपाभिः uglylooking, राक्षसीभिः ogresses, मुहुर्मुहुः again and again, तर्ज्यमाना threatened, एकवेणीधरा with a single braid, दीना pathetic, भर्तृचिन्तापरायणा thinking of her husband all the time, अधः now, शय्या lying on floor, हिमागमे in winter season, पद्मिनिव like the lotus, विवर्णाङ्गी devoid of lustre, रावणात् by Ravana, विनिवृत्तार्था turned away, मर्तव्यकृतनिश्चया decided to die, सा that she, मया by me, राक्षसीमध्ये in the midst of ogresses, प्रमदावने in the pleasure garden, दृष्टा saw her.

##### आङ्ग्लानुवादः
"I saw Sita often threatened by uglylooking ogresses. Wearing a single braid, she looked pathetic, thinking always about her husband, lying on the bare ground. She was like a lustreless lotus in winter. Spurning the advances by Ravana, she is rather determined to commit suicide.



#### श्लोकः
##### मूलम्
कथञ्चिन्मृगशाबाक्षी विश्वासमुपपादिता॥5.59.32॥  
ततः संभाषिता चैव सर्वमर्थं च दर्शिता।  
रामसुग्रीवसख्यं च श्रुत्वा प्रीतिमुपागता॥5.59.33॥

##### शब्दार्थः
मृगशाबाक्षी fawneyed woman, कथञ्चित् little, विश्वासम् confidence, उपपादिता pacified, ततः then, संभाषिता चैव after conversing only, सर्वम् everything, अर्थं च with difficulty, दर्शिता presented, रामसुग्रीवसख्यं च alliance of Rama and Sugriva, श्रुत्वा after hearing, प्रीतिम् happy, उपागता became.

##### आङ्ग्लानुवादः
"I created a little confidence in the fawneyed lady by pacifying her and explaining her with great difficulty the alliance of Rama and Sugriva on hearing which she became happy.



#### श्लोकः
##### मूलम्
निमित्तमात्रं रामस्तु वधे तस्य भविष्यति।  
सा प्रकृत्यैव तन्वङ्गी तद्वियोगाच्च कर्शिता॥5.59.35॥  
प्रतिपत्पाठशीलस्य विद्येव तनुमतां गता।

##### शब्दार्थः
रामस्तु Rama also, तस्य his, वधे killing, निमित्तमात्रं instrumental, भविष्यति will be, प्रकृत्यैव naturally, तन्वङ्गी thin body, तद्वियोगात् by the separation from her husband, कर्शिता च and also emaciated, सा she, प्रतिपत्पाठशीलस्य just as a student on the new Moon day, विद्येव shrunken, तनुमताम्  slender in body, गता has become.

##### आङ्ग्लानुवादः
"To Rama, killing Ravana is easy (since Ravana's power of penance has already declined by his abduction of Sita). Separated from her husband she is naturally emaciated. She has become slender just like a student on the new Moon day (on the first day of study).



#### श्लोकः
##### मूलम्
एवमास्ते महाभागा सीता शोकपरायणा॥5.59.36॥  
यदत्र प्रतिकर्तव्यं तत्सर्वमुपपाद्यताम्।

##### शब्दार्थः
महाभागा noble lady, सीता Sita, अस्ते being, एवम् in this way, शोकपरायणा absorbed in grief, अत्र there, यत् that, प्रतिकर्तव्यम् what is to be done, तत् that, सर्वम् all, उपपाद्यताम् you may do.

##### आङ्ग्लानुवादः
"Noble Sita is absorbed in grief. Let us do all that has to be done now."  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे एकोनषष्टितमस्सर्गः॥  
Thus ends the fiftyninth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/08-rAma-darshanam/059_hanumatA_sItAshokavarNanam.md">
<details><summary><h3>भूषणम् ...{Loading}...</h3></summary>



एतदाख्याय तत्सर्वं हनुमान् मारुतात्मजः ।  

भूयः समुपचक्राम वचनं वक्तुमुत्तरम्  ॥  ५।५९।१  ॥   

एतदिति । तदेतदाख्याय उत्तरं वचनं वक्तुमुपचक्रामेत्यन्वयः  ॥  ५।५९।१  ॥   

  

सफलो राघवोद्योगः सुग्रीवस्य च संभ्रमः ।  

शीलमासाद्य सीताया मम च प्रवणं मनः  ॥   

\[आर्यायाः सदृशं शीलं सीतायाः प्लवगर्षभाः ।\]  ॥  ५।५९।२  ॥   

अथ संप्रत्येव रावणं जित्वा सीतया सहैवास्माभिः प्रतियातव्यमिति हृदि
निधायाह सफल इति । संभ्रमः त्वरा, उत्साह इति यावत् ।
कुतस्माफल्यमित्याशङ्क्य सीतापातिव्रत्योपलम्भादित्याह शीलमिति । शीलं
वृत्तम्, पातिव्रत्यमिति यावत् । अहं तु प्रागेव तदेकशरण इत्याह मम चेति ।
प्रवणं प्रह्वं तत्परमिति यावत् । सीताचारित्रस्य न किंचिदसाध्यमस्तीति
भावः  ॥  ५।५९।२  ॥   

  

तपसा धारयेल्लोकान् क्रुद्धो वा निर्दहेदपि ।  

सर्वथा ऽतिप्रवृद्धो ऽसौ रावणो राक्षसाधिपः ।  

तस्य तां स्पृशतो गात्रं तपसा न विनाशितम्  ॥  ५।५९।३  ॥   

तर्हि तं दुरात्मानं रावणं स्पृशन्तमेव किमिति नादहदिन्याशङ्क्य तस्यापि
तपस्सम्पत्तिसद्भावादित्याह तपसेत्यादिना । यद्वा रावणतपःकथनद्वारा सीतायाः
पातिव्रत्यातिशयमाह तपसेत्यादिना । तपसा अतिप्रवृद्ध इत्यन्वयः ।
कोपप्रसादाभ्यां सर्वलोकनिग्रहानुग्रहसमर्थो ऽसौ रावणः सर्वथा
महातपस्संपन्नः । अत एव सीतास्पर्शे ऽप्यविनाशित इत्यर्थः  ॥  ५।५९।३  ॥   

  

न तदग्निशिखा कुर्यात् संस्पृष्टा पाणिना सती ।  

जनकस्यात्मजा कुर्याद्यत् क्रोधकलुषीकृता  ॥  ५।५९।४  ॥   

तर्हि सीताशीलं दुर्बलमस्माकं किमुपकरिष्यतीत्याशङ्क्य नेत्याह न तदिति ।
सीताशीलमेव बलीयस्त्वादुपकरिष्यतीत्यर्थः । क्रोधकलुषीकृतेति
वचनाद्भर्तृमुखेन वैरनिर्यातनं वीरपत्नीधर्मः । अन्यथा महालाघवं
भर्तुरित्यद्यापि पारतन्त्र्यपालनाय तादृक्क्रोधाकरणाद्रावणो जीवतीति
गम्यते । एतदोवोक्तं प्राक् "असन्देशात्तु रामस्य तपसश्चानुपालनात् । न
त्वां कुर्मि दशग्रीव भस्म भस्मार्ह तेजसा  ॥ " इति  ॥  ५।५९।४  ॥   

  

जाम्बवत्प्रमुखान् सर्वाननुज्ञाप्य महाहरीन् ।  

अस्मिन्नेवंगते कार्ये भवतां च निवेदिते  ॥  ५।५९।५  ॥   

न्याय्यं स्म सह वैदेह्या द्रष्टुं तौ पार्थिवात्मजौ  ॥  ५।५९।६  ॥   

एवं स्थिते युष्मदनुमत्या भृत्यविजयो ऽपि स्वामिन एवेति कृत्वा
सीतारामपदावलम्बादहमेव रावणं निर्जित्य सीतापुरस्कारेणैव रावघौ
द्रक्ष्यामीत्याह जाम्बवदिति  ॥  ५।५९।५,६  ॥   

  

अहमेको ऽपि पर्याप्तः सराक्षसगणां पुरीम् ।  

तां लङ्कां तपसा हन्तुं रावणं च महाबलम्  ॥  ५।५९।७  ॥   

किं पुनः सहितो वीरैर्बलवद्भिः कृतात्मभिः ।  

कृतास्त्रैः प्लवगैः शूरैर्भवद्भिर्विजयैषिभिः  ॥  ५।५९।८  ॥   

अहं तु रावणं युद्धे ससैन्यं सपुरस्सरम् ।  

सहपुत्रं वधिष्यामि सहोदरयुतं युधि  ॥  ५।५९।९  ॥   

न चाशाक्तिशङ्का कार्येति बहुधा प्रपञ्चयन्नाह अहमित्यादिना  ॥  ५।५९।७९
 ॥   

  

ब्राह्ममैन्द्रं च रौद्रं च वायव्यं वारुणं तथा ।  

यदि शक्रजितो ऽस्त्राणि दुर्निरीक्षाणि संयुगे  ॥  ५।५९।१०  ॥   

तान्यहं विधामिष्यामि निहनिष्यामि राक्षसान् ।  

भवतामभ्यनुज्ञातो विक्रमो मे रुणाद्धि तम्  ॥  ५।५९।११  ॥   

मया ऽतुला विसृष्टा हि शैलवृष्टिर्निरन्तरा ।  

देवानपि रणे हन्यात् किं पुनस्तान्निशाचरान्  ॥  ५।५९।१२  ॥   

ब्राह्ममित्यादि । अभ्यनुज्ञातः अभ्यनुज्ञानात् । पञ्चम्यास्तसिः । मे
विक्रमः तं रावणम् रुणद्धि हन्तीत्यर्थः  ॥  ५।५९।१०१२  ॥   

  

सागरो ऽप्यतियाद्वेलां मन्दरः प्रचलेदपि ।  

न जाम्बवन्तं समरे कम्पयेदरिवाहिनी  ॥  ५।५९।१३  ॥   

अतियात् आर्षं ह्रस्वत्वम्  ॥  ५।५९।१३  ॥   

  

सर्वराक्षससङ्घानां राक्षसा ये च पूर्वकाः ।  

अलमेको विनाशाय वीरो वालिसुतः कपिः  ॥  ५।५९।१४  ॥   

पनसस्योरुवेगेन नीलस्य च महात्मनः ।  

मन्दरो ऽप्यवशीर्येत किं पुनर्युधि राक्षसाः  ॥  ५।५९।१५  ॥   

सदेवासुरयक्षेषु गन्धर्वोरगपक्षिषु ।  

मैन्दस्य प्रतियोद्धारं शंसत द्विविदस्य वा  ॥  ५।५९।१६  ॥   

अश्विपुत्रौ महाभागावेतौ प्लवगसत्तमौ ।  

एतयोः प्रतियोद्धारं न पश्यामि रणाजिरे  ॥  ५।५९।१७  ॥   

पितामहवरोत्सेकात् परमं दर्पमास्थितौ ।  

अमृतप्राशिनावेतौ सर्ववानरसत्तमौ  ॥  ५।५९।१८  ॥   

अश्विनोर्माननार्थं हि सर्वलोकपितामहः ।  

सर्वावध्यत्वमतुलमनयोर्दत्तवान् पुरा  ॥  ५।५९।१९  ॥   

करोत्सेकेन मुक्तौ च प्रमथ्य महतीं चमूम् ।  

सुराणाममृतं वीरौ पीतवन्तौ प्लवङ्गमौ  ॥  ५।५९।२०  ॥   

एतावेव हि संक्रुद्धौ सवाजिरथकुञ्जराम् ।  

लङ्कां नाशयितुं शक्तौ सर्वे तिष्ठन्तु वानराः  ॥  ५।५९।२१  ॥   

सर्वेति । पूर्वकाः, तेषामिति शेषः  ॥  ५।५९।१४२१  ॥   

  

मयैव निहता लङ्कां दग्धा भस्मीकृता पुनः ।  

राजमार्गेषु सर्वत्र नाम विश्रावितं मया  ॥  ५।५९।२२  ॥   

मयैवेति । दग्धत्वेप्यङ्गारावस्था भवति सा ऽपि नास्तीत्याह भस्मीकृतेति  ॥ 
५।५९।२२  ॥   

  

जयत्यतिबलो रामो लक्ष्मणश्च महाबलः ।  

राजा जयति सुग्रीवो राघवेणाभिपालितः  ॥  ५।५९।२३  ॥   

अहं कोसलराजस्य दासः पवनसम्भवः ।  

हनुमानिति सर्वत्र नाम विश्रावितं मया  ॥  ५।५९।२४  ॥   

नामविश्रावणमेवाह जयतीति । जयति सर्वोत्कर्षेण वर्तते । तदुक्तं हरिणा
"जयिर्जयाभिभवयोराद्यर्थे ऽसावकर्मकः । उत्कर्षप्राप्तिराद्यार्थो द्वितीये
ऽर्थे सकर्मकः  ॥ " इति  ॥  ५।५९।२३,२४  ॥   

  

अशोकवनिकामध्ये रावणस्य दुरात्मनः ।  

अधस्ताच्छिंशुपावृक्षे साध्वी करुणमास्थिता  ॥  ५।५९।२५  ॥   

राक्षसीभिः परिवृता शोकसन्तापकर्शिता ।  

मेघलेखापरिवृता चन्द्रलेखेव निष्प्रभा ।  

अचिन्तयन्ती वैदेही रावणं बलदर्पितम्  ॥  ५।५९।२६  ॥   

अथ सीतादुर्दशाविमर्शे ऽपि सम्प्रत्यसौ समानेतव्येत्याशयेन तदृशां दर्शयति
अशोकेत्यादिना  ॥  ५।५९।२५,२६  ॥   

  

पतिव्रता च सुश्रोणी अवष्टब्धा च जानकी  ॥  ५।५९।२७  ॥   

अनुरक्ता हि वैदेही रामं सर्वात्मना शुभा ।  

अनन्यचित्ता रामे च पौलोमीव पुरन्दरे  ॥  ५।५९।२८  ॥   

तदेकवासः संवीता रजोध्वस्ता तथैव च ।  

शोकसन्तापदीनाङ्गी सीता भर्तृहिते रता  ॥  ५।५९।२९  ॥   

पतिव्रता चेत्यादि । पौलोमीव पुरन्दरे इति । नहुषनिर्बन्ध इति भावः  ॥ 
५।५९।२७२९  ॥   

  

सा मया राक्षसीमध्ये तर्ज्यमाना मुहुर्मुहुः ।  

राक्षसीभिर्विरूपाभिर्दृष्टा हि प्रमदावने  ॥  ५।५९।३०  ॥   

एकवेणीधरा दीना भर्तृचिन्तापरायणा ।  

अधः शय्या विवर्णाङ्गी पद्मिनीव हिमागमे  ॥  ५।५९।३१  ॥   

रावणाद् विनिवृत्तार्था मर्तव्यकृतनिश्चया ।  

कथंचिन्मृगशावाक्षी विश्वासमुपपादिता  ॥  ५।५९।३२  ॥   

ततः सम्भाषिता चैव सर्वमर्थं च दर्शिता ।  

रामसुग्रीवसख्यं च श्रुत्वा प्रीतिमुपागता  ॥  ५।५९।३३  ॥   

प्रमदावने अशोकवनिकायाम् । विनिवृत्तार्था त्यक्तप्रयोजना ।
रावणप्रलोभनवाक्यैरवशीकृतेत्यर्थः । सर्वमर्थं रामोद्योगादिकम् । दर्शिता
बोधिता  ॥  ५।५९।३०३३  ॥   

  

नियतः समुदाचारो भक्तिर्भर्तरि चोत्तमा ।  

यन्न हन्ति दशग्रीवं स महात्मा कृतागसम् ।  

निमित्तमात्रं रामस्तु वधे तस्य भविष्यति  ॥  ५।५९।३४  ॥   

सा प्रकृत्यैव तन्वङ्गी तद्वियोगाच्च कर्शिता ।  

प्रतिपत्पाठशीलस्य विद्येव तनुतां गता  ॥  ५।५९।३५  ॥   

समुदाचारः चारित्रमिति यावत् । नन्वेवंमाहात्म्या सीता स्वयमेव रावणं
किमिति न हन्तीत्याशङ्क्याह यन्न हन्तीति । दशग्रीवं न हन्तीति यत् तत्र
कारणं स दशाननः महात्मा महानुभावः । शापनिबन्धनदुर्मरणाभावादिति भावः ।
अतस्तस्य वधे रामस्तु राम एव निमित्तमात्रं भविष्यति । तथा तस्योत्कर्षात्
। सीता तु निमित्तकारणमिति शेषः । भर्त्रैव वैरनिर्यातनं वीरपत्नीधर्मः
अन्यथा भर्तुर्महल्लाघवमिति मनीषया न स्वयं हन्ति न त्वसामर्थ्यादिति भावः
 ॥  ५।५९।३४,३५  ॥   

  

एवमास्ते महाभागा सीता शोकपरायणा ।  

यदत्र प्रतिकर्तव्यं तत्सर्वमुपपद्यताम्  ॥  ५।५९।३६  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
एकोनषष्टितमः सर्गः  ॥  ५।५९  ॥   

फलितमुपसंहरति एवमिति । उपपद्यताम् अनुष्ठीयताम् । अस्मिन् सर्गे
सार्द्धषट्त्रिंशच्छ्लोकाः  ॥  ५।५९।३६  ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने एकोनषष्टितमः सर्गः  ॥  ५।५९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/08-rAma-darshanam/059_hanumatA_sItAshokavarNanam.md">
<details><summary><h3>शिरोमणी ...{Loading}...</h3></summary>



हनुमत्कर्तृकलङ्कावृत्तान्तवर्णनमुक्त्वा तत्कर्तृकवृत्तान्तरं
वर्णयितुमुपक्रमते एतदिति । हनूमान् तत्स्वाचरितमेतत्सर्वमाख्याय उत्तरं
श्रेष्ठं वचनमुक्त्यन्तरं वक्तुं भूयः समुपचक्राम आरेभे  ॥  ५।५९।१  ॥   

  

तदाकारमाह सफल इत्यादिभिः । सीतायाः शीलं रामैकनिष्ठस्वभावम् आसाद्य
विज्ञाय मम मनः प्रीणितं तृप्तम् अत एव राघवोद्योगः सुग्रीवस्य संभ्रमः
राघवादरश्च सफलः  ॥  ५।५९।२  ॥   

  

आर्याया इति । आर्यायाः सीतायाः सदृशं शीलं यस्या अस्ति सेति शेषः, तपसा
स्वधर्मबलेन लोकान् धारयेत् वा यदि क्रुद्धा तर्हि निर्दहेदपि  ॥  ५।५९।३
 ॥   

  

सर्वथेति । तां सीतां स्पृशतः अपहरणाय स्पर्शं कुर्वतः यस्य रावणस्य गात्रं
पाणिः तपसा सीतातपोबलेन न विनाशितं सो ऽसौ रावणः सर्वथा सर्वप्रकारेण
अतिप्रकारेण अतिप्रकृष्टः प्रतिभातीति शेषः, एतेनेदं महदाश्चर्यमिति
सूचितम्  ॥  ५।५९।४  ॥   

  

तदेव पोषयन्नाह नेति । क्रोधकलुषीकृता जनकस्य सुता यद्दहनं न
कुर्यात्तद्दहनं पाणिसंस्पृष्टा अग्निशिखा न कुर्यात् । एतेन सीतायाः
सामर्थ्यातिशयः सूचितः । तेन सीतायाः अधिकः कोपो न जात इति ध्वनितम्  ॥ 
५।५९।५  ॥   

  

जाम्बवदिति । एवमनेन प्रकारेण गते सिद्धिं प्राप्ते अस्मिन् कार्ये भवतां
समीपे निवेदिते सति जाम्बवत्प्रमुखान् कपीन् अनुज्ञाप्य तदाज्ञां
गृहीत्वेत्यर्थः, वैदेह्या सह पार्थिवात्मजौ द्रष्टुं न्याय्यमस्माकमिति
शेषः । सार्धश्लोक एकान्वयी  ॥  ५।५९।६  ॥   

  

ननु रामसुग्रीवयोर्लङ्कागमनमन्तरा कथमेवं भविष्यतीत्यत आह अहमिति । लङ्कां
रावणं च हन्तुम् अहमेकः पर्याप्तो यदि तर्हि भवद्भिः सहितः पर्याप्तश्चेत्
किं वक्तव्यम् । अर्धचतुष्टयमेकान्वयि  ॥  ५।५९।७,८  ॥   

  

तान्प्रोत्साहयितुं पुनः स्वपराक्रममाह अहमिति । सैन्यादिविशेषणविशिष्टं
रावणं युधि वधिष्यामि  ॥  ५।५९।९  ॥   

  

ब्राह्ममिति । ब्रह्मास्त्रादीनि शक्रजितो यदि यान्यस्त्राणि तानि च
भवतामभ्यनुज्ञातो ऽहं निहनिष्यामि अत एव राक्षसान् विधमिष्यामि । ननु
कथमेवं भवतो निश्चय इत्यत आह-- मे विक्रमः तं रावणं रुणद्धि पीडयतीत्यर्थः
। अर्धचतुष्टयमेकान्वयि  ॥  ५।५९।१०,११  ॥   

  

मयेति । मया विसृष्टा प्रवर्तिता शैलवृष्टिः देवानपि हन्यात् राक्षसान्
हन्यादिति किम्  ॥  ५।५९।१२  ॥   

  

नन्वेवं सति तत्रैव रावणः कुतो न हतः इत्यत आह-- भवतामिति । भवताम्
अननुज्ञात आज्ञात आज्ञाया अभावाद्धेतोर्मे विक्रमो मां रुणद्धि हन्तुं
न्यवारयदित्यर्थः । अर्धं पृथक्  ॥  ५।५९।१३  ॥   

  

अन्येषामपि सामर्थ्यं वर्णयन्नाह-- सागर इत्यादिभिः । सागरो वेलां
स्वावधिमतियात् अतियायात् अतिक्रमेत् मन्दरश्च प्रचलेत् जाम्बवन्तं तु
अरिवाहिनी रिपुसेना न कम्पयेत्  ॥  ५।५९।१४  ॥   

  

सर्वेति । सर्वराक्षससंघानां मध्ये ये पूर्वजाः अतिबला इत्यर्थः, तेषामपि
नाशाय एको ऽप्यङ्गदो ऽलम्  ॥  ५।५९।१५  ॥   

  

प्लवगस्येति । नीलस्योरुवेगेन मन्दरो ऽपि अवशीर्येत  ॥  ५।५९।१६  ॥   

  

सेति । देवादिसहितेषु गन्धर्वादिषु मध्ये मैन्दस्य द्विविदस्य वा
प्रतियोद्धारं यूयं शंसत कथयत न को ऽपि प्रतियोद्धा ऽस्तीत्यर्थः  ॥ 
५।५९।१७  ॥   

  

अश्वीति । अश्विपुत्रौ यौ प्लवगसत्तमौ तयोः प्रतियोद्धारं न पश्यामि  ॥ 
५।५९।१८  ॥   

  

इदानीं राक्षसविघाते न बहुश्रम इति बोधयन्नाह-- मयेति । मयैव लङ्का दग्धा
अत एव भस्मीकृता राजमार्गेषु नाम च मया विश्रावितम्  ॥  ५।५९।१९  ॥   

  

विश्रावणप्रकारमाह जयतीति द्वाभ्याम्  ॥  ५।५९।२०,२१  ॥   

  

द्रुतं प्रपतितं सीतावृत्तमाह-- अशोकेति । राक्षसीभिः परिवृता अत एव
मेघरेखया परिवृता आच्छादिता चन्द्ररेखेव निष्प्रभा रावणमचिन्तयन्ती
अगणयन्ती सर्वात्मना राममनुरक्ता अत एव पुरन्दरे पौलोमीव रामेण
रामातिस्मरणेन युक्तेति शेषः, अत एव अनन्यचिन्ता राक्षसीमध्ये मुहुर्मुहुः
तर्ज्यमाना प्रमदानम् अवनमतिरक्षा यस्मिन् पुरुषागम्ये इत्यर्थः,
रावणस्याशोकवनिकामध्ये शिंशपामूले अधस्तात् निम्नदेशे राक्षसीभिः अवष्टब्धा
निरुद्धा जानकी मया दृष्टा । सार्धश्लोकपञ्चकमेकान्वयि  ॥  ५।५९।२२२६  ॥   

  

एकेति । हिमोदये पद्मिनी कमलिनीव विवर्णाङ्गी रावणाद्धेतोर्विनिवृत्तः
अर्थो रामसेवा यस्याः सा सीता कथंचित् विश्वासमुपपादिता प्रापिता ।
श्लोकद्वयमेकान्वयि  ॥  ५।५९।२७,२८  ॥   

  

तत इति । संभाषिता अत एव सर्वमर्थं प्रकाशिता प्रबुद्धा सीता
रामसुग्रीवसख्यं श्रुत्वा प्रीतिमुपागता प्राप्ता  ॥  ५।५९।२९  ॥   

  

नियत इति । नियतः समुदाचारः सीतासदाचरणं भर्तरि रामे उत्तमा भक्तिश्च
यद्यस्माद्दशग्रीवं न हन्ति तस्माद्दशाननो महात्मा प्रतीयते इति शेषः, एतेन
रावणो मृतप्राय एवेति सूचितम् । अत एव रामः तस्य रावणस्य वधे निमित्तमात्रं
भविष्यति । सार्धश्लोक एकान्वयी  ॥  ५।५९।३०,३१  ॥   

  

सीतास्वरूपं निर्वक्ति सेति । प्रकृत्यैव तन्वङ्गी सीता तद्वियोगात्
रामवियोगजदुःखात् कर्शिता अतिकृशत्वं प्राप्ता अत एव प्रतिपत्पाठशीलस्य
जनस्य विद्येव तनुतां गता  ॥  ५।५९।३२  ॥   

  

एवमिति । सीता एवमास्ते अतः अत्र समये यत्प्रतिकर्तव्यं तत् उपकल्प्यताम्
 ॥  ५।५९।३३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
एकोनषष्टितमः सर्गः  ॥  ५।५९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/08-rAma-darshanam/059_hanumatA_sItAshokavarNanam.md">
<details><summary><h3>तिलकम् ...{Loading}...</h3></summary>



एतदिति । उत्तरं पराक्रमयुक्तत्वात्सर्वतो ऽधिकम्  ॥  ५।५९।१  ॥   

  

संभ्रम आदरः उत्साह इत्यर्थः । सीतायाः शीलं सद्वृत्तं पातिव्रत्यमासाद्य
दृष्ट्वा राघवोद्योगादेः साफल्याज्ञानेन मम मनः प्रीणितं तुष्टम् । "मम च
प्रवणं मनः" इति पाठे ऽपि प्रवणं सन्तोषप्रवणमित्यर्थः  ॥  ५।५९।२  ॥   

  

सदृशम् पतिव्रतानामरुन्धत्यादीनां सदृशमित्यर्थः  ॥  ५।५९।३  ॥   

  

तर्हि रावणं किमिति नादहदित्यत आह सर्वथेति । अतिप्रकृष्टः महातपःसंपन्न
इत्यर्थः । तां सीतां स्पृशतो ऽपि यस्य गात्रं तपसा न नाशितमिति संबन्धः  ॥ 
५।५९।४ ॥   

  

नैतावता सीताशीलं दुर्बलमित्याशङ्क्यमित्याह नेति । यत्क्रुद्धा सीता
कुर्यात्तत्स्पृष्टा ऽग्निशिखापि न कुर्यात् । इयं तु भर्तुः
पराक्रमकीर्तये नाद्यापि क्रुध्यतीति भावः । अक्रुद्धाया अपि स्पर्शमात्रेण
प्राप्तो नाशस्तु रावणतपसा निवारित इति ध्येयम्  ॥  ५।५९।५  ॥   

  

इदानीं भृत्यजयस्यापि स्वामिसंबन्धित्वसत्त्वेन वयमेव सीतापातिव्रत्यं
सहायमासाद्य रावणं जित्वा देव्या सह राघवौ द्रक्ष्यामह इत्याह-- जाम्बवदिति
। जाम्बवदादीननुज्ञाप्यानुज्ञां कुर्वन्त्विति संप्रार्थ्य । अस्मिन्कार्ये
सीतान्वेषणरूपे । एवंगते उक्तप्रकारं प्राप्ते । तत्प्रकारविशिष्टे च भवतां
निवेदिते सति तौ पार्थिवात्मजौ वैदेह्या सन्द्रष्टुं न्याय्यमित्यब्रवीदिति
शेषः  ॥  ५।५९।६  ॥   

  

तया सन्दर्शने उपपत्तिमाह --अहमिति । एवं च राक्षसान्हत्वा देव्यानयनं
कृत्वा देव्या सहैव तौ द्रक्ष्याम इत्यर्थः  ॥  ५।५९।७  ॥   

  

कृतास्त्रैर्देवांशत्वादस्त्रप्रयोगसमर्थैः  ॥  ५।५९।८  ॥   

  

उक्तमेवार्थं संभ्रमेण पुनराह-- अहं त्विति । अहमेवेत्यर्थः  ॥  ५।५९।९  ॥   

  

यद्यपि दुर्निरीक्ष्याणि तथापि तान्यहं निहनिष्यामि ब्रह्मणो
वरदानान्निवारयामि । परावृत्तैस्तैरेव राक्षसान्विधमिष्यामि निहनिष्यामि  ॥ 
५।५९।१०  ॥   

  

रुणद्धि रोत्स्यति  ॥  ५।५९।११  ॥   

  

भवतामननुज्ञातः अनुज्ञां विना मे विक्रमो राक्षसवधप्रवृत्तिर्मां
रुणद्धीत्यर्थः । अतः पूर्वमेव मया न पराक्रान्तमित्यर्थः  ॥  ५।५९।१२  ॥   

  

इदानीं सर्वे ऽपि भवन्तस्तद्वधे समर्था इत्याह-- सागरो ऽपीति  ॥  ५।५९।१३
 ॥   

  

ये च पूर्वजा राक्षसास्तेषां नाशायैको ऽपीत्यन्वयः  ॥  ५।५९।१४१७  ॥   

  

मयैव निहता निहतप्राया । एवं च सर्वैर्मिलित्वा नाशनीयेति किं वाच्यमिति
भावः । नामेति सुग्रीवादेरिति शेषः  ॥  ५।५९।१८  ॥   

  

तदेवाह जयमिति  ॥  ५।५९।१९,२०  ॥   

  

सीतादुःखविमर्शे ऽपि संप्रत्येव समानेतुमुचितेत्याशयेन तादृशं वर्णयति
अशोकेत्यादि  ॥  ५।५९।२१,२२  ॥   

  

अचिन्तयन्ती योग्यत्वेनागणयन्ती । अगणने हेतुः-- पतिव्रतेति ।
अगणनाच्चावष्टब्धा निरुढा अस्तीति शेषः  ॥  ५।५९।२३  ॥   

  

रामेण रामप्रीत्यानन्यचिन्ता पौलोमीव नहुषरुद्धा पौलोमीव  ॥  ५।५९।२४  ॥   

  

तदेकवास इति व्याख्यातम् । राक्षसीभिस्तर्ज्यमाना दृष्टेत्युत्तरेणान्वयः
 ॥  ५।५९।२५२७  ॥   

  

कथञ्चिदादौ तूष्णीं रामकथाप्रस्तावेन सर्वमर्थं रामसुग्रीववृत्तान्तम्  ॥ 
५।५९।२८ ॥   

  

तदेवाह-- रामसुग्रीवसख्यं चेति । नियतः समुदाचारो दृढपातिव्रत्यं
भर्तर्युत्तमा भक्तिश्चास्ति  ॥  ५।५९।२९  ॥   

  

इयत्यापि सामग्र्या यद्दशाननं शापादिना न हन्ति तत्स दशाननो महात्मा
तपोबलेन शापायोग्य इति भावः । अथापि सीतावरोधजन्यपापेन मृतप्राय एव स
इत्याह-- निमित्तमात्रमिति । अतो ऽस्माभिरपि सुशक्यवध एव स इति भावः  ॥ 
५।५९।३०  ॥   

  

तत्पापकारणमाह सेति  ॥  ५।५९।३१,३२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकोनषष्टितमः सर्गः  ॥  ५।५९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/08-rAma-darshanam/059_hanumatA_sItAshokavarNanam.md">
<details><summary><h3>द्राविडपाठः ...{Loading}...</h3></summary>



  
एतदाख्याय तत्सर्वं हनुमान् मारुतात्मजः।  
भूयः समुपचक्राम वचनं वक्तुमुत्तरम् ॥ 5.59.1 ॥   
शीलमासाद्य सीताया मम च प्रवणं मनः।  
[आर्यायाः सदृशं शीलं सीतायाः प्लवगर्षभाः।] ॥ 5.59.2 ॥   
सर्वथाऽतिप्रवृद्धोऽसौ रावणो राक्षसाधिपः।  
तस्य तां स्पृशतो गात्रं तपसा न विनाशितम् ॥ 5.59.3 ॥   
न तदग्निशिखा कुर्यात् संस्पृष्टा पाणिना सती।  
जनकस्यात्मजा कुर्याद्यत् क्रोधकलुषीकृता ॥ 5.59.4 ॥   
जाम्बवत्प्रमुखान् सर्वाननुज्ञाप्य महाहरीन्।  
अस्मिन्नेवङ्गते कार्ये भवतां च निवेदिते ॥ 5.59.5 ॥   
न्याय्यं स्म सह वैदेह्या द्रष्टुं तौ पार्थिवात्मजौ ॥ 5.59.6 ॥   
अहमेकोऽपि पर्याप्तः सराक्षसगणां पुरीम्।  
तां लङ्कां तपसा हन्तुं रावणं च महाबलम् ॥ 5.59.7 ॥   
किं पुनः सहितो वीरैर्बलवद्भिः कृतात्मभिः।  
कृतास्त्रैः प्लवगैः शूरैर्भवद्भिर्विजयैषिभिः ॥ 5.59.8 ॥   
अहं तु रावणं युद्धे ससैन्यं सपुरस्सरम्।  
सहपुत्रं वधिष्यामि सहोदरयुतं युधि ॥ 5.59.9 ॥   
ब्राह्ममैन्द्रं च रौद्रं च वायव्यं वारुणं तथा।  
यदि शक्रजितोऽस्त्राणि दुर्निरीक्षाणि संयुगे ॥ 5.59.10 ॥   
तान्यहं विधामिष्यामि निहनिष्यामि राक्षसान्।  
भवतामभ्यनुज्ञातो विक्रमो मे रुणाद्धि तम् ॥ 5.59.11 ॥   
मयाऽतुला विसृष्टा हि शैलवृष्टिर्निरन्तरा।  
देवानपि रणे हन्यात् किं पुनस्तान्निशाचरान् ॥ 5.59.12 ॥   
सागरोऽप्यतियाद्वेलां मन्दरः प्रचलेदपि।  
न जाम्बवन्तं समरे कम्पयेदरिवाहिनी ॥ 5.59.13 ॥   
सर्वराक्षससङ्घानां राक्षसा ये च पूर्वकाः।  
अलमेको विनाशाय वीरो वालिसुतः कपिः ॥ 5.59.14 ॥   
पनसस्योरुवेगेन नीलस्य च महात्मनः।  
मन्दरोऽप्यवशीर्येत किं पुनर्युधि राक्षसाः ॥ 5.59.15 ॥   
सदेवासुरयक्षेषु गन्धर्वोरगपक्षिषु।  
मैन्दस्य प्रतियोद्धारं शंसत द्विविदस्य वा ॥ 5.59.16 ॥   
अश्विपुत्रौ महाभागावेतौ प्लवगसत्तमौ।  
एतयोः प्रतियोद्धारं न पश्यामि रणाजिरे ॥ 5.59.17 ॥   
पितामहवरोत्सेकात् परमं दर्पमास्थितौ।  
अमृतप्राशिनावेतौ सर्ववानरसत्तमौ ॥ 5.59.18 ॥   
अश्विनोर्माननार्थं हि सर्वलोकपितामहः।  
सर्वावध्यत्वमतुलमनयोर्दत्तवान् पुरा ॥ 5.59.19 ॥   
करोत्सेकेन मुक्तौ च प्रमथ्य महतीं चमूम्।  
सुराणाममृतं वीरौ पीतवन्तौ प्लवङ्गमौ ॥ 5.59.20 ॥   
एतावेव हि सङ्क्रुद्धौ सवाजिरथकुञ्जराम्।  
लङ्कां नाशयितुं शक्तौ सर्वे तिष्ठन्तु वानराः ॥ 5.59.21 ॥   
मयैव निहता लङ्कां दग्धा भस्मीकृता पुनः।  
राजमार्गेषु सर्वत्र नाम विश्रावितं मया ॥ 5.59.22 ॥   
जयत्यतिबलो रामो लक्ष्मणश्च महाबलः।  
राजा जयति सुग्रीवो राघवेणाभिपालितः ॥ 5.59.23 ॥   
अहं कोसलराजस्य दासः पवनसम्भवः।  
हनुमानिति सर्वत्र नाम विश्रावितं मया ॥ 5.59.24 ॥   
अशोकवनिकामध्ये रावणस्य दुरात्मनः।  
अधस्ताच्छिंशुपावृक्षे साध्वी करुणमास्थिता ॥ 5.59.25 ॥   
मेघलेखापरिवृता चन्द्रलेखेव निष्प्रभा।  
अचिन्तयन्ती वैदेही रावणं बलदर्पितम् ॥ 5.59.26 ॥   
पतिव्रता च सुश्रोणी अवष्टब्धा च जानकी ॥ 5.59.27 ॥   
अनुरक्ता हि वैदेही रामं सर्वात्मना शुभा।  
अनन्यचित्ता रामे च पौलोमीव पुरन्दरे ॥ 5.59.28 ॥   
तदेकवासः संवीता रजोध्वस्ता तथैव च।  
शोकसन्तापदीनाङ्गी सीता भर्तृहिते रता ॥ 5.59.29 ॥   
सा मया राक्षसीमध्ये तर्ज्यमाना मुहुर्मुहुः।  
राक्षसीभिर्विरूपाभिर्दृष्टा हि प्रमदावने ॥ 5.59.30 ॥   
एकवेणीधरा दीना भर्तृचिन्तापरायणा।  
अधः शय्या विवर्णाङ्गी पद्मिनीव हिमागमे ॥ 5.59.31 ॥   
रावणाद् विनिवृत्तार्था मर्तव्यकृतनिश्चया।  
कथञ्चिन्मृगशावाक्षी विश्वासमुपपादिता ॥ 5.59.32 ॥   
ततः सम्भाषिता चैव सर्वमर्थं च दर्शिता।  
रामसुग्रीवसख्यं च श्रुत्वा प्रीतिमुपागता ॥ 5.59.33 ॥   
यन्न हन्ति दशग्रीवं स महात्मा कृतागसम्।  
निमित्तमात्रं रामस्तु वधे तस्य भविष्यति ॥ 5.59.34 ॥   
सा प्रकृत्यैव तन्वङ्गी तद्वियोगाच्च कर्शिता।  
प्रतिपत्पाठशीलस्य विद्येव तनुतां गता ॥ 5.59.35 ॥   
एवमास्ते महाभागा सीता शोकपरायणा।  
यदत्र प्रतिकर्तव्यं तत्सर्वमुपपद्यताम् ॥ 5.59.36 ॥   

</details>
</div>
