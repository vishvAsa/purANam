---
title: ०१३

---
सनत्कुमार उवाच॥  
भूयोऽपि वद मे नन्दिन् महिमानमुमापते॥  
अष्टमूर्तेर्महेशस्य शिवस्य परमेष्ठिनः॥ १३.१ ॥  
नन्दिकेश्वर उवाच॥  
वक्ष्यामि ते महेशस्य महिमानमुमापतेः॥  
अष्टमूर्तेर्जगद्व्याप्य स्थितस्य परमेष्ठिनः॥ १३.२ ॥  
चराचराणां भूतानां धाता विश्वम्भरात्मकः॥  
शर्व इत्युच्यते देवः सर्वशास्त्रार्थपारगैः॥ १३.३ ॥  
विश्वम्भरात्मनस्तस्य सर्वस्य परमेष्ठिनः॥  
विकेशी कथ्यते पत्नी तनयोङ्गारकः स्मृतः॥ १३.४ ॥  
भव इत्युच्यते देवो भगवान्वेदवादिभिः॥  
सञ्जीवनस्य लोकानां भवस्य परमात्मनः॥ १३.५ ॥  
उमा सङ्कीर्तिता देवी सुतः शुक्रश्च सूरिभिः॥  
सप्तलोकाण्डकव्यापी सर्वलोकैकरक्षिता॥ १३.६ ॥  
वह्न्यात्मा भगवान्देवः स्मृतः पशुपतिर्बुधैः॥  
स्वाहा पत्न्यात्मनस्तस्य प्रोक्ता पशुपतेः प्रिया॥ १३.७ ॥  
षणमुखो भगवान्देवो बुधैः पुत्र उदाहृतः॥  
समस्तभुवनव्यापी भर्ता सर्वशरीरिणाम्॥ १३.८ ॥  
पवनात्मा बुधैर्देव ईशान इति कीर्त्यते॥  
ईशानस्य जगत्कर्तुर्देवस्य पवनात्मनः॥ १३.९ ॥  
शिवा देवी बुदैरुक्ता पुत्रश्चास्य मनोजवः॥  
चराचराणां भूतानां सर्वेषां सर्वकामदः॥ १३.१० ॥  
व्योमात्मा भगवान्देवो भीम इत्युच्यते बुधैः॥  
महामहिम्नो देवस्य भीमस्य गगनात्मनः॥ १३.११ ॥  
दिशो दश स्मृता देव्यः सुतः सर्गश्च सूरिभिः॥  
सूर्यात्मा भगवान्देवः सर्वेषां च विभूतिदः॥ १३.१२ ॥  
रुद्र इत्युच्यते देवैर्भगवान् भुक्तिमुक्तिदः॥  
सूर्यात्म कस्य रुद्रस्य भक्तानां भक्तिदायिनः॥ १३.१३ ॥  
सुवर्चला स्मृता देवी सुतश्चास्य शनैश्चरः॥  
समस्तसौम्यवस्तूनां प्रकृतित्वेन विश्रुतः॥ १३.१४ ॥  
सोमात्मको बुधैर्देवो महादेव इति स्मृतः॥  
सोमात्मकस्य देवस्य महादेवस्य सूरिभिः॥ १३.१५ ॥  
दयिता रोहिणी प्रोक्ता बुधश्चैव शरीरजः॥  
हव्यकव्यस्थितिं कुर्वन् हव्यकव्याशिनां तदा॥ १३.१६ ॥  
यजमानात्मको देवो महादेवो बुधैः प्रभुः॥  
उग्र इत्युच्यते सद्भिरीशानश्चेति चापरैः॥ १३.१७ ॥  
उग्राह्वयस्य देवस्य यजमानात्मनः प्रभोः॥  
दीक्षा पत्नी बुधैरुक्ता सन्तानाख्यः सुतस्तथा॥ १३.१८ ॥  
शरीरिणां शरीरेषु कठिनं कोङ्कणादिवत्॥  
पार्थिवं तद्वपुर्ज्ञेयं शर्वतत्त्वं बुभुत्सुभिः॥ १३.१९ ॥  
देहेदेहे तु देवेशो देहभाजां यदव्ययम्॥  
वस्तुद्रव्यात्मकं तस्य भवस्य परमात्मनः॥ १३.२० ॥  
ज्ञेयं च तत्त्वविद्भिर्वै सर्ववेदार्थपारगैः॥  
आग्नेयः परिणामो यो विग्रहेषु शरीरिणाम्॥ १३.२१ ॥  
मूर्तिः पशुपतिर्ज्ञेया सा तत्त्वं वेत्तुमिच्छुभिः॥  
वायव्यः परिणामो यः शरीरेषु शरीरिणाम्॥ १३.२२ ॥  
बुधैरीशोति सा तस्य तनुर्ज्ञेया न संशयः॥  
सुषिरं यच्छरीरस्थमशेषाणां शरीरिणाम्॥ १३.२३ ॥  
भीमस्य सा तनुर्ज्ञेया तत्त्वविज्ञानकाङ्क्षिभिः॥  
चक्षुरादिगतं तेजो यच्छरीरस्थमङ्गिनाम्॥ १३.२४ ॥  
रुद्रस्यापि तनुर्ज्ञेया परमार्थं बुभुत्सुभिः॥  
सर्वभूतशरीरेषु मनश्चन्द्रात्मकं हि यत्॥ १३.२५ ॥  
महादेवस्य सा मूर्तिर्बोद्धव्या तत्त्वचिन्तकैः॥  
आत्मा यो यजमानाख्यः सर्वभूतशरीरगः॥ १३.२६ ॥  
मूर्तिरुग्रस्य सा ज्ञेया परमात्मबुभुत्सुभिः॥  
जातानां सर्व भूतानां चतुर्दशसु योनिषु॥ १३.२७ ॥  
अष्टमूर्तेरनन्यत्वं वदन्ति परमर्षयः॥  
सप्तमूर्तिमयान्याहुरीशस्याङ्गानि देहिनाम्॥ १३.२८ ॥  
आत्मा तस्याष्टमी मूर्तिः सर्वभूतशरीरगा॥  
अष्टमूर्तिममुं देवं सर्वलोकात्मकं विभुम्॥ १३.२९ ॥  
भजस्व सर्वभावेन श्रेयः प्राप्तुं यदीच्छसि॥  
प्राणिनो यस्य कस्यापि क्रियते यद्यनुग्रहः॥ १३.३० ॥  
अष्टमूर्तेर्महेशस्य कृतमाराधनं भवेत्॥  
निग्रहश्चेत् कृतो लोके देहिनो यस्य कस्यचित्॥ १३.३१ ॥  
अष्टमूर्तेर्महेशस्य स एव विहितो भवेत्॥  
यद्यवज्ञा कृता लोके यस्य कस्य चिदङ्गिनः॥ १३.३२ ॥  
अष्टमूर्तेर्महे शस्य विहिता सा भवेद्विभोः॥  
अभयं यत् प्रदत्तं स्यादङ्गिनो वस्य कस्यचित्॥ १३.३३ ॥  
आराधनं कृतं तस्मादष्टमूर्तेर्न संशयः॥  
सर्वोपकारकरणं प्रदानमभयस्य च॥ १३.३४ ॥  
आराधनं तु देवस्य अष्टमूर्तेर्न संशयः॥  
सर्वोपकारकरणं सर्वानुग्रह एव च॥ १३.३५ ॥  
तदर्चनं परं प्राहुरष्टमूर्तेर्मुनीश्वराः॥  
अनुग्रहणमन्येषां विधातव्यं त्वयाङ्गिनाम्॥ १३.३६ ॥  
सर्वाभयप्रदानं च शिवाराधनमिच्छता॥ १३.३७ ॥  
इति श्रीलिङ्गमहापुराणे उत्तरभागे त्रयोदशोऽध्यायः॥ १३ ॥