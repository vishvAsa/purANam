---
title: १०५ गङ्गा-पुत्र-हननम्
unicode_script: devanagari

---


अध्यायः 105

गङ्गया जातमात्रस्य पुत्रसप्तकस्य हननम् ॥ 1 ॥ अष्टमपुत्रहननोद्युक्तां स्वभार्यां प्रति शान्तनुप्रश्नाः ॥ 2 ॥ पूर्ववृत्तकथनपूर्वकं गङ्गायाः प्रतिवचनम् ॥ 3 ॥
वैशम्पायन उवाच ।	001  
संवत्सरानृतून्मासान्बुबुधे न बहून्गतान् ।	001a  
रममाणस्तया सार्धं यथाकामं नरेश्वरः ॥	001c  
\'दिविष्ठान्मानुषांश्चैव भोगान्भुङ्क्ते स वै नृपः ।\'	002a  
आसाद्य शान्तनुः श्रीमान्मुमुदे योषितां वराम् ॥	002c  
ऋतुकाले तु सा देवी दिव्यं गर्भमधारयत् ।	003a  
अष्टावजनयत्पुत्रांस्तस्मादमरसन्निभान् ॥	003c  
जातं जातं च सा पुत्रं क्षिपत्यम्यसि भारत ।	004a  
सूतके कण्ठमाक्रम्य तान्निनाय यमक्षयम् ॥	004c  
प्रीणाम्यहं त्वामित्युक्त्वा गङ्गास्रोतस्यमज्जयत् ।	005a  
तस्य तन्न प्रियं राज्ञः शान्तनोरभवत्तदा ॥	005c  
न च तां किञ्चनोवाच त्यागाद्भीतो महीपतिः ।	006a  
\'अमीमांस्या कर्मयोनिरागमश्चेति शान्तनुः ॥	006c  
स्मरन्पितृवचश्चैव नापृच्छत्पुत्रकिल्बिषम् ।	007a  
जाताञ्जातांश्च वै हन्ति सा स्त्री सप्त वरान्सुतान् ॥	007c  
शान्तनुर्धर्मभङ्गाच्च नापृच्छत्तां कथञ्चन ।	008a  
अष्टमं तु जिघांसन्त्यां चुक्षुभे शान्तनोर्धृतिः ॥\'	008c  
अथैनामष्टमे पुत्रे जाते प्रहसतीमिव ।	009a  
उवाच राजा दुःखार्तः परीप्सन्पुत्रमात्मनः ॥	009c  
\'आलभन्तीं तदा दृष्ट्वा तां स कौरवनन्दनः ।	010a  
अब्रवीद्भरतश्रेष्ठो वाक्यं परमदुःखितः ॥\'	010c  
मावधीः कस्य काऽसीति किं हिनत्सि सुतानिति ।	011a  
पुत्रघ्नि सुमहत्पापं सम्प्राप्तं ते सुगर्हितम् ॥	011c  
गङ्गोवाच ।	01  
पुत्रकाम न ते हन्मि पुत्रं पुत्रवतां वर ।	012a  
जीर्णस्तु मम वासोऽयं यथा स समयः कृतः ॥	012c  
अहं गङ्गा जह्नुसुता महर्षिगणसेविता ।	013a  
देवकार्यार्थसिद्ध्यर्थमुषिताऽहं त्वया सह ॥	013c  
इमेऽष्टौ वसवो देवा महाभागा महौजसः ।	014a  
वसिष्ठशापदोषेण मानुषत्वमुपागताः ॥	014c  
तेषां जनयिता नान्यस्त्वदृते भुवि विद्यते ।	015a  
मद्विधा मानुषी धात्री लोके नास्तीह काचन ॥	015c  
तस्मात्तज्जननीहेतोर्मानुषत्वमुपागता ।	016a  
जनयित्वा वसूनष्टौ जिता लोकास्त्वयाऽक्षयाः ॥	016c  
देवानां समयस्त्वेष वसूनां संश्रुतो मया ।	017a  
जातं जातं मोक्षयिष्ये जन्मतो मानुषादिति ॥	017c  
तत्ते शापाद्विनिर्मुक्ता आपवस्य महात्मनः ।	018a  
स्वस्ति तेस्तु गमिष्यामि पुत्रं पाहि महाव्रतम् ॥	018c  
\'अयं तव सुतस्तेषां वीर्येण कुलनन्दनः ।	019a  
संभूतोतिजनं कर्म करिष्यति न संशयः ॥\'	019c  
एष पर्यायवासो मे वसूनां सन्निधौ कृतः ।	020a  
मत्प्रसूतिं विजानीहि गङ्गादत्तमिमं सुतम् ॥ ॥	020c  

इति श्रीमन्महाभारते आदिपर्वणि सम्भवपर्वणि पञ्चाधिकशततमोऽध्यायः ॥ 105 ॥

1-105-11 ते त्वया ॥ 1-105-15 धात्री गर्भधारिणी ॥ 1-105-17 संश्रुतोऽङ्गीकृतः ॥ 1-105-18 आपवस्य वसिष्ठस्य ॥ पञ्चाधिकशततमोऽध्यायः ॥ 105 ॥