---
title: ०७७ ययाति-जरता
unicode_script: devanagari

---


अध्यायः 077
शर्मिष्ठापुत्रदर्शनेन देवयान्याः शर्मिष्ठया सह संवादः ॥ 1 ॥ देवयानीशर्मिष्ठयोः पुत्रान्तरोत्पत्तिः ॥ 2 ॥ शर्मिष्ठापुत्रान्ययातिजाञ्ज्ञात्वा कुपितायाः देवयान्याः शुक्रसमीपे गमनम् ॥ 3 ॥ ययातेः शुक्रशापाज्जराप्राप्तिः ॥ 4 ॥ तस्या अन्यस्मिन्सङ्क्रमणरूपवरप्राप्तिः ॥ 5 ॥
वैशम्पायन उवाच 	001  
\'तस्मिन्नक्षत्रसम्योगे शुक्ले पुण्यर्क्षगेन्दुना ।	001a  
स राजा मुमुदे सम्राट् तया शर्मिष्ठया सह ॥	001c  
प्रजानां श्रीरिवाभ्याशे शर्मिष्ठा ह्यभवद्वधूः ।	002a  
पन्नगीवोग्ररूपा वै देवयानी ममाप्यभूत् ॥	002c  
पर्जन्य इव सस्यानां देवानाममृतं यथा ।	003a  
तद्वन्ममापि सम्भूता शर्मिष्ठा वार्षपर्वणी ।	003c  
इत्येवं मनसा ज्ञात्वा देवयानीमवर्जयत् ॥\'	003e  
श्रुत्वा कुमारं जातं तु देवयानी शुचिस्मिता ।	004a  
चिन्तयामास दुःखार्ता शर्मिष्ठां प्रति भारत ॥	004c  
अभिगम्य च शर्मिष्ठां देवयान्यब्रवीदिदम् ।	005a  
देवयान्युवाच 	005  
किमिदं वृजिनं सुभ्रु कृतं वै कामलुब्धया ॥	005c  
शर्मिष्ठोवाच 	006  
ऋषिरभ्यागतः कश्चिद्धर्मात्मा वेदपारगः ।	006a  
स मया वरदः कामं याचितो धर्मसंहितम् ॥	006c  
\'अपत्यार्थे स तु मया वृतो वै चारुहासिनि\' ।	007a  
नाहमन्यायतः काममाचरामि शुचिस्मिते ।	007c  
तस्मादृषेर्ममापत्यमिति सत्यं ब्रवीमि ते ॥	007e  
देवयान्युवाच 	008  
शोभनं भीरु यद्येवमथ स ज्ञायते द्विजः ।	008a  
गोत्रनामाभिजनतो वेत्तुमिच्छामि तं द्विजम् ॥	008c  
शर्मिष्ठोवाच 	009  
तपसा तेजसा चैव दीप्यमानं यथा रविम् ।	009a  
तं दृष्ट्वा मम सम्प्रष्टुं शक्तिर्नासीच्छुचिस्मिते ॥	009c  
देवयान्युवाच 	010  
यद्येतदेवं शर्मिष्ठे न मन्युर्विद्यते मम ।	010a  
अपत्यं यदि ते लब्धं ज्येष्ठाच्छ्रेष्ठाच्च वै द्विजात् ॥	010c  
वैशम्पायन उवाच 	011  
अन्योन्यमेवमुक्त्वा तु सम्प्रहस्य च ते मिथः ।	011a  
जगाम भार्गवी वेश्म तथ्यमित्यवजग्मुषी ॥	011c  
ययातिर्देवयान्यां तु पुत्रावजनयन्नृपः ।	012a  
यदुं च तुर्वसुं चैव शक्रविष्णू इवापरौ ॥	012c  
\'तस्मिन्काले तु राजर्षिर्ययातिः पृथिवीपतिः ।	013a  
माध्वीकरससम्युक्तां मदिरां मदवर्धनीम् ॥	013c  
पाययामास शुक्रस्य तनयां रक्तपिङ्गलाम् ।	014a  
पीत्वा पीत्वा च मदिरां देवयानी मुमोह सा ॥	014c  
रुदती गायमाना च नृत्यन्ती च मुहुर्मुहुः ।	015a  
बहु प्रलपती देवी राजानमिदमब्रवीत् ॥	015c  
राजवद्रूपवेषौ ते किमर्थं त्वमिहागतः ।	016a  
केन कार्येण सम्प्राप्तो निर्जनं गहनं वनम् ॥	016c  
द्विजश्रेष्ठ नृपश्रेष्ठो ययातिश्चोग्रदर्शनः ।	017a  
तस्मादितः पलायस्व हितमिच्छसि चेद्द्विज ॥	017c  
इत्येवं प्रलपन्तीं तां देवयानीं तु नाहुषः ।	018a  
भर्त्सयामास वचनैरनर्हां पापवर्धनीम् ॥	018c  
ततो वर्षवरान्मूकान्व्यङ्गान्वृद्धांश्च पङ्गुकान् ।	019a  
रक्षणे देवयान्याः स पोषणे च शशास तान् ॥	019c  
ततस्तु नाहुषो राजा शर्मिष्ठां प्राप्य बुद्धिमान् ।	020a  
रेमे च सुचिरं कालं तया शर्मिष्ठया सह ॥\'	020c  
तस्मादेव तु राजर्षेः शर्मिष्ठा वार्षपर्वणी ।	021a  
द्रुह्युं चानुं च पूरुं च त्रीन्कुमारानजीजनत् ॥	021c  
ततः काले तु कस्मिंश्चिद्देवयानी शुचिस्मिता ।	022a  
ययातिसहिता राजञ्जगाम रहितं वनम् ॥	022c  
ददर्श च तदा तत्र कुमारान्देवरूपिणः ।	023a  
क्रीडमानान्सुविश्रब्धान्विस्मिता चेदमब्रवीत् ॥	023c  
देवयान्युवाच 	024  
\'कस्यैते दारका राजन्देवपुत्रोपमाः शुभाः ।	024a  
वर्चसा रूपतश्चैव सदृशा मे मतास्तव ॥	024c  
वैशम्पायन उवाच 	025  
एवं पृष्ट्वा तु राजानं कुमारान्पर्यपृच्छत ॥	025ac  
तस्मिन्काले तु तच्छ्रुत्वा धात्री तेषां वचोऽब्रवीत् ।	026a  
किं न ब्रूत कुमारा वः पितरं वै द्विजर्षभम् ॥	026c  
कुमारा ऊचुः 	027  
ऋषिश्च ब्राह्मणश्चैव द्विजातिश्चैव नः पिता ।	027a  
शर्मिष्ठा नानृतं ब्रूते देवयानि क्षमस्व नः ॥\'	027c  
देवयान्युवाच 	028  
किन्नामधेयगोत्रो वः पुत्रका ब्राह्मणः पिता ।	028a  
प्रब्रूत तत्त्वतः क्षिप्रं कश्चासौ क्व च वर्तते ॥	028c  
प्रब्रूत मे यथा तथ्यं श्रोतुमिच्छामि तं ह्यहम् ।	029a  
एवमुक्ताः कुमारस्ते देवयान्या सुमध्यया ॥	029c  
तेऽदर्शयन्प्रदेशिन्या तमेव नृपसत्तमम् ।	030a  
शर्मिष्ठां मातरं चैव तथाऽऽचख्युश्च दारकाः ॥	030c  
वैशम्पायन उवाच 	031  
इत्युक्त्वा सहितास्ते तु राजानमुपचक्रमुः ।	031a  
नाभ्यनन्दत तान्राजा देवयान्यास्तदान्तिके ॥	031c  
रुदन्तस्तेऽथ शर्मिष्ठामभ्ययुर्बालकास्ततः ।	032a  
\'अविब्रुवन्ती किञ्चिच्च राजानं चारुलोचना ॥	032c  
नातिदूराच्च राजानं सा चातिष्ठदवाङ्मुखी ।	033a  
श्रुत्वा तेषां तु बालानां सव्रीड इव पार्थिवः ॥	033c  
प्रतिवक्तुमशक्तोऽभूत्तूष्णींभूतोऽभवन्नृपः ।	034a  
दृष्ट्वा तु तेषां बालानां प्रणयं पार्थिवं प्रति ॥	034c  
बुद्ध्वा तु तत्त्वतो देवी शर्मिष्ठामिदमब्रवीत् ।	035a  
अभ्यागच्छति मां कश्चिदृषिरित्येवमब्रवीः ॥	035c  
ययातिमेवं राजानं त्वं गोपायसि भामिनि ।	036a  
पूर्वमेव मया प्रोक्तं त्वया तु वृजिनं कृतम् ॥	036c  
मदधीना सती कस्मादकार्षीर्विप्रियं मम ।	037a  
तमेवाऽऽसुरधर्मं त्वमास्थिता न बिभेषि मे ॥\'	037c  
शर्मिष्ठोवाच 	038  
यदुक्तमृषिरित्येव तत्सत्यं चारुहासिनि ।	038a  
न्यायतो धर्मतश्चैव चरन्ती न बिभेमि ते ॥	038c  
यदा त्वया वृतो भर्ता वृत एव तदा मया ।	039a  
सखीभर्ता हि धर्मेण भर्ता भवति शोभने ॥	039c  
पूज्यासि मम मान्या च ज्येष्ठा च ब्राह्मणी ह्यसि ।	040a  
त्वत्तोपि मे पूज्यतमो राजर्षिः किं न वेत्थ तत् ॥	040c  
\'त्वत्पित्रा मम गुरुणा सह दत्ते उभे शुभे ।	041a  
ततो भर्ता च पूज्यश्च पोष्यां पोषयतीह माम् ॥	041c  
वैशम्पायन उवाच 	042  
श्रुत्वा तस्यास्ततो वाक्यं देवयान्यब्रवीदिदम् ।	042a  
रमस्वेह यथाकामं देव्या शर्मिष्ठया सह ॥	042c  
राजन्नाद्येह वत्स्यामि विप्रियं मे कृतं त्वया ।	043a  
इति जज्वाल कोपेन देवयानी ततो भृशम् ॥	043c  
निर्दहन्तीव सव्रीडां शर्मिष्ठां समुदीक्ष्य च ।	044a  
अपविध्य च सर्वाणि भूषणान्यसितेक्षणा ॥\'	044c  
सहसोत्पतितां श्यामां दृष्ट्वा तां साश्रुलोचनाम् ।	045a  
तूर्णं सकाशं काव्यस्य प्रस्थितां व्यथितस्तदा ॥	045c  
अनुवव्राज सम्भ्रान्तः पृष्ठतः सान्त्वयन्नृपः ।	046a  
न्यवर्तत नचैव स्म क्रोधसंरक्तलोचना ॥	046c  
अविब्रुवन्ती किञ्चित्सा राजानं साश्रुलोचना ।	047a  
अचिरादेव सम्प्राप्ता काव्यस्योशनसोऽन्तिकम् ॥	047c  
सा तु दृष्ट्वै पितरमभिवाद्याग्रतः स्थिता ।	048a  
अनन्तरं यायातिस्तु पूजयामास भार्गवम् ॥	048c  
देवयान्युवाच 	049  
अधर्मेण जितो धर्मः प्रवृत्तमधरोत्तरम् ।	049a  
शर्मिष्ठयाऽतिवृत्ताऽस्मि दुहित्रा वृषपर्वणः ॥	049c  
त्रयोऽस्यां जनिताः पुत्रा राज्ञाऽनेन ययातिना ।	050a  
दुर्भगाया मम द्वौ तु पुत्रौ तात ब्रवीमि ते ॥	050c  
धर्मज्ञ इति विख्यात एष राजा भृगूद्वह ।	051a  
अतिक्रान्तश्च मर्यादां काव्यैतत्कथयामि ते ॥	051c  
शुक्र उवाच 	052  
धर्मज्ञः सन्महाराज योऽधर्ममकृथाः प्रियम् ।	052a  
तस्माज्जरा त्वामचिराद्धर्षयिष्यति दुर्जया ॥	052c  
ययातिरुवाच 	053  
ऋतुं वै याचमानाया भगवन्नान्यचेतसा ।	053a  
दुहितुर्दानवेन्द्रस्य धर्म्यमेतत्कृतं मया ॥	053c  
ऋतुं वै याचमानाया न ददाति पुमानृतुम् ।	054a  
भ्रूणहेत्युच्यते ब्रह्मन् स इह ब्रह्मवादिभिः ॥	054c  
अभिकामां स्त्रियं यश्च गम्यां रहसि याचितः ।	055a  
नोपैति स च धर्मेषु भ्रूणहेत्युच्यते बुधैः ॥	055c  
\'यद्यद्वृणोति मां कश्चित्तत्तद्देयमिति व्रतम् ।	056a  
त्वया च सापि दत्ता मे नान्यं नाथमिहेच्छति\' ॥	056c  
इत्येतानि समीक्ष्याहं कारणानि भृगूद्वह ।	057a  
अधर्मभयसंविग्नः शर्मिष्ठामुपजग्मिवान् ।	057c  
\'मत्वैतन्मे धर्म इति कृतं ब्रह्मन्क्षमस्व माम् ॥\'	057e  
शुक्र उवाच 	058  
नन्वहं प्रत्यवेक्ष्यस्ते मदधीनोऽसि पार्थिव ।	058a  
मिथ्याचारस्य धर्मेषु चौर्यं भवति नाहुष ॥	058c  
वैशम्पायन उवाच 	059  
क्रुद्धेनोशनसा शप्तो ययातिर्नाहुषस्तदा ।	059a  
पूर्वं वयः परित्यज्य जरां सद्योऽन्वपद्यत ॥	059c  
ययातिरुवाच 	060  
अतृप्तो यौवनस्याहं देवयान्यां भृगूद्वह ।	060a  
प्रसादं कुरु मे ब्रह्मञ्जरेयं न विशेच्च माम् ॥	060c  
शुक्र उवाच 	061  
नाहं मृषा ब्रवीम्येतज्जरां प्राप्तोऽसि भूमिप ।	061a  
जरां त्वेतां त्वमन्यस्मिन्सङ्क्रामय यदीच्छसि ॥	061c  
ययातिरुवाच 	062  
राज्यभाक्स भवेद्ब्रह्मन्पुण्यभाक्कीर्तिभाक्तथा ।	062a  
यो मे दद्याद्वयः पुत्रस्तद्भवाननुमन्यताम् ॥	062c  
शुक्र उवाच 	063  
सङ्क्रामयिष्यसि जरां येथेष्टं नहुषात्मज ।	063a  
मामनुध्याय भावेन न च पापमवाप्स्यसि ॥	063c  
वयो दास्यति ते पुत्रो यः स राजा भविष्यति ।	064a  
आयुष्मान्कीर्तिमांश्चैव बह्वपत्यस्तथैव च ॥	064c  
1-77-49 अधरोत्तरं नीचस्याभिवृद्धिरुत्तमस्य ह्रासः । अतिवृत्तास्मि राज्ञः सकाशादपत्यत्रयाधिगमनेतिक्रान्तोल्लङ्घिताऽस्मि ॥ 1-77-52 अधर्ममेव प्रियमकृथाः ॥ 1-77-53 नान्यचेतसा न कामलोभेन ॥ 1-77-58 प्रत्यवेक्ष्यः अस्मिन्मकर्मणि मदाज्ञापि त्वया प्रार्थनीयेति भावः ॥ 1-77-62 ज्येष्ठस्य राज्याप्रदानजं पापम् ॥ सप्तसप्ततितमोऽध्यायः ॥ 77 ॥इति श्रीमन्महाभारते आदिपर्वणि सम्भवपर्वणि सप्तसप्ततितमोऽध्यायः ॥ 77 ॥