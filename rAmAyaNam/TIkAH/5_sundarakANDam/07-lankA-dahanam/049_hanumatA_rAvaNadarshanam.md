+++
title = "०४९ हनुमता रावणदर्शनम्"
title_english = "049 Hanuma sees well adorned Ravana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-049-Hanuma_sees_well-adorned_Ravana.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/07-lankA-dahanam/049_hanumatA_rAvaNadarshanam.md">
<details><summary><h3>IITK ...{Loading}...</h3></summary>

Hanuman wonders at the splendour and glory of Ravana



#### श्लोकः
##### मूलम्
ततस्स कर्मणा तस्य विस्मितो भीमविक्रमः।  
हनुमान्रोषताम्राक्षो रक्षोधिपमवैक्षत॥5.49.1॥

##### शब्दार्थः
ततः then, भीमविक्रमः  of fierce valour, सः हनुमान् that Hanuman, तस्य his, तेन कर्मणा by that act, विस्मितः astonished, रोषताम्राक्षः eyes red with anger, रक्षोधिपम् demon king, अवैक्षत beheld.

##### आङ्ग्लानुवादः
The highly courageous Hanuman, astonished at  the  action (of binding and dragging him to the court) by the demon king looked at him with eyes turned red in anger.



#### श्लोकः
##### मूलम्
भ्राजमानं महार्हेण काञ्चनेन विराजता।  
मुक्ताजालावृतेनाथ मकुटेन महाद्युतिम्॥5.49.2॥

##### शब्दार्थः
महार्हेण of innate splendour, काञ्चनेन with a golden, विराजता shining, अथ and, मुक्ताजालावृतेन covered with strings of pearls, मकुटेन with crown, भ्राजमानम् shining, महाद्युतिम् glittering.

##### आङ्ग्लानुवादः
(Hanuman looked at Ravana) of innate splendour, who shone with a glittering crown of gold glowing, encircled with strings of pearls.



#### श्लोकः
##### मूलम्
वज्रसंयोगसंयुक्तैर्महार्हमणिविग्रहैः।  
हैमैराभरणैश्चित्रैर्मनसेव प्रकल्पितैः॥5.49.3॥

##### शब्दार्थः
वज्रसंयोगसंयुक्तैः studded with diamonds, महार्हमणिविग्रहैः adorned with small motifs made of precious gems, मनसा by imagination, प्रकल्पितैरिव as if created, चित्रैः wonderful, हैमैः golden, आभरणैः with ornaments.

##### आङ्ग्लानुवादः
He was decked with wonderful golden ornaments studded with diamonds and had small motifs of precious gems fixed to them. They were as though designed by imagination. (An ornament made with the hand connot be so fine and delicate.)



#### श्लोकः
##### मूलम्
महार्हक्षौमसंवीतं रक्तचन्दनरूषितम्।  
स्वानुलिप्तं विचित्राभिर्विविधाभिश्च भक्तिभिः॥5.49.4॥

##### शब्दार्थः
महार्हक्षौमसंवीतम् dressed in exquisite silk, रक्तचन्दनरूषितम् smeared with red sandal paste, विचित्राभिः with wonderful, विविधाभिश्च with many kinds, भक्तिभिः with ornamental designs drawn, स्वानुलिप्तम् smeared with unguents.

##### आङ्ग्लानुवादः
He was dressed in exquisite silk and smeared with red sandal paste and had many ornamental designs drawn on his body with fragrant unguents.



#### श्लोकः
##### मूलम्
विचित्रैर्दर्शनीयैश्च रक्ताक्षैर्भीमदर्शनैः।  
दीप्ततीक्ष्णमहादंष्ट्रैः प्रलम्बदशनच्छदैः॥5.49.5॥  
शिरोभिर्दशभिर्वीरं भ्राजमानं महौजसम्।  
नानाव्यालसमाकीर्णैश्शिखरैरिव मन्दरम्॥5.49.6॥

##### शब्दार्थः
दर्शनीयैः appeared, रक्ताक्षैः with bloodred eyes, भीमदर्शनैः with terrible looks, दीप्ततीक्ष्णमहादंष्ट्रैः with shining sharp big teeth, प्रलम्बदशनच्छदैः with drooping lips, दशभिः with ten, शिरोभिः with heads, विचित्रैः wonderful, नानाव्यालसमाकीर्णैः with different kinds of beasts, शिखरैः with peaks, मन्दरम् इव like Mandara mountain, भ्राजमानं splendid, महौजसम् lustrous, वीरम् hero.

##### आङ्ग्लानुवादः
He appeared terrible with bloodred eyes, shining sharp big teeth, drooping lips and ten heads, which looked like ten peaks of mountain Mandara inhabited by various beasts. He was heroic, powerful and splendid.



#### श्लोकः
##### मूलम्
नीलाञ्जनचयप्रख्यं हारेणोरसि राजता।  
पूर्णचन्द्राभवक्त्रेण सबलाकमिवाम्बुदम्॥5.49.7॥

##### शब्दार्थः
नीलाञ्जनचयप्रख्यम् like a black mountain of collyrium, उरसि on the chest, राजता by the illumining, हारेण with a pearl necklace, पूर्णचन्द्राभवक्त्रेण with a face like the fullmoon, बलाकम् with cranes around, अम्बुदमिव like a cloud.

##### आङ्ग्लानुवादः
He was like a black mountain of collyrium, and with a face like the fullmoon. With a pearl necklace illumining his chest he appeared like a cloud lit up by the fullmoon with white cranes flying across. (The white pearlnecklace moving on his chest appeared like a row of cranes flying through the black cloud.)



#### श्लोकः
##### मूलम्
बाहुभिर्बद्धकेयूरैश्चन्दनोत्तमरूषितैः।  
भ्राजमानाङ्गदैः पीनैः पञ्चशीर्षैरिवोरगैः॥5.49.8॥

##### शब्दार्थः
बद्धकेयूरैः wearing armlets, चन्दनोत्तमरूषितैः smeared with choicest fragrants of sandal, भ्राजमानाङ्गदैः with shining, पीनैः stout ones, पञ्चशीर्षैः five headed, उरगैरिव like serpents, बाहुभिः with arms.

##### आङ्ग्लानुवादः
Adorned with armlets (keyura), smeared with choicest sandal paste, his shining, stout armlets appeared like many fivehooded serpents (fingers appearing like hoods).



#### श्लोकः
##### मूलम्
महतिस्फाटिके चित्रे रत्नसंयोगसंस्कृते।  
उत्तमास्तरणास्तीर्णे सूपविष्टं वरासने॥5.49.9॥

##### शब्दार्थः
रत्नसंयोगसंस्कृते encrusted with precious stones, चित्रे a wonderful one, उत्तमास्तरणास्तीर्णे covered with beautiful carpets, स्फाटिके with crystals, महति huge one, वरासने a magnificent throne, सूपविष्टम् well seated.

##### आङ्ग्लानुवादः
(He was) seated on a huge magnificent throne of crystal encrusted with precious stones and overspread with a wonderful carpet.



#### श्लोकः
##### मूलम्
अलङ्कृताभिरत्यर्थं प्रमदाभिः समन्ततः।  
वालव्यजनहस्ताभिरारात्समुपसेवितम्॥5.49.10॥

##### शब्दार्थः
अत्यर्थम् exceedingly well, अलङ्कृताभिः with decorated ones, वालव्यजनहस्ताभिः holding whisks in their hands, प्रमदाभिः with beautiful girls, समन्ततः all over, आरात् the vicinity, समुपसेवितम्  attended on him.

##### आङ्ग्लानुवादः
Young and beautiful girls decorated exceedingly well holding whisks all over the vicinity attended on him.



#### श्लोकः
##### मूलम्
दुर्धरेण प्रहस्तेन महापार्श्वेन रक्षसा।  
मन्त्रिभिर्मन्त्रतत्त्वज्ञैर्निकुम्भेन च मन्त्रिणा॥5.49.11॥  
सुखोपविष्टं रक्षोभिश्चतुर्भिर्बलदर्पितैः।  
कृत्स्नं परिवृतं लोकं चतुर्भिरिव सागरैः॥5.49.12॥

##### शब्दार्थः
दुर्धरेण by Durdhara, प्रहस्तेन by Prahasta, रक्षसा by the ogres, महापार्श्वेन by Mahaparsva, मन्त्रिणा by the ministers, निकुम्भेन by Nikumbha, मन्त्रतत्त्वज्ञैः with learned ones, मन्त्रिभिः with ministers, बलदर्पितैः with arrogant ones, चतुर्भिः with four, रक्षोभिः with demons, सुखोपविष्टम् comfortably seated, चतुर्भिः with four, सागरैः with oceans, परिवृतम् surrounded, कृत्स्नम् entire, लोकम् इव like the world.

##### आङ्ग्लानुवादः
He was attended by Durdhara, Prahasta, Mahaparsva and Nikumbha who were his learned ministers. Seated comfortably and attended by the four arrogant ministers, he was puffed with pride of their strength and appeared like the entire world surrounded by four oceans.



#### श्लोकः
##### मूलम्
मन्त्रिभिर्मन्त्रतत्त्वज्ञैरन्यैश्च शुभबुद्धिभिः।  
अन्वास्यमानं रक्षोभिः सुरैरिव सुरेश्वरम्॥5.49.13॥

##### शब्दार्थः
मन्त्रतत्त्वज्ञैः by learned ones, शुभबुद्धिभिः by the intellectuals, मन्त्रिभिः with ministers, अन्यैः with others, रक्षोभिः with ogres, सुरैः with suras, सुरेश्वरम् इव like Indra, अन्वास्यमानम् attended him.

##### आङ्ग्लानुवादः
He was attended by ogres including ministers who were intellectuals and adept in counselling. He appeared like lord Indra attended by the gods.



#### श्लोकः
##### मूलम्
अपश्यद्राक्षसपतिं हनुमानतितेजसम्।  
विष्ठितं मेरुशिखरे सतोयमिव तोयदम्॥5.49.14॥

##### शब्दार्थः
हनुमान् Hanuman, अतितेजसम् highly resplendent, मेरुशिखरे on the peak of mount Meru, विष्ठितम् seated, सतोयम् laden with water, तोयदम् इव like cloud, राक्षसपतिम् demon king, अपश्यत् saw.

##### आङ्ग्लानुवादः
Hanuman saw the highly resplendent giant king (seated on the throne) who appeared like a cloud laden with water appearing on the peak of mount Meru.



#### श्लोकः
##### मूलम्
स तैस्सम्पीड्यमानोऽपि रक्षोभिर्भीमविक्रमैः।  
विस्मयं परमं गत्वा रक्षोधिपमवैक्षत॥5.49.15॥

##### शब्दार्थः
सः he, भीमविक्रमैः by those of fierce valour, रक्षोभिः by ogres, सम्पीड्यमानोऽपि even though pressed hard, परमम् great, विस्मयम् wonder, गत्वा experiencing, रक्षोधिपम् king of demons, अवैक्षत saw.

##### आङ्ग्लानुवादः
Hanuman looked at the demon king with great amazement even while he was dealt harshly by the demons of fierce valour.



#### श्लोकः
##### मूलम्
भ्राजमानं ततो दृष्ट्वा हनुमान्राक्षसेश्वरम्।  
मनसा चिन्तयामास तेजसा तस्य मोहितः॥5.49.16॥

##### शब्दार्थः
ततः then, हनुमान् Hanuman, भ्राजमानम् splendid, राक्षसेश्वरम् lord of ogres, दृष्ट्वा after seeing, तस्य his, तेजसा by splendour, मोहितः dismayed, मनसा in mind, चिन्तयामास started thinking.

##### आङ्ग्लानुवादः
Seeing the splendour of the lord of demons, Hanuman was dimayed and started thinking thusः



#### श्लोकः
##### मूलम्
अहो रूपमहो धैर्यमहो सत्त्वमहो द्युतिः।  
अहो राक्षसराजस्य सर्वलक्षणयुक्तता॥5.49.17॥

##### शब्दार्थः
राक्षसराजस्य Ravana's, रूपम् form, अहो oh, wonderful, धैर्यम् courage, अहो amazing, सत्त्वम् power, अहो is great, द्युतिः glow, अहो great, सर्वलक्षणयुक्तता endowment of all merits, अहो how great.

##### आङ्ग्लानुवादः
'Oh what charm what courage what strength what splendour How great is this demonking, an endowment of all merits.



#### श्लोकः
##### मूलम्
यद्यधर्मो न बलवान् स्यादयं राक्षसेश्वरः।  
स्यादयं सुरलोकस्य सशक्रस्यापि रक्षिता॥5.49.18॥

##### शब्दार्थः
अयम् this, अधर्मः unrighteousness, बलवान् powerful, न स्याद्यदि if it was not, अयम् this, राक्षसेश्वरः lord of demons, सशक्रस्य including Indra, सुरलोकस्यापि even of the world of gods, रक्षिता lord, स्यात् would become.

##### आङ्ग्लानुवादः
'If only this lord of demons was not unrighteous, he could have become even the lord (protector) of gods including Indra.



#### श्लोकः
##### मूलम्
अस्य क्रूरैर्नृशंसैश्च कर्मभिर्लोककुत्सितैः।  
सर्वे बिभ्यति खल्वस्माल्लोकास्सामरदानवाः॥5.49.19॥  
अयं ह्युत्सहते क्रुद्धः कर्तुमेकार्णवं जगत्।

##### शब्दार्थः
क्रूरैः with cruel, नृशंसैश्च wicked, लोककुत्सितैः contemptible to the people, अस्य कर्मभिः by his deeds, सामरदानवाः even the demons and gods, सर्वे all, लोकाः people of the world, अस्मात् from his, बिभ्यति हि get sacred, अयम् this person, क्रुद्धः becomes angry, जगत् the world, एकार्णवम् one ocean, कर्तुम् to render, उत्सहते हि indeed he will intend.

##### आङ्ग्लानुवादः
'This Ravana has done many cruel, fierce and contemptible deeds. That is why even  
the demons, gods and all the people of this world get scared of him. He will render the entire world into a single ocean when he turns angry'.



#### श्लोकः
##### मूलम्
इति चिन्तां बहुविधामकरोन्मतिमान् हरिः॥5.49.20॥  
दृष्ट्वा राक्षसराजस्य प्रभावममितौजसः।

##### शब्दार्थः
अमितौजसः brilliant, राक्षसराजस्य Ravana's, प्रभावम् power, दृष्ट्वा after seeing, मतिमान् intelligent, हरिः Hanuman, इति in this way, बहुविधाम् many ways, चिन्ताम् thought, अकरोत् entertained.

##### आङ्ग्लानुवादः
Many such thoughts crossed Hanuman's intelligent mind on seeing Ravana's brilliance and power.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे एकोनपञ्चाशस्सर्गः॥  
Thus ends the fortyninth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/07-lankA-dahanam/049_hanumatA_rAvaNadarshanam.md">
<details><summary><h3>भूषणम् ...{Loading}...</h3></summary>



ततः स कर्मणा तस्य विस्मितो भीमविक्रमः ।  

हनुमान् रोषताम्राक्षो रक्षोधिपमवैक्षत  ॥  ५।४९।१ ॥   

ततः स इत्यादि । कर्मणा तस्य विस्मितः, युद्धार्थं रावणेनागन्तवन्यमिति
यत्नः कृतः । स तु नीतिज्ञ आसनस्थ एव इन्द्रजिन्मुखेन मां
निबध्यानीतवानित्यानयनकर्मणा जातविस्मय इत्यर्थः  ॥  ५।४९।१ ॥   

  

भ्राजमानं महार्हेण काञ्चनेन विराजता ।  

मुक्ताजालावृतेनाथ मुकुटेन महाद्युतिम्  ॥  ५।४९।२ ॥   

वज्रसंयोगसंयुक्तैर्महार्हमणिविग्रहैः ।  

हैमैराभरणैश्चित्रैर्मनसेव प्रकल्पितैः  ॥  ५।४९।३ ॥   

भ्राजमानमित्यादि । वज्रसंयोगसंयुक्तैः वज्रकीलनेन संबद्धैः । अत्र
भ्राजमानमित्यनुषज्यते  ॥  ५।४९।२३ ॥   

  

महार्हक्षौमसंवीतं रक्तचन्दनरूषितम् ।  

स्वनुलिप्तं विचित्राभिर्विविधाभिश्च भक्तिभिः  ॥  ५।४९।४ ॥   

विवृतैर्दर्शनीयैश्च रक्ताक्षैर्भीमदर्शनैः ।  

दीप्ततीक्ष्णमहादंष्ट्रैः प्रलम्बदशनच्छदैः  ॥  ५।४९।५ ॥   

शिरोभिर्दशभिर्वीरं भ्राजमानं महौजसम् ।  

नानाव्यालसमाकीर्णैः शिखरैरिव मन्दरम्  ॥  ५।४९।६ ॥   

भक्तिभिः पङ्क्तिभिः । इत्थभूतलक्षणे तृतीया । यथा पङ्क्तयो भवन्ति तथा
ऽनुलिप्त इत्यर्थः  ॥  ५।४९।४६ ॥   

  

नीलाञ्जनचयप्रख्यं हारेणोरसि राजता ।  

पूर्णचन्द्राभवक्रेण सबलाकमिवाम्बुदम्  ॥  ५।४९।७ ॥   

पूर्णचन्द्राभवक्त्रेण पूर्णचन्द्रतुल्यनायकरत्नेन । वक्त्रं नायकरत्नम्
अभितोलग्नमुक्तामणिमण्डलम्  ॥  ५।४९।७ ॥   

  

बाहुभिर्बद्धकेयूरैश्चन्दनोत्तमरूषितैः ।  

भ्राजमानाङ्गदैः पीनैः पञ्चशीर्षौरिवोरगैः  ॥  ५।४९।८ ॥   

महति स्फाटिके चित्रे रत्नसंयोगसंस्कृते ।  

उत्तमास्तरणास्तीर्णे सूपविष्टं वरासने  ॥  ५।४९।९ ॥   

अलंकृताभिरत्यर्थं प्रमदाभिः समन्ततः ।  

वालव्यजनहस्ताभिरारात् समुपसेवितम्  ॥  ५।४९।१० ॥   

केयूरं भुजोपरि धार्यमाणमाभरणम् । अङ्गदं बाहुमध्यस्थाभरणम्  ॥ 
५।४९।८१० ॥   

  

दुर्धरेण प्रहस्तेन महापार्श्वेन रक्षसा ।  

मन्त्रिभिर्मन्त्रतत्त्वज्ञैर्निकुम्भेन च मन्त्रिणा  ॥  ५।४९।११ ॥   

सुखोपविष्टं रक्षोभिश्चतुर्भिर्बलदर्पितैः ।  

कृत्स्न परिवृतं लोकं चतुर्भिरिव सागरैः  ॥  ५।४९।१२ ॥   

सचिवैर्मन्त्रतत्त्वज्ञैरन्यैश्च शुभबुद्धिभिः ।  

अन्वास्यमानं रक्षोभिः सुरैरिव सुरेश्वरम्  ॥  ५।४९।१३ ॥   

अपश्यद्राक्षसपतिं हनुमानतितेजसम् ।  

विष्ठितं मेरुशिखरे सतोयमिव तोयदम्  ॥  ५।४९।१४ ॥   

स तैः संपीड्यमानो ऽपि रक्षोभिर्भीमविक्रमैः ।  

विस्मयं परमं गत्वा रक्षोधिपमवैक्षत  ॥  ५।४९।१५ ॥   

भ्राजमानं ततो दृष्ट्वा हनुमान् राक्षसेश्वरम् ।  

मनसा चिन्तयामास तेजसा तस्य मोहितः  ॥  ५।४९।१६ ॥   

अहो रूपमहो धैर्यमहो सत्त्वमहो द्युतिः ।  

अहो राक्षसराजस्य सर्वलक्षणयुक्तता  ॥  ५।४९।१७ ॥   

मन्त्रिभिः प्रशस्तमन्त्रैः । अतस्सचिवैरित्यपुनरुक्तिः  ॥  ५।४९।१११७ ॥   

  

यद्यधर्मो न बलवान् स्यादयं राक्षसेश्वरः ।  

स्यादय सुरलोकस्य सशक्रस्यापि रक्षिता  ॥  ५।४९।१८ ॥   

अयं रावणकृतः अधर्मः बलवान्न स्याद्यदि । तदा ऽयं राक्षसेश्वरः सशक्रस्य
सुरलोकस्यापि रक्षिता स्यात्  ॥  ५।४९।१८ ॥   

  

अस्य क्रूरैर्नृशंसैश्च कर्मभिर्लोककुत्सितैः ।  

तेन बिभ्यति खल्वस्माल्लोकाः सामरदानवाः  ॥  ५।४९।१९ ॥   

अयं ह्युत्सहते क्रुद्धः कर्तुमेकार्णवं जगत् ।  

इति चिन्तां बहुविधामकरोन्मतिमान् हरिः ।  

दृष्ट्वा राक्षसराजस्य प्रभावममितौजसः  ॥  ५।४९।२० ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
एकोनपञ्चाशः सर्गः  ॥  ५।४९ ॥   

अस्येति । तेन कर्मभिः कृतेन पूर्वोक्तेनाधर्मेण हेतुना  ॥  ५।४९।१९२० ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने एकोनपञ्चाशः सर्गः  ॥  ५।४९ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/07-lankA-dahanam/049_hanumatA_rAvaNadarshanam.md">
<details><summary><h3>शिरोमणी ...{Loading}...</h3></summary>



हनुमतो वृत्तमाह तत इत्यादिभिः । ततः तस्मिन् समये तस्य इन्द्रजितः कर्मणा
विस्मितः तस्य रावणस्य कर्मणा सीतापहरणक्रियया क्रोधताम्राक्षः स हनूमान्
रक्षोधिपं रावणमवैक्षत । कर्मणेति तस्येति चावृत्त्योभयान्वयि  ॥  ५।४९।१
 ॥   

  

भ्राजमानमिति । महार्हेण बहुमूल्येन काञ्चनेन सुवर्णमयेन मुक्ताजालवृत्तेन
यथायोग्यं मुक्तासमूहविन्यस्तेन विराजता प्रकाशमानेन मुकुटेन वज्रस्य
संयोगेन यथोचितं विन्यासेन संयुक्तैः महार्हमणीनां विग्रहैर्थयोचितं
विघटनविशिष्टैर्मनसेव प्रकल्पितैः हैमेः हेममयैः आभरणैर्भ्राजमानम् अत एव
महाद्युतिम्  ॥  ५।४९।२,३  ॥   

  

महार्हक्षौमेन पट्टवस्त्रविशेषेण संवीतमाच्छादितं रक्तचन्दनेन रूपितं
विविधाभिर्भक्तिभिः सेवनीयकस्तूर्यादिभिः स्वनुलिप्तम्  ॥  ५।४९।४  ॥   

  

भीमदर्शनैः रक्ताक्षैररुणनयनैर्विचित्रमाश्चर्यीभूतं दीप्ता प्रकाशिता
तीक्ष्णा महादंष्ट्रा यस्य दशनच्छदैः ओष्ठैः प्रलम्बं
प्रलम्बौष्ठवन्तमित्यर्थः । समस्तपाठे तु भ्राजमानमित्युत्तरेणान्वयः ।
नानाव्यालसमाकीर्णैः अनेकसर्पव्याप्तैः शिखरैर्मन्दरमिव प्रलम्बदशनैर्दशभिः
शिरोभिश्च भ्राजमानम्  ॥  ५।४९।५,६  ॥   

  

नीलाञ्जनचयवत् प्रख्या प्रतीतिर्यस्य उरसि राजता हारेण शोभितमिति शेषः ।
पूर्णचन्द्राभवक्त्रेण पूर्णचन्द्रसदृशमूखेन च सबालार्कं
बालार्कसहितमम्बुदमिव प्रतीयमानम्  ॥  ५।४९।७  ॥   

  

बद्धानि केयूराणि येषु तैः भ्राजमानाः अङ्गदाः येषु तैः चन्दनोत्तमरूषितैः
पञ्चशीर्षैरुरगैरिव प्रतीयमानमिति शेषः, केयूरो ऽङ्गदावान्तरभेदः  ॥  ५।४९।८
 ॥   

  

रत्नसंयोगेन चित्रिते स्फाटिके स्फटिकनिर्मिते उत्तमास्तरणैरास्तीर्णे
चित्रे आश्चर्यीभूते वरासने सूपविष्टम्  ॥  ५।४९।९  ॥   

  

आरात् समीपे समन्ततो विद्यमानाभिः प्रमदाभिः समुपसेवितम्  ॥  ५।४९।१०  ॥   

  

महापार्श्वेन स्थूलपार्श्ववता प्रहस्तेन रक्षसा मन्त्रतत्त्वज्ञैः
मन्त्रिभिश्च मन्त्रिणा निकुम्भेन चोपोपविष्टं चतुर्भिः रक्षोभिः कृत्स्नं
लोकं भुवनं परिवृतं तैर्मन्त्रतत्त्वज्ञैर्मन्त्रिभिः
दुर्धरादिभिश्चतुर्भिरुपोपविष्टम् सचिवैः मन्त्रिभिः अन्यैर्मन्त्रिभिश्च
सुरैः सुरेश्वरमिव आश्वास्यमानं मेरुशिखरे सतोयं तोयदमिव विष्ठितं
राक्षसपतिं हनूमान् अपश्यत् त्रयोदशानामेकत्रान्वयः  ॥  ५।४९।१११४  ॥   

  

स इति । तैः रक्षोभिः संपीड्यमानो ऽपि स हनूमान् विस्मयं गत्वा
रक्षोधिपमवैक्षत  ॥  ५।४९।१५  ॥   

  

भ्राजमानमिति । भ्राजमानं राक्षसेश्वरं दृष्ट्वा तस्य राक्षसेश्वरस्य तेजसा
मोहितः कर्तव्यविषयकविवेकरहितो हनूमान् चिन्तयामास  ॥  ५।४९।१६  ॥   

  

चिन्ताकारमाह अहो इति । राक्षसराजस्य रूपादिसर्वलक्षणयुक्तता च अहो
आश्चर्यम्  ॥  ५।४९।१७  ॥   

  

यदीति । अयं राक्षसेश्वरः यदि अधर्मः धर्मविरोधी न स्यात् तर्हि
सुरलोकस्यापि रक्षिता स्यात्  ॥  ५।४९।१८  ॥   

  

अस्येति । लोककुत्सितैः सर्वजननिन्दितैः नृशंसैः घातुकैः अत एव क्रूरैः
अस्य कर्मभिः सामरदानवाः सर्वे लोकाः अस्मात् रावणाद्ब्रिभ्यति  ॥  ५।४९।१९
 ॥   

  

अयमिति । क्रुद्धः अयं जगदेकार्णवं कर्तुम् उत्सहते समर्थो भवति इति
बहुविधां चिन्तां राक्षसराजस्य प्रभावं दृष्ट्वा ऽपि अकरोत् । सार्धश्लोक
एकान्वयी  ॥  ५।४९।२० ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
एकोनपञ्चाशत्तमः सर्गः  ॥  ५।४९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/07-lankA-dahanam/049_hanumatA_rAvaNadarshanam.md">
<details><summary><h3>तिलकम् ...{Loading}...</h3></summary>



तस्येन्द्रजितः । यत्तु रावणस्येति तन्न, तेन हनूमति कस्यापि कर्मणो
ऽकृतत्वादिति कतकः । पुत्रद्वारा स्वबन्धनकर्मणेत्यर्थ इति तीर्थः  ॥ 
५।४९।१,२ ॥   

  

वज्रसंयोगेन तद्घट्टनेन
संयुक्तैर्घटितैर्महार्हमणिविग्रहैर्बहुमूल्यमणिप्रधानस्वरूपैः  ॥  ५।४९।३
 ॥   

  

भक्तिभिः शैवत्रिपुण्ड्रवद्रचनाविशेषैः  ॥  ५।४९।४  ॥   

  

विचित्रमाश्चर्यभूतैर्दशनच्छदैः प्रलम्बं लम्बदशनच्छदवन्तम्  ॥  ५।४९।५  ॥   

  

शिरोभिर्दशभिरिति हनूमतो दर्शनकाले रणे इव भीषणरूपकरणादिति बोध्यम्  ॥ 
५।४९।६  ॥   

  

हारेणोपलक्षितम्  ॥  ५।४९।७  ॥   

  

केयूराङ्गदयोरवान्तरविशेष ऊह्यः  ॥  ५।४९।८११  ॥   

  

चतुर्भिः सागरैः परिवृतं तं कृत्स्नं लोकं भूमण्डलमिवेत्यर्थः  ॥  ५।४९।१२
 ॥   

  

मन्त्री बुद्धिसहायः । सचिवः कार्यसहायः  ॥  ५।४९।१३,१४  ॥   

  

रक्षोधिपमवैक्षत, न तु रक्षः कृतपीडामित्यर्थः  ॥  ५।४९।१५१७  ॥   

  

सर्वसंपत्तिमतो ऽप्यधर्मवतो महान्दोष इत्याह-- यदीति । बलवानेवंविधसमृद्धो
ऽप्युन्मूलनक्षमो ऽधर्मो यद्यस्मिन्न स्यात्तदा ऽयं राक्षसेश्वरः शक्रम्य
सुरलोकस्यापि विष्णुवद्रक्षिता स्यात् । यद्वा धर्म इत्यर्शआद्यजन्तम् अयं
बलवान्राक्षसेश्वरो यद्यधर्मवान्न स्यात्तदा शक्रस्येत्यादि प्राग्वत् ।
अधर्महतत्वात्तु स्वप्रजानामपि नाशक एवेति भावः  ॥  ५।४९।१८  ॥   

  

"के न बिभ्यति" इति पाठे के नेति पदच्छेदः  ॥  ५।४९।१९,२०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकोनपञ्चाशः सर्गः  ॥  ५।४९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/07-lankA-dahanam/049_hanumatA_rAvaNadarshanam.md">
<details><summary><h3>द्राविडपाठः ...{Loading}...</h3></summary>



  
ततः स कर्मणा तस्य विस्मितो भीमविक्रमः।  
हनुमान् रोषताम्राक्षो रक्षोधिपमवैक्षत ॥ 5.49.1 ॥   
भ्राजमानं महार्हेण काञ्चनेन विराजता।  
मुक्ताजालावृतेनाथ मुकुटेन महाद्युतिम् ॥ 5.49.2 ॥   
वज्रसंयोगसंयुक्तैर्महार्हमणिविग्रहैः।  
हैमैराभरणैश्चित्रैर्मनसेव प्रकल्पितैः ॥ 5.49.3 ॥   
महार्हक्षौमसंवीतं रक्तचन्दनरूषितम्।  
स्वनुलिप्तं विचित्राभिर्विविधाभिश्च भक्तिभिः ॥ 5.49.4 ॥   
विवृतैर्दर्शनीयैश्च रक्ताक्षैर्भीमदर्शनैः।  
दीप्ततीक्ष्णमहादंष्ट्रैः प्रलम्बदशनच्छदैः ॥ 5.49.5 ॥   
शिरोभिर्दशभिर्वीरं भ्राजमानं महौजसम्।  
नानाव्यालसमाकीर्णैः शिखरैरिव मन्दरम् ॥ 5.49.6 ॥   
नीलाञ्जनचयप्रख्यं हारेणोरसि राजता।  
पूर्णचन्द्राभवक्रेण सबलाकमिवाम्बुदम् ॥ 5.49.7 ॥   
बाहुभिर्बद्धकेयूरैश्चन्दनोत्तमरूषितैः।  
भ्राजमानाङ्गदैः पीनैः पञ्चशीर्षौरिवोरगैः ॥ 5.49.8 ॥   
महति स्फाटिके चित्रे रत्नसंयोगसंस्कृते।  
उत्तमास्तरणास्तीर्णे सूपविष्टं वरासने ॥ 5.49.9 ॥   
अलङ्कृताभिरत्यर्थं प्रमदाभिः समन्ततः।  
वालव्यजनहस्ताभिरारात् समुपसेवितम् ॥ 5.49.10 ॥   
दुर्धरेण प्रहस्तेन महापार्श्वेन रक्षसा।  
मन्त्रिभिर्मन्त्रतत्त्वज्ञैर्निकुम्भेन च मन्त्रिणा ॥ 5.49.11 ॥   
सुखोपविष्टं रक्षोभिश्चतुर्भिर्बलदर्पितैः।  
कृत्स्न परिवृतं लोकं चतुर्भिरिव सागरैः ॥ 5.49.12 ॥   
सचिवैर्मन्त्रतत्त्वज्ञैरन्यैश्च शुभबुद्धिभिः।  
अन्वास्यमानं रक्षोभिः सुरैरिव सुरेश्वरम् ॥ 5.49.13 ॥   
अपश्यद्राक्षसपतिं हनुमानतितेजसम्।  
विष्ठितं मेरुशिखरे सतोयमिव तोयदम् ॥ 5.49.14 ॥   
स तैः सम्पीड्यमानोऽपि रक्षोभिर्भीमविक्रमैः।  
विस्मयं परमं गत्वा रक्षोधिपमवैक्षत ॥ 5.49.15 ॥   
भ्राजमानं ततो दृष्ट्वा हनुमान् राक्षसेश्वरम्।  
मनसा चिन्तयामास तेजसा तस्य मोहितः ॥ 5.49.16 ॥   
अहो रूपमहो धैर्यमहो सत्त्वमहो द्युतिः।  
अहो राक्षसराजस्य सर्वलक्षणयुक्तता ॥ 5.49.17 ॥   
यद्यधर्मो न बलवान् स्यादयं राक्षसेश्वरः।  
स्यादय सुरलोकस्य सशक्रस्यापि रक्षिता ॥ 5.49.18 ॥   
अस्य क्रूरैर्नृशंसैश्च कर्मभिर्लोककुत्सितैः।  
तेन बिभ्यति खल्वस्माल्लोकाः सामरदानवाः ॥ 5.49.19 ॥   
इति चिन्तां बहुविधामकरोन्मतिमान् हरिः।  
दृष्ट्वा राक्षसराजस्य प्रभावममितौजसः ॥ 5.49.20 ॥   

</details>
</div>
