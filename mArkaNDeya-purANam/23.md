+++
title = "२३"

+++

त्रयोविंशोऽध्यायः  

पुत्रावूचतुः  

स राजपुत्रः सम्प्राप्य वेगादात्मपुरं ततः  ।  
पित्रोर्ववन्दिषुः पादौ दिदृक्षुश्च मदालसाम्  ॥ २३.१ ॥  
ददर्श जनमुद्विग्नमप्रहृष्टमुखं पुरः  ।  
पुनश्च विस्मिताकारं प्रहृष्टवदनं ततः  ॥ २३.२ ॥  
अन्यमुत्फुल्लनयनं दिष्ट्या दिष्ट्येतिवादिनम्  ।  
परिष्वजन्तमन्योन्यमतिकौतूहलान्वितम्  ॥ २३.३ ॥  
चिरं जीवोरुकल्याण ! हतास्ते परिपन्थिनः  ।  
पित्रोः प्रह्लादय मनस्तथास्माकमकण्टकम्  ॥ २३.४ ॥  

पुत्रावूचतुः  

इत्येवं वादिभिः पौरैः पुरः पृष्ठे च संवृतः  ।  
तत्क्षणप्रभवानन्दः प्रविवेश पितुर्गृहम्  ॥ २३.५ ॥  
पिता च तं परिष्वज्य माता चान्ये च बान्धवाः  ।  
चिरं जीवेति कल्याणीर्ददुस्तस्मै तदाशिषः  ॥ २३.६ ॥  
प्रणिपत्य ततः सोऽथ किमेतदिति विस्मितः  ।  
पप्रच्छ पितरं तात ! सोऽस्मै सम्यक्तदुक्तवान्  ॥ २३.७ ॥  
स भार्यां तां मृतां श्रुत्वा हृदयेष्टां मदालसाम्  ।  
पितरौ च पुरो दृष्ट्वा लज्जाशोकाब्धिमध्यगः  ॥ २३.८ ॥  
चिन्तयामास सा बाला मां श्रुत्वा निधनं गतम्  ।  
तत्याज जीवितं साध्वी धिङ्मां निष्ठुरमानसम्  ॥ २३.९ ॥  
नृशंसोऽहमनार्योऽहं विना तां मृगलोचनाम्  ।  
मत्कृते निधनं प्राप्तां यज्जीवाम्यतिनिर्घृणः  ॥ २३.१० ॥  
पुनः स चिन्तयामास परिसंस्तभ्य मानसम्  ।  
मोहोद्गममपास्याशु निः श्वस्योच्छवस्य चातरः  ॥ २३.११ ॥  
मृतेति सा मन्नमित्तं त्यजामि यदि जीवितम्  ।  
किं मयोपकृतं तस्याः श्लाघ्यमेतत्तु योषिताम्  ॥ २३.१२ ॥  
यदि रोदिमि वा दीनो हा प्रियेति ! वदन्मुहुः  ।  
तथाप्यश्लाघ्यमेतन्नो वयं हि पुरुषाः किल  ॥ २३.१३ ॥  
अथ शोकजडो दीनो स्त्रजा हीनो मलान्वितः  ।  

विपक्षस्य भविष्यामि ततः परिभवास्पदम्  ॥ २३.१४ ॥  
मयारिशातनं कार्यं राज्ञः शुश्रुषणं पितुः  ।  
जीवितं तस्य चायत्तं सन्त्याज्यं तत्कथं मया  ॥ २३.१५ ॥  
किन्त्वत्र मन्ये कर्तव्यस्त्यागो भागस्य योषितः  ।  
स चापि नोपकाराय तन्वङ्ग्याः किन्तु सर्वथा  ॥ २३.१६ ॥  
मया नृशंस्यं कर्तव्यं नोपकार्यपकारि च  ।  
या मदर्थेऽत्यजत्प्राणांस्तदर्थेऽल्पमिदं मम  ॥ २३.१७ ॥  

पुत्रावूचतुः  

इति कृत्वा मतिं सोऽथ निष्पाद्योदकदानिकम्  ।  
क्रियाश्चानन्तरं कृत्वा प्रत्युवाच ऋतध्वजः  ॥ २३.१८ ॥  

ऋतध्वज उवाच  

यदि सा मम तन्वङ्गी न स्याद्भार्या मदालसा  ।  
अस्मिन् जन्मनि नान्या मे भवित्री सहचारिणी  ॥ २३.१९ ॥  
तामृते मृगशावाक्षीं गन्धर्वतनयामहम्  ।  
न भोक्ष्ये योषितं काञ्चिदिति सत्यं मयोदितम्  ॥ २३.२० ॥  
सद्धर्मचारिणीं पत्नीं तां मुक्त्वा गजगामिनीम्,।  
काञ्चिन्नाङ्गीकरिष्यामीत्येतत्सत्यं मयोदितम्  ॥ २३.२१ ॥  

पुत्रावूचतुः  

परित्यज्य च स्त्रीभोगान् तात ! सर्वंस्तया विना  ।  
क्रीडन्नास्ते समं तुल्यैर्वयस्यैः शीलसम्पदा  ॥ २३.२२ ॥  
एतत्तस्य परं कार्यं तात ! तत्केन शक्यते  ।  
कर्तुमत्यर्थदुष्प्राप्यमीश्वरैः किमुतेतरैः  ॥ २३.२३ ॥  

जड उवाच  

इति वाक्यं तयोः श्रुत्वा विमर्शमगमत्पिता  ।  
विमृश्य चाह तौ पुत्रौ नागराट्प्रहसन्निव  ॥ २३.२४ ॥  

नागराडश्वतर उवाच  

यद्यशक्यमिति ज्ञात्वा न करिष्यन्ति मानवाः  ।  
कर्मण्युद्यममुद्योगहान्या हानिस्ततः परम्  ॥ २३.२५ ॥  
आरभेत नरः कर्म स्वपौरुषमहापयन्  ।  
निष्पत्तिः कर्मणो दैवे पौरुषे च व्यवसथिता  ॥ २३.२६ ॥  
तस्मादहं तथा यत्नं करिष्ये पुत्रकावितः  ।  
तपश्चर्यां समास्थाय यथैतत्साध्यतेऽचिरात् ॥ २३.२७ ॥  

जड उवाच  

एवमुक्त्वा स नागेन्द्रः प्लक्षावतरणं गिरेः  ।  
तीर्थं हिमवतो गत्वा तपस्तेपे सुदुश्चरम्  ॥ २३.२८ ॥  
तुष्टाव गीर्भिश्च ततस्तत्र देवीं सरस्वतीम्  ।  
तन्मना नियताहारो भूत्वा त्रिषवणाप्लुतः  ॥ २३.२९ ॥  

अश्वतर उवाच  

जगद्धात्रीमहं देवीमारिराधयिषुः शुभाम्  ।  
स्तोष्ये प्रणम्य शिरसा ब्रह्मयोनिं सरस्वतीम्  ॥ २३.३० ॥  
सदसद्देवि ! सय्किञ्चिन्मोक्षवच्चार्थवत्पदम्  ।  
तत्सर्वं त्वय्यसंयोगं योगवद्देवि ! संस्थितम्  ॥ २३.३१ ॥  
त्वमक्षरं परं देवि ! यत्र सर्वं प्रतिष्ठितम्  ।  
अक्षरं परमं देवि ! संस्थितं परमाणुवत् ॥ २३.३२ ॥  
अक्षरं परमं ब्रह्म विश्वञ्चैतत्क्षरात्मकम्  ।  
दारुण्यवस्थितो वह्निर्भौमाश्च परमाणवः  ॥ २३.३३ ॥  
तथा त्वयि स्थितं ब्रह्म जगच्चेदमशेषतः  ।  
ओङ्काराक्षरसंस्थानं यत्तु देवि ! स्थिरास्थिरम्  ॥ २३.३४ ॥  
तत्र मात्रात्रयं सर्वमस्ति यद्देवि नास्ति च  ।  
त्रयो लोकास्त्रयो वेदास्त्रैविद्यं पावकत्रयम्  ॥ २३.३५ ॥  
त्रीणि ज्योतींषि वर्णाश्च त्रयो धर्मागमास्तथा  ।  
त्रयो गुणास्त्रयः शब्दस्त्रयो वेदास्तथाश्रमाः  ॥ २३.३६ ॥  
त्रयः कालास्तथावस्थाः पितरोऽहर्निशादयः  ।  
एतन्मात्रात्रयं देवि ! तव रूपं सरस्वति  ॥ २३.३७ ॥  
विभिन्नदर्शिनामाद्या ब्रह्मणो हि सनातनाः  ।  

सोमसंस्था हविः संस्थाः पाकसंस्थाश्च सप्त याः  ॥ २३.३८ ॥  
तास्त्वदुच्चारणाद्देवि ! क्रियन्ते ब्रह्मवादिभिः  ।  
अनिर्देश्यं तथा चान्यदर्धमात्रान्वितं परम्  ॥ २३.३९ ॥  
अविकार्यक्षयं दिव्यं परिणामविवर्जितम्  ।  
तवैतत्परमं रूपं यन्न शक्यं मयोदितुम्  ॥ २३.४० ॥  
न चास्ये न च तज्जिह्वा ताम्रोष्ठादिभिरुच्यते  ।  
इन्द्रोऽपि वसवो ब्रह्मा चन्द्राकौ ज्योतिरेव च  ॥ २३.४१ ॥  
विश्वावासं विश्वरूपं विश्वेशं परमेश्वरम्  ।  
साङ्ख्यवेदान्तवादोक्तं बहुशाखास्थिरीकृतम्  ॥ २३.४२ ॥  
अनादिमध्यनिधनं सदसन्न सदेव यत् ।  
एकन्त्वनेकं नाप्येकं भवभेदसमाश्रैतम्  ॥ २३.४३ ॥  
अनाख्यं षड्गुणाख्यञ्च वर्गाख्यं त्रिगुणाश्रयम्  ।  
नानाशक्तिमतामेकं शक्तिवैभविकं परम्  ॥ २३.४४ ॥  
सुखासुखं महासौख्यरूपं त्वयि विभाव्यते  ।  

एवं देवि ! त्वया व्याप्तं सकलं निष्कलञ्च यत् ।  
अद्वैतावस्थितं ब्रह्म यच्च द्वैते व्यवस्थितम्  ॥ २३.४५ ॥  
येर्ऽथा नित्या ये विनश्यन्ति चान्ये  
ये वा स्थूला ये च सूक्ष्मातिसूक्ष्माः  ।  
ये वा भूमौ येऽन्तरीक्षेऽन्यतो वा  
तेषां तेषां त्वत्त एवोपलब्धिः  ॥ २३.४६ ॥  
यच्चामूर्तं यच्च मूर्तं समस्तं  
यद्वा भूतेष्वेकमेकञ्च किञ्चित् ।  
यद्दिव्यस्ति क्ष्मातले खेऽन्यतो वा  
त्वत्सम्बद्धं त्वत्स्वरैर्व्यञ्जनैश्च  ॥ २३.४७ ॥  

जड उवाच  

एवं स्तुता तदा देवी विष्णोर्जिह्वा सरस्वती  ।  
प्रत्युवाच महात्मानं नागमश्वतरं ततः  ॥ २३.४८ ॥  

सरस्वत्युवाच  

वरं ते कम्बलभ्रातः प्रयच्छाम्युरगाधिप !  ।  
तदुच्यतां प्रदास्यामि यत्ते मनसि वर्तते  ॥ २३.४९ ॥  

अश्वतर उवाच  

सहायं देहि देवि ! त्वं पूर्वं कम्बलमेव मे  ।  
समस्तस्वरसम्बन्धमुभयोः सम्प्रयच्छ च  ॥ २३.५० ॥  

सरस्वत्युवाच  

सप्त स्वरा ग्रामरागाः सप्त पन्नगसत्तम !  ।  
कीतकानि च सप्तैव तावतीश्चापि मूर्च्छनाः  ॥ २३.५१ ॥  
तालाश्चैकोनपञ्चाशत्तथा ग्रामत्रयञ्च यत् ।  
एतत्सर्वं भवान् गाता कम्बलश्च तथानघ !  ॥ २३.५२ ॥  
ज्ञास्यसे मत्प्रसादेन भुजगेन्द्रापरं तथा  ।  
चतुर्विधं पदं तालं त्रिः प्रकारं लयत्रयम्  ॥ २३.५३ ॥  
यदित्रयं तथाऽतोद्यं मया दत्तं चतुर्विधम्  ।  
एतद्भवान्मत्प्रसादात्पन्नगेन्द्रापरञ्च यत् ॥ २३.५४ ॥  
अस्यान्तर्गतमायत्तं स्वरव्यञ्जनसम्मितम्  ।  
तदशेषं मया दत्तं भवतः कम्बलस्य च  ॥ २३.५५ ॥  
तथा नान्यस्य भूर्लोके पाताले चापि पन्नग  ।  
प्रणेतारौ भवन्तौ च सर्वस्यास्य भविष्यतः  ।  
पाताले देवलोके च भूर्लोके चैव पन्नगौ  ॥ २३.५६ ॥  

जड उवाच  

इत्युक्त्वा सा तदा देवी सर्वजिह्वा सरस्वती  ।  
जगामादर्शनं सद्यो नागस्य कमलेक्षणा  ॥ २३.५७ ॥  
तयोश्च तद्यथावृत्तं भ्रात्रोः सर्वमजायत  ।  
विज्ञानमुभयोरग्र्यं पदतालस्वरादिकम्  ॥ २३.५८ ॥  
ततः कैलासशैलेन्द्रशिखरस्थितमीश्वरम्  ।  
गीतकैः स्प्तभिर्नागौ तन्त्रीलयसमन्वितौ  ॥ २३.५९ ॥  
आरिराधयिषू देवमनङ्गाङ्गहरं हरम्  ।  
प्रचक्रतुः परं यत्नमुभौ संहतवाक्कलौ  ॥ २३.६० ॥  
प्रातर्निशायां मध्याह्ने सन्ध्ययोश्चापि तत्परौ  ।  
तयोः कालेन महता स्तूयमानो वृषध्वजः  ॥ २३.६१ ॥  
तुतोष गीतकैस्तौ च प्राहेशो गृह्यतां वरः  ।  
ततः प्रणम्याश्वतरः कम्बलेन समं तदा  ॥ २३.६२ ॥  
व्यज्ञापयन्महादेवं शितिकण्ठमुमापतिम्  ।  
यदि नौ भगवान् प्रीतो देवदेवस्त्रिलोचनः  ॥ २३.६३ ॥  
ततो यथाभिलषितं वरमेनं प्रयच्छ नौ  ।  
मृता कुवलयाश्वस्य पत्नी देव ! मदालसा  ॥ २३.६४ ॥  
तेनैव वयसा सद्यो दुहितृत्वं प्रयातु मे  ।  
जातिस्मरा यथा पूर्वं तद्वत्कान्तिसमन्विता  ।  
योगिनी योगमाता च मद्गेहे जायतां भव  ॥ २३.६५ ॥  

महादेव उवाच  

यथोक्तं पन्नगश्रेष्ठ ! सर्वेमेतद्भविष्यति  ।  
मत्प्रसादादसन्दिग्धं श्रुणु चेदं भुजङ्गम  ॥ २३.६६ ॥  
श्राद्धे तु समनुप्राप्ते मध्यमं पिण्डमात्मना  ।  
भक्षयेथाः फणिश्रेष्ठ ! शुचिः प्रयतमानसः  ॥ २३.६७ ॥  
भक्षिते तु ततस्तस्मिन् भवतो मध्यमात्फणात् ।  
समुत्पत्स्यति कल्याणी तथारूपा यथामृता  ॥ २३.६८ ॥  
कामञ्चेममभिध्याय कुरु त्वं पितृतर्पणम्  ।  
तत्क्षणादेव सा सुभ्रूः श्वसतो मध्यमात्फणात् ॥ २३.६९ ॥  
समुत्पत्स्यति कल्याणी तथारूपा यथामृता  ।  
एतच्छ्रुत्वा ततस्तौ तु प्रणिपत्य महेश्वरम्  ॥ २३.७० ॥  
रसातलं पुनः प्राप्तौ परितोषसमन्वितौ  ।  

तथा च कृतवान् श्राद्धं स नागः कम्बलानुजः  ॥ २३.७१ ॥  
पिण्डञ्च मध्यमं तद्वद्यथावदुपभुक्तवान्  ।  
तञ्चापि ध्यायः कामं ततः सा तनुमध्यमा  ॥ २३.७२ ॥  
जज्ञे निश्वसतः सद्यस्तद्रूपा मध्यमात्फणात् ।  
न चापि कथयामास कंस्यचित्स भुजङ्गमः  ॥ २३.७३ ॥  
अन्तर्गृहे तां सुदतीं स्त्रीभिर्गुप्तामधारयत् ।  
तौ चानुदिनमागम्य पुत्रौ नागपतेः सुखम्  ॥ २३.७४ ॥  
ऋतध्वजेन सहितौ चिक्रीडातेऽमराविव  ।  
एकदा तु सुतौ प्राह नागराजौ मुदान्वितः  ॥ २३.७५ ॥  
यन्मया पूर्वमुक्तन्तु क्रियते किं न तत्तथा  ।  
स राजपुत्रो युवयोरुपकारी ममान्तिकम्  ॥ २३.७६ ॥  
कस्मान्नानीयते वत्सावुपकाराय मानदः  ।  
एवमुक्तौ ततस्तेन पित्रा स्नेहवता तु तौ  ॥ २३.७७ ॥  
गत्वा तस्य पुरं सख्यू रेमाते तेन धीमता  ।  
ततः कुवलयाश्वं तौ कृत्वा किञ्चित्कथान्तरम्  ॥ २३.७८ ॥  
अब्रूतां प्रणयोपेतं स्वगेहगमनं प्रति  ।  
तावाह नृपपुत्रोऽसौ नन्विदं भवतोर्गृहम्  ॥ २३.७९ ॥  
धनवाहनवस्त्रादि यन्मदीयं तदेव वाम्  ।  
यत्तु वां वाञ्छितं दातुं धनं रत्नमथापि वा  ॥ २३.८० ॥  
तद्दोयतां द्विजसुतौ यदि वां प्रणयो मयि  ।  
एतावताहं दैवेन वञ्चितोऽस्मि दुरात्मना  ॥ २३.८१ ॥  
यद्भवद्भ्यां ममत्वं नो मदीये क्रियते गृहे  ।  
यदि वां मत्प्रियं कार्यमनुग्राह्योऽस्मि वां यदि  ॥ २३.८२ ॥  
तद्धने मम गेहे च ममत्वमनुकल्प्यताम्  ।  

युवयोर्यन्मदीयं तन्मामकं युवयोः स्वकम्  ॥ २३.८३ ॥  
एतत्सत्यं विजानीतं युवां प्राणा बहिश्चराः  ।  
पुनर्नैवं विभिन्नार्थं वक्तव्यं द्विजसत्तमौ  ॥ २३.८४ ॥  
मत्प्रसादपरौ प्रीत्या शापितौ हृदयेन मे  ।  
ततः स्नेहार्द्रवदनौ तावुभौ नागनन्दनौ  ॥ २३.८५ ॥  
ऊचतुर्नृपतेः पुत्रं किञ्चित्प्रणयकोपितौ  ।  
ऋतध्वज ! न सन्देहो यथैवाह भवानिदम्  ॥ २३.८६ ॥  
तथैव चास्मन्मनसि नात्र चिन्त्यमतोऽन्यथा  ।  
किन्त्वावयोः स्वयं पित्रा प्रोक्तमेतन्महात्मना  ॥ २३.८७ ॥  
द्रष्टुं कुवलयाश्वं तमिच्छामीति पुनः पुनः  ।  
ततः कुवलयाश्वोऽसौ समुत्थाय वरासनात् ।  
यथाह तातेति वदन् प्रणाममकरोद्भुवि  ॥ २३.८८ ॥  

कुवलयाश्व उवाच  

धन्योऽहमतिपुण्योऽहं कोऽन्योऽस्ति सदृशो मया  ।  
यत्तातो मामभिद्रष्टुं करोति प्रवणं मनः  ॥ २३.८९ ॥  
तदुत्तिष्ठत गच्छामस्ताताज्ञां क्षणमप्यहम्  ।  
नातिक्रान्तुमिहेच्छामि पदेभ्यां तस्य शपाम्यहम्  ॥ २३.९० ॥  

जड उवाच  

एवमुक्त्वा ययौ सोऽथ सह ताभ्यां नृपात्मजः  ।  
प्राप्तश्च गोमतीं पुण्यां निर्गम्य नगराद्वहिः  ॥ २३.९१ ॥  
तन्मध्येन ययुस्ते वे नागेन्द्रनृपनन्दनाः  ।  
मेने च राजपुत्रोऽसौ पारे तस्यास्तयोर्गृहम्  ॥ २३.९२ ॥  
ततश्चाकृष्य पातालं ताभ्यां नीतो नृपात्मजः  ।  
पाताले ददृशे चोभौ स पन्नगकुमारकौ  ॥ २३.९३ ॥  
फणामणिकृतोद्योतौ व्यक्तस्वस्तिकलक्षणौ  ।  
विलोक्य तौ सुरूपाङ्गौ विस्मयोत्फुल्ललोचनः  ॥ २३.९४ ॥  
विहस्य चाब्रवीत्प्रेम्णा साधु भो द्विजसत्तमौ  ।  
कथयामासतुस्तौ च पितरं पन्नगेश्वरम्  ॥ २३.९५ ॥  
शान्तमश्वतरं नाम माननीयं दिवौकसाम्  ।  
रमणीयं ततोऽपस्यत्पातालं स नृपात्मजः  ॥ २३.९६ ॥  
कुमारैस्तरुणैर्वृद्धैरुरगैरुपशोभितम्  ।  
तथैव नागकन्याभिः क्रीडन्तीभिरितस्ततः  ॥ २३.९७ ॥  
चारुकुण्डलहाराभिस्ताराभिर्गगनं यथा  ।  
गीतशब्दैस्तथान्यत्र वीणावेणुस्वनानुगैः  ॥ २३.९८ ॥  
मृदङ्गपणवातोद्यं हारिवेश्मशताकुलम्  ।  
वीक्षमाणः स पातालं ययौ शत्रुजितः सुतः  ॥ २३.९९ ॥  
सह ताभ्यामभीष्टाभ्यां पन्नगाभ्यामरिन्दमः  ।  
ततः प्रविश्य ते सर्वे नागराजनिवेशनम्  ॥ २३.१०० ॥  
ददृशुस्ते महात्मानमुरगाधिपतिं स्थितम्  ।  
दिव्यमाल्याम्बरधरं मणिकुण्डलभूषणम्  ॥ २३.१०१ ॥  

स्वच्छमुक्ताफललताहारिहारोपशोभितम्  ।  
केयूरिणं महाभागमासने सर्वकाञ्चने  ॥ २३.१०२ ॥  
मणिविद्रुमवैदूर्यजालान्तरितरूपके  ।  
स ताभ्यां दर्शितस्तस्य तातोऽस्माकमसाविति  ॥ २३.१०३ ॥  
वीरः कुवलयाश्वोऽयं पित्रे चासौ निवेदितः  ।  
ततो ननाम चरणौ नागेन्द्रस्य ऋतध्वजः  ॥ २३.१०४ ॥  
तमुत्थाप्य बलाद्गाढं नागेन्द्रः परीषस्वजे  ।  
मूर्ध्नि चैनमुपाघ्राय चिरं जीवेत्युवाच सः  ॥ २३.१०५ ॥  
निहतामित्रवर्गश्च पित्रोः सुश्रूषणं कुरु  ।  
वत्स ! धन्यस्य कथ्यन्ते परोक्षस्यापि ते गुणाः  ॥ २३.१०६ ॥  

भवतो मम पुत्राभ्यामसामान्या निवेदिताः  ।  
त्वमेवानेन वर्धेथा मनोवाक्कायचेष्टितैः  ॥ २३.१०७ ॥  
जीवितं गुणिनः श्लाघ्यं जीवन्नेव मृतोऽगुणः  ।  
गुणवान्निर्वृतिं पित्रोः शत्रुणां हृदयज्वरम्  ॥ २३.१०८ ॥  
करोत्यात्महितं कुर्वन् विश्वासञ्च महाजने  ।  
देवताः पितरो विप्रा मित्रार्थिविकलादयः  ॥ २३.१०९ ॥  
बान्धवाश्च तथेच्छन्ति जीवितं गुणिनश्चिरम्  ।  
परिवादनिवृत्तानां दुर्गतेषु दयावताम्  ।  
गुणिनां सफलं जन्म संश्रितानां विपद्गतैः  ॥ २३.११० ॥  

जड उवाच  

एवमुक्त्वा स तं वीरं पुत्राविदमथाब्रवीत् ।  
पूजां कुवलयाश्वस्य कर्तुकामो भुजङ्गमः  ॥ २३.१११ ॥  

स्नानादिकक्रमं कृत्वा सर्वमेव यथाक्रमम्  ।  
मधुपानादिसम्भोगमाहारञ्च यथेप्सितम्  ॥ २३.११२ ॥  
ततः कुवलयाश्वेन हृदयोत्सवभूतया  ।  
कथया स्वल्पकं कालं स्थास्यामो हृष्टचेतसः  ॥ २३.११३ ॥  
अनुमेन च तन्मौनो वचः शत्रुजितः सुतः  ।  
तथा चकार नृपतिः पन्नगानामुदारधीः  ॥ २३.११४ ॥  
समेत्य तैरात्मजभूपनन्दनैर्  
महोरगाणामधिपः स सत्यवाक् ।  
मुदान्वितोऽन्नानि मधूनि चात्मवान्  
यथोपयोगं बुभुजे स भोगभुक् ॥ २३.११५ ॥  

इति श्रीमार्कण्डेयपुराणे मदालसोपाख्याने कुवलयाश्वपातालगमनं नाम त्रयोविंसोऽध्यायः  
