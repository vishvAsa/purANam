+++
title = "०९३ रामाश्रमदर्शनम्"
title_english = "093 Bharata and his army reach Chitrakuta mountain"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-093-Rama_Shrama_Darshanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/093_rAmAshramadarshanam.md">
<details><summary><h3>IITK ...{Loading}...</h3></summary>

Bharata's Journey to Chitrakuta -- Bharata observes signs of smoke and
presumes it to be the hermitage of Rama -- Bharata, Vasistha and
Satrughna move forward towards the hermitage.



#### श्लोकः
##### मूलम्
तया महत्या यायिन्या ध्वजिन्या वनवासिनः।  
अर्दिता यूथपा मत्ताः सयूथास्सम्प्रदुद्रुवुः॥2.93.1॥

##### शब्दार्थः
यायिन्या while on the march, महत्या by the great, तया that, ध्वजिन्या by the army, वनवासिनः  foresters, मत्ताः exited, यूथपाः the leaders of herds, अर्दिताः were frightened, सयूथाः with  
herds, सम्प्रदुद्रुवुः ran off.

##### आङ्ग्लानुवादः
On seeing the great army marching, the exited leaders of herds of elephants inhabiting the forest were frightened and ran off with their herds.



#### श्लोकः
##### मूलम्
ऋक्षाः पृषतसङ्घाश्च रुरवश्च समन्ततः।  
दृश्यन्ते वनराजीषु गिरिष्वपि नदीषु च॥2.93.2॥

##### शब्दार्थः
वनराजीषु in the stretches of the forest, गिरिष्वपि also on the mountains, नदीषु च at the river banks, समन्ततः on all sides, ऋक्षाः bears, पृषतसङ्घाश्च herds of dappled gazelle, रुरवश्च antelopes, दृश्यन्ते could be seen

##### आङ्ग्लानुवादः
Bears, herds of dappled gazelle and antelopes could be seen everywhere in the stretches of the forest, also on the mountains and on the river banks.



#### श्लोकः
##### मूलम्
स सम्प्रतस्थे धर्मात्मा प्रीतो दशरथात्मजः।  
वृतो महत्या नादिन्या सेनया चतुरङ्गया॥2.93.3॥

##### शब्दार्थः
धर्मत्मा the righteous, सः दशरथात्मजः that son of Dasaratha (Bharata), प्रीतः was delighted,  नादिन्या clamouring, महत्या great, चतुरङ्गया of four divisions, सेनया with army, वृतः  
surrounded by, सम्प्रतस्थे proceeded.

##### आङ्ग्लानुवादः
Bharata the righteous son of Dasaratha, proceeded with great delight in the company of the clamouring army of four divisions.



#### श्लोकः
##### मूलम्
सागरौघनिभा सेना भरतस्य महात्मनः।  
महीं सञ्छादयामास प्रावृषि द्यामिवाम्बुदः॥2.93.4॥

##### शब्दार्थः
महात्मनः of the magnanimous one, भरतस्य Bharata's, सागरौघनिभा resembling the waves of ocean, सेना the army, प्रावृषि during the rainy season, अम्बुदः cloud, द्यामिव like the sky, महीम् the earth, सञ्छादयामास covered.

##### आङ्ग्लानुवादः
The army of the magnanimous Bharata, resembling the waves of the ocean, covered the earth as the clouds cover the sky during the rainy season.



#### श्लोकः
##### मूलम्
तुरङ्गौघैरवतता वारणैश्च महाजवैः।  
अनालक्ष्या चिरं कालं तस्मिन्काले बभूव भूः॥2.93.5॥

##### शब्दार्थः
तस्मिन्काले at that moment, महाजवैः with great speed, तुरङ्गौघैः with multitude of horses, वारणैश्च with elephants, अवतता overspread, भूः the earth, चिरकालम् for a long time, अनालक्ष्या  बभूव became invisible.

##### आङ्ग्लानुवादः
At that moment, a multiutde of swift horses and elephants spread out with great speed and the surface of the earth became invisible for a long time.



#### श्लोकः
##### मूलम्
स यात्वा दूरमध्वानं सुपरिश्रान्तवाहनः।  
उवाच भरत श्श्रीमान् वसिष्ठं मन्त्रिणां वरम्॥2.93.6॥

##### शब्दार्थः
श्रीमान् the majestic one, सः भरतः that Bharata, दूरम् great, अध्वानम् distance, यात्वा having travelled, सुपरिश्रान्तवाहनः with draught animals extremely wearied, मन्त्रिणाम् among counsellors, वरम् the best, वसिष्ठम् addressing Vasistha, उवाच said.

##### आङ्ग्लानुवादः
With his draught animals extremely wearied by covering a great distance, the majestic Bharata said to Vasistha, the best of counsellorsः



#### श्लोकः
##### मूलम्
यादृशं लक्ष्यते रूपं यथा चैव श्रुतं मया।  
व्यक्तं प्राप्ताः स्म तं देशं भरद्वाजो यमब्रवीत्॥2.93.7॥

##### शब्दार्थः
यादृशम् whichever, रूपम् the appearance, लक्ष्यते is being observed, मया by me, यथा as, श्रुतं चैव has been heard, यम् about which region, भरद्वाजः Bharadwaja, अब्रवीत् spoke, तं देशम् that region, प्राप्ताः स्म we have reached, व्यक्तम् this is clear.

##### आङ्ग्लानुवादः
Looking at these surroundings and from what I had heard, it is clear that we have reached the region indicated by Bharadwaja.



#### श्लोकः
##### मूलम्
अयं गिरिश्चित्रकूट इयं मन्दाकिनी नदी।  
एतत्प्रकाशते दूरान्नीलमेघनिभं वनम्॥2.93.8॥

##### शब्दार्थः
अयम् गिरिः this is the mountain, चित्रकूटः is Chitrakuta, इयं नदी this is the river, मन्दाकिनी Mandakini, दूरात् from a distance, एतत् this, नीलमेघनिभम् like a blue cloud, वनम् forest, प्रकाशते is shining.

##### आङ्ग्लानुवादः
This mountain is Chitrakuta and this river, Mandakini. The forest shines from a distance like a blue cloud.



#### श्लोकः
##### मूलम्
गिरेस् सानूनि रम्याणि चित्रकूटस्य सम्प्रति।  
वारणैरवमृद्यन्ते मामकै पर्वतोपमैः॥2.93.9॥

##### शब्दार्थः
सम्प्रति now, मामकैः relating to me, पर्वतोपमैः resembling mountains, वारणैः with elephants, चित्रकूटस्य गिरेः Chitrkuta mountain's, रम्याणि enchanting, सानूनि ridges, अवमृद्यन्ते are being trampled.

##### आङ्ग्लानुवादः
The enchanting ridges of mount Chitrakuta are now trampled by my mountainlike elephants.



#### श्लोकः
##### मूलम्
मुञ्चन्ति कुसुमान्येते नगाः पर्वतसानुषु।  
नीला इवातपापाये तोयं तोयधरा घनाः॥2.93.10॥

##### शब्दार्थः
पर्वतसानुषु on the mountain ridges, एते नगाः these trees, आतपापाये at the end of summer, नीलाः blue, घनाः dense, तोयधराः rainclouds, तोयम् इव like showers, कुसुमानि flowers, मुञ्चन्ति are shedding.

##### आङ्ग्लानुवादः
The trees on the mountain ridges are shedding flowers, like dense blue rainclouds showering water at the end of summer.



#### श्लोकः
##### मूलम्
किन्नराचरितं देशं पश्य शत्रुघ्न पर्वतम्।  
मृगैस्समन्तादाकीर्णं मकरैरिव सागरम्॥2.93.11॥

##### शब्दार्थः
शत्रुघ्न O Satrughna, मकरैः with great crocodiles, सागरम् इव like ocean, समन्तात् everywhere, मृगैः with animals, आकीर्णम् abounding, किन्नराचरितम् frequented by kinneras, देशम् region, पर्वतम् mountain, पश्य behold.

##### आङ्ग्लानुवादः
O Satrughna, behold this mountain frequented by kinneras and abounding in animals like great crocodiles in the ocean.



#### श्लोकः
##### मूलम्
एते मृगगणा भान्ति शीघ्रवेगाः प्रचोदिताः।  
वायुप्रविद्धा श्शरदि मेघराजिरिवाम्बरे॥2.93.12॥

##### शब्दार्थः
प्रचोदिताः incited, शीघ्रवेगाः swiftfooted, एते these, मृगगणाः herds of deer, शरदि autumnal, अम्बरे sky, वायुप्रविद्धा expelled, मेघराजिरिव like mass of clouds, भान्ति are appearing.

##### आङ्ग्लानुवादः
Incited by the clamour of the army, these swiftrunning herds of deer expelled from their retreats resemble mass of clouds in the autumnal sky shattered by the wind.



#### श्लोकः
##### मूलम्
कुर्वन्ति कुसुमापीडान् शिरस्सु सुरभीनमी।  
मेघप्रकाशैः फलकैर्दाक्षिणात्या यथा नराः॥2.93.13॥

##### शब्दार्थः
अमी these mountain ridges, मेघप्रकाशैः looking brilliant like clouds, फलकैः shields, दाक्षिणात्याः belonging to southern region, नराः यथा like people, शिरस्सु on their heads, सुरभीन् fragrant, कुसुमापीडान् flower adornments, कुर्वन्ति are making.

##### आङ्ग्लानुवादः
Like the people of the south, the trees on the mountain ridges with branches, brilliant like clouds, are crowned with fragrant flowers as adornments.



#### श्लोकः
##### मूलम्
निष्कूजमिव भूत्वेदं वनं घोरप्रदर्शनम्।  
अयोध्येव जनाकीर्णा सम्प्रति प्रतिभाति मा॥2.93.14॥

##### शब्दार्थः
घोरप्रदर्शनम् dreadful in appearance, इदं वनम् this forest, निष्कूजमिव भूत्वा devoid of any twittering of birds, सम्प्रति now, जनाकीर्णा thronged with people, अयोध्येव like Ayodhya, मा to me, प्रतिभाति it appears.

##### आङ्ग्लानुवादः
This forest, dreadful in appearance was devoid of twittering of birds. But now it appears to me like Ayodhya thronged with people.



#### श्लोकः
##### मूलम्
खुरैरुदीरितो रेणुर्दावं प्रच्छाद्य तिष्ठति।  
तं वहत्यनिल श्श्रीघ्रं कुर्वन्निव मम प्रियम्॥2.93.15॥

##### शब्दार्थः
खुरैः by the hooves, उदीरितः kicked, रेणुः dust, दावम् the forest, प्रच्छाद्य having enveloped, तिष्ठति is set, अनिलः wind, मम to me, प्रियम् pleasure, कुर्वन् इव as if to give, शीघ्रम् quickly, तम् that dust, वहति transporting it.

##### आङ्ग्लानुवादः
While the dust kicked by the hooves of the horses enveloped the forest, the wind, as if to please me, is quickly blowing them away.



#### श्लोकः
##### मूलम्
स्यन्दनांस्तुरगोपेतान्सूतमुख्यै रधिष्ठितान्।  
एतान्सम्पततश्श्रीघ्रं पश्य शत्रुघ्न कानने॥2.93.16॥

##### शब्दार्थः
शत्रुघ्न O Satrughna, कानने in the forest, शीघ्रम् quickly, सम्पततः flying, सूतमुख्यैः by excellent charioteers, अधिष्ठितान् commanded by, तुरगोपेतान् drawn by horses, एतान् these, स्यन्दनान् chariots, पश्य behold.

##### आङ्ग्लानुवादः
Behold, O Satrughna, these chariots, commanded by excellent charioteers,  harnessed with horses are flying through the forest.



#### श्लोकः
##### मूलम्
एतान्वित्रासितान्पश्यबर्हिणः प्रियदर्शनान्।  
एतमाविशत श्श्रीघ्रमधिवासं पतत्रिणः॥2.93.17॥

##### शब्दार्थः
प्रियदर्शनान् pleasant to look, वित्रासितान् frightened, एतम् अधिवासम् their nests, शीघ्रम्  
hurriedly, आविशतः entering, एतान् these, बर्हिणः peacocks, पतत्रिणः birds, पश्य behold.

##### आङ्ग्लानुवादः
Behold, these lovely frightened peacocks and other birds hurriedly entering their nests.



#### श्लोकः
##### मूलम्
अतिमात्रमयं देशो मनोज्ञः प्रतिभाति मे।  
तापसानां निवासोऽयं व्यक्तं स्वर्गपथो यथा॥2.93.18॥

##### शब्दार्थः
अयं देशः this region, अतिमात्रम् very, मनोज्ञः charming, मे to me, प्रतिभाति appears, स्वर्गपथो यथा like pathway to heaven, अयम् this one, व्यक्तम् clearly, तापसानाम् ascetics', निवासः abode.

##### आङ्ग्लानुवादः
Being the abode of ascetics, this region looks very charming like the pathway to heaven.



#### श्लोकः
##### मूलम्
मृगा मृगीभिः सहिता बहवः पृषता वने।  
मनोज्ञरूपा दृश्यन्ते कुसुमैरिव चित्रिताः॥2.93.19॥

##### शब्दार्थः
वने in this forest, बहवः many, पृषताः मृगाः spotted deer, कुसुमैः with flowers, चित्रिता इव as if painted, मनोज्ञरूपाः of charming appearance, मृगीभिः does, सहिताः in the company of,  
दृश्यन्ते are seen.

##### आङ्ग्लानुवादः
In this forest many a dappled deer with their mates looking as if painted with flowers are seen wandering about with a charming appearance.



#### श्लोकः
##### मूलम्
साधु सैन्याः प्रतिष्ठन्तां विचिन्वन्तु च कानने।  
यथा तौ पुरुषव्याघ्रौ दृश्येते रामलक्ष्मणौ॥2.93.20॥

##### शब्दार्थः
पुरुषव्याघ्रौ best of men, तौ रामलक्ष्मणौ those Rama and Lakshmana, यथा how, दृश्येते they could be seen, सैन्याः soldiers, साधु properly, प्रतिष्ठन्ताम् let them proceed, कानने in the forest, विचिन्वन्तु च be searched.

##### आङ्ग्लानुवादः
Let the soldiers set out and properly search the forest till such time the best of men, Rama and Lakshmana, are found.



#### श्लोकः
##### मूलम्
भरतस्य वचश्श्रुत्वा पुरुषाश्शस्त्रपाणयः।  
विविशु स्तद्वनं शूरा धूमं च ददृशु स्ततः॥2.93.21॥

##### शब्दार्थः
भरतस्य Bharata's, वचः words, श्रुत्वा having heard, शस्त्रपाणयः with weapons in their hands, शूराः valiant, पुरुषाः men, तत् that, वनम् forest, विविशुः entered, ततः then, धूमम् smoke, ददृशुश्च observed.

##### आङ्ग्लानुवादः
Hearing the words of Bharata, those valiant warriors with weapons in their hands entered the forest. Therafter, they observed a spiral of smoke rising.



#### श्लोकः
##### मूलम्
ते समालोक्य धूमाग्रमूचुर्भरतमागताः।  
नामनुष्ये भवत्यग्नि र्व्यक्तमत्रैव राघवौ॥2.93.22॥

##### शब्दार्थः
ते they, धूमाग्रम् column of smoke, समालोक्य having seen, भरतम् to Bharata, आगताः returned, ऊचुः communicated, अमनुष्ये in a place bereft of men, अग्निः fire, न भवति  cannot exist, व्यक्तम् clearly, राघवौ Rama and Lakshmana, अत्रैव are here only.

##### आङ्ग्लानुवादः
Having seen the column of smoke, they returned and informed Bharata, saying, 'In a place bereft of men, fire cannot exist. Clearly Rama and Lakshmana must be here only.'



#### श्लोकः
##### मूलम्
अथ नाऽत्र नरव्याघ्रौ राजपुत्रौ परन्तपौ।  
अन्ये रामोपमास् सन्ति व्यक्तमत्र तपस्विनः॥2.93.23॥

##### शब्दार्थः
अथ otherwise, नरव्याघ्रौ tigers among men, परन्तपौ subduers of enemies, राजपुत्रौ princes, अत्र न if they are not here, अत्र here, रामोपमाः resembling Rama, अन्ये other, तपस्विनः सन्ति ascetics are there, व्यक्तम् evident.

##### आङ्ग्लानुवादः
In case the two princes, Rama and Lakshmana, the best of men, and subduers of  
enemies are not residing here then evidently it must be some other ascetics like Rama.



#### श्लोकः
##### मूलम्
तच्छ्रुत्वा भरतस्तेषां वचनं साधुसम्मतम्।  
सैन्यानुवाच सर्वांस्तानमित्रबलमर्दनः॥2.93.24॥

##### शब्दार्थः
अमित्रबलमर्दनः who crushes the hostile armies, भरतः Bharata, तेषाम् their, साधुसम्मतम् acceptable to the pious, तत् वचनम् those words, श्रुत्वा having heard, सर्वान् entire, तान् सैन्यान् to that entire army, उवाच said.

##### आङ्ग्लानुवादः
Having heard these words acceptable to the pious, Bharata, the crusher of enemy forces, addressed the entire armyः



#### श्लोकः
##### मूलम्
यत्ता भवन्तस्तिष्ठन्तु नेतो गन्तव्यमग्रतः।  
अहमेव गमिष्यामि सुमन्त्रो गुरुरेव च॥2.93.25॥

##### शब्दार्थः
भवन्तः all of you, यत्ताः alertly, तिष्ठन्तु stay, इतः from here, अग्रतः forward, न गन्तव्यम् you should not proceed, अहमेव myself alone, गमिष्यामि I shall go, सुमन्त्रः Sumantra, गुरुरेव च  preceptor Vasistha also.

##### आङ्ग्लानुवादः
All of you carefully watch here. Do not proceed any further. Sumantra, the preceptor and myself shall go forward.



#### श्लोकः
##### मूलम्
एवमुक्ता स्ततस्सर्वे तत्र तस्थुः समन्तः।  
भरतो यत्र धूमाग्रं तत्र दृष्टिं समादधात्॥2.93.26॥

##### शब्दार्थः
ततः thereafter, एवम् thus, उक्ताः spoken, सर्वे all of them, समन्ततः everyside, तत्र there, तस्थुः  halted, भरतः Bharata, धूमाग्रम् column of smoke, यत्र where it is seen, तत्र there, दृष्टिम् gaze, समादधात् fixed.

##### आङ्ग्लानुवादः
At this command, all of them halted. Then Bharata fixed his gaze on the source of the smoke.



#### श्लोकः
##### मूलम्
व्यवस्थिता या भरतेन सा चमूर्निरीक्षमाणाऽपि च भूमिमग्रतः।  
बभूव हृष्टा न चिरेण जानती प्रियस्य रामस्य समागमं तदा॥2.93.27॥

##### शब्दार्थः
या the army, भरतेन by Bharata, व्यवस्थिता has been halted, चमूः army, अग्रतः in the forefront, भूमिम् the space, निरीक्षमाणाऽपि च even though gazing at, न चिरेण not long before, तदा then, प्रियस्य of the beloved, रामस्य Rama's, समागमम् union, जानती knowing, हृष्टा बभूव rejoiced.

##### आङ्ग्लानुवादः
The army thus halted by Bharata, gazing at the space before them rejoiced at the thought that not long before they would rejoin their beloved Rama.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे त्रिनवतितमस्सर्गः॥  
Thus ends the ninetythird sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/093_rAmAshramadarshanam.md">
<details><summary><h3>भूषणम् ...{Loading}...</h3></summary>



तया महत्या यायिन्या ध्वजिन्या वनवासिनः ।  

अर्द्दिता यूथपा मत्ताः सयूथाः सम्प्रदुद्रुवुः  ॥  २।९३।१  ॥   

तयेत्यादि । यायिन्या गच्छन्त्या । अर्दिताः पीडिताः । यूथपाः
गजादियूथनाथाः । "यूथनाथस्तु यूथपः" इत्यमरः  ॥  २।९३।१  ॥   

  

ऋक्षाः पृषतसङ्घाश्च रुरवश्च समतन्तः ।  

दृश्यन्ते वनराजीषु गिरिष्वपि नदीषु च  ॥  २।९३।२ ॥   

ऋक्षा इति । पृषतसङ्घाः बिन्दुमन्मृगसङ्घाः । ऋक्षाः भल्लूकाः । रुरवो
बिन्दुरहिताः स्थूलकायाः विकटश्रृङ्गा मृगाः । दृश्यन्ते अदृश्यन्त ।
वनराजीष्वित्यादिना अपूर्वमनुष्यादिदर्शनेन स्तब्धेक्षणाः स्थिता
इत्युच्यन्ते  ॥  २।९३।२  ॥   

  

स सम्प्रतस्थे धर्मात्मा प्रीतो दशरथात्मजः ।  

वृतो महत्या नादिन्या सेनया चतुरङ्गया  ॥  २।९३।३  ॥   

स इति । नादिन्या रथघोषहेषितबृंहितादिभिरिति शेषः  ॥  २।९३।३  ॥   

  

सागरौघनिभा सेना भरतस्य महात्मनः ।  

महीं सञ्छादयामास प्रावृषि द्यामिवाम्बुदः  ॥  २।९३।४  ॥   

सागरौघेति । द्यामाकाशम्  ॥  २।९३।४  ॥   

  

तुरङ्गौघैरवतता वारणैश्च महाजवैः ।  

अनालक्ष्याचिरं कालं तस्मिन् काले बभूव भूः  ॥  २।९३।५  ॥   

तुरङ्गौघैरिति । अवतता निरन्तरा । तस्मिन् काले गमनकाले । चिरकालमित्यनेन
कदाचिल्लक्ष्यत इति गम्यते  ॥  २।९३।५  ॥   

  

स यात्वा दूरमध्वानं सुपरिश्रान्तवाहनः ।  

उवाच भरतः श्रीमान् वसिष्ठं मन्त्रिणां वरम्  ॥  २।९३।६  ॥   

स इति । मन्त्रिणां मन्त्रविदाम् । यद्वा औचित्यान्मन्त्रशब्दः
कार्य्यविचारे वर्त्तते  ॥  २।९३।६  ॥   

  

यादृशं लक्ष्यते रूपं यथा चैव श्रुतं मया ।  

व्यक्तं प्राप्ताः स्म तं देशं भरद्वाजो यमब्रवीत्  ॥  २।९३।७  ॥   

यादृशमिति । अस्य देशस्य यादृशं रूपं लक्ष्यते । मन्दाकिनी ।
चित्रकूटमध्यवर्त्तित्वरूपं मया च यथा येन प्रकारेण श्रुतं भरद्वाजात् तथा
दृश्यत इति शेषः  ॥  २।९३।७  ॥   

  

अयं गिरिश्चित्रकूट इयं मन्दाकिनी नदी ।  

एतत् प्रकाशते दूरान्नीलमेघनिभं वनम्  ॥  २।९३।८  ॥   

तदेवाह--अयमित्यादिना । अयं पुरोवर्त्ती गिरिश्चित्रकूटो भवति तथेयं
मन्दाकिनी भवति । एतत् अनयोर्मध्यवर्त्ति वनं नीलमेघनिभं प्रकाशते  ॥ 
२।९३।८  ॥   

  

गिरेः सानूनि रम्याणि चित्रकूटस्य सम्प्रति ।  

वारणैरवमृद्यन्ते मामकैः पर्वतोपमैः  ॥  २।९३।९  ॥   

अथ तद्देशप्राप्तिं दर्शयति--गिरेः सानूनीति । सानूनि एतानीति सिद्धम् ।
अवमृद्यन्ते भज्यन्ते  ॥  २।९३।९  ॥   

  

मुञ्चन्ति कुसुमान्येते नगाः पर्वतसानुषु ।  

नीला इवातपापाये तोयं तोयधरा घनाः  ॥  २।९३।१०  ॥   

अथ रामनिवासत्वेन भोग्यताबुद्ध्या तद्वनं भ्रातरं प्रति
वर्णयति--मुञ्चन्तीत्यादिना । एते वकुला इत्यर्थः । आतपापाये घर्मान्ते,
वर्षाकाल इति यावत् । तोयधरा इति नीलत्वे हेतुः  ॥  २।९३।१०  ॥   

  

किन्नराचरितं देशं पश्य शत्रुघ्न पर्वतम् ।  

मृगैः समन्तादाकीर्णं मकरैरिव सागरम्  ॥  २।९३।११  ॥   

किन्नरेति । किन्नराचरितं देशं किन्नराचरितदेशरूपं पर्वतम्  ॥  २।९३।११  ॥   

  

एते मृगगणा भान्ति शीघ्रवेगाः प्रचोदिताः ।  

वायुप्रविद्धा शरदि मेघराजिरिवाम्बरे  ॥  २।९३।१२  ॥   

एत इति । प्रचोदिताः सैनिकैरिति शेषः । प्रविद्धा प्रेरितेति यावत्  ॥ 
२।९३।१२  ॥   

  

कुर्वन्ति कुसुमापीडान् शिरस्सु सुरभीनमी ।  

मेघप्रकाशैः फलकैर्दाक्षिणात्या यथा नराः  ॥  २।९३।१३  ॥   

कुर्वन्तीति । अमी भटाः मेघप्रकाशैः फलकैः केशबन्धविशेषैः वनसञ्चारार्थं
कल्पितैरुपलक्षिताः सन्तः । दाक्षिणात्या नरा यथा दाक्षिणात्या नरा इव ।
शिरस्सु कुसुमापीडान् कुसुमशेखरान् कुर्वन्ति । "आपीडशेखरोत्तंसावतंसाः
शिरसि स्रजः ।" इति हलायुधः । दाक्षिणात्या हि केशानुद्धृत्य बद्ध्वा
कुसुमापीडैरलङ्कुर्वन्ति  ॥  २।९३।१३  ॥   

  

निष्कूजमिव भूत्वेदं वनं घोरप्रदर्शनम् ।  

अयोध्येव जनाकीर्णा सम्प्रति प्रतिभाति मा  ॥  २।९३।१४  ॥   

निष्कूजमिति । घोरप्रदर्शनं क्रूरदर्शनमिदं वनं पुरा निष्कूजमिव भूत्वा
निर्जनं भूत्वेति यावत् । सम्प्रति जनाकीर्णा अयोध्या सौम्यनगरीव मा मां
प्रतिभाति  ॥  २।९३।१४  ॥   

  

खुरैरुदीरितो रेणुर्दिवं प्रच्छाद्य तिष्ठति ।  

तं वहत्यनिलः शीघ्रं कुर्वन्निव मम प्रियम्  ॥  २।९३।१५  ॥   

खुरैरिति । हयादिखुरैरुदीरितः उत्थापितो रेणुर्दिवं प्रच्छाद्य तिष्ठति ।
वहति द्रुतमपनयति । कुर्वन्निव मम प्रियं रामाश्रमदर्शनप्रदानादिति भावः ।
अनेनावगम्यते रामाश्रमवर्णनं तदधिष्ठितत्वेन प्रीतिहेतुत्वादिति  ॥  २।९३।१५
 ॥   

  

स्यन्दनांस्तुरगोपेतान् सूतमुख्यैरधिष्ठितान् ।  

एतान् सम्पततः शीघ्रं पश्य शत्रुघ्न कानने  ॥  २।९३।१६  ॥   

वक्ष्यमाणत्रासहेतुत्वेनाह--स्यन्दनानिति । सूतमुख्यैः सारथिमुख्यैः ।
सम्पततः रामदर्शनकुतूहलेन सम्यग्गच्छतः  ॥  २।९३।१६  ॥   

  

एतान् वित्रासितान् पश्य बर्हिणः प्रियदर्शनान् ।  

एतमाविशतः शीघ्रमधिवासं पतत्ित्रणः  ॥  २।९३।१७  ॥   

एतानिति । वित्रासितान् रथैरिति शेषः । बर्हिणः मयूरान् । एतं शैलम् ।
पतत्त्रिणः प्रशस्तपक्षानिति बर्हिविशेषणम्  ॥  २।९३।१७  ॥   

  

अतिमात्रमयं देशो मनोज्ञः प्रतिभाति मा ।  

तापसानां निवासो ऽयं व्यक्तं स्वर्गपथो यथा  ॥  २।९३।१८  ॥   

अतिमात्रमिति । अतिमात्रं मनोज्ञ इति सम्बन्धः । अत एव स्वर्गपथो यथा
स्वर्गप्रदेश इव । मा मां प्रतिभाति  ॥  २।९३।१८  ॥   

  

मृगा मृगीभिः सहिता बहवः पृषता वने ।  

मनोज्ञरूपा लक्ष्यन्ते कुसुमैरिव चित्रिताः  ॥  २।९३।१९  ॥   

मृगा इति । पृषताः बिन्दुमृगाः  ॥  २।९३।१९  ॥   

  

साधुसैन्याः प्रतिष्ठन्तां विचिन्वन्तु च कानने ।  

यथा तौ पुरुषव्याघ्रौ दृश्येते रामलक्ष्मणौ  ॥  २।९३।२०  ॥   

भरतस्य वचः श्रुत्वा पुरुषाः शस्त्रपाणयः ।  

विविशुस्तद्वनं शूरा धूमं च ददृशुस्ततः  ॥  २।९३।२१  ॥   

साध्विति । साधुसैन्याः उचिताः सैनिकाः । "साधुः स्त्रिषूचिते सौम्ये
सज्ज्ने वार्द्धुषौ पुमान् ।" इति वैजयन्ती । प्रतिष्ठान्तां
गच्छन्त्वित्यर्थः । दृश्येते दृश्येयाताम् । लकारव्यत्यय आर्षः  ॥ 
२।९३।२०२१  ॥   

  

ते समालोक्य धूमाग्रमूचुर्भरतमागताः ।  

नामनुष्ये भवत्याग्निर्व्यक्तमत्रैव राघवौ  ॥  २।९३।२२  ॥   

त इति । धूमाग्रं धूमशिखाम् । अमनुष्ये मनुष्यरहिते देशे । अग्निः
धूमरेखाविशेषनिश्चितः न भवति । अत्र अत्रैव वह्निमत्प्रदेशे राघवौ स्तः ।
व्यक्तं ध्रुवम्  ॥  २।९३।२२  ॥   

  

अथ नात्र नरव्याघ्रौ राजपुत्रौ परन्तपौ ।  

मन्ये रामोपमाः सन्ति व्यक्तमत्र तपस्विनः  ॥  २।९३।२३  ॥   

अथेति । अथ यदि न स्त इत्यर्थः । तपस्विनः सन्ति, ते प्रष्टव्या इति भावः
 ॥  २।९३।२३  ॥   

  

तच्छ्रुत्वा भरतस्तेषां वचनं साधुसम्मतम् ।  

सैन्यानुवाच सर्वांस्तानमित्रबलमर्दनः  ॥  २।९३।२४  ॥   

तदिति । साधुसम्मतं साधूनां न्यायविदां सम्मतम् । अमित्रबलमर्दनः अमोघशासन
इति यावत्  ॥  २।९३।२४  ॥   

  

यत्ता भवन्तस्तिष्ठन्तु नेतो गन्तव्यमग्रतः ।  

अहमेव गमिष्यामि सुमन्त्रो गुरुरेव च  ॥  २।९३।२५  ॥   

एवमुक्तास्ततः सर्वे तत्र तस्थुः समन्ततः ।  

भरतो यत्र धूमाग्रं तत्र दृष्टिं समादधात्  ॥  २।९३।२६  ॥   

यत्ता इति । यत्ताः निश्शब्दाः । इतः अस्माद्देशात् । परम् अग्रतः
भवद्भिर्न गन्तव्यम् । अहमेव राजसु मन्त्रिषु सुमन्त्र एव ऋत्विक्षु
गुरुर्वसिष्ठ एव । धृतिरिति पाठे--सुमन्त्र एवोच्यते  ॥  २।९३।२५२६  ॥   

  

व्यवस्थिता या भरतेन सा चमूर्निरीक्षमाणापि च धूममग्रतः ।  

बभूव हृष्टा नचिरेण जानती प्रियस्य रामस्य समागमं तदा  ॥  २।९३।२७  ॥   

व्यवस्थितेति । अग्रतो धूमं निरीक्षमाणापि च । अनेन रामदर्शनत्वरातिशयः
सूच्यते । व्यवस्थित भरतेन व्यवस्थापितेत्यर्थः । भरतेन हेतुना व्यवस्थिता
वा । सा चमूः प्रियस्य रामस्य नचिरेण अचिरेण । समागमं जानतौ सती तदा
व्यवस्थाकालेपि हृष्टा बभूव । जानकीप्रियस्येति च पाठः  ॥  २।९३।२७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्रिनवतितमः सर्गः  ॥  ९३  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने त्रिनवतितमः सर्गः  ॥  ९३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/093_rAmAshramadarshanam.md">
<details><summary><h3>शिरोमणी ...{Loading}...</h3></summary>



यात्राकालिकं वृत्तान्तमाह-- तयेत्यादिभिः । यायिन्या गमनशीलया तया
ध्वजिन्या सेनया अर्दिताः पीडिताः अत एव मत्ताः दैन्यं प्राप्ताः सयूथाः
यूथसहिताः वनवासिनो यूथपाः गजप्रभृतयः सम्प्रदुद्रुवुः  ॥  २।९३।१  ॥   

  

ऋक्षा इति । ऋक्षादयः वनराज्यादिषु समन्ततो दृश्यन्ते, तत्र ऋक्षाः
भल्लूकाः पृषताः बिन्दुसहिताः रुरवस्तद्रहिताः  ॥  २।९३।२  ॥   

  

स इति । प्रीतः रामनिवासश्रुतिहेतुकप्रीतिविशिष्टः नादिन्या नादविशिष्टया
सेनया वृतो भरतः सम्प्रतस्थे  ॥  २।९३।३  ॥   

  

सागरेति । सागरौघनिभा सागरौघसदृशी महात्मनो भरतस्य सेना प्रावृषि वर्षतां
द्यामम्बुदो मेघ इव महीं सञ्छादयामास  ॥  २।९३।४  ॥   

  

तुरङ्गेति । तुरङ्गौघैरश्वसमूहैः महाबलैर्वारणैर्गजैश्च अवतता विस्तृता सा
सेना तस्मिन्काले चिरङ्कालमनालक्ष्या लक्षयितुमशक्या बभूव  ॥  २।९३।५  ॥   

  

स इति । स भरतः दूरमध्वानं गत्वा मन्त्रिणां वरं श्रेष्ठं वशिष्ठमुवाच  ॥ 
२।९३।६  ॥   

  

यादृशमिति । यं देशं चित्रकूटं यादृशं यादृशरूपविशिष्टं भरद्वाजो ऽब्रवीत्
मया च श्रुतं तादृशमेव रूपमत्र लक्ष्यते अतस्तं व्यक्तं चित्रकूटं वयं
प्राप्ताः स्मः  ॥  २।९३।७  ॥   

  

अयमिति । यतः नीलमेघनिभं नीलमेघसदृशमेतद्वनं दूरात्प्रकाशते अतः अयमेव
चित्रकूटो गिरिः मन्दाकिनी तदभिधा नदी इयमेव, एतेनेदमेव रूपं भरद्वाजेन
बोधितमिति सूचितम्  ॥  २।९३।८  ॥   

  

गिरेरिति । चित्रकूटस्य गिरेः सानूनि मामकैर्वारणैर्गजैः अवमृद्यन्ते
पीड्यन्ते  ॥  २।९३।९  ॥   

  

मुञ्चन्तीति । एते नीलाः नगाः वृक्षाः पर्वतसानुषु कुसुमानि मुञ्चन्ति,
तत्र दृष्टान्तः आतपापाये तोयधराः घनाः तोयमिव  ॥  २।९३।१०  ॥   

  

किन्नरेति । हे शत्रुघ्न मकरैराकीर्णं सागरमिव हयैराकीर्णं किन्नराचरितं
देशं पश्य  ॥  २।९३।११  ॥   

  

एते इति । प्रचोदिताः सेनाजनैः प्रेरिताः प्रचालिता इत्यर्थः, अत एव
शीघ्रवेगाः एते मृगगणाः भान्ति, तत्र दृष्टान्तः शरदि वायुप्रविद्धाः
वायुना प्रचालिताः अम्बरे आकाशे मेघजाला इव  ॥  २।९३।१२  ॥   

  

कुर्वन्तीति । अमी सैनिकाः तरवो वा शिरःसु सुरभीन् सुगन्धवतः कुसुमापीडान्
कृष्णपुष्पनिर्मितभूषणविशेषान् कुसुमगुच्छान्वा कुर्वन्ति धारयन्तीत्यर्थः,
तत्र दृष्टान्तः मेघप्रकाशैः मेघसङ्काशैः फलकैः खड्गादिप्रहारनिवारकचर्मभिः
उपलक्षिताः दाक्षिणात्याः नरा यथा  ॥  २।९३।१३  ॥   

  

निष्कूजमिति । निष्कूजं शब्दरहितमत एव घोरं प्रदर्शनं यस्य तदिदं वनं
सम्प्रति जनाकीर्णं भूत्वा अयोध्येव मे प्रतिभाति  ॥  २।९३।१४  ॥   

  

खुरैरिति । खुरैः अश्वादिशफैः उदीरितो यो रेणुः दिवं प्रच्छाद्य तिष्ठति तं
रेणुं मम प्रियं कुर्वन्निव अनिलः वायुः शीघ्रं वहति अन्यत्र प्रापयति  ॥ 
२।९३।१५  ॥   

  

स्यन्दनानिति । तुरगोपेतान् अश्वैर्युक्तान् शीघ्रं सम्पततो गच्छतः एतान्
स्यन्दनान् रथान् त्वं पश्य  ॥  २।९३।१६  ॥   

  

एतानिति । प्रियदर्शनान् एतान् बर्हिणो
मयूरान्वित्रासितान्सेनादर्शनहेतुकवित्रासविशिष्टान्पश्य, एवं शीघ्रमापततः
पतत्त्रिणः पक्षिणः अधिवासं निवासाश्रयं शैलं पश्य  ॥  २।९३।१७  ॥   

  

अतीति । अयं देशः अतिमात्रमतीव मनोज्ञो रमणीयः मे प्रतिभाति, तत्र हेतुः
यतो ऽयं तापसानां निवासः अत एव स्वर्गपथः स्वर्गतुल्यः व्यक्तं
प्रस्फुटमेतत्  ॥  २।९३।१८  ॥   

  

मृगा इति । मृगीभिः सहिताः मनोज्ञरूपाः पृषताः सबिन्दवो मृगाः कुसुमैः
चित्रिता इव लक्ष्यन्ते  ॥  २।९३।१९  ॥   

  

साध्विति । सैन्याः साधु यथा स्यात्तथा प्रतिष्ठन्तां काननं वनं
विचिन्वन्तु च । तत्प्रयोजनमाह-- यथा पुरुषव्याघ्रौ रामलक्ष्मणौ दृश्येते
 ॥  २।९३।२०  ॥   

  

भरतस्येति । भरतस्य वचः श्रुत्वा शस्त्रपाणयः पुरुषाः तद्वनं विविशुः, ततो
ऽनन्तरं दूराद्धूमाग्रं ददृशुः  ॥  २।९३।२१  ॥   

  

ते इति । ते वनप्रवेशनकर्तारः पुरुषाः धूमाग्रं समालोक्य भरतमागताः
प्राप्ताः सन्तः ऊचुः । तद्वचनाकारमाह-- अमनुष्ये मनुष्यरहिते देशे
अग्निर्न भवति एतादृशवने इति शेषः, तेन धूमलिङ्गकानुमानेन
वह्िनरस्माभिर्निश्चित इति ध्वनितमतः राघवौ अत्रैव इति
व्यक्तमस्माभिर्निश्चितम् । एतेन तस्मिन् वने दावाभावः सूचितः तेन
जलाधिक्यं व्यञ्जितम्  ॥  २।९३।२२  ॥   

  

इदमनुमानं जनसामान्यबोधकमिति द्योतयः न्नाह-- अथेति । अथ यदि नरव्याघ्रौ न
तर्हि रामोपमा अन्ये तपस्विनः सन्ति, रामोपमा इत्यनेन तद्वननिवासस्य
असमर्थजनाशक्यत्वं व्यञ्जितमेतेनात्र रामस्याभावे ऽपि रामनिवासस्थलनिश्चयो
ऽवश्यं भविष्यतीति सूचितम्  ॥  २।९३।२३  ॥   

  

तदिति । अमित्रबलमर्दनः शत्रुसेनानिषूदनो भरत उवाच  ॥  २।९३।२४  ॥   

  

तद्वचनाकारमाह-- यत्ता इति । यत्ताः सावधानाः भवन्तस्तिष्ठन्तु इतः अस्मात्
स्थानात् अग्रतो ऽग्रे न गन्तव्यमहमेव गमिष्यामि  ॥  २।९३।२५  ॥   

  

एवमिति । सैन्याः समन्ततः चतुर्दिक्षु तस्थुः भरतस्तु यत्र धूमाग्रं तत्र
दृष्टिं समादधत् समस्थापयत्  ॥  २।९३।२६  ॥   

  

व्यवस्थितेति । या चमूः भरतेन व्यवस्थिता व्यवस्थापिता सा चमूः अग्रतः
भूमिं धूमधूमवद्देशं निरीक्षमाणा अत एव रामस्य समागमं न चिरेण झटिति जानती
सती रुष्टा बभूव  ॥  २।९३।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
त्रिनवतितमः सर्गः  ॥  २।९३  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/093_rAmAshramadarshanam.md">
<details><summary><h3>तिलकम् ...{Loading}...</h3></summary>



यायिन्या गच्छन्त्या । यूथपा यूथनाथाः  ॥  २।९३।१  ॥   

  

पृषताः सबिन्दव रुरवो ऽबिन्दवः अर्दिता दृश्यन्त इत्यर्थः  ॥  २।९३।२  ॥   

  

नादिन्या घोषवत्या  ॥  २।९३।३,४  ॥   

  

तस्मिन्काले मार्गगमनकाले । सा मही  ॥  २।९३।५  ॥   

  

मन्त्रिणां मन्त्रविदां वरं श्रेष्ठम्  ॥  २।९३।६  ॥   

  

भरद्वाजो यं देशं चित्रकूटं यादृशमब्रवीद्यथा चास्माभिः श्रुतं तथैवास्य
देशस्य रूपं लक्ष्यते, तस्माद्व्यक्तं तं देशं प्राप्ताः स्म । छान्दसो
विसर्गलोपः  ॥  २।९३।७  ॥   

  

प्राप्तिमेव विवृणोति अयमिति  ॥  २।९३।८  ॥   

  

अवमृद्यन्ते पीड्यन्ते  ॥  २।९३।९  ॥   

  

अत एवैते नगा वृक्षा गजानामाघातेन चलितशाखाः पर्वतसानुषु कुसुमानि
मुञ्चन्ति  ॥  २।९३।१०,११  ॥   

  

प्रचोदिताः सैनिकैः । वायुप्रविद्धाः वायुप्रेरिताः मेघजाला मेघसमूहाः ।
"मेघराज्यः" इति पाठान्तरम्  ॥  २।९३।१२  ॥   

  

अमी भटा मेघप्रकाशैः फलकैः शस्त्रनिवारणचर्मभिरुपलक्षिता दक्षिणात्या नरा
इव शिरःसु कुसुमापीडान्कुसुमनिर्मितभूषणविशेषान्कुर्वन्ति धारयन्तीति
तीर्थः । अमी वृक्षा निबिडप्रत्यग्रपलाशभूयिष्ठतया मेघवदवभासमानैः
फलकैर्महास्कन्धशाखाभिरुपलक्षिता दाक्षिणात्या दक्षिणदिग्भवाः
शशिप्रभान्सुरभीन्कुसुमापीडान्स्तबकशेखरान्कुर्वन्ति । "दाक्षिणात्याः
शशिप्रभान्" इति पाठ इति कतकः  ॥  २।९३।१३  ॥   

  

इदं वनं पूर्वं निष्कूजं जनशब्दरहितम्, अत एव घोरदर्शनं भूत्वा
सांप्रतमस्मदागमने जनाकीर्णायोध्येव भाति । पाठान्तरे जनाकीर्णमिदं
वनमयोध्येव भाति  ॥  २।९३।१४  ॥   

  

वहत्यपनयति । मम प्रियं कुर्वन्निव चित्रकूटदर्शनेन निरोधनिवर्तकत्वादिति
भावः  ॥  २।९३।१५  ॥   

  

संपततो गच्छतः  ॥  २।९३।१६,१७  ॥   

  

व्यक्तं स्पष्टम् । स्वर्गपथः स्वर्गप्रदेशः  ॥  २।९३।१८  ॥   

  

पृषतानां सबिन्दुत्वात्कुसुमैश्चित्रिता इवेत्युक्तिः  ॥  २।९३।१९  ॥   

  

साधु यथोचितं प्रतिष्ठन्तां गच्छन्तु । गमनफलं विचिन्वन्त्वित्यादि  ॥ 
२।९३।२० ॥   

  

धूमाग्रं धूमशिखां तेन वह्निमनुमाय तत्संपादकत्वेन राघवावनुमाय भरतमूचुः  ॥ 
२।९३।२१  ॥   

  

नामनुष्ये वनदाहाभावविशिष्टतया प्रत्यक्षं दृश्यमाने इति शेषः ।
तस्मान्मनुष्यकारणकवह्न्यनुपपत्त्या अत्रैव राघवाविति जानीमः  ॥  २।९३।२२
 ॥   

  

राजभीत्या निश्चयेन तथा वक्तुमशक्नुवन्तः पक्षान्तरमाहुः अथेति । अत्र न तौ
तथाप्यन्ये तपस्विनो ऽत्र भविष्यन्ति तन्मुखात्तद्वासस्थानलाभो भविष्यतीति
भावः  ॥  २।९३।२३  ॥   

  

साधुसंमतं न्यायवित्संमतं तेषां वचनं श्रुत्वा तत्र प्रदेशे रामावस्थितिं
निश्चित्य सर्वान्सैन्यानुवाच  ॥  २।९३।२४  ॥   

  

वचनमाह यत्ता इति । यत्ताः सावधानाः, कोलाहलमकुर्वन्तः ।
धृतिरित्यशोकमन्त्रिणो नामान्तरम्  ॥  २।९३।२५,२६  ॥   

  

अपि च या चमूर्भरतेन व्यवस्थिता भरतेन व्यवस्थापिता सा वासाय अग्रतो भूमिं
निरीक्षमाणा न चिरेण शीघ्रम्  ॥  २।९३।२७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे त्रिनवतितमः सर्गः  ॥  २।९३  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/093_rAmAshramadarshanam.md">
<details><summary><h3>द्राविडपाठः ...{Loading}...</h3></summary>


तया महत्या यायिन्या ध्वजिन्या वनवासिनः।  
अर्द्दिता यूथपा मत्ताः सयूथाः सम्प्रदुद्रुवुः ॥ 2.93.1 ॥   
ऋक्षाः पृषतसङ्घाश्च रुरवश्च समतन्तः।  
दृश्यन्ते वनराजीषु गिरिष्वपि नदीषु च ॥ 2.93.2 ॥   
स सम्प्रतस्थे धर्मात्मा प्रीतो दशरथात्मजः।  
वृतो महत्या नादिन्या सेनया चतुरङ्गया ॥ 2.93.3 ॥   
सागरौघनिभा सेना भरतस्य महात्मनः।  
महीं सञ्छादयामास प्रावृषि द्यामिवाम्बुदः ॥ 2.93.4 ॥   
अनालक्ष्याचिरं कालं तस्मिन् काले बभूव भूः**।  
चिरकालमित्यनेन कदाचिल्लक्ष्यत इति गम्यते ॥ 2.93.5 ॥   
स यात्वा दूरमध्वानं सुपरिश्रान्तवाहनः।  
उवाच भरतः श्रीमान् वसिष्ठं मन्त्रिणां वरम् ॥ 2.93.6 ॥   
यादृशं लक्ष्यते रूपं यथा चैव श्रुतं मया।  
व्यक्तं प्राप्ताः स्म तं देशं भरद्वाजो यमब्रवीत् ॥ 2.93.7 ॥   
अयं गिरिश्चित्रकूट इयं मन्दाकिनी नदी।  
एतत् प्रकाशते दूरान्नीलमेघनिभं वनम् ॥ 2.93.8 ॥   
गिरेः सानूनि रम्याणि चित्रकूटस्य सम्प्रति।  
वारणैरवमृद्यन्ते मामकैः पर्वतोपमैः ॥ 2.93.9 ॥   
मुञ्चन्ति कुसुमान्येते नगाः पर्वतसानुषु।  
नीला इवातपापाये तोयं तोयधरा घनाः ॥ 2.93.10 ॥   
किन्नराचरितं देशं पश्य शत्रुघ्न पर्वतम्।  
मृगैः समन्तादाकीर्णं मकरैरिव सागरम् ॥ 2.93.11 ॥   
एते मृगगणा भान्ति शीघ्रवेगाः प्रचोदिताः।  
वायुप्रविद्धा शरदि मेघराजिरिवाम्बरे ॥ 2.93.12 ॥   
कुर्वन्ति कुसुमापीडान् शिरस्सु सुरभीनमी।  
मेघप्रकाशैः फलकैर्दाक्षिणात्या यथा नराः ॥ 2.93.13 ॥   
निष्कूजमिव भूत्वेदं वनं घोरप्रदर्शनम्।  
अयोध्येव जनाकीर्णा सम्प्रति प्रतिभाति मा ॥ 2.93.14 ॥   
खुरैरुदीरितो रेणुर्दिवं प्रच्छाद्य तिष्ठति।  
तं वहत्यनिलः शीघ्रं कुर्वन्निव मम प्रियम् ॥ 2.93.15 ॥   
स्यन्दनांस्तुरगोपेतान् सूतमुख्यैरधिष्ठितान्।  
एतान् सम्पततः शीघ्रं पश्य शत्रुघ्न कानने ॥ 2.93.16 ॥   
एतान् वित्रासितान् पश्य बर्हिणः प्रियदर्शनान्।  
एतमाविशतः शीघ्रमधिवासं पतत्त्रिणः ॥ 2.93.17 ॥   
अतिमात्रमयं देशो मनोज्ञः प्रतिभाति मा।  
तापसानां निवासोऽयं व्यक्तं स्वर्गपथो यथा ॥ 2.93.18 ॥   
मृगा मृगीभिः सहिता बहवः पृषता वने।  
मनोज्ञरूपा लक्ष्यन्ते कुसुमैरिव चित्रिताः ॥ 2.93.19 ॥   
साधुसैन्याः प्रतिष्ठन्तां विचिन्वन्तु च कानने।  
यथा तौ पुरुषव्याघ्रौ दृश्येते रामलक्ष्मणौ ॥ 2.93.20 ॥   
भरतस्य वचः श्रुत्वा पुरुषाः शस्त्रपाणयः।  
विविशुस्तद्वनं शूरा धूमं च ददृशुस्ततः ॥ 2.93.21 ॥   
ते समालोक्य धूमाग्रमूचुर्भरतमागताः।  
नामनुष्ये भवत्याग्निर्व्यक्तमत्रैव राघवौ ॥ 2.93.22 ॥   
अथ नात्र नरव्याघ्रौ राजपुत्रौ परन्तपौ।  
मन्ये रामोपमाः सन्ति व्यक्तमत्र तपस्विनः ॥ 2.93.23 ॥   
तच्छ्रुत्वा भरतस्तेषां वचनं साधुसम्मतम्।  
सैन्यानुवाच सर्वांस्तानमित्रबलमर्दनः ॥ 2.93.24 ॥   
यत्ता भवन्तस्तिष्ठन्तु नेतो गन्तव्यमग्रतः।  
अहमेव गमिष्यामि सुमन्त्रो गुरुरेव च ॥ 2.93.25 ॥   
एवमुक्तास्ततः सर्वे तत्र तस्थुः समन्ततः।  
भरतो यत्र धूमाग्रं तत्र दृष्टिं समादधात् ॥ 2.93.26 ॥   
व्यवस्थिता या भरतेन सा चमूर्निरीक्षमाणापि च धूममग्रतः।  
बभूव हृष्टा नचिरेण जानती प्रियस्य रामस्य समागमं तदा ॥ 2.93.27 ॥   

</details>
</div>
