+++
title = "०२६ ताटकावधः"
title_english = "026 Elimination of demoness tATaka"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-026-Thaatakaavadhaha.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/03-vishvAmitra-sevA/026_tATakAvadhaH.md">
<details><summary><h2>IITK ...{Loading}...</h2></summary>

Sri Rama kills Tataka



### श्लोकः
#### मूलम्
मुनेर्वचनमक्लीबं श्रुत्वा नरवरात्मजः।  
राघवः प्राञ्जलिर्भूत्वा प्रत्युवाच दृढव्रतः॥1.26.1॥

#### शब्दार्थः
दृढव्रतः a man firm in his vows, नरवरात्मजः the son of the foremost of men, राघवः Rama, अक्लीबम् determined, manly and bold, मुनेः ascetic's, वचनम् words, श्रुत्वा having listened, प्राञ्जलिःभूत्वा with folded palms, प्रत्युवाच replied.

#### आङ्ग्लानुवादः
After listening to the manly command of ascetic Viswamitra, Rama, of the lineage of Raghu, the son of the foremost of men and firm in determination, replied with folded palmsः



### श्लोकः
#### मूलम्
पितुर्वचननिर्देशात्पितुर्वचनगौरवात्।  
वचनं कौशिकस्येति कर्तव्यमविशङ्कया॥1.26.2॥

#### शब्दार्थः
पितुः of my father, वचननिर्देशात् to fulfil the words of command, पितुः of my sire's, वचनगौरवात् to honour his words, कौशिकस्य Kausika's, वचनम् इति the words as such, अविशङ्कया without hesitation, कर्तव्यम् fit to be done.

#### आङ्ग्लानुवादः
"As I have to fulfill the command of my father and honour his words and the instruction of Kausika (Viswamitra), I shall execute it (kill Tataka) without hesitation.



### श्लोकः
#### मूलम्
अनुशिष्टोऽस्म्ययोध्यायां गुरुमध्ये महात्मना।  
पित्रा दशरथेनाहं नावज्ञेयं हि तद्वचः॥1.26.3॥

#### शब्दार्थः
अयोध्यायाम् in Ayodhya, गुरुमध्ये in the presence of elders, महात्मना by the magnanimous, पित्रा father, दशरथेन by Dasaratha, अहम् I, अनुशिष्टः अस्मि have been ordered, तद्वचः his words, नावज्ञेयं हि cannot be disobeyed(turned down).

#### आङ्ग्लानुवादः
In Ayodhya in the presence of elders and spiritual masters (of Dasaratha's court), I have been ordered by my magnanimous father to act according to your instructions  and his words cannot be disobeyed.



### श्लोकः
#### मूलम्
सोऽहं पितुर्वचश्श्रुत्वा शासनाद्ब्रह्मवादिनः।  
करिष्यामि न सन्देहस्ताटकावधमुत्तमम्॥1.26.4॥

#### शब्दार्थः
सः अहम्  such as I am, पितुः father's, वचः words, श्रुत्वा having heard, ब्रह्मवादिनः of the man  endowed with the knowledge of vedas, शासनात् in accordance with the command, उत्तमम् the welcoming act, ताटकावधम् slaying of Tataka, करिष्यामि I shall perform, सन्देहः न no doubt.

#### आङ्ग्लानुवादः
As per the words of my father and the command of Viswamitra, who has the knowledge of the Brahman,  I shall execute the welcome act of killing Tataka.



### श्लोकः
#### मूलम्
गोब्राह्मणहितार्थाय देशस्यास्य सुखाय च।  
तव चैवाप्रमेयस्य वचनं कर्तुमुद्यतः॥1.26.5॥

#### शब्दार्थः
गोब्राह्मणहितार्थाय for the welfare of cows and brahmins, अस्य देशस्य this country's, सुखाय च  for the happiness, अप्रमेयस्य of the man possessing boundless energy, तव your, वचनम् words, कर्तुम् to perform, उद्यतः I am prepared.

#### आङ्ग्लानुवादः
For the welfare of cows and brahmins and also for the good of this country, I am ready to perform such acts as commanded by you of  boundless energy".



### श्लोकः
#### मूलम्
एवमुक्त्वा धनुर्मध्ये बध्वा मुष्टिमरिन्दमः।  
ज्याशब्दमकरोत्तीव्रं दिशश्शब्देन नादयन्॥1.26.6॥

#### शब्दार्थः
अरिन्दमः destroyer of enemies, एवम् उक्त्वा having spoken thus, धनुर्मध्ये in the middle of the bow, मुष्टिम् the fist, बद्वा clinching, शब्देन with sounds, दिशः ten cardinal directions,   नादयन् sounding, तीव्रम् severe, ज्याशब्दम् with twanging sounds of the bowstring, अकरोत्  performed.

#### आङ्ग्लानुवादः
Rama, the destroyer of enemies having said so clinched the middle of the bow with his fist and filled the ten quarters with the resounding twanging of the bowstring.



### श्लोकः
#### मूलम्
तेन शब्देन वित्रस्तास्ताटकावनवासिनः।  
ताटका च सुसंक्रुद्धा तेन शब्देन मोहिता॥1.26.7॥

#### शब्दार्थः
ताटकावनवासिनः all the beings living in that Tataka forest, तेन शब्देन with that sound, वित्रस्ताः were terrified, ताटका च Tataka also, तेन शब्देन by that sound, सुसंक्रुद्धा was furious with anger, मोहिता amazed.

#### आङ्ग्लानुवादः
The dwellers of the Tataka forest were terrified by the sound (of the bow). Tataka, was might angry and amazed.



### श्लोकः
#### मूलम्
तं शब्दमभिनिध्याय राक्षसी क्रोधमूर्छिता।  
श्रुत्वा चाभ्यद्रवद्वेगाद्यतश्शब्दो विनिस्सृतः॥1.26.8॥

#### शब्दार्थः
राक्षसी rakshasi, तं शब्दम् that sound, श्रत्वा having heard, क्रोधमूर्छिता infatuated with anger, अभिनिध्याय thought for a while, यतः from which direction, शब्दः sound, विनिस्सृतः originated(in that direction), वेगात् speedily, अभ्यद्रवत् rushed.

#### आङ्ग्लानुवादः
Hearing that sound, the demoness thought for a while and senseless with anger  rushed in the direction where the sound had come from.



### श्लोकः
#### मूलम्
तां दृष्ट्वा राघवः क्रुद्धां विकृतां विकृताननाम्।  
प्रमाणेनातिवृद्धां च लक्ष्मणं सोऽभ्यभाषत॥1.26.9॥

#### शब्दार्थः
सःराघवः Rama, क्रुद्धाम् full of wrath, विकृताम् disfigured, विकृताननाम् with distorted face, प्रमाणेन in size, अतिवृद्धां च gigantic, तां दृष्ट्वा having seen her, लक्ष्मणम् addressing Lakshmana, अभ्यभाषत spoke.

#### आङ्ग्लानुवादः
Filled with wrath Rama saw Tataka, disfigured with a distorted face and gigantic in  
size. Turning to Lakshmana he said ः



### श्लोकः
#### मूलम्
पश्य लक्ष्मण यक्षिण्या भैरवं दारुणं वपुः।  
भिद्येरन् दर्शनादस्या भीरूणां हृदयानि च॥1.26.10॥

#### शब्दार्थः
लक्ष्मण O Lakshmana, यक्षिण्याः yakshini's, भैरवम् dreadful, दारुणम् hideous, वपुः body,पश्य behold, अस्याः her, दर्शनात् from the appearance, भीरूणाम् of the timid, हृदयानि hearts, भिद्येरन् will break.

#### आङ्ग्लानुवादः
"O Lakshmana, behold, the sight of the dreadful hideous body of this yakshini will break timid hearts.



### श्लोकः
#### मूलम्
एनां पश्य दुराधर्षां मायाबलसमन्विताम्।  
विनिवृत्तां करोम्यद्य हृतकर्णाग्रनासिकाम्॥1.26.11॥

#### शब्दार्थः
दुराधर्षाम् unassailable, मायाबलसमन्विताम endowed with strength gained through black magic, एनाम् her, हृतकर्णाग्रनासिकाम् deprive her of ears and tip of nose, विनिवृत्ताम् turned away, अद्य now, करोमि I shall do, पश्य see.

#### आङ्ग्लानुवादः
See, she is unassailable because of the strength gained through black magic. I shall cut off her ears and the tip of her nose and make her turn away.



### श्लोकः
#### मूलम्
न ह्येनामुत्सहे हन्तुं स्त्रीस्वभावेन रक्षिताम्।  
वीर्यं चास्यां गतिं चापि हनिष्यामीति मे मतिः॥1.26.12॥

#### शब्दार्थः
स्त्रीस्वभावेन by virtue of being a woman, रक्षिताम् is protected, एनां हन्तुम् to slay her, न उत्सहे I am not inclined, अस्याम् in her, वीर्यम् prowess, गतिं चापि power of motion, हनिष्यामीति I will destroy, thus, मे मतिः this is my opinion.

#### आङ्ग्लानुवादः
By virtue of being a woman, she is protected. I am not inclined to slay her but take away her prowess and power of motion".



### श्लोकः
#### मूलम्
एवं ब्रुवाणे रामे तु ताटका क्रोधमूर्छिता।  
उद्यम्य बाहू गर्जन्ती राममेवाभ्यधावत॥1.26.13॥

#### शब्दार्थः
रामे when Rama, एवम् in this manner, ब्रुवाणे was speaking thus, ताटका Tataka, क्रोधमूर्छिता infatuated with anger, बाहू both her arms, उद्यम्य uplifting, राममेव towards Rama, गर्जन्ती roaring, अभ्यधावत rushed.

#### आङ्ग्लानुवादः
While Rama was still speaking, Tataka, incensed with fury rushed with her uplifted arms towards him roaring.



### श्लोकः
#### मूलम्
विश्वामित्रस्तु ब्रह्मर्षिर्हुङ्कारेणाभिभर्त्स्यताम्।  
स्वस्ति राघवयोरस्तु जयं चैवाभ्यभाषत॥1.26.14॥

#### शब्दार्थः
ब्रह्मर्षिः Brahmarshi, विश्वामित्रस्तु Visvamitra, ताम् her, हुङ्कारेण with a Hunkara (menacing sound), अभिभर्त्स्य threatened, राघवयोः for Rama and Lakshmana, स्वस्ति अस्तु May there be aupicousness, जयंचैव victory also, अभ्यभाषत spoke.

#### आङ्ग्लानुवादः
Brahmarshi Viswamitra threatened her with hunkara (menacing sound), uttering, "Auspices to the Raghavas (Rama and Lakshmana) be aupicousness and success" victorious.



### श्लोकः
#### मूलम्
उद्धून्वाना रजो घोरं ताटका राघवावुभौ।  
रजोमोहेन महता मुहूर्तं सा व्यमोहयत्॥1.26.15॥

#### शब्दार्थः
सा ताटका that Tataka, घोरम् fearful, रजः dust, उद्धून्वाना throwing up, राघवौ उभौ both Rama and Lakshmana, मुहूर्तम् for a moment, महता with a great, रजोमोहेन with dust employed to confound them, व्यमोहयत् bewildered.

#### आङ्ग्लानुवादः
Tataka raising a cloud of frightening dust left the descendants of Raghu bewildered quite for a moment.



### श्लोकः
#### मूलम्
ततो मायां समास्थाय शिलावर्षेण राघवौ।  
अवाकिरत्सुमहता ततश्चुक्रोध राघवः॥1.26.16॥

#### शब्दार्थः
ततः then, मायाम् the power of magic, समास्थाय assuming, सुमहता with an extensive  शिलावर्षेण with rain of boulders, राघवौ on both Rama and Lakshmana, अवाकिरत् showered, ततः then, राघवः Rama, चुक्रोध was filled with wrath.

#### आङ्ग्लानुवादः
Then invoking the power of magic, she showered extensive rain of boulders on both the descendants of Raghu. Rama was enraged at this.



### श्लोकः
#### मूलम्
शिलावर्षं महत्तस्याश्शरवर्षेण राघवः।  
प्रतिहत्योपधावन्त्याः करौ चिच्छेद पत्रिभिः ॥1.26.17॥

#### शब्दार्थः
राघवः Rama, तस्याः her, महत् mighty, शिलावर्षम् rain of rocks, शरवर्षेण with volleys of arrows, प्रतिहत्य retaliating, उपधावन्त्याः while she was running towards him, करौ both her hands, पत्रिभिः with arrows, चिच्छेद cut off.

#### आङ्ग्लानुवादः
Rama retaliated that mighty rain of rocks with a volley of arrows. While she was advancing towards him, he cut off her hands.



### श्लोकः
#### मूलम्
ततश्छिन्नभुजां श्रान्तामभ्याशे परिगर्जतीम्।  
सौमित्रिरकरोत्क्रोधाद्धृतकर्णाग्रनासिकाम्॥1.26.18॥

#### शब्दार्थः
ततः then, छिन्नभुजाम् with her hands chopped, श्रान्ताम् tired, अभ्याशे in the nearby place, परिगर्जतीम् roaring, सौमित्रिः Lakshmana, क्रोधात् with indignation, हृतकर्णाग्रनासिकाम् अकरोत् cut off her ears and nose.

#### आङ्ग्लानुवादः
When she was tired and roaring in a nearby place with her hands chopped off, Lakshmana cut off her ears and the tip of her nose in indignation.



### श्लोकः
#### मूलम्
कामरूपधरा सद्यः कृत्वा रूपाण्यनेकशः ।  
अन्तर्धानं गता यक्षी मोहयन्तीव मायया ॥1.26.19॥  
अश्मवर्षं विमुञ्चन्ती भैरवं विचचार ह ।

#### शब्दार्थः
अन्तर्धानं गता vanishing from the sight, यक्षी that yakshi, मोहयन्तीव as if deluding, मायया  with the power of magic, कामरूपधरा capable of assuming forms at will , सद्यः immediately, अनेकशः in various ways, रूपाणि forms , कृत्वा having assumed, अश्मवर्षम् rain of heavy rocks, विमुञ्चन्ती releasing, भैरवम् frightfully, विचचार ह moving about.

#### आङ्ग्लानुवादः
Capable of assuming forms at will, that yakshini intending to delude the princes through her power of magic, vanished from the sight. She then assumed various forms and released a rain of rocks. And started moving about frightfully.



### श्लोकः
#### मूलम्
ततस्तावश्मवर्षेण कीर्यमाणौ समन्ततः॥1.26.20॥  
दृष्ट्वा गाधिसुतश्श्रीमानिदं वचनमब्रवीत्।

#### शब्दार्थः
ततः then, समन्ततःon all sides, अश्मवर्षेण with rain of stones, कीर्यमाणौ being thrown out, तौ Rama and Lakshmana, दृष्ट्वा having seen, श्रीमान् auspicious, गाधिसुतः son of Gadhi, इदं वचनम् these words, अब्रवीत् spoke.

#### आङ्ग्लानुवादः
On seeing them hit and thrown about by a rain of stones from all sides, the  auspicious son of Gadhi, (Viswamitra) spoke these wordsः



### श्लोकः
#### मूलम्
अलं ते घृणया राम पापैषा दुष्टचारिणी॥1.26.21॥  
यज्ञविघ्नकरी यक्षी पुरावर्धति मायया।

#### शब्दार्थः
राम Rama, ते to you, घृणया out of compassion, अलम् enough, पापा sinful, दुष्टचारिणी wicked woman, यज्ञविघ्नकरी obstructor of sacrifice, एषा यक्षी this yakshi, मायया by magic power, पुरावर्धति will regain with strength.

#### आङ्ग्लानुवादः
"O Rama she does not deserve any more compassion. This yakshini who is sinful, wicked and obstructor of sacrifice will regain her strength by her magical powers ".



### श्लोकः
#### मूलम्
वध्यतां तावदेवैषा पुरा सन्ध्या प्रवर्तते॥1.26.22॥  
रक्षांसि सन्ध्याकालेषु दुर्धर्षाणि भवन्ति वै।

#### शब्दार्थः
सन्ध्या Dusk, पुरा प्रवर्तते is approaching, तावदेव before that time, एषा वध्यताम् she may be killed, सन्ध्याकालेषु during evening time, रक्षांसि rakshasas, दुर्धर्षाणि भवन्ति वै  become unassailable.

#### आङ्ग्लानुवादः
Kill her, for dusk is fast approaching. During evening the strength of rakshasas tends to increase and they become unassailable".



### श्लोकः
#### मूलम्
इत्युक्तस्तु तदा यक्षी अश्मवृष्ट्याभिवर्षतीम्॥1.26.23॥  
दर्शयन् शब्दवेधित्वं तां रुरोध स सायकैः।

#### शब्दार्थः
इति in this manner, उक्तः addressed, सः Rama, तदा then, शब्दवेधित्वम् skill in targetting the object by the sound, दर्शयन् exhibiting, अश्मवृष्ट्या with rain of stones, अभिवर्षतीम् showering, ताम् यक्षीम् that yakshi, सायकैः with arrows, रुरोध prevented.

#### आङ्ग्लानुवादः
Addressed thus (by Viswamitra), Rama attacked her exhibiting his skill in targetting her by the sound and prevented with arrows the yakshini from showering  stones.



### श्लोकः
#### मूलम्
सा रुद्धा शरजालेन मायाबलसमन्विता॥1.26.24॥  
अभिदुद्राव काकुत्स्थं लक्ष्मणं च विनेदुषी।

#### शब्दार्थः
शरजालेन with multitude of arrows, रुद्धा prevented, मायाबलसमन्विता possessed of magical  powers, सा that female demon, विनेदुषी roaring, काकुत्स्थम् Rama, लक्ष्मणं च also Lakshmana, अभिदुद्राव advanced.

#### आङ्ग्लानुवादः
.  
Prevented by a multitude of arrows, she with her magical powers, advanced towards Rama and Lakshmanaroaring.



### श्लोकः
#### मूलम्
तामापतन्तीं वेगेन विक्रान्तामशनीमिव॥1.26.25॥  
शरेणोरसि विव्याथ सा पपात ममार च।

#### शब्दार्थः
विक्रान्ताम् advancing powerully, अशनीमिव like to a thunderbolt, वेगेन with speed, आपतन्तीम्  approaching, ताम् her, शरेण with arrow, उरसि in the chest, विव्याथ pierced,  सा पपात she fell down, ममार च also died.

#### आङ्ग्लानुवादः
Her chest pierced with an arrow, she rushing menacingly towards them like a thunderbolt fell down dead.



### श्लोकः
#### मूलम्
तां हतां भीमसङ्काशां दृष्ट्वा सुरपतिस्तदा॥1.26.26॥  
साधु साध्विति काकुत्स्थं सुराश्च समपूजयन्।

#### शब्दार्थः
तदा then, सुरपतिः Indra, सुराश्च other celestial beings, हताम् slain, भीमसङ्काशाम् of terrible appearance, तां दृष्ट्वा having seen her, साधु साधु इति" well done, well done" saying so, काकुत्स्थम् Rama, समपूजयन् worshipped.

#### आङ्ग्लानुवादः
Having seen the slain yakshini of terrible appearance, Indra and other celestials worshipped Rama, exclaiming "well done, well done ".



### श्लोकः
#### मूलम्
उवाच परमप्रीतस् सहस्राक्षः पुरन्दरः॥1.26.27॥  
सुराश्च सर्वे संहृष्टा विश्वामित्रमथाब्रुवन्।

#### शब्दार्थः
अथ then, सहस्राक्षः the thousandeyed, पुरन्दरः Devendra, परमप्रीतः was exceedingly pleased, उवाच said, सर्वे all, सुराश्च celestial beings, संहृष्टाः were delighted, विश्वामित्रम् addressing Viswamitra, अब्रुवन् spoke.

#### आङ्ग्लानुवादः
Then exceedingly pleased the thousandeyed Indra and all other delighted celestials  said to Viswamitraः



### श्लोकः
#### मूलम्
मुने कौशिक भद्रं ते सेन्द्रास्सर्वे मरुद्गणाः॥1.26.28॥  
तोषिताः कर्मणाऽनेन स्नेहं दर्शय राघवे।

#### शब्दार्थः
कौशिकमुने O Ascetic Kausika, ते to you, भद्रम् may prosperity be to you, सेन्द्राः together   with Indra, सर्वे all, मरुद्गणाः devatas, अनेन कर्मणा by this act of Rama, तोषिताः have been gratified, राघवे towards Rama, स्नेहम् friendship, दर्शय show.

#### आङ्ग्लानुवादः
"O ascetic Kausika, may prosperity be to you All devatas have been gratified by this act (of Rama) and have expressed their love for Rama.



### श्लोकः
#### मूलम्
प्रजापतेर्भृशाश्वस्य पुत्रान् सत्यपराक्रमान्॥1.26.29॥  
तपोबलभृतो ब्रह्मन् राघवाय निवेदय।

#### शब्दार्थः
ब्रह्मन् O Brahmarshi, प्रजापतेः Prajapati's, भृशाश्वस्य Brishaswas', पुत्रान् sons, सत्यपराक्रमान् men of truthful prowess, तपोबलभृत़ः men endowed with ascetic energy, राघवाय for Rama, निवेदय offer.

#### आङ्ग्लानुवादः
"O Brahmarshi, you may offer to Rama, the sons of  Prajapati Brishasva who are the weapons bestowed with the power that comes from truth and ascetic energy".



### श्लोकः
#### मूलम्
पात्रभूतश्च ते ब्रह्मंस्तवानुगमने धृतः॥1.26.30॥  
कर्तव्यं च महत्कर्म सुराणां राजसूनुना।

#### शब्दार्थः
ब्रह्मन् O Brahmarshi, तव अनुगमने in following you, धृतः firm, ते to you, पात्रभूतःच worthy to receive, राजसूनुना by this prince, सुराणाम् for the benefit of celestial beings, महत् many, कर्म task, कर्तव्यं च have to be accomplished.

#### आङ्ग्लानुवादः
"O Brahmarshi following you with firmness of mind, Rama is worthy to receive the weapons. He who is a prince has to accomplish many such great tasks for the benefit of the celestials".



### श्लोकः
#### मूलम्
एवमुक्त्वा सुरास्सर्वे हृष्टा जग्मुर्यथागतम्॥1.26.31॥  
विश्वामित्रं पुरस्कृत्य ततस्सन्ध्या प्रवर्तते।

#### शब्दार्थः
एवम् in this manner, उक्त्वा having said these words, सुराः celestial beings, सर्वे all, हृष्टाः were pleased, विश्वामित्रम् Visvamitra, पुरस्कृत्य having honoured him, यथागतम् from where they had come from, जग्मुः returned, ततः then, सन्ध्या dusk, प्रवर्तते commences(ed).

#### आङ्ग्लानुवादः
Having said these words, the celestials were pleased. They honoured Viswamitra and returned to their abodes from where they had come. And then dusk set in.



### श्लोकः
#### मूलम्
ततो मुनिवरः प्रीतस्ताटकावधतोषितः॥1.26.32॥  
मूर्ध्नि राममुपाघ्राय इदं वचनमब्रवीत्।

#### शब्दार्थः
ततः then, मुनिवरः best of ascetics, प्रीतः rejoiced, ताटकावधतोषितः pleased with slaying of Tataka , रामम् Rama, मूर्ध्नि on the head,  उपाघ्राय having smelt fondly , इदं वचनम् this  word, अब्रवीत् spoke.

#### आङ्ग्लानुवादः
Then, the best of ascetics Viswamitra rejoiced over the death of Tataka, kissed the forehead of Rama (fondly) and spoke these wordsः



### श्लोकः
#### मूलम्
इहाद्य रजनीं राम वसेम शुभदर्शन॥1.26.33॥  
श्वः प्रभाते गमिष्यामस्तदाश्रमपदं मम।

#### शब्दार्थः
शुभदर्शन O Auspicious looking one, राम Rama, अद्य today, रजनीम् this night, इह here, वसेम we will live, श्वः tomorrow, प्रभाते in the morning, मम my, तत् आश्रमपदम् that  hermitage, गमिष्यामः we shall proceed.

#### आङ्ग्लानुवादः
"O auspiciouslooking Rama tonight we shall stay here. Tomorrow morning we proceed to my hermitage".



### श्लोकः
#### मूलम्
विश्वामित्रवचः श्रुत्वा हृष्टो दशरथात्मजः॥1.26.34॥  
उवास रजनीं तत्र ताटकाया वने सुखम्।

#### शब्दार्थः
विश्वामित्रवचः words of Visvamitra, श्रुत्वा having heard, दशरथात्मजः son of Dasaratha, हृष्टः rejoiced, तत्र there, ताटकायाः Tataka's, वने in the forest, सुखम् happily, रजनीम् night, उवास lived.

#### आङ्ग्लानुवादः
Having heard the words of Viswamitra, Rama rejoiced and rested happily that night in the Tataka forest .



### श्लोकः
#### मूलम्
मुक्तशापं वनं तच्च तस्मिन्नेव तदाहनि॥1.26.35॥  
रमणीयं विबभ्राज यथा चैत्ररथं वनम्।

#### शब्दार्थः
तदा then, तस्मिन् अहनि एव on that day itself, तत् वनं च that forest also, मुक्तशापम् freed  from the curse, चैत्ररथम् known as Chitraratha, वनम् forest, यथा the samemanner, रमणीयम् charming, विबभ्राज shone.

#### आङ्ग्लानुवादः
Freed from the curse from that day that forest looked charming and shone like Chitraratha Kubera's (garden).



### श्लोकः
#### मूलम्
निहत्य तां यक्षसुतां स रामः  
प्रशस्यमानस्सुरसिद्धसङ्घैः।  
उवास तस्मिन्मुनिना सहैव  
प्रभातवेलां प्रतिबोध्यमानः॥1.26.36॥

#### शब्दार्थः
सः रामः that Rama, तां यक्षसुताम् that daughter of that yaksha, निहत्य having slain, सुरसिद्धसङ्घैः by the  multitude of devatas and siddhas, प्रशस्यमानः having been praised, मुनिना सह along with sage, Visvamitra, तस्मिन्नेव in the same forest, प्रभातवेलाम् at the first glimpse of dawn, प्रतिबोध्यमानः having been awakened, उवास lived.

#### आङ्ग्लानुवादः
Rama having killed the daughter of yaksha was praised by multitudes of devatas and siddhas. He stayed in the same forest with the sage. At the first glimpse of dawn, he was awakened by the sage (Viswamitra).  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे षड्विंशस्सर्गः॥7  
Thus ends the twentysixth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/03-vishvAmitra-sevA/026_tATakAvadhaH.md">
<details><summary><h2>भूषणम् ...{Loading}...</h2></summary>



मुनेर्वचनमक्लीबं श्रुत्वा नरवरात्मजः ।  

राघवः प्राञ्जलिर्भूत्वा प्रत्युवाच दृढव्रतः  ॥  १।२६।१  ॥   

अथ ताटकावधः षड्विंशे मुनेरित्यादि । अक्लीबं धृष्टम्  ॥  १।२६।१  ॥   

  

पितुर्वचननिर्देशात्पितुर्वचनगौरवात् ।  

वचनं कौशिकस्येति कर्तव्यमविशङ्कया  ॥  १।२६।२  ॥   

पितुरिति । पितुर्वचननिर्देशात् नियोगात्, कौशिकवचनं त्वया
कर्तव्यमित्येवंरूपात् पितृवचनगौरवात् । बहुमानाच्च । इति उक्तप्रकारं
कौशिकस्य वचनं कर्तव्यमिति मानसव्यापारः  ॥  १।२६।२  ॥   

  

अनुशिष्टो ऽस्म्ययोध्यायां गुरुमध्ये महात्मना ।  

पित्रा दशरथेनाहं नावज्ञेयं च तद्वचः  ॥  १।२६।३  ॥   

मुनिं प्रत्याह अनुशिष्ट इति  ॥  १।२६।३  ॥   

  

सो ऽहं पितुर्वचः श्रुत्वा शासनाद्ब्रह्मवादिनः ।  

करिष्यामि न सन्देहस्ताटकावधमुत्तमम्  ॥  १।२६।४  ॥   

सो ऽहमिति । श्रुत्वा स्थितः सो ऽहमित्यन्वयः  ॥  १।२६।४  ॥   

  

गोब्राह्मणहितार्थाय देशस्यास्य सुखाय च ।  

तव चैवाप्रमेयस्य वचनं कर्त्तुमुद्यतः  ॥  १।२६।५  ॥   

गोब्राह्मणेति । उद्यतः, अहमिति शेषः  ॥  १।२६।५  ॥   

  

एवमुक्त्वा धनुर्मध्ये बध्वा मुष्टिमरिन्दमः ।  

ज्याघोषमकरोत्तीव्रं दिशः शब्देन नादयन्  ॥  १।२६।६  ॥   

एवमिति । स्पष्टम्  ॥  १।२६।६  ॥   

  

तेन शब्देन वित्रस्तास्ताटकावनवासिनः ।  

ताटका च सुसङ्क्रुद्धा तेन शब्देन मोहिता  ॥  १।२६।७  ॥   

तेनेति । सुसङ्क्रुद्धा प्रकृत्या अतिकोपना । मोहिता किङ्कर्तव्यमिति
सम्भ्रान्ता आसीत्  ॥  १।२६।७  ॥   

  

तं शब्दमभिनिध्याय राक्षसी क्रोधमूर्च्छिता ।  

श्रुत्वा चाभ्यद्रवद्वेगाद्यतः शब्दो विनिस्सृतः  ॥  १।२६।८  ॥   

तमिति । अभिनिध्याय आकर्ण्य क्रोधमूर्च्छिता आसीत् श्रुत्वा क्रुद्धा सा
ऽभ्यद्रवच्च  ॥  १।२६।८  ॥   

  

तां दृष्ट्वा राघवः क्रुद्धां विकृतां विकृताननाम् ।  

प्रमाणेनातिवृद्धां च लक्ष्मणं सो ऽभ्यभाषत  ॥  १।२६।९  ॥   

तामिति । प्रमाणेन औन्नत्येन  ॥  १।२६।९  ॥   

  

पश्य लक्ष्मण यक्षिण्या भैरवं दारुणं वपुः ।  

भिद्येरन् दर्शनादस्या भीरूणां हृदयानि च  ॥  १।२६।१०  ॥   

पश्येति । भैरवं भयङ्करम् । दारुणं विकृतम्  ॥  १।२६।१०  ॥   

  

एनां पश्य दुराधर्षां मायाबलसमन्विताम् ।  

विनिवृत्तां करोम्यद्य हृतकर्णाग्रनासिकाम्  ॥  १।२६।११  ॥   

एनामिति । मायाबलम् अन्तर्द्धानबलम् । विनिवृत्तां पराङ्मुखीम् । एतावतैव
गुरुवचनानुष्ठानसिद्धेरिति भावः  ॥  १।२६।११  ॥   

  

न ह्येनामुत्सहे हन्तुं स्त्रीस्वभावेन रक्षिताम् ।  

वीर्यं चास्या गतिं चापि हनिष्यामीति मे मतिः  ॥  १।२६।१२  ॥   

न हीति । वीर्यगतिहननं हस्तपादभञ्जनेन  ॥  १।२६।१२  ॥   

  

एवं ब्रुवाणे रामे तु ताटका क्रोधमूर्च्छिता ।  

उद्यम्य बाहू गर्जन्ती राममेवाभ्यधावत  ॥  १।२६।१३  ॥   

एवमिति । स्पष्टम्  ॥  १।२६।१३  ॥   

  

विश्वामित्रस्तु ब्रह्मर्षिर्हुङ्कारेणाभिभर्त्स्य ताम् ।  

स्वस्ति राघवयोरस्तु जयं चैवाभ्यभाषत  ॥  १।२६।१४  ॥   

विश्वामित्र इति । अस्त्वित्यत्र इतिशब्दो ऽध्याहार्यः । अतिमानुषशक्तिं
जानन्नपि ताटकायाः क्रौर्यातिशयं दृष्ट्वातिशङ्कया महर्षिर्मङ्गलमाशास्ते
 ॥  १।२६।१४  ॥   

  

उद्धून्वाना रजो घोरं ताटका राघवावुभौ ।  

रजोमोहेन महता मुहूर्तं सा व्यमोहयत्  ॥  १।२६।१५  ॥   

उद्धून्वानेति । उद्धून्वाना उत्किरन्ती  ॥  १।२६।१५  ॥   

  

ततो मायां समास्थाय शिलावर्षेण राघवौ ।  

अवाकिरत्सुमहता ततश्चुक्रोध राघवः  ॥  १।२६।१६  ॥   

तत इति । मायाम् अन्तर्द्धानशक्तिम्  ॥  १।२६।१६  ॥   

  

शिलावर्षं महत्तस्याः शरवर्षेण राघवः ।  

प्रतिहत्योपधावन्त्याः करौ चिच्छेद पत्रिभिः  ॥  १।२६।१७  ॥   

शिलेति । प्रतिहत्य भङ्क्त्वा करौ चिच्छेद शिलावर्षहेतुत्वात् । पत्रिभिः
शरैः  ॥  १।२६।१७  ॥   

  

ततश्छिन्नभुजां श्रान्तामभ्याशे परिगर्जतीम् ।  

सौमित्रिरकरोत् क्रोधाद्धृतकर्णाग्रनासिकाम्  ॥  १।२६।१८  ॥   

तत इति । अभ्याशे समीपे । गर्जतीं गर्जन्तीम् । नुमभाव आर्षः  ॥  १।२६।१८
 ॥   

  

कामरूपधरा सद्यः कृत्वा रूपाण्यनेकशः ।  

अन्तर्द्धानं गता यक्षी मोहयन्तीव मायया ।  

अश्मवर्षं विमुञ्चन्ती भैरवं विचचार ह  ॥  १।२६।१९  ॥   

कामेति । कामरूपधरा कामरूपधरणशक्ता, अत एवानेकशो रूपाणि कृत्वा मायया
अन्तर्द्धानं गता सती भैरवमश्मवर्षं विमुञ्चन्ती मोहयन्तीव विचचार ।
अर्द्धत्रयम्  ॥  १।२६।१९  ॥   

  

ततस्तावश्मवर्षेण कीर्यमाणौ समन्ततः ।  

दृष्ट्वा गाधिसुतः श्रीमानिदं वचनमब्रवीत्  ॥  १।२६।२०  ॥   

तत इति । श्रीमान् स्वत एव ताटकावधहेतुप्राप्तिकृतहर्षेण कान्तिमान्  ॥ 
१।२६।२०  ॥   

  

अलं ते घृणया वीर पापैषा दुष्टचारिणी ।  

यज्ञविघ्नकरी यक्षी पुरा वर्द्धति मायया  ॥  १।२६।२१  ॥   

अलमिति । दुष्टचारिणी दुष्टं यथा तथा आचरणशीला, अन्तर्द्धानशक्त्या
अश्मवर्षशीलेत्यर्थः । एतेन ऐहिकनाशकत्वमुक्तम् । पारलौकिकनाशकत्वमप्याह
यज्ञविघ्नकरीति । पुरा वर्द्धति वर्द्धिष्यते "यावत्पुरानिपातयोर्लट्"  ॥ 
१।२६।२१  ॥   

  

वध्यतां तावदेवैषा पुरा सन्ध्या प्रवर्तते ।  

रक्षांसि सन्ध्याकालेषु दुर्द्धर्षाणि भवन्ति वै  ॥  १।२६।२२  ॥   

वध्यतामिति । सन्ध्या पुरा प्रवर्तते प्रवर्तिष्यते तावत् पूर्वमेव
वध्यताम् । सन्ध्याप्रवृत्तौ का हानिस्तत्राह रक्षांसीति  ॥  १।२६।२२  ॥   

  

इत्युक्तस्तु तदा यक्षीमश्मवृष्ट्याभिवर्षतीम् ।  

दर्शयन् शब्दवेधित्वं तां रुरोध स सायकैः  ॥  १।२६।२३  ॥   

इतीति । अभिवर्षतीम् । अभिवर्षन्तीं शब्दवेधित्वं श्रुतः शब्दो
यस्मादुत्पन्नः तद्वेधित्वम्  ॥  १।२६।२३  ॥   

  

सा रुद्धा शरजालेन मायाबलसमन्विता ।  

अभिदुद्राव काकुत्स्थं लक्ष्मणं च विनेदुषी  ॥  १।२६।२४  ॥   

सेति । अभिदुद्राव अप्रयोजकमन्तर्द्धानं विहायेत्यर्थः । विनेदुषी नादं
कुर्वन्ती  ॥  १।२६।२४  ॥   

  

तामापतन्तीं वेगेन विक्रान्तामशनीमिव ।  

शरेणोरसि विव्याध सा पपात ममार च  ॥  १।२६।२५  ॥   

तामिति । अशनीम् । "सर्वतो ऽक्तिन्नर्थादित्येके" इति ङीष्  ॥  १।२६।२५  ॥   

  

तां हतां भीमसङ्काशां दृष्ट्वा सुरपतिस्तदा ।  

साधु साध्विति काकुत्स्थं सुराश्च समपूजयन्  ॥  १।२६।२६  ॥   

तामिति । भीमसङ्काशां भीमरूपाम् । सुरपतिः सुराश्च समपूजयन्  ॥  १।२६।२६
 ॥   

  

उवाच परमप्रीतः सहस्राक्षः पुरन्दरः ।  

सुराश्च सर्वे संहृष्टा विश्वामित्रमथाब्रुवन्  ॥  १।२६।२७  ॥   

उवाचेति । स्पष्टम्  ॥  १।२६।२७  ॥   

  

मुने कौशिक भ्ाद्रं ते सेन्द्राः सर्वे मरुद्गणाः ।  

तोषिताः कर्मणानेन स्नेहं दर्शय राघवे  ॥  १।२६।२८  ॥   

मुने इति । सर्वे वयमिति शेषः । स्नेहं दर्शय स्नेहकार्यं प्रवर्तय  ॥ 
१।२६।२८  ॥   

  

प्रजापतेः कृशाश्वस्य पुत्रान् सत्यपराक्रमान् ।  

तपोबलभृतो ब्रह्मन् राघवाय निवेदय  ॥  १।२६।२९  ॥   

एतदेवाह प्रजापतेरिति  ॥  १।२६।२९  ॥   

  

पात्रभूतश्च ते ब्रह्मन् तवानुगमने धृतः ।  

कर्तव्यं च महत्कार्यं सुराणां राजसूनुना  ॥  १।२६।३०  ॥   

पात्रेति । अयमिति शेषः । अनुगमने शुश्रूषणे । धृतः स्थिरधीः  ॥  १।२६।३०
 ॥   

  

एवमुक्त्वा सुराः सर्वे जग्मुर्हृष्टा यथागतम् ।  

विश्वामित्रं पुरस्कृत्य ततः सन्ध्या प्रवर्तते  ॥  १।२६।३१  ॥   

एवमिति । पुरस्कृत्य पूजयित्वा जग्मुः । सन्ध्या सायंसन्ध्या प्रवर्तते स्म
 ॥  १।२६।३१  ॥   

  

ततो मुनिवरः प्रीतस्ताटकावधतोषितः ।  

मूर्ध्नि राममुपाघ्राय इदं वचनमब्रवीत्  ॥  १।२६।३२  ॥   

तत इति । स्पष्टम्  ॥  १।२६।३२  ॥   

  

इहाद्य रजनीं राम वसाम शुभदर्शन ।  

श्वःप्रभाते गमिष्यामस्तदाश्रमपदं मम  ॥  १।२६।३३  ॥   

इहेति । तत् पूर्वोक्तम्  ॥  १।२६।३३  ॥   

  

विश्वामित्रवचः श्रुत्वा हृष्टो दशरथात्मजः ।  

उवास रजनीं तत्र ताटकाया वने सुखम्  ॥  १।२६।३४  ॥   

विश्वामित्रेति । स्पष्टम्  ॥  १।२६।३४  ॥   

  

मुक्तशापं वनं तच्च तस्मिन्नेव तदा ऽहनि ।  

रमणीयं विबभ्राज यथा चैत्ररथं वनम्  ॥  १।२६।३५  ॥   

मुक्तेति । मुक्तशापं मुक्तोपद्रवम् । तस्मिन्नहनि । तदैव तत्क्षण एव ।
चैत्ररथं कुबेरोद्यानम्  ॥  १।२६।३५  ॥   

  

निहत्य तां यक्षसुतां स रामः प्रशस्यमानः सुरसिद्धसङ्घैः ।  

उवास तस्मिन् मुनिना सहैव प्रभातवेलां प्रतिबोध्यमानः  ॥  १।२६।३६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षड्विंशः सर्गः  ॥ 
२६  ॥   

निहत्येति । प्रतिबोध्यमानः, मुनिनेति शेषः । कौसल्या सुप्रजा रामेत्येवं
प्रबोधितो ऽभूदित्यर्थः । उपजातिवृत्तम्  ॥  १।२६।३६  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षड्विंशः सर्गः  ॥  २६  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/03-vishvAmitra-sevA/026_tATakAvadhaH.md">
<details><summary><h2>शिरोमणी ...{Loading}...</h2></summary>



मुनेरिति । अक्लीबं क्लीबतानिवर्तकं मुनेर्वचनं दृढव्रतः अप्रच्युतसङ्कल्पः
नरवरात्मजः महाराजपुत्रो राघवः श्रुत्वा प्राञ्जलिर्भूत्वा पितुर्जनकस्य
वचनगौरवाद्वचनस्य आज्ञापनस्य गौरवाद्गुरुत्वेनात्याज्यत्वादित्यर्थः
पितुर्वचननिर्देशाद्वचनेन साक्षादुक्त्या यो निर्देशः कौशिकवचनमवश्यं
कर्तव्यमित्याज्ञापनं तस्मात्कौशिकस्य विश्वामित्रस्य वचनमविशङ्कया
कर्तव्यमिति निश्चित्य प्रत्युवाचेति द्वयोरेकत्रान्वयः ।
निश्चित्येत्यध्याहारलभ्यम्  ॥  १।२६।१,२  ॥   

  

विश्वामित्रं प्रति रामोक्तिमेवाह अनुशिष्ट इत्यादिश्लोकत्रयेण ।
अयोध्यायां गुरुमध्ये वसिष्ठवामदेवादिसन्निधौ महात्मना दशरथेन पित्रा
तद्वचो विश्वामित्रवचनं त्वया नावज्ञेयमित्यहमनुशिष्टः शिक्षितो ऽस्मि ।
चशब्दः इत्यर्थे  ॥  १।२६।३  ॥   

  

स इति । पितुर्वचो वचनं श्रुत्वा आगतः सः भवद्वचनविषयकश्रद्धावानहं
ब्रह्मवादिनो भवतः शासनात् आज्ञातः उत्तमं ताटकावधं करिष्यामि सन्देहो
नास्मिन् कृत्ये संशयो न कार्य इत्यर्थः  ॥  १।२६।४  ॥   

  

गोब्राह्मणेति । गोब्राह्मणहितार्थाय गोब्राह्मणहितरूपप्रयोजनाय लोकस्य
अस्मद्दृष्टिपथस्य अस्य देशस्य हिताय । चकारेण यशःप्राप्तिरूपत्वद्धिताय ।
चकारान्तरेण स्वनिष्ठभवच्छिष्यत्वप्रकटनाय । अप्रमेयस्य
इयत्तारहितप्रभावस्य तव वचनमुक्तिं कर्तुं साधयितुमुद्यत एवाहमस्मीति शेषः
 ॥  १।२६।५  ॥   

  

एवमिति । अरिन्दमः स्वाश्रितारिनिवर्तकः रामः एवमनेन प्रकारेण उक्त्वा
धनुर्मध्ये मुष्टिं बद्ध्वा शब्देन दिशः पूरयन्सन् तीव्रं ज्याघोषमकरोत्  ॥ 
१।२६।६  ॥   

  

तेनेति । तेन रामधनुर्ज्याजनितेन शब्देन ताटकावनवासिनः । ताटकानुयायि
इत्यर्थः । वित्रस्ताः अत्युद्विग्नचित्ता आसन्निति शेषः । मोहिता
दुष्टचित्ता ताटका तु तेन शब्देन सुसङ्क्रुद्धा आसीदिति शेषः । चस्त्वर्थे
 ॥  १।२६।७  ॥   

  

ताटकाकृत्यमाह तमिति । तं ज्याजनितं शब्दं श्रुत्वा क्रोधमूर्छिता राक्षसी
ताटका अभिनिध्याय शब्ददेशं निश्चित्य क्रुद्धा । यतः क्रुद्धस्य क्रोधस्य
आयतो विस्तारो यस्मात् सशब्दो यतो विनिःसृतस्तं देशमभ्यद्रवत् । अत एव
क्रोधमूर्छिता इत्यनेन क्रुद्धेत्यस्य न पौनरुक्त्यम् । चशब्दो यत इत्यर्थे
 ॥  १।२६।८  ॥   

  

तामिति । विकृतां विकृतस्वरूपामत एव विकृताननां प्रमाणेन शरीरेयत्तया
अतिवृत्तामतिक्रान्तामतिप्रौढशरीरामित्यर्थः । तां ताटकां स राघवः
दृष्ट्वैव लक्ष्मणमभ्यभाषत  ॥  १।२६।९  ॥   

  

तद्भाषणमेवाह पश्येत्यादिश्लोकत्रयेण । हे लक्ष्मण यक्षिण्यास्ताटकाया
भैरवं भयावहं दारुणमत्युत्कटं वपुः शरीरं पश्य । अस्या दर्शनादेव भीरूणां
हृदयानि भिद्येरन् । त्वशब्द एवार्थे  ॥  १।२६।१०  ॥   

  

एनामिति । दुराधर्षामस्मदन्यैर्धर्षयितुमशक्यां मायाबलसमन्वितां
मायाबलमन्तर्धानादिक्रियासामर्थ्यं तेन समन्वितां युक्तामेनां ताटकां त्वं
पश्य । एनां हृतकर्णाग्रनासिकां हृतं मया छिन्नं कर्णाग्रनासिकं
यस्यास्तामत एव विनिवृत्तां पराङ्मुखीमहं करोमीति त्वं पश्य । एतेन
कर्णच्छेदादिना तस्या दुष्टपराक्रमध्वंसो भविष्यत्येवेति सूचितम्  ॥ 
१।२६।११  ॥   

  

नन्वस्याः साक्षाद्वधः कुतो न क्रियत इत्यत आह नहीति । स्त्रीस्वभावेन
स्त्री स्त्रीत्वं स्वभावः स्वस्यां भावो ऽतिबलप्राप्तिश्चानयोः समाहारः
तेन रक्षितां स्त्रीत्वात्वीरशूरकर्तृकवधानर्हत्वेन
अतिबलवतीत्वादितरैर्हन्तुमशक्यत्वेन च पालितामेनां हन्तुमहं नैवोत्सहे ।
अतः अस्याः वीर्यं गतिं च हनिष्यामीत्येव मे मतिः निश्चयः । हिर्हेतौ ।
एकश्चशब्दो ऽपिश्चैवार्थे । एतेन शूरधर्मसंरक्षणं गुरोः सन्तोषश्च
भविष्यतीति ध्वनितम्  ॥  १।२६।१२  ॥   

  

एवमिति । रामे एवं ब्रुवाणे सत्येव क्रोधमूर्छिता ताटका बाहू उद्यम्य
गर्जन्ती सती एव राममभ्यधावत् । तुशब्द एवार्थे  ॥  १।२६।१३  ॥   

  

विश्वामित्र इति । ब्रह्मर्षिर्विश्वामित्रः हुङ्कारेणैव तां
ताटकामभिभर्त्स्य राघवयोः रामलक्ष्मणयोः स्वस्ति अस्तु इत्यभ्यभाषत । जयं
जयशब्दं चाभ्यभाषत । चशब्द इत्यर्थे  ॥  १।२६।१४  ॥   

  

उद्धुन्वानेति । घोरमुत्कटं रजः धुन्वाना उत्किरन्ती ताटका महता रजोमेघेन
मेघसदृशरजसा एव उभौ राघवौ रामलक्ष्मणौ मुहूर्तममोहयत् । मोहनानुकूलव्यापारं
चकारेत्यर्थः । तुशब्द एवार्थे  ॥  १।२६।१५  ॥   

  

तत इति । ततः रजोवर्षणानन्तरं मायामन्तर्धानं समास्थाय स्वीकृत्य सुमहता
शिलावर्षेण राघवौ रामलक्ष्मणौ अवाकिरत् । ततः तस्माच्छिलावर्षणाद्राघवो
रामः चुक्रोध । तदपकारनिवर्तनहेतुभूतक्रोधं चकारेत्यर्थः  ॥  १।२६।१६  ॥   

  

शिलेति । तस्याः ताटकायाः महच्छिलावर्षं शरवर्षेण राघवो रामः प्रतिहत्य
विनाश्य उपधावन्त्या तस्याः करौ पत्ित्रभिर्बाणैः चिच्छेद  ॥  १।२६।१७  ॥   

  

तत इति । ततः भुजच्छेदनानन्तरं छिन्नभुजां छिन्नौ भुजौ यस्याः तामत एव
श्रान्तामभ्याशे समीपे परिगर्जतीं ताटकां सौमित्रिः लक्ष्मणः
क्रोधोद्धृतकर्णाग्रनासिकामकरोत्  ॥  १।२६।१८  ॥   

  

कामेति । कामरूपधरा ईप्सितस्वरूपधारणसमर्था अत एव सद्यः शीघ्रमनेकशः रूपाणि
कृत्वा अन्तर्धानं गता प्राप्ता यक्षी ताटका स्वमायया मोहयन्ती
मोहनानुकूलव्यापारं कुर्वती भैरवं भयङ्करमश्मवर्षं प्रसिद्धं विमुञ्चन्ती
विचचार । सार्धश्लोक एकान्वयी । हशब्दः प्रसिद्धौ  ॥  १।२६।१९,२०  ॥   

  

तत इति । ततः राक्षसीकृताश्मवर्षणानन्तरं समन्ततः चतुर्दिक्षु अश्मवर्षेण
कीर्यमाणौ तौ रामलक्ष्मणौ श्रीमान् तपःसम्पत्तिविशिष्टः गाधिसुतो
विश्वामित्रः दृष्ट्वा इदं वक्ष्यमाणं वचनमब्रवीत्  ॥  १।२६।२१  ॥   

  

तद्वचनमेवाह अलमिति । हे वीर ते तव घृणया कृपया अलं विशेषणमात्रत्याजनेपि
घृणां न कुरु इत्यर्थः । दुष्टचारिणी दोषविशिष्टाचरणशीला अत एव
यज्ञविघ्नकरी यक्षी ताटका पुरा राम पूर्वसन्ध्यायां मायया वर्धेत अतो
यावत्पुरा सन्ध्या प्रवर्तते प्रवर्तिष्यते तावदेवैषा ताटका वध्यताम् ।
तत्र हेतुः सन्ध्याकालेषु रक्षांसि दुर्धर्षाण्येव भवन्ति । वैशब्द एवार्थे
। "यावत्पुरानिपातयोः" इति विहितः प्रवर्तत इत्यत्र लट् द्वयोरेकत्रान्वयः
 ॥  १।२६।२२,२३  ॥   

  

इतीति । इति अनेन प्रकारेण उक्तः स रामः शब्दवेधित्वं श्रूयमाणः शब्दो
यस्मादुत्पन्नः तद्वेधित्वं गुणं दर्शयन्सन् अश्मवृष्ट्या तथा
अभिवर्षतीमभिवर्षन्तीं तां यक्षीं ताटकां सायकैः बाणैः रुरोध ।
वृष्टिप्रतिबन्धं चकारेत्यर्थः  ॥  १।२६।२४  ॥   

  

सेति । शरजालेन बाणसमूहेन रुद्धा मायाबलसमन्विता अन्तर्धानादिक्रियानिपुणा
सा ताटका विनेदुषी अतिनादं कुर्वती सती काकुत्स्थं रामं लक्ष्मणं च
अभिदुद्राव । अन्तर्धानं हित्वा रामसम्मुखं द्रुतं जगामेत्यर्थः  ॥  १।२६।२५
 ॥   

  

तामिति । विक्रान्तां प्रक्षिप्तामशनीं वज्रमिव वेगेनापतन्तीं तां ताटकां
शरेण उरसि विव्याध तताड । (ताडयामासेति युक्तम्) अतः सा ताटका ममार मं
शिवसन्निधिमार जगाम पपात च तद्देशं प्राप्य शिवसन्निधावपतदित्यर्थः । किञ्च
अपपातमम् अपगतः पातः पुनरावृत्तिर्यस्मात्स एव मः शिवस्तं
कैलासाद्रिमित्यर्थः । आर प्राप । बाणवेगेन तत्र प्रक्षिप्तेत्यर्थः । एतेन
स्त्रीत्वादेव त्वं न हतास्यतस्तत्र पुनर्न गन्तव्यमिति शिव उपदेक्ष्यतीति
हेतुर्व्यक्तः । अत एव ऽन ह्येनामुत्सहे हन्तुं स्त्रीस्वभावेन रक्षिताम्ऽ
इतिप्रतिज्ञया न विरोधः । अत एव ऽरामो द्विर्नाभिभाषतेऽ, इति सानुकूलमत एव
ऽसुन्दस्त्रीदमनप्रमोदमुदितादास्थाय विद्योदयं रामः सत्यवतीसुतादथ
गतस्तस्याश्रमं लीलया । क्लृप्ते कौशिकनन्दनेन च मखे
तत्रागतान्राक्षसान्हत्वा ऽमूमुचदाशुभाविविदसौ मारीचमुग्राकृतिम्ऽ इति
हनुमन्नाटकपद्यघटकीभूतसुन्दस्त्रीदमनप्रमोदमुदितादिति पद्यघटकदमनप्रयोगः
सङ्गच्छते । अन्यथा सुन्दस्त्रीहननप्रमोदमुदितादिति वदेदिति दिक् । ऽमो यमे
समये ऽपि स्याद्विषे च मधुसूदने । मा स्त्री पद्मालयायां
स्यात्पुँल्लिङ्गश्चन्द्रशेखरेऽ इति मेदनी । अस्मिन्नर्थे चेवे ।
अशनीमित्यत्र "कृदिकारादक्तिनः" इति ङीप्  ॥  १।२६।२६  ॥   

  

तामिति । तदा पतनकाले भीमसङ्काशां भयङ्कररूपां हतां तां ताटकां दृष्ट्वा
सुरपतिरिन्द्रः सुराश्च काकुत्स्थं रामं साधु साध्विति समपूजयन् प्रशशंसुः
। चाप्यभिपूजन्निति भाट्टपाठः । अडभाव आर्ष इति तद्व्याख्या  ॥  १।२६।२७
 ॥   

  

उवाचेति । परमप्रीतः अतिप्रसन्नः सहस्राक्षः सहस्रनेत्रविशिष्टः पुरन्दर
इन्द्रः विश्वामित्रमुवाच । अथानन्तरं संहृष्टाः सर्वे सुराः देवाश्च
अब्रुवन् । एकस्य यौगिकत्वस्वीकारेण न पौनरुक्त्यम्  ॥  १।२६।२८  ॥   

  

तदुक्तिमेवाह मुने इति । हे मुने कौशिक भद्रं कल्याणं ते ऽस्तु यतः
सेन्द्रा इन्द्रसहिताः सर्वे  

मरुद्गणा वयमनेन ताटकाघातनेन कर्मणा तोषिताः । त्वयेति शेषः । अतः राघवे
रामे स्नेहं एतादृशः प्रियः विश्वामित्रस्य
कश्चिन्नास्तीत्येतद्गमकव्यापारविशेषं दर्शय प्रकटय  ॥  १।२६।२९  ॥   

  

तं व्यापारं बोधयन्त आहुः प्रजेति । हे ब्रह्मन् सत्यपराक्रमान्
कापट्यरहितपराक्रमविशिष्टान् तपोबलभृतः तपोबलेन पोषकान् प्रजापतेः
कृशाश्वस्य पुत्रान्राघवाय निवेदय  ॥  १।२६।३०  ॥   

  

कृशाश्वपुत्राः समर्पणीया इत्यत्र हेतुमाहुः पात्रेति । हे ब्रह्मन्
तवानुगमने वृतः अनुगमनविषयकवृत्तिविशिष्टः रामः ते तव पात्रभूतः
त्वत्कर्तृकदानसम्प्रदानत्वयोग्यः । राजसूनुना सुराणां महत्कार्यं
कर्तव्यमेव अतो ऽस्मै निवेदयेति पूर्वेणान्वयः । एकश्चकार एवार्थे, अपरो
हेत्वर्थे  ॥  १।२६।३१  ॥   

  

एवमिति । हृष्टाः सर्वे सुरा एवमनेन प्रकारेण विश्वामित्रमुक्त्वा पूजयन्तः
प्रशंसां कुर्वन्तः सन्तः विहायसं जग्मुः । ततो ऽनन्तरं सन्ध्या प्रवर्तते
प्रावर्तत । "वर्तमानसामीप्ये" इति लट्  ॥  १।२६।३२  ॥   

  

तत इति । ततो देवगमनानन्तरं ताटकावधतोषितः स्वप्रेरितरामकर्तृकताटकाताडनेन
तोषिताः सुरा येन स प्रीतो मुनिवरो विश्वामित्रो रामं मूर्ध्नि अवघ्राय इदं
वचनमब्रवीत्  ॥  १।२६।३३  ॥   

  

तद्वचनमेवाह इहेति । हे शुभदर्शन राम अद्य रजनीमिह वसाम श्वो ऽनागतेह्नि
प्रभाते प्रातःकाले तत्प्रसिद्धं मम आश्रमपदमत्यन्तश्रमनिवर्तकं स्थानं
गमिष्यामः । अनद्यतनत्वाविवक्षया लट्  ॥  १।२६।३४  ॥   

  

विश्वामित्रेति । विश्वामित्रवचः श्रुत्वा हृष्टो हर्षं प्राप्तो
दशरथात्मजो रामः तत्र प्रसिद्धे ताटकाया वने रजनीं सुखं यथा स्यात्तथा उवास
 ॥  १।२६।३५  ॥   

  

मुक्तेति । मुक्तशापं रहितोपद्रवम्, किञ्च मुक्ता रामबाणस्पर्शेन
स्वस्वरूपं प्राप्ता शापा शापविशिष्टा ताटका यस्मिन् तत्प्रसिद्धं वनं
तस्मिन् ताटकाहननाधारभूते अहनि दिने तदा ताटकाहननकाले एव रमणीयं चैत्ररथं
वनं यथा इव सुबभ्राज । तस्मिन्नेव तदहनीत्येतदग्रे
ऽचम्पकाशोकपुन्नागमल्लिकाभिः सुशोभितम् । चूतैश्च पनसैः पूगैर्नारिकेलैश्च
शोभितम्  ॥  वापीकूपतटाकैश्च दीर्घिकाभिरलङ्कृतम् । मल्लिकाहेमकूटैश्च
मण्डपैरुपशोभितम्  ॥ ऽ इति श्लोकद्वयं तीर्थभट्टटीकाङ्कितपुस्तके दृश्यते।
टीका तु नैतयोरिति दिक्  ॥   

१।२६।३६  ॥   

निहत्येति । तां प्रसिद्धां यक्षसुतां ताटकां पराक्रमात् परेषां महात्मनां
य आक्रमः पीडनं तस्मात्तन्निवृत्तये इत्यर्थः । निहत्य सुरसिद्धसङ्घैः
प्रशस्यमानः स रामः मुनिना सहैव तस्मिन्वने उवास । ततः प्रभातवेलां प्रति
प्रातःकाले बोध्यमानो मुनिना आसीदिति शेषः  ॥  १।२६।३७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे षड्विंशः
सर्गः  ॥  २६  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/03-vishvAmitra-sevA/026_tATakAvadhaH.md">
<details><summary><h2>तिलकम् ...{Loading}...</h2></summary>



मुनेरिति । अक्लीबम् धृष्टम्  ॥  १।२६।१  ॥   

  

पितुरिति । कौशिकस्य वचनमविशङ्कया कर्तव्यं
त्वयेत्येवंरूपान्निर्देशान्नियोगात् ।
पितुर्वचनगौरवात्परमाप्तवाक्यत्वेनातिप्रमाणत्वात् । त्वद्वचनमवश्यं
कर्तव्यत्वेन निश्चितमिति शेषः  ॥  १।२६।२  ॥   

  

कदैवं नियोगः कृत इत्यत्राह अन्विति । गुरवो वसिष्ठवामदेवाद्याः ।
अनवज्ञानहेतुरुक्त एव । तद्वचो विश्वामित्रवच इत्यनुशिष्ट इत्यन्वयः  ॥ 
१।२६।३  ॥   

  

सो ऽहमिति । ब्रह्मवादिनस्तस्यापापस्पर्शेन तत्सङ्कल्पादन्यस्यापि पापमपापं
पुण्यं चेत्याह उत्तममिति । उत्कृष्टधर्ममित्यर्थः  ॥  १।२६।४  ॥   

  

पुण्यत्वमेवोपपादयति गोब्राह्मणेति । अप्रमेयस्य तव च हिताय । अस्य हितं
स्वाज्ञापरिपालनेन सन्तोषरूपम् । इदमावर्तते । तव वचनं कर्तुमुद्यतो
विचिकित्सारहितो ऽहं ताटकावधं करिष्यामीति पूर्वेणान्वयः  ॥  १।२६।५  ॥   

  

तीव्रम् परुषश्रवणम्  ॥  १।२६।६  ॥   

  

वित्रस्ता भीताः । मोहिता व्याकुलचित्ता जाता  ॥  १।२६।७  ॥   

  

तं शब्दं श्रुत्वा च क्रुद्धा स शब्दो यत्र यतो विनिःसृतस्तमभिनिध्याय
शब्दनिःसरणावधिदेशं लक्षीकृत्याभ्यद्रवदिति योजना  ॥  १।२६।८  ॥   

  

प्रमाणेन शरीरप्रमाणेन  ॥  १।२६।९  ॥   

  

भैरवम् भयङ्करम् । दारुणम् घोरम् । अस्य वपुषः । चो ऽप्यर्थः ।
अभीरूणामपीत्यर्थः  ॥  १।२६।१०  ॥   

  

एतामिति । विनिवृत्तामस्मत्सम्मुखागमनात्परावृत्ताम् । पलायितामिति यावत्
 ॥  १।२६।११  ॥   

कर्णादिहरणमात्रे हेतुमाह नहीति । वीर्यम् परपराभवशक्तिम् ।
गतिमाकाशादिगतिम् । पाणिपादच्छेदेनेति शेषः । तावतैव देशहितस्य
गुरुवचनानुष्ठानस्य च सिद्ध्या शूरविगर्हितः स्त्रीवधो ऽनुचित इति भावः  ॥ 
१।२६।१२  ॥   

  

राममेव विश्वामित्रस्य दुर्धर्षत्वेन तं विसृज्य । मानुषबुद्ध्या
राममेवेत्यर्थः  ॥  १।२६।१३  ॥   

  

ताम् रामसम्मुखमभिधावन्तीम् । जयं च जयविषयकाशिषं च  ॥  १।२६।१४  ॥   

  

घोरं रज उद्धुन्वानेत्यन्वयः । रजोमेघेन रजो ऽन्धकारेण  ॥  १।२६।१५  ॥   

  

मायां समास्थाय । अन्तर्धानं गत्वेति यावत् । चुक्रोध ।
स्त्रीत्वप्रयुक्तदाक्षिण्यं विसृज्येति शेषः  ॥  १।२६।१६  ॥   

  

पत्रिभिरिति । एकैकस्य बहुधा खण्डनाभिप्रायेण  ॥  १।२६।१७  ॥   

  

हृते कर्णाग्रे नासिका च यस्यास्ताम्  ॥  १।२६।१८  ॥   

  

अनेकशो रूपाणि कृत्वान्तर्धानं गता सती स्वमायया राघवौ मोहयन्ती  ॥  १।२६।१९
 ॥   

  

भैरवमश्मवर्षमित्यन्वयः  ॥  १।२६।२०  ॥   

  

घृणयालम् । स्त्री इति घृणा मास्त्वित्यर्थः । दुष्टचारिणी
मायाशक्त्यान्तर्धानेन पाषाणादिवृष्टिकर्त्री । अतो घृणानुचिता  ॥  १।२६।२१
 ॥   

  

घृणा नोचितेत्यत्र हेत्वन्तरमाह यज्ञविघ्नकरीति । मायया पुरा यावद्वर्धेत
तावत्तत्कालात्पुरैव पूर्वमेवैषा वध्यताम् । सायंसन्ध्या पुरा प्रवर्तते
प्रवर्तयिष्यत इत्यर्थः  ॥  १।२६।२२  ॥   

  

किं तत्रेत्याह रक्षांसीति । अश्मवृष्ट्येति करणे तृतीया  ॥  १।२६।२३  ॥   

  

शब्दमात्रेण लक्ष्यं सम्यङ्निश्चित्य । वेधकर्तृत्वसामर्थ्यं
दर्शयन्नित्यर्थः  ॥  १।२६।२४  ॥   

  

अभिदुद्रावेति । अन्तर्धानं हित्वेति शेषः  ॥  १।२६।२५  ॥   

  

भीमसङ्काशाम् भीमरूपाम्  ॥  १।२६।२६  ॥   

  

अभिपूजयन् । अडभाव आर्षः । सहस्राक्षो विश्वामित्रमुवाचेत्यन्वयः  ॥ 
१।२६।२७  ॥   

  

किमुक्तवन्तस्तदाह मुने इति  ॥  १।२६।२८  ॥   

  

तोषिताः । वयमिति शेषः । अनेन कर्मणा त्वत्प्रवर्तितताटकावधरूपेण । स्नेहं
दर्शय मदीयो ऽयमाप्तः शिष्य इति स्नेहमूलं व्यापारं प्रवर्तय । तमेव
व्यापारमाह प्रजापतेरिति  ॥  १।२६।२९  ॥   

  

तपसा ज्ञानेन बलेन च भृतः पूर्णः । ते तव दानस्य पात्रभूतश्च राघवः ।
अतस्तस्मै कृशाश्वपुत्रान्निवेदय । तथा लब्धानामेवास्त्राणां
कार्यक्षमत्वमिति भावः । अनुगमने शुश्रूषणे दृढनिश्चयः  ॥  १।२६।३०,३१  ॥   

  

पूजयन्तः स्तुवन्तो जग्मुरित्यन्वयः । प्रवर्तत इत्यस्य स्मेति शेषः  ॥ 
१।२६।३२३४  ॥   

  

मुक्तशापमपगतोपद्रवम् । यद्वा लब्धशापया ताटकया मुक्तम्  ॥  १।२६।३५  ॥   

  

प्रभातवेलां प्रतिबोध्यमान इति । विश्वामित्रेणेत्यादिः । जजागारेति शेषः
 ॥  १।२६।३६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
षड्विंशः सर्गः  ॥  २६  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/03-vishvAmitra-sevA/026_tATakAvadhaH.md">
<details><summary><h2>द्राविडपाठः ...{Loading}...</h2></summary>


मुनेर्वचनमक्लीबं श्रुत्वा नरवरात्मजः।  
राघवः प्राञ्जलिर्भूत्वा प्रत्युवाच दृढव्रतः ॥ 1.26.1 ॥   
पितुर्वचननिर्देशात्पितुर्वचनगौरवात्।  
वचनं कौशिकस्येति कर्तव्यमविशङ्कया ॥ 1.26.2 ॥   
अनुशिष्टोऽस्म्ययोध्यायां गुरुमध्ये महात्मना।  
पित्रा दशरथेनाहं नावज्ञेयं च तद्वचः ॥ 1.26.3 ॥   
सोऽहं पितुर्वचः श्रुत्वा शासनाद्ब्रह्मवादिनः।  
करिष्यामि न सन्देहस्ताटकावधमुत्तमम् ॥ 1.26.4 ॥   
गोब्राह्मणहितार्थाय देशस्यास्य सुखाय च।  
तव चैवाप्रमेयस्य वचनं कर्त्तुमुद्यतः ॥ 1.26.5 ॥   
एवमुक्त्वा धनुर्मध्ये बध्वा मुष्टिमरिन्दमः।  
ज्याघोषमकरोत्तीव्रं दिशः शब्देन नादयन् ॥ 1.26.6 ॥   
तेन शब्देन वित्रस्तास्ताटकावनवासिनः।  
ताटका च सुसङ्क्रुद्धा तेन शब्देन मोहिता ॥ 1.26.7 ॥   
तं शब्दमभिनिध्याय राक्षसी क्रोधमूर्च्छिता।  
श्रुत्वा चाभ्यद्रवद्वेगाद्यतः शब्दो विनिस्सृतः ॥ 1.26.8 ॥   
तां दृष्ट्वा राघवः क्रुद्धां विकृतां विकृताननाम्।  
प्रमाणेनातिवृद्धां च लक्ष्मणं सोऽभ्यभाषत ॥ 1.26.9 ॥   
पश्य लक्ष्मण यक्षिण्या भैरवं दारुणं वपुः।  
भिद्येरन् दर्शनादस्या भीरूणां हृदयानि च ॥ 1.26.10 ॥   
एनां पश्य दुराधर्षां मायाबलसमन्विताम्।  
विनिवृत्तां करोम्यद्य हृतकर्णाग्रनासिकाम् ॥ 1.26.11 ॥   
न ह्येनामुत्सहे हन्तुं स्त्रीस्वभावेन रक्षिताम्।  
वीर्यं चास्या गतिं चापि हनिष्यामीति मे मतिः ॥ 1.26.12 ॥   
एवं ब्रुवाणे रामे तु ताटका क्रोधमूर्च्छिता।  
उद्यम्य बाहू गर्जन्ती राममेवाभ्यधावत ॥ 1.26.13 ॥   
विश्वामित्रस्तु ब्रह्मर्षिर्हुङ्कारेणाभिभर्त्स्य ताम्।  
स्वस्ति राघवयोरस्तु जयं चैवाभ्यभाषत ॥ 1.26.14 ॥   
उद्धून्वाना रजो घोरं ताटका राघवावुभौ।  
रजोमोहेन महता मुहूर्तं सा व्यमोहयत् ॥ 1.26.15 ॥   
ततो मायां समास्थाय शिलावर्षेण राघवौ।  
अवाकिरत्सुमहता ततश्चुक्रोध राघवः ॥ 1.26.16 ॥   
शिलावर्षं महत्तस्याः शरवर्षेण राघवः।  
प्रतिहत्योपधावन्त्याः करौ चिच्छेद पत्रिभिः ॥ 1.26.17 ॥   
ततश्छिन्नभुजां श्रान्तामभ्याशे परिगर्जतीम्।  
सौमित्रिरकरोत् क्रोधाद्धृतकर्णाग्रनासिकाम् ॥ 1.26.18 ॥   
अन्तर्द्धानं गता यक्षी मोहयन्तीव मायया।  
अश्मवर्षं विमुञ्चन्ती भैरवं विचचार ह ॥ 1.26.19 ॥   
ततस्तावश्मवर्षेण कीर्यमाणौ समन्ततः।  
दृष्ट्वा गाधिसुतः श्रीमानिदं वचनमब्रवीत् ॥ 1.26.20 ॥   
अलं ते घृणया वीर पापैषा दुष्टचारिणी।  
यज्ञविघ्नकरी यक्षी पुरा वर्द्धति मायया ॥ 1.26.21 ॥   
वध्यतां तावदेवैषा पुरा सन्ध्या प्रवर्तते।  
रक्षांसि सन्ध्याकालेषु दुर्द्धर्षाणि भवन्ति वै ॥ 1.26.22 ॥   
इत्युक्तस्तु तदा यक्षीमश्मवृष्ट्याभिवर्षतीम्।  
दर्शयन् शब्दवेधित्वं तां रुरोध स सायकैः ॥ 1.26.23 ॥   
सा रुद्धा शरजालेन मायाबलसमन्विता।  
अभिदुद्राव काकुत्स्थं लक्ष्मणं च विनेदुषी ॥ 1.26.24 ॥   
तामापतन्तीं वेगेन विक्रान्तामशनीमिव।  
शरेणोरसि विव्याध सा पपात ममार च ॥ 1.26.25 ॥   
तां हतां भीमसङ्काशां दृष्ट्वा सुरपतिस्तदा।  
साधु साध्विति काकुत्स्थं सुराश्च समपूजयन् ॥ 1.26.26 ॥   
उवाच परमप्रीतः सहस्राक्षः पुरन्दरः।  
सुराश्च सर्वे संहृष्टा विश्वामित्रमथाब्रुवन् ॥ 1.26.27 ॥   
मुने कौशिक भद्रं ते सेन्द्राः सर्वे मरुद्गणाः।  
तोषिताः कर्मणानेन स्नेहं दर्शय राघवे ॥ 1.26.28 ॥   
प्रजापतेः कृशाश्वस्य पुत्रान् सत्यपराक्रमान्।  
तपोबलभृतो ब्रह्मन् राघवाय निवेदय ॥ 1.26.29 ॥   
पात्रभूतश्च ते ब्रह्मन् तवानुगमने धृतः।  
कर्तव्यं च महत्कार्यं सुराणां राजसूनुना ॥ 1.26.30 ॥   
एवमुक्त्वा सुराः सर्वे जग्मुर्हृष्टा यथागतम्।  
विश्वामित्रं पुरस्कृत्य ततः सन्ध्या प्रवर्तते ॥ 1.26.31 ॥   
ततो मुनिवरः प्रीतस्ताटकावधतोषितः।  
मूर्ध्नि राममुपाघ्राय इदं वचनमब्रवीत् ॥ 1.26.32 ॥   
इहाद्य रजनीं राम वसाम शुभदर्शन।  
श्वःप्रभाते गमिष्यामस्तदाश्रमपदं मम ॥ 1.26.33 ॥   
विश्वामित्रवचः श्रुत्वा हृष्टो दशरथात्मजः।  
उवास रजनीं तत्र ताटकाया वने सुखम् ॥ 1.26.34 ॥   
मुक्तशापं वनं तच्च तस्मिन्नेव तदाऽहनि।  
रमणीयं विबभ्राज यथा चैत्ररथं वनम् ॥ 1.26.35 ॥   
निहत्य तां यक्षसुतां स रामः प्रशस्यमानः सुरसिद्धसङ्घैः।  
उवास तस्मिन् मुनिना सहैव प्रभातवेलां प्रतिबोध्यमानः ॥ 1.26.36 ॥   

</details>
</div>
